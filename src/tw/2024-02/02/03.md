---
title:  Wɔde Adɔeɛ Koraa Akristofoɔ So
date:   08/04/2024
---

Wɔda Onyankopɔn mmɔborɔhunu, adom, adɔeɛ ne nimdeɛ adi kann wɔ asisɛm horoɔ a ɛdii Yerusalem sɛeɛ no anim no mu. Cesfius Gallus ne Roma asraadɔm no twaa kuro no ho hyiaeɛ. Wɔreto ahyɛ soɔ no ara, prɛko pɛ a na ani nna, wɔtwe sanee akyire. Yuda asraafoɔ no tii wɔn na wɔdii nkunim kɛseɛ.

Berɛ a Roma asraafoɔ no redwane akorɔ na Yudafoɔ no reti wɔn no, Akristofoɔ a na wɔwɔ Yerusalem no dwane kɔɔ Pella a ɛwɔ Perea, Yordan asuogya hɔ. “Wɔde bɔhyɛ sɛnkyerɛnne no maa Akristofoɔ a na wɔretwɛn no, na afei wɔde akwanya maa obiara a ɔpɛ sɛ ɔyɛ setie ma Agyenkwa no kɔkɔbɔ nsɛm no. Wɔtumi dii asisɛm horoɔ no so ma Yudafoɔ oo, Romafoɔ oo, wɔn mu biara anyɛ akwansideɛ amma Akristofoɔ no dwaneeɛ” – EGW, GC 30.

`Kenkan Dw. 46:1 ne Yes. 41:10. Ɛdeɛn na yeinom kyerɛ yɛn fa Onyankopɔn adɔeɛ ho?`

Onyankopɔn yɛ Opunpuni a Ɔdi asase so nneyɛɛ nyinaa so de ma Ne botaeɛ horoɔ no ba mu. Ɛtɔ da a, nea nnipa paw no ma Onyankopɔn sakra Ne nhyehyɛɛ, nanso Ne nhyehyɛɛ a Ɔwɔ ma wiase awieeɛ no deɛ ɛbɛba mu. Berɛ bi bɛba a Kristo nti, Onyankopɔn nkurɔfoɔ bɛhyia amanehunu, ɔtaa, afiasenna, ne mpo owuo. Nanso berɛ a ɛmu yɛ den boro so, na Satan atirimuɔden duru ne mpɔnpɔnsoɔ no, Onyankopɔn sɔ mu na Ɔkora N’asafo so.

`Kenkan Heb.11:35-38 ne Adi. 2:10. Nokwasɛm bɛn na nyitohɔsɛm yi da no adi fa yɛne ahonhommɔne ko no ho? Nokorɛ bɛn na nsɛm yi ne Onyankopɔn bammɔ wɔyɛ, sɛ ɛteɛ wɔ asɛmpa yi mu? Abirabɔ bi wɔ Onyankopɔn bammɔ ne ma a Ɔma ebinom hunu amaneɛ na mpo Kristo nti wɔhyia mogya dansefoɔ wuo no ntam?`

“Ɔkwa ara kwa na Satan bɔ ne ho mmɔden sɛ ɔde basabasayɛ bɛsɛe Kristo asafo no. Ntawntawdie kɛseɛ a ɛmu na Yesu asuafoɔ no gyaa wɔn nkwa mu no annyae berɛ a saa nokorɛdifoɔ yi totɔeɛ no. Wɔde nkoguo dii nkunim. Wɔkunkumm Onyankopɔn adwumayɛfoɔ no, nanso N’adwuma no kɔɔso ɔhare so” – EGW, GC 41.

`Ɛkyerɛ sɛn ma yɛn sɛ Bible atwerɛfoɔ no, a wɔhunuu yea ne amaneɛ no, ne nyinaa mu, wɔtumi twerɛɛ no mprɛ pii faa Onyankopɔn dɔ ho? Ɔkwan bɛn so na yɛbɛtumi anya suahunu korɔ no ara bi ama yɛn ho?`