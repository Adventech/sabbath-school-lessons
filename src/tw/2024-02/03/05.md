---
title:  Nea Onipa Dwene Berɛ A Twerɛsɛm Nka Ho
date:   17/04/2024
---

Honhom Kronkron no nam yɛn adwene so na ɛyɛ adwuma. Ɔto nsa frɛ yɛn sɛ yɛnhwehwɛ wiase yi mu ahintasɛm ahoroɔ no. Sɛnea obi aka no pefee no, “Sɛ yɛyɛ Akristofoɔ yi no, yɛnnhwɛ yɛn adwene mu wɔ asafo no aponnwa ano”. Nanso, onipa nimdeɛ nko ara ntumi nhunu ɔsoro nokorɛ a ɛwɔ Twerɛsɛm no mu. Nokorɛ no nyɛ onipa adwene ho asɛm. Ɛyɛ adeɛ a ɛfa ɔsoro adiyie ho.

`Kenkan Mmeb. 16:25; Ate. 21:25 ne Yes. 53:6. Ɛdeɛn na ɛda adi fa ɔkwan a Satan fa so daadaa nnipa ho?`

Ɔbonsam kwan baako a ɔnam so de daadaa nnipa ne sɛ, ɔbɛdaadaa yɛn ama yɛagye adi sɛ onipa adwene bɛtumi ate Onyankopɔn pɛ ase berɛ a Honhom Kronkron no nka ho. Ɔkwan bi wɔ hɔ a ɛtene wɔ yɛn ani so anaa mpo yɛn amammerɛ ahoroɔ mu, nanso Onyankopɔn ani so deɛ, ɛbɛyɛ mfomsoɔ kɛseɛ koraa.

Mfeɛ bi a abɛsene kɔ no, Me ne me yere yɛɛ adwene sɛ yɛbɛtu mpasa wɔ kwaeɛ bi a na ɛbɛn ahɔhogyebea bi a na yɛda anadwo no. Nokorɛ nie, meyɛ obi a makwadare wɔ akwankyerɛ mu, na berɛ a yɛkyinkyinii bɛyɛ dɔhwere baako anaa nea ɛte saa no, na mewɔ awerɛhyɛmu sɛ mehunu kwan ama yɛaba fie a memmrɛ ho koraa, nanso, ankyɛ na mehunu sɛ yɛayera wɔ kwaeɛ no mu. Na owia no redum na ɛhu bɔɔ me yie. Aseda nka Onyankopɔn sɛ yɛhyiaa mpasatufoɔ afoforɔ binom a na wɔnim kwan no. Na yɛayera bɛyɛ akwansin num afiri kwantempɔn no so. Ɛsiane sɛ na wɔn kaa no si baeɛ a ɛbɛn yɛn no nti, wɔmaa yɛtenaa mu baa ahɔhogyebea hɔ. Sɛ yɛrehyia obi a ɔnim kwan no ne obi a ɔbɛtumi de yɛn aba baabi a yɛteɛ no yɛ nea ɛboaa yɛn yie.

Onyankopɔn nnyae yɛn mu wɔ yɛn akwantuo a yɛde refiri asase yi so de akɔ ɔsoro no. Honhom Kronkron no kyerɛ yɛn Twerɛsɛm Kronkron a ɛdi yɛn anim de kɔ fie no. Nokorɛ ne mfomsoɔ, papa ne bɔne – Onyankopɔn Asɛm no mu nko ara na yɛbɛtumi ate aseɛ yie. Biribiara a ɛne Onyankopɔn ne N’asɛm no bɔ abira no yɛ bɔne, na berɛ biara a bɔne yɛ adeɛ a ɛyɛ hu, na nea ɛne Onyankopɔn asɛm no kɔ pɛ nokorɛ ne papayɛ. Hwɛ hia a ɛhia sɛ yɛbɛma Onyankopɔn Asɛm no agyina yɛn ntam ama nokorɛ ne suban pa.

`Adɛn nti na onipa adwene a Honhom Kronkron no nka ho no ntumi nhunu ɔsoro nokorɛ no? Dwennwene ayɔnkofa a ɛda onipa adwene ne ɔsoro adiyie no ho. Sɛn na nweneho boa yɛn ma yɛte ɔsoro adiyie no ase? Hwɛ Dan. 2 fa yɛ nhwɛsoɔ, adiyie a ɛka wiase abakɔsɛm firi Babilon de kɔsi daakye. Sɛn na adiyie a ɛte sei kasa kyerɛ onipa adwene?`