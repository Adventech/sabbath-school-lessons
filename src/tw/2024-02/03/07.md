---
title:  Toa so dwennwene ho
date:   19/04/2024
---

“Ɔtan ne nokorɛ no ho sɔretia honhom korɔ no ara na akanyan Onyankopɔn atamfo wɔ berɛ biara mu, ɛnna anidahɔ ne nokorɛ korɔ no ara na Ɔhwehwɛ firi Ne nkoa hɔ. Kristo nsɛm a Ɔde maa N’asuafoɔ a wɔdii kan no ara da so kɔ ma N’akyidifoɔ a awieeɛ berɛ ato wɔn no. ‘Na nea Mese mo yi, Meka Mekyerɛ nnipa nyinaa sɛ: Monwɛn’” (Mar. 13:37) EGW, GC 56, 57.

Wiase afa mmeaeɛ pii mu no, ne titire no, baabi a nnipa wɔ akwannya sɛ wɔn nsa bɛka Bible no, Satan afa akwan afoforɔ bi so sɛ ɔbɛbrɛ Bible no tumi ase. Ɔkwan baako a ɛtumi yɛ adwuma ne nea ɛnam abɔdeɛ mu nyansapɛ so ne mpo Bible adesua nhwehwɛmu, a ɛtɔ da a ɛkyerɛ sɛ, sɛ wɔgye tom a, ɛbɛbrɛ gyidie a ɛwɔ Onyankopɔn Asɛm no mu no ase. Nhwɛsoɔ ne sɛ, ɛwom sɛ wɔtwerɛɛ Daniel nwoma no bɛboro mfeɛ ahanum ansa na wɔrebɛwo Kristo, nanso Bible mu nimdefoɔ pii no ara de hyɛ mfeha a ɛtɔ so mmienu no mfimfini, ansa na wɔrewo Kristo.

Wɔkyerɛ sɛ ɛsɛ sɛ wɔtwerɛ no saa berɛ yi anyɛ saa a ɛnneɛ na odiyifoɔ no reka daakye ho asɛm a ɛntumi nsi saa. Ne saa nti wɔka sɛ wɔantwerɛ Daniel Nwoma no sɛnea wɔkyerɛ no, na mmom mfeha pii akyi. Awerɛhosɛm ne sɛ, saa Bible ho atorɔ yi yɛ nea ɛnnɛ mmerɛ yi mu animdifoɔ de wɔn nsɛm gyina so. Awerɛhosɛm kɛseɛ pa ara ne sɛ, nnipa pii gye saa atorɔ yi tom, ɛfiri sɛ anyɛ hwee koraa no Bible mu animdifoɔ na ɛkyerɛkyerɛ. Ɛnyɛ nwanwa sɛ Paulo bɔɔ kɔkɔ sɛ, “Monsɔ ade nyinaa nhwɛ, na monsɔ nea ɛyɛ no mu den” – 1 Tes. 5:21.

**Nkasaho nsɛmmisa**

`Sane kɔhwɛ nyitohɔsɛm a ɛwɔ Benada adesua no mu na dwennwene nea ɛdidi soɔ yi ho. Sɛn na Satan de saa kwan korɔ yi ara redi dwuma ɛnnɛ yi, sɛnea ɛbɛyɛ a ɔbɛbrɛ Twerɛsɛm no tumi no ase?`

`Ahobammɔ kɛseɛ bɛn na ɛwɔ hɔ tia Onyankopɔn asɛm a yɛrekyea no no?`

`Satan mmɔdemmɔ kɛseɛ a ɛwɔ papa ne bɔne ntawntawdie kɛseɛ mu ne sɛ ɔbɛsɛe Onyankopɔn suban no na wada No adi sɛ Ɔyɛ nhyɛsoɔ ne otirimuɔdenfoɔ. Ɔkwan bɛn so na ɔbɔnefoɔ no bɔ mmɔden sɛ yei na ɛdeɛn ne Onyankopɔn mmuaeɛ ma n’atorɔ no?`

`Ɔsomafoɔ Petro si so dua sɛ, “adiyisɛm biara nnam onipa nkyerɛkyerɛ so” (2 Pet. 1:20). Ɔkwan bɛn so na yɛbɛyɛ ahwɛyie sɛ yɛnnane nea Twerɛsɛm no aka no ani mfa nnuru yɛn ankasa botaeɛ ho? Adɛn nti na yei bɛyɛ mmerɛ ama yɛn sɛ yɛbɛyɛ sene sɛ yɛbɛhunu na ama yɛatumi abɔ yɛn ho ban atia saa nneyɛɛ yi? Ɔkwan bɛn so na yɛbɛtumi abɔ yɛn ho ban atia saa adeɛ yi?`