---
title:  Hann A Ɛhyerɛn Wɔ Sum Mu
date:   13/04/2024
---

### Nnawɔtwe yi adesua
Yoh. 8:44; Mmeb. 23:23; Asom. 20:27-32; 2 Tes. 2:7-12; Dw. 119:105, 116, 130, 133, 160; Mmeb. 16:25; 2 Kor. 4:3-6.

> <p>Nkaebɔsɛm</p>
> “Ɛnna Yesu ka kyerɛɛ wɔn sɛ: Aka hann no berɛ tiaa bi wɔ mo mu. Mowɔ hann no yi monnante, esum ammɛto mo; na nea Ɔnam sum mu no nnim faako a ɔrekorɔ” (Yoh. 12:35).

Adiyisɛm a ɛyɛ Bible nwoma a ɛtwa toɔ mu no, wɔda ɔbonsam adi sɛ ɔtweaseɛ ne ɔwɔ dada (Adi. 12:9). Ɔyɛ ɔtweaseɛ, ɛfiri sɛ, ɔhwehwɛ sɛ ɔbɛsɛe Onyankopɔn nkurɔfoɔ, ɛnna wɔfrɛ no ɔwɔ dada ɛfiri sɛ, ɔde n’atorɔ nnaadaa no daadaa nnipa. Yesu wuiɛ akyi no, wɔyɛɛ nnipa mpempem ayakayakadeɛ, too ebinom guu gyata amena mu, na wɔnam Roma aheman no so kyeree ebinom nkyennua mu hyee wɔn, ɛfiri sɛ, wɔpoo sɛ wɔbɛsom wɔn “abosom” no. Nanso asotwe dennen yi nyinaa akyi no, nnipa pii tenaa gyidie no mu, asɛmpa no trɛeɛ na asafo no nyiniiɛ.

Ɛnam saa no nti, Satan sesaa ne nhyehyɛɛ. Wɔbɔɔ abosonsomfoɔ pii asu a na ɛnnam nokorɛ Bible nkyerɛkyerɛ so. Mfomsoɔ pii wuraa asafo no mu berɛ a akannifoɔ de Twerɛsɛm nokorɛ fraa amammerɛ a agye din mu. Mfeha nan ne num no yɛ berɛ a asafo no asɔfoɔ mpanimfoɔ penee so maa wɔde wiase amanneɛ bɛfraa Kristosom nkyerɛkyerɛ mu.

Nanso wiase abrabɔ mmerɛ a na emu yɛ den mu mpo no, Onyankopɔn kɔɔ so ara kaa Ne nkurɔfoɔ ho. Wɔhunuu Yesu sɛ, “ɔkwan no, nokorɛ ne nkwa” na, ɛnam Honhom Kronkron no tumi so maa wɔgyinaa pintinn berɛ a na nhyɛsoɔ no ano ayɛ den sɛ wɔnnyae wɔn gyidie mu no. Wɔgyinaa wɔn nokorɛdie a wɔwɔ ma Onyankopɔn pɛ, wɔ Twerɛsɛm no mu, na afei wɔgyinaa pintinn maa nokorɛ a ɛwɔ N’asɛm no mu, ɛmfa ho ne ɔhyɛ a wɔde too wɔn so no, sɛ ɛyɛ nsumaeɛ mu anaa nnaadaa kwan so.