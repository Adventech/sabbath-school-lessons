---
title:  Mpataku Bɔne
date:   15/04/2024
---

`Kenkan Asom. 20:27-32. Kɔkɔbɔ pɔtee bɛn na ɔsomafoɔ Paulo de maa asafo akannifoɔ a wɔfiri Efeso no fa ɔwaeɛ a ɛreba no ho?`

Na Paulo afotuo a ɔde mae no botaeɛ ne sɛ ɛbɛsiesie asafo no ama nea na ɛbɛba no. Ɔkyerɛɛ ɔhaw ahoroɔ mmienu wɔ saa akenkansɛm yi mu.

Na ne haw a ɛdi kan ne sɛ, “Mpataku bɔne bɛhyɛne mo mu a wɔrennyae nnwankuo no kwa” (Asom. 20:19). Ɛne sɛ agyidifoɔ bɛhyia ɔtaa kɛseɛ nanso ɛbɛfiri asafo no mu. Saa nkɔmhyɛ yi baa mu mfeha a ɛdi kan ne nea ɛtɔ so mmienu no mu. Wɔyɛɛ Akristofoɔ a wopoo sɛ wɔbɛsom ɔhempɔn no, ɛnna afei sɛ wɔbɛkoto Roma abosom no ayakayakadeɛ, de wɔn guu afiase, na wɔhyee wɔn wɔ nkyennua mu.

Ɔsomafoɔ no daa ne haw a ɛtɔ so mmienu no adi berɛ a ɔkaa sɛ, “Nso mo ara mo mu nnipa bɛsɔre a wɔbɛka nkontomposɛm de atwe asuafoɔ no adi wɔn akyire” (Asom. 20:30). Abususɛm bɛwura asafo no mu. Wɔde atorɔ nkyerɛkyerɛ bɛsi nokorɛ kronkron no ananmu. Abosonsom dwumadie ahoroɔ bɛkɔ so. Mfeha nan ne num no mu no gyidie nkyerɛkyerɛ hunu wuraa Kristo asafo no mu a wɔde ɔsoma adwuma a emu atrɛ no yɛɛ nnyinasoɔ. Nanso na ɛso nsunsuansoɔ bɔne ne sɛ wɔmane firii Onyankopɔn nokorɛ Asɛm no ho.

`Kenkan 2 Tes. 2:7-12. Sɛn na Ɔsomafoɔ Paulo kyerɛkyerɛ ɔwaeɛ a ɛreba no mu? Nneɛma bɛn na na ɛsɛ sɛ wɔhwɛ anim?`

Paulo asɛm a ɔkaeɛ sɛ, “ahintasɛm a ɛfa basabasayɛ ho no reyɛ adwuma no” da adi pefee. Paulo berɛ so mpo, na wɔretwe wɔn ho afiri nokorɛ a ɛwɔ Onyankopɔn asɛm no ho nkakrankakra wɔ obuo a wɔde ma Onyankopɔn mmara no ho. Saa twe a na wɔretwe wɔn ho no bɛyɛ kɛse wɔ mfeha a ɛdi anim no mu.

Sɛnea ɛne mmara a ɛtɔ so mmienu no bɔ abira no, wɔde ahoni baa Akristofoɔ som mu. Abosonsom bɛdii Kristosom anim kam mfeɛ pii mu. Sɛnea ɛbɛyɛ a wɔn a wɔfiri abosonsom mu reba Kristosom mu no bɛgye Kristosom atom no nti, wɔde abosom no din totoo nea wɔfrɛ no ahotefoɔ no. Wɔfaa Kwasiada, da a wɔde som owia no sɛ Akristofoɔ da de hyɛɛ owusɔreɛ no animuonyam. Ɛbɛsi nnɛ mpo no saa atorɔ da a Twerɛsɛm no nnye ntom no da so yɛ adwuma.

`Gyidie a yɛretoto no ase bɛn na yɛhunu sɛ ɛrewura asafo no mu ɛnnɛ yi? Ne titire no, gyidie bɛn na woretoto no aseɛ? So ɛdu mmerɛ bi a wɔde nokorɛ no fra atorɔ?`