---
title:  Abɔfoɔ Mmiɛnsa Nkransɛm No
date:   30/05/2024
---

Adi. 14: 7 mu no, ɔbɔfoɔ a ɔdi kan no de nne kɛseɛ teaam sɛ, “‘Monsuro Onyankopɔn na monhyɛ No animuonyam, ɛfiri sɛ N’atemmuo dɔn no aduru; na monsom nea Ɔbɔɔ ɔsoro ne asase, ɛpo ne asutire no.’” Ɔsoro refrɛ yɛn sɛ yɛmfa yɛn pɛ ne yɛn gyidie nyinaa nsom Ɔbɔadeɛ no ɛnam atemmuo a ɛreba no nti.

Ɔbɔfoɔ a ɔtɔ so mmienu no kaa sɛ, “Babilon kɛseɛ no ahwe ase, ahwe ase, ɛfiri sɛ wama amanaman nyinaa anom n’adwamammɔ abufuo nsa no bi’” (Adi. 14: 8). Babilon gyina hɔ ma ɔwaeɛ som a wɔapo ɔbɔfoɔ a ɔdi kan no nkransɛm no na wɔafa atorɔsom nhyehyɛeɛ. Yei nti na Adi. 14: 9-11 bɔ yɛn kɔkɔ fa sɛ yɛresom “aboa no ne ne honi no ho.” Ɔpaw mmienu a ɛsipae na wɔda no adi wɔ ha - Ɔbɔadeɛ no som anaa aboa no som. Nnipa biara a ɔwɔ wie yi ase bɛyɛ ɔpaw a ɛtwa toɔ a wɔsesa no a ɛnyɛ yie na ɛyɛ sɛ wɔde wɔn pɛ nyinaa rema—Yesu anaa Satan.

`Kenkan Adiyisɛm 14: 12. Su ahoroɔ bɛn na ɛda adi wɔ wɔn a wɔapaw sɛ wɔnsom aboa no ho? Adɛn nti na ne nyinaa ho hia yie pa ara?`

Onyankopɔn bɛnya nkurɔfoɔ bi awieeɛ-berɛ mu a wɔyɛ nokwafoɔ ma No wɔ sɔretia ne ɔtaa a ano yɛ den no mu. Na wɔnam Kristo tenenee akyɛdeɛ so abɔ bra a adom ne setieyɛ ahyɛ mu ma. Nsonsonoeɛ kann da sɛ woresom Ɔbɔadeɛ no ne sɛ woresom aboa no ntam na ɛda adi wɔ Onyankopɔn mmara so die mu. Saa ntawntawdie a ɛdi akyire yi a ɛfa sɛ woresom Kristo anaa sɛ wode wo pɛ rema aboa no tumi no nyinaa gyina ɔsom so, na saa ntawntawdie kɛseɛ a ɛda papa ne bɔne ntam no nnyinasoɔ ne Homeda no.

Saa nokorɛdifoɔ yi a wɔdi Agyenkwa no akyi no nni Yesu “mu” gyidie nko, wɔwɔ Yesu gyidie no bi. Yesu gyidie no yɛ gyidie a ɛmu dɔ, ɛwɔ ahotosoɔ mapa, ɛwɔ ahofama pa a ahohommɔne a wɔwɔ asamando ne asase yi so nsɔhwɛ ahoroɔ ntumi nhinhim no. Ɛyɛ gyidie a ɛwɔ ahotosoɔ mpo berɛ a wɔntumi nhunu, ɛgye di mpo berɛ a ɛntumi nhunu sɛnti, na ɛwɔ anidasoɔ mpo berɛ ɛntumi nte aseɛ. Saa “Yesu gyidie” yi yɛ akyɛdeɛ a yɛnam gyidie so nya. Ɛde yɛn bɛtwa ahohiahia a ɛdi yɛn anim no. Na sɛ ahohiahia no a ɛdi akyire no ba na sɛ sikasɛm mu ahokyerɛ, ɔtaa, afiase nna, ne owuo ankasa ba a, Yesu gyidie no bɛwowa yɛn de yɛn afa wiase mmerɛ a ɛtwa toɔ no mu kɔsi sɛ Yesu bɛba.

`Sɛn na Onyankopɔn resiesie wo gyidie nnɛ de ama nea ɛreba daakye no?`