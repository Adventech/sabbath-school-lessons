---
title:  Onyankopɔn Amammuo no Nnyinasoɔ
date:   25/05/2024
---

### Nnawɔtwe yi adesua
Adi. 14: 6-12; Ɔsɛnk. 12: 13, 14; Mmeb. 28: 9; Dan. 7: 25.

> <p>Nkaebɔsɛm</p>
> “Na ɔtweaseɛ no bo fuu ɔbaa no, na ɔkɔtuu n’asefoɔ nkaeɛ a wɔdi Nyankopɔn ahyɛdeɛ soɔ na wɔkura Yesu Kristo adanseɛ no so sa” (Adi. 12: 17).

Ɛnam Bible adesua kann so, na Akwanhwɛfoɔ de bɛtee hia a mmara a ɛwɔ Ɔsoro Kronkron mu Kronkronbea ntomadan no ho hia no ase. Wɔhwɛɛ Onyankopɔn mmara no mu yie na wɔbɛhunuu mmara a ɛto so nnan no ne hia a Homeda no ho hia. Onyankopɔn mmara no nyinaa mu no, saa mmara yi nko na ɛda adi kyerɛ sɛ Onyankopɔn ne Ɔbɔadeɛ, Nea nokorɛsom nyinaa gyina Ne so—asɛntire a ɛbɛhia pa ara wɔ wiase abakɔsɛm awieeɛ nna yi mu (hwɛ Adi. 14: 6-12).

Ɛfiri mfitiaseɛ na Satan bɔɔ n’adwene mu pɔ sɛ ɔnam mmara no sɛeɛ so bɛsesa Onyankopɔn som. Ɔnim sɛ nea ɔbɛto “baako no,” “wadi ne nyinaa ho fɔ” (Yak. 2: 10); yei nti, ɔhyɛ nnipa kutupa sɛ wɔnto Onyankopɔn mmara no. Satan ani kyiri Homeda no ɛfiri sɛ, ɛkae nnipa wɔn Bɔfoɔ ne sɛnea ɛsɛ sɛ wɔsom No. Nanso wayi asi hɔ wɔ Onyankopɔn mmara mu wɔ ɔsoro ntomadan no Kronkron mu Kronkronbea. Ɛsiane sɛ mmara na ɛkyerɛ bɔne ase nti, berɛ a nnipa repere hwehwɛ sɛ wɔbɛyɛ nokorɛdifoɔ ama Onyankopɔn no, Ne mmara no a Homeda mmara ka ho no da so yɛ adwuma.

Adesua yi botaeɛ ne sɛ ɛbɛkyerɛ yɛn twaka a ɛda ntomadan no, Onyankopɔn mmara, Homeda no, ne ahohiahia a ɛreba ɛsiane aboa no agyiraeɛ no nti. Yɛbɛsane ahwɛ hia a Homeda ho hia ma awoɔntoatoasoɔ a ɛdi akyire awieeɛ-berɛ yi mu.