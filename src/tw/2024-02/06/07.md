---
title:  Toa so dwennwene ho
date:   10/05/2024
---

Berɛ a ɔsom ne wiase tumi braa Bible no; na wɔdanee n’adanseɛ no ani no, wɔbɔɔ mmɔden biara sɛ wɔbɛfa nnipa ne ahonhommɔne so de ade foforɔ bi bɛba na wɔde atwe nkurɔfoɔ adwene afiri so; berɛ a nkurɔfoɔ a wɔbɔɔ wɔn ho mmɔden sɛ wɔbɛka nokorɛ kronkron a ɛwɔ mu no, wɔtuu wɔn so sa, wɔyii wɔn maeɛ, wɔyɛɛ wɔn ayakayakadeɛ, wɔde wɔn kɔguu afiase, wɔkunkumm wɔn ɛnam wɔn gyidie nti, anaasɛ wɔhyɛɛ wɔn maa wɔtutu kɔɔ mmepɔ atifi, agyatabuo ne abodan mu. Kuntunkuni na nokorɛ adansefoɔ no fira de hyɛɛ nkɔm. Nanso wɔtɔ kɔɔ so ara dii adanseɛ wɔ afe/nnafua 1,260 no mu nyinaa. Berɛ a esum duruiɛ no, mmarima nokorɛdifoɔ a na wɔdɔ Onyankopɔn Asɛm no twee ninkunu nyaa N’animuonyam. Wɔmaa saa nkoa nokorɛdifoɔ yinom nyansa, ahoɔden ne tumi a wɔde paee mu kaa Ne nokorɛ wɔ saa berɛ no mu nyinaa. EGW, GC, p. 267, 268.

Berɛ a Franse poo Onyankopɔn wɔ badwam, na wɔpoo Bible no, atirimuɔdenfoɔ ne ahonhommɔne dii ahurusie sɛ nea na ɛda wɔn akoma so dadaada no aba mu; ɔman a wɔade wɔn ho afiri Onyankopɔn mmara a ɛbɔ wɔn ho ban no ho...Wɔyii Onyankopɔn Honhom a ɛsi Satan atirimuɔden tumi no kwan no firii hɔ koraa, na nea na n’ani gye nnipa awerɛhodie ho no nko ara na wɔmaa no kwan sɛ ɔnyɛ nea ɔpɛ. Wɔn a wɔpaw sɛ wɔbɛyɛ atuateɛ adwuma no, ɔgyae wɔn maa wɔtwaa so aba kɔsii sɛ awudisɛm a ɛyɛ hu a yɛntumi nka ho asɛm hyɛɛ asase no so ma. Firi mpasua a agyigya so kɔsi nkuro a ɛda mpan so, benabɔ nko ara na na woteɛ-na ɛyɛ yeadie su. Franse wosoo te sɛ nea asase wosoɔ asie no. Wɔbrɛɛ ɔsom, mmara, asetena mu nhyehyɛɛ, abusua, ɔman, asafo, ne nsa ahoroɔ a wɔmmu adeɛ a wɔsɔre tiaa Onyankopɔn mmaransɛm no nyinaa ase; GC, p.286.

“Kɔpem sɛ asafo no bɛdi n’ahyɛdeɛ so, na wagye ɛhann biara adi, ayɛ asɛdeɛ biara a ɔbɛda no adie no, akyinnyeɛ biara nni hɔ sɛ ɔsom bɛgyigya akɔyɛ nhyehyɛɛ so die, na nyamesuro honhom a ɛho hia pa ara no bɛyeraa”. GC, p. 316.

**Nkasaho nsɛmmisa**:

`Ͻkwan bɛn so na ntawntawdie kɛseɛ nhyehyɛeɛ no da adi wɔ Franse Atuateɛ no mu?`

`Berɛ a ɔregye akyinnyeɛ sɛ Onyankopɔn nni hɔ no, obi twerɛɛ sɛ: “yɛwɔ fawahodie sɛ yɛde yɛn ankasa botaeɛ ahoroɔ bɛto dwa awurawura baabiara wɔ nimdeɛ mu berɛ a yɛnhia ahyɛnsodeɛ biara a ɛreka akyerɛ yɛn sɛ yɛmmfa ha”. Adɛn nti na “yɛnhia ahyɛnsodeɛ biara a ɛreka akyerɛ yɛn sɛ yɛmmfa ha” no da tirimpɔ a dodoɔ ara wɔrepo Onyankopɔn no adi? Sɛn na saa adwenkyerɛ ahoroɔ yi bɛtumi aboa akyerɛkyerɛ nea ɛsiiɛ wɔ Franse Atuateɛ no mu ase?`

`Mfasoɔ bɛn na ɛwɔ Yohane anisoadehunu a ɛfa ntomadan no ho ne awieeɛ berɛ mu asisɛm ahoroɔ no so?`