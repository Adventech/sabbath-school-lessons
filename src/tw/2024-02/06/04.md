---
title:  Wↄkunkum Adansefoↄ Baanu No
date:   07/05/2024
---

`Kenkan Adiyisԑm 11:7-9. Berɛ a worekae sԑ ↄkasa no yԑ ahyԑnsodeɛ no, ɛdeԑn na akenkansԑm mmienu yi reka sԑ ԑbԑto Onyankopɔn adansefoↄ baanu no, Apam Dada ne Apam Foforↄ no?`

Afe A.D 538 mu no, na Roman Ahenie no agu. Roma Amrado Justinian de amammuo, amanyɔsɛm, ne ɔsom tumi maa Pope Vigillis. Mfimfini asafo no nhyɛsoɔ tenten no hyɛɛ aseɛ. Ɛtoaa mu ara kɔsii afe A.D. 1798. Franse sahene a wɔfrɛ no Berthier gyinaa ɔhyɛ a ɛfiri Napoleon no so bɔɔ anan kɔɔ Roma a wanhyia sɔretia wɔ Ͻgyefuo 10, 1798 mu. Wɔfaa Pope Pius VI dommum de no sane baa Franse, faako a ɔwuiɛ no. Saa da yi na Roma asafo wiase tumi a na wahyɛ ho nkɔm no baa awieeɛ, nkɔmhyɛ a ɛkasa fa nna anaasɛ mfeɛ1260 ho sɛnea ɛda adi wɔ Daniel ne Adiyisɛm mu no (hwɛ nnora adesua no).

Hwɛ sɛnea Bible mu nkɔmhyɛ a nokorɛ wɔ mu no da no adi wɔ kwan nwanwasoɔ so! Daniel atwerɛ a ɔtwerɛɛ no bɛboro mfeɛ 500 ansa na wɔrebɛwo Kristo, kaa asisɛm ahoroɔ a ɛbaa mu mfeɛ 2, 300 akyi no ho asɛm pɛpɛɛpɛ. Nokorɛ mu no, yɛbɛtumi de yɛn ho ato nkɔmhyɛ ahoroɔ wɔ Bible mu no so.

Saa berɛ yi mu nyinaa no, asɛmpa no ho adansefoɔ no koraa asɛmpa no nokorɛ no. Nanso ɔhaw ahoroɔ a ani soso sɔre tiaa Bible nokorɛ no. Aboa no a, ɔfiri amena donkodonko mu pueɛ no (Satan) tuu Twerɛsɛm no so sa. Ͻnam Franse Atuateɛ a ɛfiri aseɛ afe 1789 mu no so suae ɔko foforɔ wɔ Bible no mudie so.

Franse Atuateɛ no mu no, aban no de ahonhonn som a ɛgyina adwene so sii hɔ sɛ ɔman no som bɔɔ ɔsom a ɛse Onyankopɔn biara nni hɔ no ho bra, na ne tirimpɔ ne sɛ wɔde resi Kristosom anan mu. Ͻhyɛɛ ahonhom som a ɛgyina adwene so ho fa wɔ Franseman no mu baabiara wɔ Obubuo 10, 1793. Wɔdanee asɔredan ahoroɔ a ɛwɔ Franse nyinaa som a ɛgyina adwene so hyiadan na wɔde ɔbaa teasefoɔ bi sii adwa so sɛ “Reason” Bosombaa. Wɔhyehyee Bible wɔ aborɔno so. Wɔpaee mu kaa sɛ Onyankopɔn biara nni hɔ, na wɔkyerɛkyerɛ sɛ owuo yɛ nnahɔɔ a ɛnni awieeɛ. Satan nam mmarima a wɔnsuro Nyankopɔn so kumm Onyankopɔn adansefoɔ baanu no. “Na wɔn afunu bɛdeda kuro kɛseɛ no mmɔntene so, ɛno na honhom mu no wɔfrɛ no Sodom ne Misraim, faako a wɔbɔɔ wɔn Awurade nso asɛnnua mu no” (Adi: 11:8).

Na Misraim yɛ beaeɛ a anyame dodoɔ wɔ a wɔpo nokorɛ Nyankopɔn no (Exod: 5:2). Sodom gyina hɔ ma afideyɛ. Franse Atuateɛ no mu no, na Onyankopɔn adansefoɔ baanu no - Apam Dada ne Apam Foforɔ no, wuwuiɛ, ɛsiane sɛ wɔka sɛ Onyankopɔn nni hɔ, na afideɛ ahyeta; ɛsiane ahohyɛsoɔ a atuateɛ ne mogyahwieguo no nti na ayera no.

Adi. 11: 9 ka sɛ Onyankopɔn adansefoɔ baanu no afunu bɛdeda hɔ a wɔnsie wɔn kɔsi “nansa ne fa”. Ɛne sɛ “nnafua” nkɔmhyɛ mu no, ɛgyina hɔ ma mfeɛ mmiɛnsa ne fa. Po a wɔpo sɛ Onyankopɔn biara nni hɔ no duruu ne mpɔmpɔmsoɔ wɔ Franse Atuateɛ no mu bɛyɛ mfeɛ mmiɛnsa ne fa. Saa berɛ yi trɛ firii Obubuo 26, 1793 kɔsii June 17, 1797 berɛ a wɔhyɛɛ mmara de baraa anyamesom wɔ Paris, a na Franse aban no ayi ɔhyɛ a na wɔde ato ɔsom mmara so no afiri hɔ no.