---
title:  Nokorɛ Nkunimdie
date:   09/05/2024
---

Ɛmfa ho ne ɔtamfo no sɔretia ahoroɔ no, Onyankopɔn dwuma a Ɔbɛdi no asase yi so no bɛduro ne mpɔmpɔnsoɔ animuonyam mu. Wɔbɛka asɛmpa no akyerɛ aman, mmusua, kasa ne nkurɔfoɔ nyinaa (Rev. 114: 6). Ntawntawdie kɛseɛ a ɛda Kristo ne Satan ntam no bɛba awieeɛ berɛ a Kristo bɛdi asamando tumi so nkonim koraa no. Onyankopɔn ahennie no bɛdi bɔne so nkonim, na wɔbɛtu bɔne ase afiri ewi-yi-ase afebɔɔ. Adi. 11 de Satan mmɔden a ɔnam Franse Atuateɛ no so bɔeɛ sɛ ɔbɛsɛe Kristosom na wayi gyidie a yɛwɔ no Onyankopɔn mu afiri hɔ no na ɛfiri aseɛ, nanso ti no de nkonim a Onyankopɔn ahennie no di wɔ mpaninnie ne tumidie, ahonhommɔne ahoroɔ so no na ewie. Ɛhyɛ wɔn a Kristo ne Ne nokorɛ no nti, wɔnam ɔtaa ahoroɔ a ano yɛ den mu no nyinaa nkuran.

`Kenkan Adi. 11: 15-18. Ankenkasɛm yi mu no, asisɛm ahoroɔ bɛn na ɛbɛsisi awieeɛ berɛ no mu berɛ a, wɔbɛbɔ totrobɛnto a ɛtɔ so nson no?`

Asase yi so ahennie ahoroɔ no abɛyɛ yɛn Awurade ahennie. Kristo yɛ nkonnimdifoɔ. Yesu di nkonim na Satan di nkoguo. Tenenee di nkonim. Nokorɛ di hene. Yɛbɛbɔ mmɔden adi nhyehyɛɛ a ɛdidi soɔ yi so. Adeɛ biara a ɛgyina onipa tumi so no ɛbɛgu, nea ne fapem ne Onyankopɔn asɛm a ɛnsesa so no bɛgyina afebɔɔ. EGW, GC, p. 288.

`Kenkan Adi. 11: 19. Ɛdeɛn na Yohane hunuu sɛ wɔabue no wɔ ɔsoro? Na ɛdeɛn na ɔhunuiɛ berɛ a ɔmaa n’ani so hwɛɛ ɔsoro no?`

Wɔbue Onyankopɔn ntomadan a ɛwɔ ɔsoro no maa Yohane hunuiɛ. Berɛ a ɔhwɛɛ Kronkron mu Kronkronbea hɔ no, ɔhunuu apam adaka no. Apam Dada mu ntomadan no mu no, a na ɛyɛ ɔsoro deɛ no sunsuma no, na Onyankopɔn animuonyam no da adi wɔ abɔfoɔ baanu a na wɔayɛ asisi apam adaka nkatasoɔ no so no. Saa apam adaka no mu na na Onyankopɔn mmara no da.

Ɛwom sɛ adom na wɔde nam gyidie so agye yɛn deɛ, nanso setie a yɛyɛ ma Onyankopɔn mmara no da no adi ma yɛhunu sɛ yɛn gyidie yɛ papa. Onyankopɔn mmara no yɛ nnyinasoɔ anaasɛ susudua a wɔde bu atɛn (Yak. 2:12). Saa nokwasɛm yi bɛhia na ɛso ba mfasoɔ ne titire wɔ awieeɛ berɛ yi mu (Adi. 12:17; Adi. 14:12).

`Sɛn na nsonsonoeɛ kɛseɛ a ɛda Franse Atuateɛ bɔne a ɛnsuro Onyankopɔn no ne animuonyam mpɔmpɔnsoɔ a wɔatwa ho mfoni wɔ Adi. 11 mu kasa kyerɛ yɛn nnɛ yi?`