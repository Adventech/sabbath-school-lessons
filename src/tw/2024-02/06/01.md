---
title:  Adansefoↄ Baanu No
date:   04/05/2024
---

### Nnawↄtwe yi mu nsԑm
Adi. 11:3-6; Sak. 4:14; Adi.12:5, 6, 14, 15; Dan. 7:25; Yes. 54;17; Dw. 119:89; Adi. 11:15-18.

> <p>Nkaebↄsԑm</p>
> “Nwira dwan, na nhwiren twam, na yԑn Nyankopↄn asԑm tim hↄ daa.” (Yes. 40:8).

Mfeha pii mu nie na wɔapo Onyankopↄn asԑm, agye ho akyinnyeɛ asane ayi no akwa. Wɔagu no nkɔnsɔnkɔnsɔn wɔ asɔrefie, wↄahye no wↄ mmↄntene so, na wↄatete no pasapasa. Wↄatweetwee wↄn a wↄgye asԑm no di, de wↄn atoto afiase, akunkum binom mpo sɛ mogyadansefoɔ. Ne nyinaa mu no, Onyankopↄn Asԑm no agyina.

Mfimfini asafo no taa Akristofoↄ a na wↄgye Bible no di. Nanso, Onyankopↄn Asԑm dii esum no so. Nhyԑsoↄ ne ↄtaa antumi ansi Onyankopↄn Asԑm no ho dawubↄ kwan. Berɛ a na wↄredi Borↄfo Bible nkyerԑaseni William Tyndale assɛm, ɛsiane ne gyidie nti no, wↄbisaa no sԑ, hwan pa ara na ↄboaa no wↄ n’asԑmpaka adwuma no mu? Ↄdwendwenn asԑmmisa no ho na ↄbuaa sԑ, “Ↄsↄfopanin a ↄwↄ Durham.” Ɛyԑԑ atemmuafoↄ no nwanwa.

Tyndale kyerԑԑ mu sԑ berԑ bi, ↄsↄfopanin no tɔɔ ne Borɔfoɔ Bible no bebree hyee no badwam. Nea na ↄsↄfopanin no nnim no saa berԑ no ne sԑ, na ↄreboa abↄ nokorɛ no ho dawuro. Ↄtotↄↄ Bible no aboↄden sene sɛnea na ↄtↄn no no. Ↄtotↄↄ Bible no dodoↄ saa no, Tyndale tumi tintimm Bible dodoↄ senee nea ↄhyee no no. Nokorԑ a wↄka hyԑeԑ no asane apue bio sԑ ԑbԑhyerԑn wↄ n’animuonyam mu.

Nnawↄtwe yi, yԑbɛhwԑ ↄtaa baako pa ara a ԑbaa Twerɛsɛm no ne Akristofoↄ gyidie no so. Franse Atuateɛ berԑ mu no, mogya hwie guu Franse mmↄntene so. Wↄde afidie a wↄde twitwa etire sii Paris abↄntene so, na wↄkunkumm mpempem. Na ↄman no nnye nni sԑ Onyankopↄn wↄ hↄ. Yei nyinaa mu no, wↄantumi anka Onyankopↄn Asԑm ho adansedie anhyԑ.