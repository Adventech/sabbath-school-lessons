---
title:  Nnafua 2,300 wɔ Daniel 8:14 mu
date:   15/05/2024
---

William Miller hunuu sɛ nsɛm a adiyifoɔ no hyɛɛ ho nkɔm no nyinaa aba mu pɛpɛɛpɛ: Abraham asefoɔ a wɔtu kɔtenaa baabi mfeɛ 400, Israelfoɔ a wɔkyinkyinii ɛserɛ so mfeɛ 40, Israelfoɔ nnɔmmumfa mfehyia 70 no, ne Daniel adapɛn 70 a wɔde maa Israel no (Gen. 15:13; Num. 14: 34; Yer. 25:11 ne Dan. 9:24).

`Kenkan Mar 1:15; Gal. 4:4; ne Rom. 5:6. Ɛdeɛn na saa nyitohɔsɛm horoɔ yi ka kyerɛ yɛn fa mmerɛ a Onyankopɔn ahyehyɛ afa mmaeɛ a ɛdi kan no ho?`

Berɛ a Miller suaa nkɔmhyɛ ahoroɔ no na ɔde twerɛsɛm totoo twerɛsɛm ho no, ɔsii gyinaeɛ sɛ, sɛ Nyankopɔn wɔ berɛ nhyehyɛeɛ kronkron wɔ twerɛsɛm no mu nyinaa deɛ a, ɛwɔ sɛ Nyankopɔn nya berɛ nhyehyɛɛ kronkron fa yɛn Awurade mmaeɛ a ɛtɔ so mmienu no nso ho.

`Kenkan Daniel 8:14. Asisɛm bɛn na na ɛsɛ sɛ ɛsi wɔ nnafua 2,300 no awieeɛ?`

William Miller gyee adwenkyerɛ bi a na dodoɔ no ara gye tom sɛ “kronkronbea no ahoteɛ” no yɛ asase yi ahodwira a wɔde ogya na ɛbɛyɛ no toom. Ɔde anidahɔ suaa twerɛsɛm no sɛnea ɛbɛyɛ a ɔbɛte asisɛm kɛseɛ a ɛte saa a ɛho hia no ase. Ɔhunuu ayɔnkofa a ɛwɔ Dan. 8 ne 9 ntam no. Daniel 8 mu no, wɔhyɛɛ ɔbɔfoɔ no sɛ “ɔma saa ɔbarima yi nte anisoadehunu no ase” (Dan 8:16). Berɛ a eti no kɔɔ awieeɛ no, na beaeɛ a aka a wɔnkyerɛɛ mu yɛ nnafua 2,300 no (hwɛ Dan. 8:27). Akyire no, ɔbɔfoɔ no kɔɔ Daniel nkyɛn kɔsee no sɛ, “Maba sɛ merebɛma wo nhunumu a wode bɛte aseɛ” (Dan. 9:22 san nso hwɛ Dan. 9:23, 25-27). Na yei bɛboa no ama no ate nnafua 2,300 no ase.

Yɛnim yei, ɛfiri sɛ, berɛ a ɔka kyerɛɛ Daniel sɛ ɔnnwene asɛm no ho na “ɔnte anisoadehunu no ase” (Dan. 9:23) akyi no, nsɛm a ɔbɔfoɔ no dii kan kaeɛ ne sɛ: ‘yɛayi adapɛn aduoson asi hɔ ama wo manfoɔ ne wo man kronkron’ (Dan. 9:24). Asɛmfua a wɔakyerɛ aseɛ ‘wɔayi’ no asekyerɛ ne ‘twa twene’. Ɛsɛ sɛ yɛtwa adapɛn aduoson, mfeɛ 490 no twene. Nanso dɛn mu na yɛretwa so afiri? Nnafua 2,300 anisoadehunu no da no adi pefee sɛ, Daniel 8 ne fa a Daniel ante aseɛ no, ne nea ɔbɔfoɔ no bɛkyerɛɛ aseɛ no.

Na ɛnam sɛ adapɛn 70 ahyɛaseɛ yɛ “sɛ yɛbɛdi ahyɛdeɛ no so de akyekyere Yerusalem na wɔasi no bio nti (Dan. 9:25), na Miller nim sɛ, sɛ anka ɔnim saa berɛ no dada a, anka ɔbɛhunu adapɛn 70 ne nna 2,300 nkɔmhyɛ no.