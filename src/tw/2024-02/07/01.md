---
title:  Nkuranhyɛ a ɛnam Anidasoɔ so
date:   11/05/2024
---

### Nnawɔtwe yi adesua
1 Tes. 4:13-18; Mat. 24:27, 30, 31; 2 Pet. 1:19-21; Dan. 8:14; Dan. 9:20-27; Esra 7:7-13.

> <p>Nkaebɔsɛm</p>
> “Ɛda no na wɔbɛka sɛ, ‘Hwɛ, yɛn Nyankopɔn a yɛn ani daa No so sɛ Ɔbɛgye yɛn no nie; Awurade a yɛn ani daa Ne soɔ no nie. Momma yɛnni ahurusie, na yɛn ani nnye Ne nkwagyeɛ mu’” (Yes. 25:9).

Yesu mmaeɛ a ɛtɔ so mmienu no yɛ nsɛmpɔ titire a ɛwɔ Twerɛsɛm mu no mu baako. Ɛyɛ asɛmpɔ a ɛda adi wɔ Bible no krataafa titire ahoroɔ mu. Ɔbemfoɔ bi bu ho nkonta sɛ Yesu mmaeɛ a ɛtɔ so mmienu no nko ara pue mprɛ 1,845 wɔ Apam Dada nwoma no mu. Apam Foforɔ nwoma no mu ti ahoroɔ 260 no nso, wɔbɔ Kristo sanba no so bɛboro mprɛ 300. Nkyekyɛmu aduonu-num biara mu baako bɔ so. Apam Foforɔ nwoma 27 no mu aduonu-mmiɛnsa twe adwene si saa asisɛm kɛseɛ yi so.

Europa Foforɔyɛ no akyi no, ntetemu ne akokoakoko yii ne ti, Protestansom yii ne ti wɔ Wiase Foforɔ no mu, a na Amerika, beaeɛ a nnipa dodoɔ no ara nyaa nokorɛ, nokorɛ a ɛfa Yesu mmaeɛ a ɛtɔ so mmienu ho no nso ka ho.

Saa nkurɔfoɔ yinom mu bi ne Baptist kuani bi a na wɔfrɛ no William Miller. Ne nhwehwɛmu wɔ Bible adesua mu no, ɔnyaa gyidie sɛ na Yesu reba ntɛm, ɛno nti ne nkwa nna mu no, ɔhyɛɛ aseɛ bɔɔ saa nkrasɛm no ho dawuro, ɛwom sɛ ɔhyiaa hwammɔdie kɛseɛ deɛ, nanso ɔtuu anammɔn bi a ɛbuee ɔmanfoɔ ani maa wɔhunuu nokorɛ ahoroɔ a ɛwɔ Bible mu a ɛnnɛ mmerɛ yi nso, ɛho da so wɔ mfasoɔ.

Nnawɔtwe yi adesua mu no, yɛbɛhwɛ sɛnti a Kristo mmaeɛ a ɛtɔ so mmienu no de anigyeɛ ahyɛ agyidifoɔ akoma mu ma wɔ mfeha ahoroɔ mu ne kwan a yɛbɛfa so ayɛ ahosiesie de ahyia saa nhyehyɛeɛ kɛseɛ no.