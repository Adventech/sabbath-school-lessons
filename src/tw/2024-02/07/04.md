---
title:  William Miller Ne Bible No
date:   14/05/2024
---

Sɛnea Onyankopɔn nam Protestan Foforoyɛfoɔ so daa nokorɛ a ɛfa bembuo a ɛnam Kristo mu gyidie nko ara so adi no, Ɔnam William Miller so nso daa nokorɛ a ɛfa sɛnea Kristo san ba no bɛyɛ no adi. Berɛ a na Miller resua Twerɛsɛm no, Ɔhunuu Kristo bi a na Ɔdɔ no sene sɛnea na ɔsusu no mpo. Ɔfaa ne Bible, twerɛdua, ne nwoma ketewa bi, na ɔfirii aseɛ kenkann firii Genesis nkakrankakra sɛnea ɔbɛte aseɛ yie. Ɔde Twerɛsɛm ahoroɔ totoo ho, na ɔmaa Bible no ankasa kyerɛkyerɛɛ ne ho ase.

`Kenkan Yes. 28:9, 10; Mmeb. 8:8, 9; Yoh. 16:13; ne 2 Pet.1:19-21. Bible nkyerɛaseɛ nhyehyɛɛ bɛn na wonya wɔ saa akenkansɛm yi mu?`

Berɛ a William Miller de Twerɛsɛm totoo Twerɛsɛm ho no, Bible no mu ahintasɛm no so bue maa no. Ɔhwehwɛɛ mu sɛnea ɔrehwehwɛ agudeɛ bi a ayera na ɔnyaa ho akatua pa nso. Honhom Kronkron no buee Nyankopɔn Asɛm no so kyerɛɛ no maa no nyaa nteaseɛ. Nsiyɛ a ɔde hwehwɛɛ Bible no mu no, saa nsiyɛ korɔ no ara na ɔde suaa adiyisɛm ahoroɔ a na ɛda adi wɔ Bible akenkansɛm ahoroɔ no mu no.

`Kenkan Dan.1:17; 2:45; 1 Pet. 1:10, 11; ne Adi. 1:1-3. Ɛdeɛn na saa akenkansɛm yi kyerɛkyerɛ yɛn fa sɛnea yɛbɛsi ate Bible mu nkɔmhyɛ ahoroɔ no aseho?`

Abɛbudeɛ horoɔ a ɛwɔ adiyisɛm nwoma no mu no nyɛ ahintasɛm a ɛso akata. Ɔdɔ Nyankopɔn no de N’adiyisɛm no ama yɛn sɛ ɛnsiesie yɛn mma asisɛm nwanwasoɔ a ɛrenkyɛ ɛrebɛba wiase no. William Miller tee aseɛ yie sɛ adiyisɛm no kyerɛ ne ho ase. Bible no ankasa ma abebudeɛ no mu da hɔ fann. Mmoa gyina hɔ ma ahemman (Dan. 7:17, 23). Mframa gyina hɔ ma ɔsɛeɛ (Yer. 49:36). Nsuo gyina hɔ ma nnipa anaa aman (Adi. 17:15). Ɔbaa gyina hɔ ma asafo no (Yer. 6:2, Efe. 5:22-32). Berɛa nkɔmhyɛ a ɛwɔ Daniel ne Adiyisɛm mu no nso, wɔde ma wɔ abebuo kasa mu, a da baako wɔ nkɔmhyɛ mu no gyina hɔ ma afe baako (Num. 14:34, Ezek. 4:6). Berɛ a William Miller de saa Bible mu nhyehyɛɛ yi dii dwuma no, nea ɔhunu faa nea ɔgye die ho a ɛfa Kristo sanba ho no yɛɛ no ahodwiri.

`Adɛn nti na nteaseɛ amapa a yɛnya fa adiyisɛm nsɛnkyerɛnneɛ ho no som bo ma yɛn wɔ yɛn gyidie mu?`