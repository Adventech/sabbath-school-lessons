---
title:  Ne Ba Ho Bɔhyɛ No
date:   12/05/2024
---

Protestanfoɔ ne atukɔtenafoɔ a wɔtu firii Holland kɔɔ wiase foforɔ no mu ani gyinaa Yesu mmaeɛ no. Wɔn deɛ na Kristo mmaeɛ a ɛtɔ so mmienu no yɛ anigyeɛ asisɛm a na wɔhwɛ kwan kɛseɛ sɛ ɛbɛsie. John Wycliff hunuu Kristo mmaeɛ no sɛ asafo no anidasoɔ. Calvin kasa maa Foforɔyɛfoɔ no nyinaa berɛ a ɔkasa faa Kristo animuonyam sanba no ho sɛ, ɛyɛ “asisɛm nyinaa mu nea ɛkyɛn soɔ pa ara”. Mmarima ne mmaa a wɔyɛ nokorɛdifoɔ ma Nyankopɔn no, Kristo mmaeɛ no yɛ biribi a wɔsɔ mu yie, na ɛnyɛ biribi a ɛsɛ sɛ wɔsuro.

`Kenkan Yoh. 14:1-3; 1Tes. 4:13-18; ne Tito 2:11-14. Adɛn nti na saa Bible akenkansɛm horoɔ yi kɔ so de anidasoɔ nsɛm ma Akristofoɔ wɔ mfeha ahoroɔ yi mu?`

Ɛyɛ mmerɛ sɛ yɛbɛte aseɛ sɛnea Kristo mmaeɛ a ɛtɔ so mmienu mu gyidie no de anidasoɔ ne anigyeɛ aba Akristofoɔ a wɔgye Bible no di mu. Ɛma yɛhunu sɛ yareɛ, amanehunu ne ahohiahia to atwa. Ɛsan nso ma yɛhunu sɛ ohia, ntɛnkyea, ne nhyɛsoɔ to atwa. Ɛtwa apenesie, ntawntawdie, ne ɔko awieeɛ ho mfoni kyerɛ yɛn. Ɛsan twa asomdwoeɛ, anigyeɛ, ne Kristo akyidie yɔkɔduru ne wɔn a wɔagye wɔn teteete a ɛbɛkɔ so wɔ daakye wiase mu no ho mfoni kyerɛ yɛn.

“Awurade mmaeɛ no ayɛ anidasoɔ nsɛm ama nokorɛ agyidifoɔ a wɔdi N’akyi no mfensanten pii. Agyenkwa no bɔhyɛ nsɛm a na ɛtwa toɔ wɔ Olivet no, sɛ Ɔbɛsan aba bio no, maa N’akyidifoɔ no hunuu nea na ɛda wɔn anim daakye. Yei de anigyeɛ ne ahotosoɔ kɛseɛ bɛhyɛɛ wɔn akoma mu ma a na awerɛhodie rentumi nnum no anaa rentumi nsi ano. Ahohiahia ne ɔtaa nyinaa akyi no, na ‘Otumfoɔ Nyankopɔn ne yɛn Agyenkwa Yesu Kristo’ ahoyie no yɛ ‘ahotosoɔ a ɛyɛ nhyira’. Berɛ a na awerɛhodie ahyɛ Tesalonika Akristofoɔ no ma ɛsiane sɛ na wɔasie wɔn adɔfoɔ, a na wɔpɛ sɛ wɔtena ase di Awurade mmaeɛ no ho adanseɛ no, Paulo, wɔn kyerɛkyerɛni no, twee wɔn adwene sii owusɔreɛ no so, sɛ ɛno na ɛbɛkɔ so Agyenkwa no mmaeɛ no mu. Ɛno mu na Kristo mu awufoɔ bɛsɔre, na wɔne wɔn a wɔte aseɛ no abɔ mu akɔhyia Awurade wɔ wiem. ‘Na Awurade N’ankasa de osebɔ kɛseɛ, ne bɔfopanin nne, ne Nyankopɔn ankasa firi soro bɛsiane, na Kristo mu awufoɔ asɔre kane, ansa na wɔabɛfa yɛn a yɛtete aseɛ na yɛaka no wɔ mununkum no mu ama yɛakɔhyia Awurade wɔ ewiem, na saa na yɛne Awurade bɛtena daa. Saa nti momfa nsɛm yi nkyekyekye mo ho werɛ (I Tes. 4:16-18)” EGW, GC. 302.

`Adɛn nti na Kristo san ba no ho hia pa ara ma yɛn gyidie? Ne titire, berɛ a yɛnim pa ara sɛ awufoɔ adeda (hwɛ adesua 10), adɛn nti na saa nkyerɛkyerɛ yi ho hia? Sɛ ɛnni mu a, adɛn nti na yɛpere yɛn ho, sɛnea Paulo kaeɛ no, sɛ ɛyɛ anidasoɔ hunu bi kɛkɛ (hwɛ 1 Kor. 15:15-18).`