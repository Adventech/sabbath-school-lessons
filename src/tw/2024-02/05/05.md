---
title:  Kristo Nko Ara...Adom Nko Ara
date:   01/05/2024
---

`Kenkan Efe. 2:8, 9; Rom. 3: 23, 24; 6: 23; ne 5: 8-10. Ɛdeɛn na saa nyitohɔsɛm ahoroɔ yi kyerɛ yɛn fa nkwagyeɛ nhyehyɛɛ no ho?`

Onyankopɔn de nkwagyeɛ ama yɛn sɛ akyɛdeɛ. Ne Honhom Kronkron no kyerɛ yɛn kwan ma yɛnam gyidie so yɛgye nea Kristo nam N’asɛnnua so wuo wɔ Kaibere so de akyɛ yɛn kwa no di. Yesu, Ɔsoro Nyankopɔn Ba no de Ne nkwa a ɛsom bo no too hɔ pataa yɛn bɔne.

Ɔsoro pɛpɛyɛ hia setie a ewie pɛyɛ. Kristo nkwa a ewie pɛyɛ no si yɛn deɛ a, ɛnwie pɛyɛ no anan mu. Ɔsoro mmara a yɛabu soɔ no bu yɛn fɔ kɔ daa ɔsɛe mu. Bible no mu da hɔ pefee. Yɛnam ɔpaw bɔne ahoroɔ so “ahwere” Onyankopɔn tirimpɔ ankasa a Ɔwɔ ma yɛn no. Yɛayɛ bɔne. ℇkaa yɛn nko ara aanka yɛntumi nnuru Onyankopɔn kronkron no pɛyɛ ne Ne tenenee no ho. Nanso asɛmmɔdɛ wɔ hɔ ma yɛn. Ɔsomafo Paulo hyɛ yɛn bɔ sɛ, “Na bɔne akatua ne owuo, na Onyankopɔn adom akyɛdeɛ ne daa nkwa, yɛn Awurade Kristo Yesu mu” (Rom. 6:23). ℇyɛ akyɛdeɛ a ɛmfata yɛn; sɛ yɛnam nnwuma so na ɛnya a anka yɛn nsa nka, sɛ nkrasɛm baako bi wɔ hɔ a ɛda adi pefee wɔ asɛmpa no mu a, ɛne sɛ yɛntumi mpre mpɛ nkwagyeɛ.

Martin Luther ne Protestan Foforoyɛfoɔ no hunuu sɛ, Kristo ne Kristo nko ara ne wɔn nkwagyeɛ farebaeɛ. ℇhɔ na Martin Luther firii aseɛ bɔɔ Kristo nkransɛm a ɛyɛ adom a ɛgye nkwa no ho dawuro. ℇdɔm pu kɔtie nkwa-nsakraeɛ nkrasɛm a ɛda n’akoma so no. Na ne nsɛm no akɔyɛ sɛ nsuonwunu a ahwie agu wɔn bra a ayɛ sɛ asase pɛsɛɛ a nkwa nnim no so. Na mfimfini asafo no atetesɛm ahoroɔ no de nkurɔfoɔ agu mpokyerɛm mfesantene a ɛne amanneɛ dada a na ɛmma honhom mu nkankɔ. Luther Bible nkrasɛm no kaa akoma, na nkurɔfoɔ abrabɔ sesaeɛ.

Luther kenkanee Apam Foforɔ no, ne ho dwirii no faa Onyankopɔn ahummɔborɔ no ho. Ne ho dwirii no faa ɔpɛ a Onyankopɔn wɔ sɛ Ɔbɛgye adasa nyinaa nkwa no ho. Na ɔsom mu akannifoɔ no nkyerɛkyerɛ a agye din saa berɛ no nso ne sɛ, nnipa mmɔdemmɔ kakra ne Nyamedwuma kakra na ɛka bom ma nkwagyeɛ. Luther bɛhunuu sɛ Kristo asɛnnua so wuo nosom bo ma adasa nyinaa.

Wɔde ayakayakadeɛ a ɛsɛ yɛn no yɛɛ Kristo. Yɛn bɔne nti wɔbuu No fɔ, na Ɔnnim ho hwee, sɛnea ɛbɛyɛ a ℇde Ne tenenee a yɛnni mu kyɛfa no bɛbu yɛn bem. Ɔwuu owuo a na anka ɛsɛ yɛn, sɛnea ɛbɛyɛ a yɛbɛnya nkwa a ɛyɛ Ne dea no.” EGW, DA, 25.

Hwɛ sɛnea asɛmpa no muabɔ a wɔatwerɛ no yɛ nwanwa fa, sɛ wɔntumi mfa tenenee a yɛnni mu kyɛfa so mmu yɛn bem. Bɔhyɛ bɛn nie!

`Sɛ nkwagyeɛ nam dwuma a Onyankopɔn yɛ no Kristo mu so na ɛba dea a, dwuma bɛn na yɛn nwuma pa no di wɔ Okristoni bra mu? Yɛbɛyɛ dɛn na yɛasi nwuma pa ho mfasoɔ so dua wɔ yɛn suahunu mu, berɛ a yɛmfa nyɛ yɛn anidasoɔ no fapem?`