---
title:  Honhom No Bue Ani
date:   30/04/2024
---

Da koro bi a na Martin Luther resua adeɛ wɔ University nwoma korabea no, n’abrabɔ sesaeɛ. Wɔhunuu Bible bi a na wɔde Latin kasa atwerɛ. Na ɔnnim mpo sɛ nwoma bi a ɛte saa wɔ wiase. Ɔde anigyeɛ kenkann eti biara ne nkyekyɛmu biara. Ne ho dwirii no wɔ sɛnea na Onyankopɔn asɛm no mu da hɔ ne tumi a ɛwɔ mu no ho. Ɔrebuebue mu nkakrankakra no, Honhom Kronkron no bue n’adwenem. Ɔnyaa atenka bi sɛ Honhom Kronkron no rekyerɛ no kwan na nokorɛ a na asɛ atetesɛm ama ɛso akata wɔ Twerɛ Kronkron no mu no mu daa hɔ fann. ℇberɛ a ɔrekyɛ ne Bible ho suahunu a ɛdi kan no, ɔtwerɛɛ sɛ, “Oo! Sɛɛ na Onyankopɔn bɛma me nwoma a ɛte sɛɛ!”.

**Nhyehyɛɛ ahoroɔ bɛn na yɛbɛtumi afa afiri akenkansɛm ahoroɔ yi mu afa sɛnea wɔsi kyerɛkyerɛ Bible no mu ho?**

`Yoh. 14:25, 26`

`Yoh. 16:13-15`

`2Pet. 1: 20, 21`

Nea ɛyɛ nwanwa kyɛn so wɔ saa nyitohɔsɛm yi mu ne sɛ, ɛma yɛn awerɛhyɛmu sɛ, Honhom Kronkron korɔ no a Ɔhyɛɛ Bible atwerɛfoɔ nkuran no, kyerɛkyerɛ yɛn kwan berɛ a yɛrekenkan Twerɛsɛm no. Ɔyɛ ɔsoro nkyerɛaseni a ɔkyerɛ ɔsoro nokorɛ ase. Awerɛhosɛm pa ara ne sɛ, ɛnnɛ yi, dodoɔ no ara a wɔfrɛ wɔn ho Akristofoɔ no bu tumisono a ɛwɔ Bible no mu no animtia na wɔmema nnipa mmerɛyɛ a ɛwom no so. ℇsiane sɛ Satan ntumi nnye Bible no mfiri yɛn nsam nti, ɔfa ɔkwan foforɔ so; ɔtwe tumi a ɛwɔ mu no firi mu na ɔkyerɛ sɛ ɛyɛ nwoma papa biara kɛkɛ anaa nea ɛkyɛn saa no, na ɛyɛ ɔsom nyhɛsodeɛ a wɔde hyɛ nmipa dodoɔ so.

Foforoyɛfoɔ no hunuu no pefee sɛ ɛyɛ Honhom Kronkrom na na ɛkyerɛkyerɛ Twerɛsɛm no mu a nkekaawa biara nni ho, na ɛnyɛ asɔfoɔ, asɔfopɔn, ne pope ahoroɔ no. Nkutaho bi a ɛyɛ anika a wɔatwerɛ kɔɔ so wɔ Scote Foforoyɛni John Knox ne Scote hemaa Mary ntam. Mary kaa sɛ: ‘Mokyerɛkyerɛ Twerɛnsɛm ase ɔkwan baako so, ɛnna [Roma Katɔlikfoɔ akyerɛkyerɛfoɔ] no nso kyerɛkyerɛ aseɛ wɔ ɔkwan foforɔ so; hwan na mennye no nni, na hwan ne ɔtemmuafoɔ?’ Na ɔfoforoyɛni no buaa sɛ, ‘Monnye Onyankopɔn nni, saa na Ɔka no pefee wɔ N’asɛm no mu. ‘Na ɛnyɛ nea worekyerɛkyerɛ no, saa ara nso na ɛnni sɛ wogye ɛmu biara di. Onyankopɔn Asɛm no ankasa mu da hɔ fann, na sɛ ɛba sɛ twitwiritwitwiri wɔ baabi a, Honhom Kronkron a Ɔnko ntia Ne ho no kyerɛkyerɛ mu fann wɔ beaeɛ foforɔ, ma ɛyi ankyinnyegyeɛ biara firi hɔ, nea ɔbɛkɔ so agye ho akyinnyenyeɛ no yɛ tibɔnkɔso.’ “David Laing, The Collected Works of John Knox, vol. 2, p. 281, 284; EGW, GC, 251.”