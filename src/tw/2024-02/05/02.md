---
title:  Onyankopɔn Asɛm No Nko Ara
date:   28/04/2024
---

`Kenkan Dw. 119:103, 104; 119:147; ne 119: 62. Na Dawid suban wɔ Onyankopɔn Asɛm ho no te sɛn? Nsunsuansoɔ bɛn na ɛnyaa wɔ Foforoyɛfoɔ no so, na sɛn na ɛnya yɛn bra so nsunsuansoɔ ɛnnɛ yi?`

Na Bible no yɛ Foforoyɛfoɔ no fapem ne wɔn nkyerɛkyerɛ no nnyinasoɔ. Wɔtee aseɛ sɛ, wɔkura “Onyankopɔn asɛm a ɛte ase na ɛbɛtena hɔ” (Pet. 1:23) a ɛfiri Ne home mu no. Na asɛm no mu biara som wɔn bo. Berɛ a wɔkenkan na wɔgyee ɛmu bɔhyɛ ahoroɔ diiɛ no, ɛhyɛɛ wɔn gyidie den na ɛkanyann wɔn akokoɔduro. “Enti Onyakopɔn nam bɔhyɛ ahoroɔ a ɛwɔ N’asɛm no mu nyinaa so na kasa kyerɛ yɛn ankorɛnkorɛ te sɛ nea yɛretie N’ankasa nne no. Saa bɔhyɛ ahoroɔ yi mu na Kristo nam da N’adom ne Ne tumi adi. ℇyɛ nhahan a ɛfiri dua no a ‘wɔde sa amanaman no yareɛ’ (Adi. 22:2). Sɛ wogye asɛm no na ɛsesa wo bra a, ɛhyɛ wo den wɔ suban mu, nkuranhyɛ ne ɔbra a ɛma nkwa ne no. Biribiara nni hɔ a ɛma saa ayaresa tumi no. ℇno pa ho a, biribiara nni hɔ a ɛbɛtumi ahyɛ nkuran na ama gyidie a ɛma nnipadua no nyinaa ahoɔden.” EGW., MH, p.122.

Twerɛsɛm no to hann to yɛn awerɛhoɔ so, ma yɛn anidasoɔ berɛ a yɛn anidasoɔ asa, na ɛhyerɛn berɛa esum aduru yɛn. ℇkyerɛ yɛn kwan, berɛ a adwene no ayɛ ntanta, ɛkyerɛ yɛn nea yɛnyɛ pɔtee berɛ a yɛreteetee, ɛhyɛ yɛn den wɔ yɛn ahohiahia mu, na ɛma yɛn nhunumu wɔ berɛ yɛnnim hwee. Sɛ yɛdwennwene Onyakopɔn asɛm ho na yɛnam gyidie so gye bɔhyɛ ahoroɔ a ɛwom no di a, Onyankopɔn nkwa tumi no ma yɛn ahoɔden, yɛn nnipadua, adwene, atenka ne honhom mu nyinaa.

Foforoyɛfoɔ no de Twerɛsɛm no hyɛɛ wɔn adwenem ma. Wɔde Asɛm no bɔɔ wɔn bra, na ɛnam so maa dodoɔ no ara wuwuiɛ. Na wɔnyɛ Akristofoɔ a wɔbɔ wɔn bra biarabiara na wɔn tirim yɛ wɔn dɛ a wɔkarikari wɔn anim ma anyamesom. Na wɔnim sɛ Onyankopɔn Asɛm no mu tumi nka ho a, wɔntumi nnyina bɔnefoɔ no bɛma ahoroɔ no ano.

Nea na ɛda John Wycliffe akoma so ne sɛ wɔbɛkyerɛ Bible no ase akɔ Borɔfo kasa mu ama onipa biara atumi akekan ate aseɛ. ℇsiane sɛ na etia mmara nti, wɔde no gyinaa mmara anim. Ɛsiane ne gyidie nti, wɔbuaa no kumfɔ, sɛ ɔyɛ ɔsom-mu-atuateni. Berɛ a wɔredi n’asɛm no, Wycliffe de adesrɛ bi too dwa. “Mosusu sɛ hwan na mo ne no redi asie no? Akɔkora bi a ɔregye nna bi awuo anaa? Dabi! Na mmom, nokorɛ na mo ne no anya-Nokorɛ a n’ahoɔden boro mo so, na ɛbɛdi mo so nkonim.”- Wylie book 2, chapter 13 wɔ EGW, GC, p. 90. Wycliffe nsɛm a wɔde too dwa berɛ a na ɔrewuo no baa mu berɛ a Onyankopɔn asɛm no hann no pamm esum wɔ Mfimfini Mmerɛ no mu no.

`Akwan ahoroɔ bɛn so na Twerɛsɛm no akyekyere wo werɛ wɔ ahohiahia berɛ mu?`