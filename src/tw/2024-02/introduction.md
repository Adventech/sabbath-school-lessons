### Ntawntawdie Kɛseɛ No

Sɛ yɛbisa wo sɛ, “Bible no mu nyinaa asɛmpɔ bɛn na ɛdi akotene wom pa ara?” a mmuaeɛ bɛn na wode bɛma? Yesu? Nkwagyeɛ nhyehyɛɛ no? Asɛnnua no? Wobɛka sɛ mmiɛnsa no nyinaa yɛ nokorɛ! Nanso saa adesuadeɛ mmiɛnsa yi a ɛho hia yi, ne nyinaa kɔwie asɛmpɔ titire baako bi a ɛho hia kyɛnsoɔ so: “ntawntawdie kɛseɛ no.” Saa asɛmpɔ yi wɔ Bible no afa nyinaa, ɛfiri Genesis de kɔpem Adiyisɛm.

Ntawntawdie kɛseɛ no firii aseɛ wɔ ɔsoro wɔ Lucifa atua a ɔte tiaa Onyankopɔn no so. Saa wie yi ase akodie yi mu na yɛhunu Onyankopɔn dɔ ho asɛm no. So, Ɔyɛ ɔdɔ ampa? So N’abɔdeɛ yiedie ho hia No? Anaasɛ Ɔyɛ ka-a-nka-bi a Ɔhwehwɛ nea ɛbɛboa Ɔno nko ara?

Saa kɔta yi adesua de yɛn kɔ wiase abakɔsɛm mu sɛnea Onyankopɔn hu no, sɛnea nkɔmhyɛ kyerɛ no, ɛfiri Kristo berɛ so mfeha pii so de ba yɛn berɛ yi so ne akyire. Onyankopɔn suban ankasa yɛ ɔdɔ, enti, Ne nneyɛɛ nyinaa yɛ ɔdɔ, ɛwom, ɛnyɛ berɛ nyinaa na nnipa a yɛwuo anaa mpo abɔfoɔ hunu saa nokwasɛm yi. Nanso Onyankopɔn dɔ kɔ so ara yi ne ho adi berɛ a ntawntawdie no kɔ so. Asɛnnua no ma yɛhunu no yie. Onyankopɔn dɔ daa adi wɔ Kalbere wɔ ewie yi ase nyinaa, berɛ a Kristo de Ne nkwa too hɔ de gyee adasamma, na wɔde kyerɛɛ sɛ awieeɛ no wɔbɛsɛe Satan.

Nanso, akodie no kɔ so. Satan bɔɔ ne ho mmɔden sɛ ɔbɛsɛe Yesu wɔ asɛnnua no so, mfeha no mu no, yɛhunu no sɛ ɔrebɔ ne ho mmɔden sɛ Ɔbɛsɛe Onyankopɔn nkurɔfoɔ. Ɛwom sɛ ani tua sɛ Satan ataa Kristo asafo no na wakum ɔpepem deɛ, nanso daa Onyankopɔn aka Ne nkurɔfoɔ ho na ɛnyɛ adeɛ a Ɔbɛgyae wɔn.

Saa kɔta yi pɛnsɛmpɛnsɛm ntawntawdie kɛseɛ no mu, a yɛde atuateɛ a ɛkɔɔ so wɔ ɔsoro na ɛfiri aseɛ. Yɛbɛyɛ nhwehwɛmu wɔ ntawntawdie a ɛda Kristo ne Satan ntam no ho. Yɛbɛhunu Waldenfoɔ akokoɔduru no ɛmfa ho ne ɔtaa dennen no, ne Foforɔyɛfoɔ no nsiyɛ sɛ wɔbɛdi Bible mu nokwasɛm no so, mpo wɔ ateetee, nkɔnsɔnkɔnsɔn-guo, nnuambɔ ne mogya-dansewuo.

Berɛ a na EG White rekasa fa saa gyidie mu abrane yi gyidie ho no, ɔkaa sɛ, “Na Bible no yɛ wɔn tumi, na ɛnam ne nkyerɛkyerɛ so wɔde sɔɔ gyidie nkyerɛkyerɛ nyinaa hwɛeɛ. Onyankopɔn ne N’Asɛm mu gyidie na ɛkuraa saa mmarima akronkronfoɔ yi berɛ a wɔpenee soɔ maa wɔbɔɔ wɔn duam.” – GC, 249.

Nsakraesono no kanyan nokorɛ hann a ɛkɔ so dɛre. Foforɔyɛfoɔ no gyidie a ɛwɔ Twerɛsɛm mu ne nkwagyeɛ mu adom ahotosoɔ a ɛnam gyidie so no na ɛbɔɔ kwan maa Akwanhwɛfoɔ Fekuo no, a William Miller ne nnipa mpempem a wɔfiri wiase nyinaa dii anim.

Onyankopɔn de Memeneda Akwanhwɛfoɔ Asafo no gyinaa nnyinasoɔ a Foforɔyɛfoɔ no de sii hɔ no so sɛnea ɛbɛyɛ a wɔde Bible mu nokwasɛm a na ayera mfeha pii no bɛsi hɔ bio. Adeɛ a ɛdi akotene pa ara wɔ wɔn somdwumadie mu yɛ sɛ wɔbɛka abɔfoɔ mmiɛnsa nkransɛm a ɛwɔ Adi. 14:6-12 mu no, Onyankopɔn nkransɛm a ɛtwa toɔ a Ɔde ma wiase a ɛrenkyɛ ɛbɛba awieeɛ no.

Saa paemuka yi kanyan Satan, a ɔsomafoɔ Yohane de ɔtweaseɛ gyina hɔ ma no no abufuo, “Na ɔtweaseɛ no bo fuu ɔbaa no, na ɔkɔtuu n’asefoɔ nkaeɛ a wɔdi Nyankopɔn ahyɛdeɛ soɔ na wɔkura Yesu Kristo adanseɛ no so sa” (Adi. 12:17). Yɛbɛsua asisɛm horoɔ a ɛtwa toɔ wɔ ntawntawdie kɛseɛ no mu nso, a nkunim a Onyankopɔn dɔ di wɔ asamando mpaninnie ne tumidie so, a ɛde ɔsoro foforɔ ne asase foforɔ bɔ ba no.

Ɛwom sɛ saa kɔta yi adesua no gyina Bible no so deɛ, nanso EG White nwoma a wɔfrɛ no “Ntawntawdie Kɛseɛ No” bɛdi akotene pa ara wɔ saa adesua nwanwasoɔ yi mu. Wɔkyerɛ Ti biara a adesua no gyina soɔ sɛnea ɛbɛyɛ a nwoma no bɛboa ama yɛatumi asua adesua no na yɛakyɛ Kristo dɔ no, “Na moahunu Kristo dɔ a ɛtra nhunumu no, na Onyankopɔn mayɛ nyinaa ayɛ mo ma awie” (Efe. 3:19).

Mark Finely firi Connecticut a ɛwɔ Amerikaman mu. Ɔyɛ ɔsɛmpakani a ɔwɔ din kɛseɛ wɔ wiase nyinaa, na ɔyɛ Asafo no Panin pa ara abɛdiakyire wɔ afe 2005-2010 mu wɔ Asafo no Asoeɛ kɛseɛ mu. Berɛ a ɔde n’adwuma baa awieeɛ no, ɔbɛyɛɛ sɔfo panin a ɔdi asafo no anim wɔ wiase nyinaa no boafoɔ sononko. Ɔsɔfo Finely ne ne yere, Ernestine wɔ mma baasa ne mma nananom baanum.