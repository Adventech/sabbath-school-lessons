---
title:  Ɔko A Ɛhyɛ Ako Nyinaa Akyire No
date:   30/03/2024
---

### Nnawɔtwe yi adesua
Adi. 12:7-9; Hes. 28:12-15; Yes. 14:12-14; Gen. 3:15; Yoh. 17:24-26.

> <p>Nkaebɔsɛm</p>
> “Na ɔko baa ɔsoro, Mikael ne n’abɔfoɔ tuu ɔtweaseɛ no so sa ne no koe. Na ɔtweaseɛ no ne n’abɔfoɔ koe. Na wɔantumi wɔn, nso wɔannya kwan ɔsoro bio” (Adi. 12:7, 8).

Sɛ Onyankopɔn yɛ papa saaa, adɛn nti na wiase yɛ bɔne saa? Ɛbɛyɛ dɛn na Onyankopɔn a Ɔyɛ ɔdɔ no bɛma ho kwan ama bɔne bebree aba wiase? Adɛn nti na nnebɔne ba nnipa papa soɔ? Nnawɔtwi yi adesua mu no, yɛbɛpeepee mu ahunu ntawntawdie a ɛwɔ papa ne bɔne ntam firi tete no. Yɛrehyɛ aseɛ afiri ɔbonsam atuateɛ a ɔtee wɔ soro no, yɛbɛhwehwɛ bɔne ne Onyankopɔn abodwokyɛre wɔ bɔne ho no mu.

Onyankopɔn yɛ ɔdɔ nwanwasoɔ Nyankopɔn. Ne suban ankasa yɛ ɔdɔ (1 Yoh. 4:7, 8). Ne nneyɛɛ nyinaa yɛ ɔdɔ (Yer. 31:3). Ɔdɔ nyɛ ɔhyɛ, yɛntumi nka nhyɛ, na yɛntumi nso nyɛ no mmara. Ellen G. White ka no yie wɔ berɛ a ɔtwerɛ sɛ; “ɛyɛ ɔdɔ nko ara na ɛkanyan ɔdɔ” – DA 22. Sɛ worekame obi ɔpaw tumi no kyerɛ sɛ, woresɛe nea ɛma onii no tumi dɔ, na sɛ woresɛe nea ɛma obi tumi dɔ no kyerɛ sɛ, woretu nea ɛma obi ani tumi gye nokorɛ ho no ase. Yɛsom Onyankopɔn ɛsiane Ne dɔ nti. Ɔredi ntawntawdie kɛseɛ a ɛda papa ne bɔne ntam no ho dwuma wɔ ɔkwan bi so a, bɔne ntumi mpue wɔ wiase bio. Onyankopɔn botaeɛ ne sɛ Ɔbɛma wiase nyinaa ahunu sɛ biribiara Ɔyɛ no yɛ nea ɛboa N’abɔdeɛ. Sɛ yɛde Onyankopɔn dɔ ahwehwɛniwa no hwɛ wiase fa ntawntawdie kɛseɛ a ɛda papa ne bɔne ntam no a, ɛma yɛn mu biara awerɛhyɛmu sɛ nokorɛ bɛdi nkonim wɔ atorɔ so, na ɛbɛyɛ saa ara afebɔɔ.