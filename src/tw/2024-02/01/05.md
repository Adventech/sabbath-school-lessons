---
title:  Ɔdɔ Nya Ɔkwan Bi
date:   03/04/2024
---

Adam ne Hawa ayɛ bɔne, na Onyankopɔn aka akyerɛ wɔn sɛ ɛsɛ sɛ wɔfiri wɔn turo fie no mu. Ɛfiri saa berɛ no, ɔbrɛ ne amanehunu na ɛbɛyɛ wɔn kyɛfa. Ɛsɛ sɛ wɔhunu amane na awieeɛ no wɔwuo wɔ berɛ a wɔnni anidasoɔ biara? So, owuo na ɛyɛ biribiara awieeɛ?

Ɛyɛ saa berɛ no na Onyankopɔn de bɔhyɛ a ɛwɔ Gen. 3:15 no maa wɔn. Ɔrehwɛ Satan, ɔtweaseɛ no, anim tee no, Ɔkaa sɛ: “Na Mede ɔtan bɛto wo ne ɔbaa no ntam, ɛne w’asefoɔ ne n’asefoɔ ntam. Ɔno na ɔbɛbɔ wo tire, na wo nso woaka ne nantin”. Ebia na saa berɛ no wɔante nea yei kyerɛ pɔtee no ase yie, nanso na wɔnim sɛ wɔbɛtumi anya anidasoɔ bio. Ɔkwan bi so no, ɛnam “ɔbaa no asefoɔ” so, wɔn gyeɛ bɛba.

“Ɔbaa no asefoɔ”, ampa, ne Kristo (Gal. 3:16). Ɛwɔ asɛnnua no soɔ no, Satan kaa Ne nantin. Nanso Kristo nkonimdie no yɛ bɔhyɛ ma yɛn sɛ ɛda bi wɔbɛbɔ ɔtweaseɛ no tiri, na ɛda bi Ɔbɛto amanehunu ne owuo pono a Adam ne Hawa bueɛ no mu.

`Kenkan Gal. 3:133; Heb. 2:9 ne 2 Ko. 5:21. Ɛdeɛn na saa akenkansɛm yi ka kyerɛ yɛn fa Kristo asɛnnua no so afɔrebɔ no kɛseɛ ho?`

Ɛyɛ a wodwene ho sɛ Onyankopɔn dɔ wo ampa? Hwɛ asɛnnua no so; hwɛ nkasɛɛ kyɛ no, hwɛ Ne nsam ne Ne nan mu nnadewa no. Yesu mogya baako biara a ɛsɔɔ Kalbere no, Onyankopɔn reka sɛ, Medɔ wo. Mempɛ sɛ Mɛwɔ ɔsorɔ hɔ berɛ a wonka ho. Aane, woayɛ bɔne; wotɔnee wo ho hyɛɛ ɔtamfoɔ no nsam; aane, woankasa mu deɛ wonfata daa nkwa. Nanso Matua mpatadeɛ no de asane agye wo. Sɛ wohwɛ asɛnnua no so a, ɛnsɛ sɛ wodwene ho bio sɛ Wɔdɔ wo anaa.

Bible no kasa fa Yesu bi a Ɔbaa wiase yi mu, bɛhunuu amane, bɛhyiaa hwammɔdie, na Ɔfaa yea mu te sɛ nnipa nyinaa deɛ no ho. Ɛda Kristo bi a Ɔhyiaa nsɔhwɛ ahoroɔ a yɛhyia bi no ara adi. Kristo bi a Ɔdii nkonim wɔ asamando mpaninnie ne tumidie wɔ N’asetena ne N’asɛnnua so wuo nyinaa mu, maa yɛn mu biara no so.

Dwene ho: Yesu, nea Ɔbɔɔ wiase nyinaa no (hwɛ Yoh. 1:3), siane firii ɔsoro a ɛnyɛ sɛ Ɔbaa wiase a nhweaseɛ yi mu nko, na mmom Ɔhunuu amane wɔ mu wɔ akwan ahoroɔ a yɛn mu biara ntumi mfa soɔ da mu (hwɛ Yes. 53:1-5). Na Ɔyɛɛ saa ɛfiri sɛ Ɔdɔɔ yɛn, yɛn mu biara. Sɛnti a ɛkura tumi a ɛma yɛn anidasoɔ bɛn ni!

`Sɛn na Kristo si yii Satan kwaadu ahoroɔ a ɔbɔɔ No wɔ asɛnnua no soɔ no ano? Sɛ wohwɛ ntawntawdie kɛseɛ a ɛda papa ne bɔne ntam no hann a, ɛdeɛn na Ne wuo no tumi yɛeɛ?`