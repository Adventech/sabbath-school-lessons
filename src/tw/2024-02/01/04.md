---
title:  Asase Bɛka Ho
date:   02/04/2024
---

Ɛberɛ a Onyankopɔn bɔɔ asase no, Ɔbɔɔ no pɛyɛ mu. Bible no ka sɛ “Na Onyankopɔn hunuu nea Ɔyɛeɛ nyinaa, na hwɛ, ɛyɛ papa” (Gen. 1:31). Na bɔne nkekaeɛ anaa bɔne nni baabiara. Nanso Ɔmaa Adam ne Hawa ɔpaw fawohodie sɛnea Ɔde maa Lucifa no ara. Na Ɔmpɛ sɛ nnipa yɛ sɛ afidie a Wahyehyɛ de di dwuma wɔ asase so sɛnea na Ɔmpɛ no wɔ ɔsoro no.

Nokorɛ nie, Ɔfaa ɔkwan bi so maa saa fawohodie yi mu daa hɔ. Ɔduaa dua bi wɔ turo no mu a Ɔfrɛɛ no papa ne bɔne ho nimdeɛ dua. Ɔkaa ho asɛm kyerɛɛ wɔn, ɛfiri sɛ na Ɔpɛ sɛ Ɔhunu sɛ wɔn nim sɛ biribi wɔ hɔ a ɛsɛ sɛ wɔpaw.

Satan baa dua no ho, na ɛberɛ a Hawa retu mpasa wɔ hɔ no, ɔwɔ no ka kyerɛɛ ɔbaa no sɛ: “ɛnyɛ wuo na mobɛwuo: na Onyankopɔn nim sɛ da a mobɛdi bie no, mo ani bɛbue na moayɛ sɛ Onyankopɔn ahunu papa ne bɔne” (Gen. 3:4, 5). Sɛ wodi saa dua yi a, wobɛwura asetena foforɔ bi mu a ɛkorɔn. Wobɛnya anigyeɛ. Wobɛnya anika bi a wonhunuu da. Eve, Onyankopɔn de biribi resie wo. Ɛha yi ara, gye aduaba a Wabara woɔ no bi na di.

Berɛ a Hawa, na akyire yi Adam, yɛɛ saa ɔpaw no, wɔbuee ɛpono a na Onyankopɔn pɛ sɛ Ɔto mu afebɔɔ no. Na ɛyɛ bɔne pono, amanehunu, awerɛhoɔ, yareɛ ne owuo pono.

`Kenkan Gen. 3:1-3; Rom. 3:23 ne Rom. 4:12. Ɛdeɛn na ɛdi akotene wɔ saa akenkansɛm yi mu? Kasa fa nea ɛyɛ bɔne a afa wiase nyinaa no nsunsuansoɔ pa ara ho. `

Bɔne nyinasoɔ yɛ Onyankopɔn so atuateɛ. Ɛte nnipa firi Onyankopɔn ho. Ɛsiane sɛ Onyankopɔn ne nkwamafoɔ no nti, sɛ nnipa te wɔn ho firi Onyankopɔn ho a ɛkɔwie wɔn owuo. Ɛsane nso de ɔhaw, adwennwene ne yareɛ ba. Amanehunu a ɛwɔ yɛn wiase yi mu no yɛ asase a yɛte soɔ a bɔne asɛe no no nsunsuansoɔ. Yei nkyerɛ sɛ berɛ biara a yɛbɛhunu amane anaa yɛbɛyare no, na yɛayɛ bɔne. Ɛkyerɛ sɛ yɛte asase a bɔne asɛe no yi so deɛ, aka yɛn mu biara nso.

`Kenkan Gen. 3:15; Lev. 5:5, 6; ne Yoh. 1:29. Bɔhyɛ bɛn na Onyankopɔn de maa Adam ne Hawa wɔ turo mu hɔ berɛ a wɔyɛɛ bɔne no, a na ɛbɛma wɔn anidasoɔ wɔ wɔn afɔdie ne abasamtuo no mu? Ɔsom bɛn na Ɔhyɛɛ aseɛ wɔ Eden a na ɛbɛkyerɛ wɔn bɔne haw no ano aduro ɛfiri mfeha no mu ara ɛreba no?`