---
title:  Asase so Asisɛm Horoɔ a Ɛtwa toɔ
date:   15/06/2024
---

### Nnawɔtwe yi adesua
Yoh. 8:32; Hes. 20:12, 20; Adi. 7:1, 2; 14:1; Yoel 2:21-24; Hos. 6:3; Yak. 5:7, 8; Adi. 18:1-4.

> <p>Nkaebɔsɛm</p>
> “Tɔ nokorɛ na ntɔn; [tɔ] nyansa ne atenetene ne nhunumu nso” (Mmeb. 23:23).

Fa no sɛ wowɔ abayaa a ɔfiri sukuu reba fie akwamma berɛ mu. Berɛ a woretwɛn sɛ ɔbɛba no, na wɔretie wiem nsakyeraeɛ ho amanebɔ. Afei na wohodwan wo sɛ ewiem resakyera ntɛmtɛm so. Nsuo amuna kusuu wɔ ewiem. Ahum retu. Mframa bɔ papapapa. Ɔsoro bue na nsuo no gyae mu gidigidi. Nnua tutu hwe fam. Ankyɛre koraa na ɛkwan a ɛba fie no asi. Afei wote sɛ wofipamfoɔ no baako reka sɛ ɔkwan foforɔ bi da baabi a wɔbɛtumi afa aba fie. Ɛhyɛn bɛtumi afefa nnua no so aba. Ɛwom sɛ nkratoɔ yɛ den deɛ, nanso wotumi fa abɛɛfo nkratoɔ so duru wo ba no nkyɛn, na woto wo bo ase kyerɛkyerɛ no kwan a ɔbɛfa so abɛduru fie asomdwoeɛ mu.

Nea ɛkyɛn soɔ ne sɛ, Yesu pɛsɛ Ɔde yɛn fa abrabɔ asorɔkye mu de yɛn kɔduru fie asomdwoeɛ mu. Ellen G. White twerɛɛ sɛ, “Ahum bi reba, ɛde abufuo kɛseɛ. Yɛayɛ krado sɛ yɛbɛhyia?”-8T, 315. Kristo abrabɔ, Ne wuo, Ne wusɔreeɛ no ne Ne som adwuma wɔ ɔsoro ntomadan no mu botae ne sɛ, Ɔbɛhwɛ sɛ yɛaduru fie. Adiyie nkransɛm a ɛwɔ Daniel ne Adiyisɛm nwoma mu no yɛ ɔsoro afotusɛm horoɔ ne titire no, ɛma awieeɛ mmerɛ mu nkurɔfoɔ, sɛ ɛbɛboa yɛn wɔ abrabɔ mu ahum mu sɛnea ɛbɛyɛ a da koro bi yɛbɛtumi ayɛ ɔdɔ Agyenkwa no atuu.

Nnawɔtwe yi adesua no botae ne sɛ ɛbɛda nea nkɔmhyɛ Asɛm no aka afa asisɛm horoɔ a ɛtwa toɔ no adi na yɛasane ahunu Kristo ahoɔden a Ɔwɔ sɛ Ɔde yɛn bɛfa asase yi so aperedie a ɛtwa toɔ yi mu de yɛn akɔduru fie.