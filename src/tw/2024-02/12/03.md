---
title:  Wɔasɔ Yɛn Ano ama Ɔsoro
date:   17/06/2024
---

Ɔhaw a ɛreba fa ɔsom ho mu no, Onyankopɔn nkurɔfoɔ a wɔyɛ nokorɛdifoɔ no, ɛnyɛ adeɛ a wɔbɛgo wɔn ho mu ama wiase nhyɛsoɔ (Adi. 14:12). Honhom Kronkron no asɔ wɔn ano (Efe. 4:30) na ɛnyɛ adeɛ a wɔbɛhinhim. Tete no na wɔde nsɔano kyerɛ sɛ krataa bi firi beaeɛ a ɛsɛ sɛ ɛfiri ba. Ɛyɛ ahyɛnsodeɛ sononko a wɔde ma onipa pɔtee bi. Ɛnam sɛ ntawntawdie no gyina ɔsom ne Onyankopɔn tumidie so sɛnea ɛda adi wɔ Ne mmara mu no, yɛhwehwɛ sɛ Onyankopɔn nsɔano no bɛwɔ Ne mmara no mu (fa toto Yes. 8:16).

`Kenkan Exod. 20:8-11. Nsɔano no ho adeɛ bɛn na ɛwɔ Homeda mmaransɛm no mu?`

Nneɛma mmiɛnsa na ɛdi adanseɛ wɔ nsɔano papa ho: (1) nea nsɔano no yɛ ne dea no din, “Awurade wo Nyankopɔn.” (2) N’abɔdin, nea “Ɔbɔɔ”- Ɔbɔadeɛ. (3) Beaeɛ a Ɔteɛ, “Ɔsoro ne asase, ɛpo, ne nea ɛwɔ mu nyinaa.” Ɛtɔ da a wɔfrɛ nsɔano nsohyɛdeɛ wɔ Bible mu (Rom. 4:11). Wɔde saa nsɛm mmienu no di dwuma bom. Sɛ ɛyɛ Onyankopɔn nsɛnkyerɛnneɛ anaa nsɔano wɔ Onyankopɔn mmara no mfimfini pɛɛ no, Homeda no na ɛbɛyɛ adeɛ a ntawntawdie a ɛtwa toɔ fa ɔsom ho no gyina soɔ (Hes. 20:12, 20; Adi. 12:17).

`Fa Adi. 7:1 ne 14:1 toto Adi. 13:16, 17 ho. Ɛhe na yɛn nsa ka Onyankopɔn nsɔano ne aboa no agyiraeɛ no? Adɛn nti na wosusu sɛ nsonsonoeɛ bi wom?`

Wɔde Onyankopɔn nsɔano no bɔ momma soɔ. Momma no yɛ adwene no nsohyɛdeɛ na ɛgyina hɔ ma agyinasie amapa.

Aboa no agyiraeɛ no wɔde si momma so anaasɛ nsa so a ɛkyerɛ sɛ wɔdaadaa nkurɔfoɔ adwene na wɔn ankasa afiri ɔpɛ mu agye Satan atorɔ no, anaasɛ wɔbɛgye atom amemenefi mu sɛ wɔbɛsom sɛnea ɛbɛyɛ a wɔnku wɔn.

Ɔbonsam tane wɔn a wɔyɛ setie ma Onyankopɔn no. Ntawntawdie kɛseɛ no duru ne mpɔmpɔnsoɔ berɛ a ɔtweaseɛ (Satan) no tu nkaeɛ a “wɔdi Onyankopɔn mmaransɛm so na wɔkura Yesu gyidie mu no” (Adi. 14:12) so sa. Wɔtintim wɔ nokorɛ a wɔdi ma Kristo no mu.

`Adɛn nti na nokorɛ a yɛdi ma Awurade da biara no yɛ safoa a yɛde siesie yɛn ho ma berɛ a ɔhaw a ɛtwa toɔ no bɛba?`