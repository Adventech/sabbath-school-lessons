---
title:  Asuso ne Bereamporɔ Nsuo
date:   19/06/2024
---

`Kenkan Yoel 2:21-24 ne Asom. 2:1-4, 41-47. Nkɔmhyɛ bɛn na ɛbaa mu wɔ mfeha a ɛdi kan no mu? Nsunsuansoɔ bɛn na ɛnyaeɛ?`

Honhom no hwieguo wɔ Pentecost da no na ɛde Kristosom baeɛ. Akra mpem mmiɛnsa na wɔsakraa da koro. Asomafoɔ [nwoma] no twerɛɛ nsɛnkyerɛnneɛ ahoroɔ a Onyankopɔn adom nsakraeɛ no de baeɛ anwanwa kwan soɔ: “Nso wɔn a wɔtee asɛm no mu bebree gye diiɛ, na mmarima no bɛyɛ mpemnum” (Asom. 4:4). Agyidifoɔ 120 pɛ na wɔhyiaam hɔ bɔɔ mpaeɛ, na mpaebɔ no de nsonsonoeɛ kɛseɛ baeɛ. Mpempem bɛkaa asafo no ho. Na “asɔfoɔ no mu pii nso yɛɛ wɔn aso mmerɛ maa gyidie no” (Asom. 6:7). Berɛ a wɔtaa asuafoɔ no dennen wɔ Yerusalem no, wɔkyinkyini “kɔkaa asɛmpa no” (Asom.8:4). Wɔtetee nsafo wɔ Yudea, Samaria ne Galilea (hwɛ Asom. 9:31). Berɛ a Paulo sakraeɛ akyire no, ɔkaa Kristo ho asɛm wɔ mpoano nkuro nyinaa so. Tesalonika mu no, Yudafoɔ bi a wɔsɔre tiaa asɛmpa no kaa sɛ: “Yeinom a wɔadane wiase ani no aba ha nso!” (Aspm. 17:6). Ɛnam Honhom Kronkron no tumi so, asuafoɔ no duruu saa berɛ no wiase nyinaa berɛ tiawa bi. Yoel nkɔm a ɔhyɛeɛ fa asuso ho no baa mu wɔ Pentecost berɛ so, nanso berɛamporɔ nsuo no de ahoɔden kɛseɛ bɛba asase so ama asase twaberɛ a ɛtwa toɔ no.

`Kenkan Sak. 4:6; 10:1; Hos. 6:3; ne Yak. 5:7, 8. Sɛnea saa nyitohɔsɛm horoɔ yi kyerɛ no, ɔkwan bɛn so na Onyankopɔn adwuma wɔ asase yi so no bɛba awieeɛ?`

Asɛmfua “asuso” ne “berɛamporɔ” nsuo no wɔyi firii Israelfoɔ twaberɛ mu. Asuso no tɔ wɔ afe no berɛ a wɔde dua aba. Berɛamporɔ nsuo no tɔ berɛ a nnɔbaa no ahoa.... Yei kyerɛkyerɛ Honhom Kronkron no dwumadie mu wɔ asɛmpa no ka mu. “Asɛmpa no ahyɛaseɛ mu no, asuso guguiɛ, Honhom Kronkron no hwie guiɛ sɛ ɛbɛma aba no afifirie, ɛno nti, berɛamporɔ nsuo no tɔ akyire yi de ma nnɔbaa no hoa. Asɛmpa no dwumadie kɛseɛ no nyɛ sɛ ɛbɛma Onyankopɔn tumi no aba fam na mmom no, ɛbɛma no ada adi. Nkɔmhyɛ a ɛbaa mu wɔ berɛamporɔ nsuo no hwieguo mu no wɔ asɛmpa no ahyɛaseɛ no ɛbɛsane ahwie agu wɔ n’awieeɛ.” -EGW, GC 611, 612.