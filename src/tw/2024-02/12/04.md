---
title:  Hwan Na Yɛsom No?
date:   18/06/2024
---

Awieeɛ mmerɛ mu no, ntawntawdie kɛseɛ no bɛdi dwuma wɔ anwanwa kwan so afa ɔsom ho. Yɛsom Ɔbɔadeɛ no, anaasɛ yɛsom aboa no ne ne honi no? mfimfini-gyina biara nni hɔ. Ɔbɔfoɔ a ɔdi kan a ɔwɔ Adi. 14 mu no hyɛ mmarima ne mmaa sɛ “wɔnsom nea Ɔbɔɔ ɔsoro ne asase, ɛpo ne asutene” (Adi. 14:7) no. Ɔbɔfoɔ a ɔtɔ so mmiɛnsa no da nsunsuansoɔ huhuu a ɛwɔ ho sɛ yɛbɛsom aboa no adi de foa ɔsoro toma no so sɛ: “Ɔno ara na ɔbɛnom Nyankopɔn abufuo nsa a wɔahwie no gyenegyene agu N’abufuo kuruwa no bie” (Adi. 14:10). Nanso wɔn a wɔsom Ɔbɔadeɛ no wɔkyerɛ sɛ “wɔkura Onyankopɔn ahyɛdeɛ ne Yesu gyidie mu” (Adi. 14:12).

Adebɔ na ɛyɛ nokorɛ som nyinasoɔ (Adi.14:11). Ɛnam sɛ Onyankopɔn nam Yesu Kristo so bɔɔ nneɛma nyinaa nti (Efe. 3:9), Satan kyiri Ɔbɔadeɛ no na wabɔ mmɔden, ɔnam asase yi so atumfoɔ so, asesa Homeda no, Adebɔ ho nkaedeɛ no (Dan.7:25). Ɔhaw a ɛreba fa Onyankopɔn mmara ho no ani si tumidie so. Sɛ Satan bɛtumi ayi Homedasom no afiri hɔ a, ɔbɛka sɛ ne tumidie no yɛ kɛseɛ sene Onyankopɔn tumidie no. Sɛ yei bɛba mu no, Satan bɛbɔ ne ho mmɔden sɛ ɔbɛdaadaa anaasɛ ɔbɛhyɛ wiase nyinaa ama wɔagye n’atorɔ homeda no atom.

Sɛnea ɛsi yɛ den sɛ yɛbɛhunu yei sɛ ɛrekɔ so mprempren yi no, sɛnea yɛadi kan ahunu no, wiase resesa ɔhare so. COVID-19 yareɛ a ɛbaeɛ no kyerɛ yɛn sɛ, yɛn wiase yi bɛtumi abɛyɛ beaeɛ sononko prɛkopɛ. Ɛwom, yɛnnim adeɛ pɔtee a ɛwom a ɛde aboa no agyiraeɛ no ba deɛ, nanso ɛnyɛ adeɛ a ɛyɛ den pii sɛ yɛbɛhunu. Ewiase nnyina faako seesei, na sɛ wohwɛ mfididwuma mu nimdeɛ a ɛwɔ hɔ seesei a, nokorɛ nie, adeɛ a Bible no bɔɔ ho kɔkɔ no bɛtumi aba mu ntɛm so asene nea yɛdwene koraa.

`Kenkan Adi. 13:13-17. Asotweɛ pɔtee bɛn na wɔde ma nkurɔfoɔ a wɔnnye aboa no agyiraeɛ no?`

Wɔn a wɔdi nokorɛ ma Kristo, sene sɛ wɔbɛdi aboa no ne ne honi no akyi no, wɔbɛhyia sikasɛm ho asotwe ne owuo ahunahuna. Nnipa te nea ɔteɛ daa: waporɔ, ɔpɛ tumidie, na ɔyɛ basabasa. Nanso sɛnea yɛnsi nhunu sɛnea asisɛm a ɛtwa toɔ no bɛsi ayɛ pɔtee no, ɛnsɛ sɛ ɛyɛ den ma yɛn pii sɛ yɛde yɛn ani bɛbu awieɛ berɛ mu ɔtaa no. Ɛwom sɛ biribi foforɔ koraa na ɛmaa wɔtwerɛeɛ deɛ, nanso saa nsɛm yi a ɛwɔ Yohane [nwoma] mu no ka ne nyinaa. Berɛ a na Yohane rekasa fa Yesu ho no, ɔtwerɛɛ sɛ, “na ɛnhia No sɛ obi di onipa ho adanseɛ; na Ɔno ara nim nea ɛwɔ onipa mu” (Yoh. 2:25).

`Dwene nnipa porɔeɛ ho, ne amumuyɛ a onipa bɛtumi ayɛ ho. Adɛn nti na yei kyerɛ sɛnea asisɛm a ɛtwa toɔ no bɛtumi aba mu ntɛm so? Bio, nea ɛho hia kyɛn soɔ koraa ne sɛ, ɛdeɛn na ɛsɛ sɛ saa nokorɛ yi a ɛyɛ awerɛhoɔ yi kyerɛ yɛn fa sɛnea ɛsɛ sɛ yɛhwɛ yɛn ankasa akoma yie ho?`