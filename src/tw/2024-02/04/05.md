---
title:  Nsakraesono Adekyeɛ Nsoroma No
date:   24/04/2024
---

`Kenkan Dw. 19:7-11; 119:140; 119:162 ne Yer. 15:16. Nneyɛɛ a ɛsesɛ bɛn na Dawid ne Yeremia da no adi fa Onyankopɔn Asɛm no ho a, nokorɛ nie, na ɛyɛ Twea tiboɔ ma Nsakraesono no?`

Wɔn a wɔsakraeɛ no mu biara “dii ahurusie” wɔ Onyankopɔn Asɛm no mu. Wɔnyaa anigyeɛ” sɛ wɔreyɛ nea Onyankopɔn pɛ. Wɔnyaa ɔdɔ maa Ne mmara no. Adeɛ baako a ɛdaa adi pefee sɛ nokorɛ fapem ma Nsakraesono no yɛ anigyeɛ a Twerɛsɛm no sua de baeɛ no. Na Bible sua nyɛ adwumaden. Na ɛnyɛ mmarahunu dwumadie. Na ɛnhia ahiadeɛ a emu yɛ den, na mmom na ɛyɛ anigyeɛ.

Berɛ a wɔresua Twerɛsɛm no, Onyankopɔn Honhom Kronkron no sesaa wɔn. “Wycliffe suban no yɛ adansedie ma Twerɛ Kronkron nteteɛ ne ne nsakraeɛ tumi. Bible no na ɛmaa ɔduruu mpɛmpɛnsoɔ a na ɔwɔ no. Mmɔden a ɔbɔeɛ sɛ ɔbɛsɔ nokorɛ a ɛwɔ adiyie no mu no de foforɔyɛ ne ahoɔden baa adwene no mu baabiara, ɛbue adwene no mu, ɛma nhunumu na ɛma N’atemmuo nso tene. Bible sua siesie adwene, atenka ne nhunumu biara a adesua foforɔ biara ntumi nyɛ saa. Ɛboa ma botaeɛ, boasetɔ, akokoɔduru ne ahohyɛsoɔ gyina hɔ pintinn. Ɛsiesie adwene no na ɛte ɔkra no ho. Sɛ yɛde nsiyɛ ne anidie sua Twerɛsɛm no a, ɛma osuani no adwene ne Onyankopɔn adwene no nya nkabom, na Ewie yi ase bɛnya nnipa a wɔn adwene mu dɔ na ɛtumi dwene ɔhare so na ɛbɛtumi ayɛ nhyehyɛɛ a animuonyam wɔ ho kyɛn nsunsuansoɔ a nnipa akwankyerɛ bɛtumi de ama” – GC 94.

`Kenkan 2 Tim. 2:1-3. Afotuo bɛn na Ɔsomafoɔ Paulo de ma Timoteo fa Onyankopɔn Asɛm a yɛne afoforɔ bɛkyɛ ho?`

Onyankopɔn Asɛm no nokorɛ a ɛyɛ, ne anigyeɛ a ɛwɔ Kristo mu nkwagyeɛ ho, hyɛ wɔn a wɔasakra no akoma mu ma, ɛno nti, ɛtwa sɛ wɔne afoforɔ kyɛ. John Wycliffe de ne nkwa nna kyerɛɛ Onyankopɔn Asɛm no mu kɔɔ Borɔfo kasa mu wɔ botaeɛ mmienu bi nti, nea ɛdi kan ne sɛ, Onyankopɔn nam N’asɛm no so na ɛsakraa no, ɛnna afei Kristo dɔ no na ɛkanyan no maa ɔne afoforɔ kyɛɛ nea wasua no.

Wycliffe mmaeɛ no, na Bible no fa kakra bi na wɔakyerɛ aseɛ kɔ Borɔfo kasa mu. Ɛwom sɛ ɔwuiɛ ansa na Roma nsa reka no nanso Papacy no amma biribiara ansi no kwan, wɔkɔtuu ne funu, hyee no, na wɔtoo nson no guu asuo bi ani. Na sɛnea asuo no de Wycliffe nson no kɔeɛ no, saa ara na Onyankopɔn Asɛm no, nkwa nsuo no tu petee akyirikyiri ne baabiara esiane N’adwuma a ɔyɛeɛ no nti. Ɛne sɛ Onyankopɔn de no yɛɛ adwuma - “Nsakraesono Adekyeɛ Nsoroma no”.