---
title:  Regyina Ama Nokorɛ No
date:   20/04/2024
---

### Nnawɔtwe yi adesua
Dan. 7:23-25; Adi. 12:6, 14; Yuda 3, 4; Adi. 2:10; Asom. 5:28-32; Dw. 19:7-11; 1 Yoh. 5:11-13.

> <p>Nkaebɔsɛm</p>
> “Na sɛnea Mose maa ɔwɔ no so wɔ ɛserɛ soɔ no, saa ara na ɛtwa sɛ wɔma Onipa Ba no soɔ, na obiara a ɔgye No die no anya daa nkwa” (Yoh. 3:14, 15).

Berɛ bi na wɔfrɛ ɛnnɛ mpoano kuro Turkish kuropɔn Izmir wɔ Twerɛsɛm mu sɛ Smirna wɔ Adiyisɛm nwoma no mu. Saa tete kuro a na emu nnipa dodoɔ bɛyɛ sɛ 100,000 yi tuu mpɔn wɔ mfeha a ɛdi kan ne nea ɛtɔ so mmienu no mu. Na ɛyɛ kuro a wɔdi yie pa ara na wɔsom Roma nokorɛm.

Da koro wɔ afe biara mu, na wɔhyɛ ɔmanfoɔ a wɔte Smirna ma wɔhye aduhwuam ma Roma abosom. Mfeha mmienu no mu ɛbɛdaa adi pefee sɛ Smirna bɛyɛɛ Kristosom man, na na nnipa no mu pii nni mmara so. Polycarp a na ɔyɛ asafo mpanimfoɔ no mu baako, bɛyɛɛ mogyadansefoɔ wɔ Smirna adwaberɛm na wɔhyee no wɔ nkyennua mu ɛfiri sɛ ɔpoo sɛ ɔbɛyi n’Awurade ama na wahye aduhwuam ama Roma abosom. Berɛ a wɔbisaa no asɛm a ɛtwa toɔ koraa sɛ ɔmpo Kristo no, akɔkorawa yi buaa sɛ “Mfeɛ aduoɔtwe nsia na mede masom No, na Ɔnyɛɛ me bɔne biara. Ɛbɛyɛ dɛn na makasa atia me Hene a Wagye me nkwa?”

Mfeha a abɛsene kɔ no mu nyinaa no, mmarima ne mmaa anya ɔpɛ sɛ wɔbɛyɛ mogyadansefoɔ sene sɛ wɔbɛgyae wɔn Kristo mu gyidie no mu. Wɔn afɔrebɔ no kanyan yɛn akokoɔduru. Abasɛm a ɛfa wɔn atuwohoakyɛ a wɔde ma Kristo no ma yɛn ahofama foforɔ. Nnawɔtwe yi yɛbɛsua Bible mu nnyinasoɔ a ɛkanyan Waldenfoɔ ne nnipa binom a wɔsakraeɛ bi te sɛ Huss ne Jerome na wɔdii nokorɛ maa Awurade, ɛmfa ho ne nea na ɛbɛto wɔn – mpo berɛ a wɔde owuo hunahunaa wɔn firii tumi korɔ no ara a ɛkum Polycarp no: Roma, a ɛnnɛ ɛne papa tumi no.