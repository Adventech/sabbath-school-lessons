---
title:  Hann Pam Esum No
date:   22/04/2024
---

`Kenkan Yuda 3, 4. Kɔkɔɔbɔ bɛn na ɛwɔ ha na sɛn na ɛkɔ ma awieeɛ berɛ mu Akristofoɔ asafo no?`

Wɔtwerɛɛ Yuda nwoma no maa nokorɛ Akristofoɔ a “Agya Nyankopɔn dɔ wɔn na wɔakora wɔn ama Yesu Kristo (Yuda 1:1) mfeɛ bi mu ansa na afe AD 65 reba. Wɔhyɛɛ saa nokorɛ agyidifoɔ yi nkuran sɛ “mompere gyidie a wɔde ama ahotefoɔ prɛko no ho, ɛfiri sɛ nnipa bi awiawia wɔn ho aba mu..... a wɔdane yɛn Nyankopɔn adom ahohwie (Yuda 1:3, 4). Saa afotuo yi kɔ maa Mfimfini Mmerɛ mu agyidifoɔ no pa ara berɛ a na abosonsom nneyɛɛ abɛwura asafo no mu na nnipa amammerɛ ayɛ mpenesoɔ ama Onyankopɔn asɛm no. Mfeɛ pii mu no, nnipa binom te sɛ Waldenfoɔ gyinaa pintinn sɛ nkonimdifoɔ maa nokorɛ a ɛwɔ Twerɛsɛm no mu. Wɔgye dii sɛ Kristo nko ara ne wɔn tumi no farebae. Awoɔntoatoasoɔ biara mu no yɛwɔ Onyankopɔn adansedifoɔ - nnipa a wɔfa Kristo mu gyidie sɛ wɔn ntamgyinafoɔ wɔ Onyankopɔn ne onipa ntam, na afei wɔfa Bible no sɛ wɔn abrabɔ mu kwankyerɛfoɔ na wɔde anidie maa nokorɛ Homeda no” – EGW, GC 61.

`Kenkan Adi. 2:10. Bɔhyɛ bɛn na Onyankopɔn de ma wɔn a wɔyɛ nokorɛdifoɔ no berɛ a wɔne owuo ankasa abɔ mpu ne mpu no?`

Wɔtwerɛɛ saa nsɛm yi kɔmaa Smirna Asafo no. Na Dionysius yɛ kuropɔn no mu abosom akannifoɔ no mu baako, ɔbosom a na ɔwɔ hɔ ma afahyɛ ne prompromyɛ. Sɛ Dionysius akɔmfoɔ no bi wu a, wɔde abotire bɔ wɔn tiri wɔ ayiyɛ no mu. Yohane de nsonsonoeɛ to asase yi so abotire a wɔde bɔ owufoɔ no ne nkwa abotire a wɔde bɔ wɔn a wɔdi nkonim wɔ ɔbonsam apamfo so no. Ɛnam Kristo nti wɔde saa nkwa abotire yi bɔ wɔn a wɔafa sɔhwɛ, ɔhaw, amaneɛ ne owuo mu.

Nkwa abotire yi kanyan saa nokorɛ agyidifoɔ yi ma Kristo nti wɔgyina owuo mu. Mmerɛ nyinaa mu no nkwa abotire yi hyɛ agyidifoɔ den berɛ a wɔahyia ɔhaw. Ɛhyɛɛ Waldenfoɔ den wɔ ɔyea ne ɔtaa berɛ mu. Na wɔnim sɛ da koro bi wɔbɛhunu Yesu na wɔne no atena afebɔɔ. Nkwa abotire no kasa kyerɛ yɛn nso. Yɛbɛfa sɔhwɛ mu seesei deɛ, nanso nkwa abotire no wɔ hɔ berɛ a yɛde yɛn ani resi Yesu so no.

`Ɛdeɛn na ɛhyɛ wo den wɔ amanehunu berɛ mu? Ɛdeɛn na ɛbɔ wo hu? Bɔhyɛ ahoroɔ bɛn na wobɛtumi de ayɛ adwuma saa mmerɛ no?`