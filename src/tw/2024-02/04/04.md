---
title:  Akokoɔduru A Wɔde Gyina
date:   23/04/2024
---

`Fa Asom. 5:28-32; Efe. 6:10-12 ne Adi. 3:11 toto ho. Nnyinasosɛm bɛn na ɛwɔ saa nyitohɔsɛm yi mu?`

Suban baako a na ɛda adi wɔ Waldenfoɔ ne foforɔyɛfoɔ no mu ne sɛ, na wɔsom Onyankopɔn nko ara, wɔde anidie ma Twerɛsɛm no, na wɔde wɔn ho to Kristo kɛseyɛ so, na ɛnyɛ papa no deɛ so. Na Apam Foforɔ mu abasɛm ahoroɔ a ɛfa gyidie ne akokoɔduru ho ahyɛ wɔn adwene mu ma.

Wɔne Petro ne asuafoɔ no tumi kaa sɛ, “Ɛsɛ sɛ yɛtie Onyankopɔn mmom sene onipa” (Asom. 5:29). Wɔsɔ Paulo afotusɛm “Momma mo ho nyɛ den Awurade ne N’ahoɔden tumi mu” (Efe. 6:10) no mu den. Wɔfaa Yesu afotuo no anibre so, “sɔ nea wowɔ no mu, na obi annye w’abotire” (Adi. 3:11). Sɛ anka saa mmarima ne mmaa abrane a wɔwɔ gyidie yi bɛgyae wɔn ho ama Roma asafo no amammerɛ no, wɔnyaa akokoɔduru de gyina maa nokorɛ no, wɔnyaa akokoɔduru de gyina maa nokorɛ a ɛwɔ Onyankopɔn asɛm no mu.

Waldenfoɔ ne nnipakuo a wɔn nsa dii kan kaa Bible no wɔ wɔn ankasa kasa mu. Jean Leger a na ɔyɛ Waldeni, Bible twerɛfoɔ, de ne nsa twerɛɛ Bible no a na nea ɛwɔ mu no yɛ amanebɔ pɔtee a biribiara mfra mu a ɛfa wɔn dwumadie ho a mfoni ka ho. Waldenfoɔ wiaa wɔn ho kɔtwerɛɛ Twerɛsɛm no wɔ wɔn nkuro a ɛgu mmepɔ so wɔ Italy Atifi fam ne Franse anaafoɔ fam. Awofoɔ hyɛɛ wɔn mmabunu a na wɔn mfeɛ nkɔɔ anim pii sɛ wɔnwe Twerɛsɛm no fa kɛseɛ no ara ngu wɔn tirim. Nnipa kuo bi a wɔtwerɛɛ Bible no kaa wɔn ho bɔɔ mu yɛɛ adwumaden twerɛɛ Bible no. Waldenfoɔ mmabunu pii tuu kwan kɔɔ Europa mmaeɛ pii sɛ adwadifoɔ de kommyɛ ne afoforɔ kyɛɛ Twerɛsɛm mu nokorɛ nsɛm no. Wɔn mu bi nyaa kwan kɔɔ suapɔn ahoroɔ mu na wɔnyaa akwanya ne wɔn nnamfonom asuafoɔ no kyɛɛ Twerɛsɛm mu nsɛm no. Honhom Kronkron no akwankyerɛ mu no wɔyii Twerɛsɛm mu akenkansɛm a ɛfata ne wɔn a wɔayɛ krado sɛ wɔbɛtie asɛm no kyɛeɛ. Nnipa pii de wɔn nkwa twaa so de tuaa wɔn nokorɛdie ne wɔn ahofama ho ka. Ɛwom sɛ Waldenfoɔ no ante Bible nkyerɛkyerɛ no nyinaa ase fann deɛ, nanso wɔbɔɔ Onyankopɔn nokorɛ nsɛm no ho ban mfeɛ pii berɛ a wɔne afoforɔ kyɛeɛ no.

“Na ateneneefoɔ kwan te sɛ owia hann, ɛkɔ so hyerɛn kɔduru awia ketee” (Mmeb. 4:18). Solomon de ɔkwan a Onyankopɔn fa so di Ne mma anim toto owia a apue na ɛma ne homene so hyerɛn ho. Sɛ anka Onyankopɔn resesa sɛnea owia no si hyerɛn wɔ ewie yi ase prɛko pɛ, ɛnna owia no de ne hann nyinaa repue a, anka yɛn ani bɛfirafira. Berɛ a esum duruu wiase mfeɛ pii no, Onyankopɔn yii mmarima ne mmaa a wɔde wɔn ho sii hɔ maa N’asɛm no na wɔtoaa so yɛɛ nhwehwɛmu pii.

`Berɛ a yɛrebu nkɔmpɔ wɔ Kristo hann no ho no, ɔkwan bɛn so na yɛbɛtumi ahyerɛn wɔ yɛn ankasa mpɔtam? So yɛyɛ no saa?`