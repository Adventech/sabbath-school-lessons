---
title:  Toa so dwennwene ho
date:   26/04/2024
---

“Onyankopɔn maa Ne hann kɛseɛ tɔɔ mmeranteɛ a wɔayi wɔn no adwene so, maa wɔhunuu Roma nnebɔne ahoroɔ pii; nanso wɔannya hann a na ɛsɛ sɛ wiase nya no nyinaa. Na Onyankopɔn nam Ne nkoa yinom so reyi nkurɔfoɔ no afiri Romafoɔ atorɔ no ase; nanso na akwansideɛ pii wɔ hɔ a wɔbɛhia na Ɔdii wɔn anim nkakra nkakra maa wɔtumi gyinaa mu. Na wɔnyɛɛ ahoboa sɛ wɔbɛhyia, hann no nyinaa prɛko. Ɛte sɛ nea awia hann pue hyeren wɔ nnipa binom awɔatena sum tumm mu akyɛ no, ɛbɛma wɔadane wɔn ani. Ne saa nti, Ɔdaa no adi kyerɛɛ akannifoɔ no nkakra nkakra sɛnea ɛbɛyɛ a nkurɔfoɔ no nso nsa bɛka. Ɛfiri mfeha kɔsi mfeha akyi, na ɛtwa sɛ adwumayɛfoɔ nokorɛdifoɔ di akyire na wɔakɔ so adi nkurɔfoɔ no anim de wɔn atoa foforɔyɛ akwantuo no so” – EGW, GC 103.

“Krataa foforɔ a Huss twerɛ kɔmaa ɔsɔfoɔ a na wabɛyɛ asɛmpa no suani mu no, ɔkaa n’ankasa bɔne anim wɔ ahobrɛaseɛ kɛseɛ mu, kaa n’ankasa mfomsoɔ sɛ ɔmaa n’ani gyee sɛ ɔde asikafoɔ ntadeɛ bɛsiesie ne ho na wasɛe ne mmerɛ wɔ nnwuma a ɛho nhia ho. Afei, ɔde afotuo a ɛtu awɔsee yi kaa hosɛ: “Onyankopɔn animuonyam ne ɔkra no nkwagyeɛ nhyɛ mo adwene mu, na mmom ɛnyɛ nsase ne adan ahonyadeɛ. Hwɛ yie sɛ worensiesie wo fie sene wo kra; Na nea ɛkyɛn soɔ ne sɛ, ma wo Honhom mu nyini ho nhia wo. Som ahiafoɔ som pa na brɛ wo ho ase ma wɔn, na mmom nkɔgye wɔn ano aduane. Sɛ woansesa wo bra na woantwe wo ho amfiri afɛɛfɛɛdeɛ ho a, mesuro sɛ wɔbɛka w’anim denneenen te sɛnea mereyɛ yi” – EGW, GC 105, 106.

**Nkasaho nsɛmmisa**

`Ɛdeɛn ne “kanea a ɛhyerɛn nkakra nkakra”? Adɛn nti na Onyankopɔn de nokorɛ to dwa nkakra nkakra? Sɛn na wɔde saa nhyehyɛɛ yi di dwuma wɔ Onyankopɔn asafo mu ɛnnɛ yi?`

`Sɛn na nokorɛ a wahunu no foforɔ ne akane nokorɛ a Onyankopɔn nkurɔfoɔ ate dada no wɔ ayɔnkofa? Adɛn nti na ɛnsɛ sɛ nsonsonoeɛ ba hann foforɔ ne hann dada mu?`

`Ɛmfa ho ne baabi a woteɛ, w’amammerɛ rebɛma suban pa, adwene ne suban mu nneyɛɛ so a, ɔkwan bi so no, ɛne Bible nkyerɛkyerɛ bɔ abira. Berɛ a wɔahunu baabi a abirabɔ yi wɔ no, sɛn na wohunu wo ho ne yɛn sɛ asafo, sɛ yɛredi saa ɔhaw ahoroɔ yi ho dwuma? Ɔkwan bɛn so na wobɛyɛ ɔman ba pa, na berɛ korɔ no ara wonnyae wo ho ma nneɛma pa bi a ɛwɔ yɛn amammerɛ mu.`

`Ɔkwan bɛn so na John Huss krataa a ɔtwerɛeɛ no nya nsunsuansoɔ wɔ w’adwene so ɛnnɛ yi? Ɛdeɛn na ama w’ani agye saa krataa yi ho?`