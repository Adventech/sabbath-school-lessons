---
title:  'Yɛrehunu Aboa No: Ɔfa 2'
date:   12/06/2024
---

Sɛ anka Onyankopɔn nkurɔfoɔ bɛsom aboa no, wɔnya anigyeɛ kɛseɛ sɛ wɔsom Nyankopɔn. Wɔn setieyɛ no firi ɔdɔ akomam. Wɔde wɔn ho ama No, ɛfiri sɛ, wɔnim sɛnea Ɔde Ne ho ma wɔn.

`Kenkan Adi. 13:5. Twerɛ saa suban yi a wohunu yi wɔ nsensanaeɛ yi a ɛwɔ aseɛ ha yi so.`

Kae wɔ adesua 4 no mu sɛ, Onyankopɔn ma yɛn safoa a yɛde te nkɔmhyɛ berɛ no ase-nkɔmhyɛ da koro yɛ anisoɔ mu afe baako (Num. 14:34; Hes. 4:6). Sɛ yɛsese abosome 42 a wɔka ho asɛm wɔ Adi. 13:5 mu na sɛ yɛde nnafua 30 a ɛwɔ Hebrifoɔ nnabuo mu no di dwuma a, ɛkɔsi nkɔmhyɛ nna mu 1, 260 anaasɛ mfeɛ 1, 260.

Papa no nyaa tumi kɛseɛ firi afe A.D. 538 de kɔsi afe A.D. 1798 mu. Nanso berɛ a Napolion sahene Berthier kyeree papa no faa no domum wɔ afe A.D. 1798 mu no, papa no tumidie no baa awieeɛ wɔ nkɔmhyɛ mu, na Adiyisɛm nkɔmhyɛ no baa mu sɛ: “Obi a ɔfa nnommum no, wɔbɛfa no dommum” (Adi. 13:10). Bɔturɔ a wɔde maa papa no na ɛyɛ hu pa ara nanso ɛnyɛ nea ɛbɛku no. Sɛnea Adi. 13:12 kyerɛ no, wɔbɛsa ne pira kuro no. Wiase nyinaa bɛsane ate papa tumi no nka bio.

Ɛnnɛ yi, wiase aman mpanimfoɔ gye Roma sɔfoɔ no tom sɛ asafo a ɛwɔ Roma no ananmusini na wɔtaa kɔsra no wɔ Vatican. Wiase a nneɛma ntumi nnyina faako yi mu no, wɔresiesie kwan mu ama Roma sɔfo panin no sɛ ɔmmɛyɛ abrabɔ pa mu kannifoɔ mma wiase, ɔno na ɔbɛtumi aka nnipa abom ayɛ wɔn baako. Berɛ a na Pope Benedict XVI reyɛ kasakyerɛ wɔ June 6, 2012 akyerɛ nnipa bɛboro mpem dunum wɔ Saint Peter’s Square a ɛwɔ Roma no, ɔkaa sɛ, “Kwasiada yɛ Awurade ne mmarima ne mmaa da, ɛda a ɛsɛ sɛ obiara tumi de ne ho wɔ mu, ɛyɛ ahomegyeɛ ma abusua no na ɛyɛ ahomegyeɛ ma Onyankopɔn. Sɛ wofoa Kwasiada so a na wofoa nnipa fawohodie so.” (https:// www.vatican.va/content/benedict-xvi/en/audience/2012/documents/hf_ben-xvi_aud_20120606.html.)

Ntawntawadie Kɛseɛ no kyerɛ baabi a saa adeɛ yi bɛkɔ akɔwie: “Wɔn a wɔdi Bible mu Homeda no ni no, wɔbɛyi wɔn ama sɛ wɔyɛ mmara ne ntotoeɛ atamfoɔ, sɛ wɔadwiri fasuo a ɛkura asetenam suban pa mu no agu nam so ama basabasayɛ ne porɔeɛ aba, na atwetwe Onyankopɔn atemmuo aba asase so....Wɔde bɛto wɔn so sɛ wɔnni aban ho adwempa. Asɔfoɔ a wɔpo sɛ ɔsoro mmara no yɛ ɔhyɛ ma nnipa no bɛgyina ɛpono ho de ato dwa sɛ ɛyɛ asodie sɛ nnipa yɛ setie ma ɔman mu atumfoɔ sɛ wɔn a Nyankopɔn ayi wɔn. Wɔde wɔn a wɔdi mmaransɛm soɔ no bɛgyina asɛnnibea na wɔabu wɔn ntɛnkyea abua wɔn kumfɔ.” – EGW, GC, 592.

`Sɛnea ɛsi yɛ den seesei sɛ yɛbɛhunu sɛ biribi te saa resi no, hwɛ sɛnea yɛn wiase yi bɛtumi asesa ntɛm so. Ɛdeɛn na ɛsɛ sɛ saa nsakraeɛ yi ka kyerɛ yɛn fa sɛnea awieeɛ mmerɛ mu asisɛm horoɔ no bɛtumi abɛto yɛn ho?`