---
title:  'Yɛrehunu Aboa No: Ɔfa 1'
date:   11/06/2024
---

`Adi. 13:1, 2. Ɛhefa na saa aboa yi pue firie, na hwan na ɛma no tumi?`

Adiyisɛm nwoma no yi ɔtweaseɛ no kyerɛ sɛ Satan. Adi. 12:3-5 ka sɛ ɔtweaseɛ no bɔɔ ne ho mmɔden sɛ ɔbɛsɛe no, berɛ a wɔbɛwo no, “na ɔwoo ɔbabanin” a akyire yi wɔfaa no kɔɔ Onyankopɔn ne N’ahennwa soɔ. Na ɛyɛ ɔbonsam, na ɔnam abosonsomfoɔ Roma so, bɔɔ ne ho mmɔden sɛ ɔbɛsɛe Kristo (hwɛ Mat. 2:16-18). Onyankopɔn ne onipa tamfoɔ kɛseɛ no nam amanyɔsɛm ne nyamesom fekuo ahoroɔ so ma ne tirimpɔ horoɔ ba mu.

Ɛfa saa aboa yi tumi ho no, wɔaka akyerɛ yɛn sɛ “Na ɔtweaseɛ no de tumi ne n’ahennwa ne n’ahoɔden kɛseɛ maa no” (Adi. 13:2). Saa nkɔmhyɛ yi baa mu pɛpɛɛpɛ mfirinhyia ɔha akyi, berɛ a Roma ɔhempɔn Constantine yii Roma man no ahenkuro no de kɔɔ baabi a ɛnnɛ yi wɔfrɛ no Constantinople, a ɛwɔ ɛnnɛ yi Turkey no. Yei maa Caesar kane akonwa no tumi no, Roma kuropɔn no, daa mpan.

Owura Isaac Backus kaa sɛ, “Berɛ a wɔyii ahenkuro no de kɔɔ Constantinople no, ...Constantine maa kwan sɛ Roma asafo no sɔfoɔ mma ne homene so nkyɛn nnipa a wɔwɔ asase yi soɔ nyinaa, na ɔnkyɛn ɔsoro Nyankopɔn.” – “The Infinite Importance of the Obedience of Faith, and Separation from the World, p.16 (wɔyi firii Le Roy Edwin Froom, “The Prophetic Faith of Our Fathers”, Vol. 3, p 213 mu). Sɛnea Thomas Hobbes kyerɛ no, “papa no nyɛ biribiara sɛ Roma aheman no a ɔwuiɛ no sunsuma, na wɔahyɛ no ahenkyɛ atena adamena no so.” “Leviathan” (New York: Oxford University Press, 1996), p. 386. Nhwehwɛmu amapa da no adi sɛ aboa a ɔfiri ɛpo mu wɔ Adi. 13 mu no yɛ nyamesom tumi a ahwe aseɛ a ɛfiri Roma mu pue na ɛbɛyɛ wiase nyinaa som nhyehyɛɛ (Adi. 13:3, 4). Saa aboa yi nyɛ onipa; ɛyɛ asafo kuo bi a adane nokorɛ a ɛyɛ Onyankopɔn Asɛm no ayɛ no nnipa ahyɛdeɛ.

`Kenkan Adi. 13:1, 6. Asɛmpɔ titire bɛn na wɔde di dwuma de kyerɛ aboa no tumi no?`

Bible no de nhwɛsoɔ mmienu kyerɛ abususɛnka ase wɔ Yoh. 10:33 ne Lk. 5:21 mu: (1) ɔbarima a ɔyɛ ne ho anaasɛ ɔkyerɛ sɛ ɔyɛ Onyankopɔn, ne (2) Onipa a ɔgye tumi de bɔne kyɛ. Saa kwaadubɔ yi na ɛmfa n’akwan mu ɛfiri sɛ Yesu yɛ Onyankopɔn ampa, ɛno nti, na Ɔwɔ kwan sɛ Ɔde bɔne kyɛ. Na Roma papa no wɔ nkyerɛkyerɛ mmienu bi a ɛyɛ sononko a Bible no frɛ no abususɛm: ɛkyerɛ sɛ n’asɔfoɔ no wɔ tumi sɛ wɔde bɔne kyɛ na papa no wɔ Onyankopɔn tumi wɔ asase so.