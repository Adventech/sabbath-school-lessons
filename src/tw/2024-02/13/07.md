---
title:  Toa so dwennwene ho
date:   28/06/2024
---

“Ɛhɔ na asase pradadaa ka bom yɛ nkokoɔ afɛɛfɛ, na Onyankopɔn mmepɔ atentene no atifi di nhwɛanim. Saa asase pradadaa a asomdwoeɛ wɔ so a ɛda nsutene no ho na Onyankopɔn nkurɔfoɔ akwantufoɔ a na wɔnni baabi teɛ no bɛtena...

“Ɛhɔ, adwene a ɛnwuo bɛsusu ahodwiri a ɛtim hɔ daa a ɛyɛ adebɔ tumi ho anwanwadeɛ no, ɔgyeɛ ho dɔ mu ahuntasɛm. Atirimuɔden nni hɔ, atamfo adaadaafoɔ a wɔbɛsɔ nkurɔfoɔ ahwɛ ama wɔn werɛ afiri Onyankopɔn biara nni hɔ. Adwene biara bɛnyini, na ahoɔden biara bɛdɔɔso. Nimdeɛ hwehwɛ remma adwene no mmrɛ, anaa wɔn ahoɔden so nte. Ɛhɔ, wɔbɛpagya adwuma kɛseɛ bi, anisoadehunu akɛseɛ a ɛso bi nni hɔ bɛbam; nanso nneɛma afoforɔ bɛsane asɔre, anwanwadeɛ afoforɔ a ani bɛgye ho, nokorɛ foforɔ a wɔbɛhunu, nneɛma afoforɔ a ɛbɛba a ɛbɛhia adwene, ne ɔkra ne nipadua no.”- EGW, GC 675, 677.

“Asase so mmɔfra de ahosɛpɛ a ano ntumi nka fa nnipadua a ɛnwu mu anigyeɛ ne nyansa su. Wɔkyɛ nimdeɛ ne nteaseɛ mu nnepa a wɔanya wɔ awoɔntoatoasoɔ kɔsi awoɔntoatoasoɔ so de dwennwene Onyankopɔn nsa ano nnwuma ho. Wɔde anisoadehunu a ne hyerɛn so nte hwɛ animuonyam a ɛwɔ adebɔ mu- owia ne nsoroma ne ewie yi ase ahoroɔ, a wɔn nyinaa twa Ɔnwanwani no adwa no ho hyia nnidisoɔ nnidisoɔ sɛnea wɔahyehyɛ wɔn ara pɛ. Wɔatwerɛ Ɔbɔadeɛ no din agu biribiara so, firi nketewa so de kɔsi akɛseɛ so, na Ne tumi ahoɔden da adi wɔ ne nyinaa mu.”-EGW, GC 677, 678.

“Ntawntawdie kɛseɛ no aba awieeɛ. Bɔne ne abɔnefoɔ nni hɔ bio. Ewie yi ase nyinaa ho ate. Nkabom ne anigyeɛ na ahyɛ abɔdeɛ nyinaa ma ma. Na nkwa ne hann ne anigyeɛ nsutene firi Nea Ɔbɔɔ adeɛ nyinaa hɔ kɔ ewie yi ase mmaa nyinaa. Firi adebɔ nyinaa mu ade ketewa so kɔsi kɛseɛ so, nneɛma nyinaa, nea nkwa wɔ mu ne nea nkwa nnim, firi wɔn ahoɔfɛ a ɛhyerɛn ne anigyeɛ a ɛdi mu pae mu ka sɛ, Onyankopɔn yɛ ɔdɔ.”- EGW, GC 678.

**Nkasaho nsɛmmisa**:

`Wosusu sɛ adɛn nti na Onyankopɔn ama kwan ma bɔne akɔ so mfeɛ pii saa? Berɛ korɔ no ara nso, onipa biara nni hɔ a ɔhunu amane wɔ saa wiase yi mu mmerɛ tenten sene n’ankasa mfeɛ a ɔde tena aseɛ. Ɛne sɛ, obiara nni hɔ a ɔhunu amane sene nna a ɔde tena ase. Sɛ wode woasetena toto mfeɛ apem a bɔne de atena ase ne w’asetena ho a, hwɛ sɛnea wo nkwa si yɛ tiawa fa? Ɔkwan bɛn so na saa adwene yi boa wo ma wodi saa asɛmmisa dennen yi a ɛfa amumuyɛ ho yi ho dwuma?`

`Ɔkwan bɛn so na mfeɛ apem no a wɔfrɛ no milenium no ne nkwagyeɛ nhyehyɛɛ no kɔ pɛ? Dwene nea ɛka fa Onyankopɔn suban ho sɛ ɛnkɔsi sɛ wɔn a wɔagye wɔn no nyinaa bɛhunu Onyankopɔn atɛntenenee ne Ne pɛrepɛreyɛ ne Ne dɔ no ansa na atemmuo a ɛtwa toɔ no, asotweɛ a ɛtwa toɔ no, bɛba wɔn a wɔayera no so ho. `