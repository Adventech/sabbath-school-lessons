---
title:  Onyankopɔn Dɔ No Nkonimdie No
date:   22/06/2024
---

### Nnawɔtwe yi adesua
Adi. 22:11, 12; Yer. 30:5-7; Dw. 91:1-11; Yer. 25:33; Adi. 21:2; 20:11-15.

> <p>Nkaebɔsɛm</p>
> “Na metee nne kɛseɛ bi firii ahennwa no mu a ɛse: Hwɛ, Nyankopɔn ntomadan wɔ nnipa mu, na Ɔbɛtena mu wɔ wɔn mu, na wɔayɛ Ne man, na Onyankopɔn no ara ne wɔn bɛtena. Na Ɔbɛpepawɔn aniwam nisuo nyinaa. Na owuo nni hɔ bio, na awerɛhoɔ ne osu ne yea biara nni hɔ bio, ɛfiri sɛ kane nneɛma no atwam” (Adi.21:3, 4).

Yɛbɛtumi de akoma a anidasoɔ ahyɛ mu ma ahyia daakye. Ɛwom sɛ mmerɛ a ɛmu yɛ den reba deɛ, amanehunu biara a ɛsɛ sɛ yɛkɔ mu no, tebea a ɛyɛ den biara a ɛsɛ sɛ yɛfa mu no, awerɛhoɔ biara a ɛsɛ sɛ yɛdie no, sɛ yɛwɔ anidasoɔ sɛ ɛda pa bi reba a, yɛbɛtumi atena ase abɔ bra ɛnnɛ yie, a ɛwɔ botae ne anigyeɛ mu. Na Owura Franklin D. Roosevelt yɛ ɔman panin wɔ Amerika afe 1933-1945 mu, mmerɛ a ɛmu yɛ den pa ara baako wɔ Amerikafoɔ abakɔsɛm mu. Mmubuiɛ yareɛ kaa no too fam a na ɔntumi nnante berɛ a obi mmoa noɔ. Berɛ bi ɔtwerɛɛ sɛ, “Yɛanya anidasoɔ daa, yɛanya gyidie, na yɛgye di sɛ abrabɔ pa bi wɔ hɔ, wiase papa bi wɔ hɔ a ɛboro ewiem so.” Owura Albert Einstein, nnipa a wɔaben pa ara baako wɔ wiase, twerɛɛ sɛ, “Sua biribi firi annora, tena ase ma ɛnnɛ, na nya anidasoɔ ma ɔkyena.” Owura Alfred Lord Tennyson, a ɔyɛ Enyiresi anwensɛm kani a na wagye din pa ara wɔ Ɔhemaa Victoria berɛ so, twerɛɛ sɛ, “Anidasoɔ sere kyerɛ afe a ɛreba no, ɛbɔ hwerɛma kyerɛ yɛn sɛ ‘ɛbɛyɛ anigyeɛ.’”

Saa kɔta yi adesua a ɛtwa toɔ yi mu no, yɛbɛhunu Kristo dɔ a ɛgyina hɔ pintinn wɔ saa ewie yi ase abakɔsɛm mu ne Ne nkunimdie wɔ ntawntawdie kɛseɛ a ɛda papa ne bɔne ntam. Bible no nwoma a ɛtwa toɔ mu, Adiyisɛm, ma yɛn anidasoɔ ɛnnɛ, ɔkyena, ne daa.