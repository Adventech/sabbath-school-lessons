---
title:  Owuo wɔ Apam Foforɔ no mu
date:   04/06/2024
---

`Kenkan Yoh. 11: 11-14, 21-25; 2 Tim. 1: 10; 1 Kor 15: 51-54; ne 1 Tess 4:15-17. Sɛn na Apam Foforɔ atwerɛfoɔ no kyerɛ mu fa owuo ho no ne nea Ɛwɔ Apam Dada no mu no yɛ pɛ?`

Apam dada no ne Apam Foforɔ no nyinaa de nna gyina hɔ ma owuo. Ɛbɛyɛ mprɛ aduonum-mmiɛnsa so na Bible aka asɛmfua “nna” a ɛgyina hɔ ma owuo. Bible atwerɛfoɔ no foa so sɛ biribiara nni hɔ sɛ sɛ ɔkra bi firi nnipadua mu prɛko pɛ kɔ a nea owuiɛ no kra no kɔtena ase wɔ anwuda mu.

Apam Foforɔ no de biribi ka ho, asɛm bi a kane no wɔdii kan bɔɔ so wɔ Apam Dada no mu: Kristo mmaeɛ no mu animuonyam wusɔreɛ no.

Asɛmpa no si so dua sɛ daa nkwa deɛ Kristo mu nko na ɛwɔ. Ahonhommɔne a wɔwɔ ɔsɛeɛ mu no ntumi nnye bɔhyɛ a ɛfa daa nkwa ho no mfiri agyidifoɔ nsam. Kristo dii owuo so nkonim wɔ asɛnnua no so. Adammena rentumi nkora wɔn awufoɔ bio. Kristo wusɔreɛ no yɛ adanseɛ a ɛkyerɛ sɛ dakoro bi Ne mmaeɛ no mu no agyidifoɔ nyinaa bɛsɔre afiri wɔn adammena mu.

Hwɛ Paul nsɛm yi: “Na sɛ awufoɔ nnyane a anka wɔannyane Kristo nso. Na sɛ wɔannyane Kristo a, na mo gyidie yɛ hunu, na moda so wɔ mo bɔne mu; ɛno nso deɛ na wɔn a wɔdedaa Kristo mu no ayera” (1Kor. 15: 16-18). Sɛn na obi bɛtumi ate saa nnyitohɔsɛm ahoroɔ yinom ase sɛ awufoɔ a wɔawuo no wɔ ɔsoro ahotɔ mu dada? Sɛ wɔwɔ ɔsoro dada a, na ɛdeɛn na Paulo repɛ akyerɛ sɛ ɔka sɛ “wɔayera” a?

Mmom, Paulo asɛm no nnyinasoɔ ne sɛ Kristo wusɔreɛ no yɛ yɛn wusɔserɛ no nnyinasoɔ, ɛno nti, sɛ owusɔreɛ no nni hɔ a, “na mo gyidie no yɛ hunu; na mo da so wɔ mo bɔne mu, “na awufoɔ no bɛka wɔn damena mu, na wɔasɛe.

Saa nyitohɔsɛm yinom ne nsɛm nkaeɛ a ɛwɔ Bible no mu a ɛfa Yesu mmaeɛ no mu owusɔreɛ ho anidasoɔ no kɔ pɛ, na saa berɛ no na yɛn nsa bɛka “apɛgyadeɛ a ɛmporɔ, na ɛho nni dɛm, na ɛmpa mu, a wɔde asie ɔsoro ama mo” (1Pet. 1:4). Sɛ awufoɔ no wɔ soro dada a, ɛnneɛ na adɛn nti na Petro reka apɛgyadeɛ bi a “wɔde asie ɔsoro” ama yɛn ho asɛm? Nokwasɛm pefee ne sɛ, agyidifoɔ a na wɔwɔ Apam Foforɔ no mu no de ahopere na na wɔde rehwɛ Kristo mmaeɛ ne owusɔreɛ no anim, na saa anidasoɔ yi na ɛhyɛɛ wɔn nkuran maa wɔdii nokorɛ wɔ abrabɔ sɔhwɛ ahoroɔ no mu.

`Adɛn nti na owusɔreɛ no yɛ anidasoɔ a ɛmu yɛ duru wɔ Kristom gyidie no mu? Sɛ yɛnyaa asɛnnua no na sɛ owusɔreɛ no nka ho nso ɛ? Anidasoɔ bɛn na anka yɛbɛnya? Afei, adɛn nti na owusɔreɛ no yɛ adeɛ a ɛho hia a ɛka yɛn gyidie no ho?`