---
title:  'Nna a Ɛdi Akyire no mu Ahonhomsom: Ɔfa 2'
date:   06/06/2024
---

Yɛn nkwagyeɛ mu anidasoɔ gyina Kristo so. Ne nsa mu mmogya no frɛ yɛn sɛ yɛnye afɔreɛ a Ɔde ama kwa a wɔmfa sika na ɛtɔ no. Ɛrenkyɛ Kristo bɛsane aba abɛfa Ne deɛ. Tito 2: 13 frɛ Kristo mmaeɛ a ɛtɔ so mmienu no, “Ahotɔ nidasoɔ no.”

Satan botaeɛ ara ne sɛ ɔbɛsɛe anidasoɔ yi. Ɔbɛyɛ ahodwirideɛ, nsɛnkyerɛnne, anwanwadeɛ ahoroɔ ne biribiara a ɔbɛtumi ayɛ de atwe nnipa afiri Bible nokwasɛm ne nkwagyeɛ a ɛwɔ Kristo mu no ho.

Aha na ahotefoɔ boasetɔ wɔ; wɔn a wɔkora Onyankopɔn ahyɛdeɛ ne Yesu Kristo gyidie no” (Ady. 14:12). Apereperedie a ɛdi akyire no mu, Satan bɛyɛ nea ɔbɛtumi biara sɛ ɔbɛma nkurɔfoɔ ayɛ yeinom mu baako sɛ wɔnni “Nyankopɔn mmaransɛm so” anaa “wɔbɛpo Yesu gyidie” anaasɛ ne mmienu. Ne saa nti, berɛ aso sɛ yɛbɛnya anidahɔ wɔ nkyerɛkyerɛ binom ho a sɛ mpo nsɛnkyerɛne, ahodwirideɛ ne anwanwadeɛ ka ho a antwe yɛn amfiri nkaeɛ asafo no su ahoroɔ mmienu yinom ho.

`Kenkan Matt. 24: 23-27; 2 Kor. 11: 13, 14; ne 2 Tess 2: 9-12. Ɛdeɛn na saa akenkansɛm yinom ka kyerɛ yɛn fa Satan nnaadaa tumi ne ne dwumadie akwan ho?`

Mmerɛ a Ɛdi akyire mu no, Satan bɛyɛ nnaadaa a ɛtwa toɔ: “Nsɛnkyerɛ bɛba ewiem a tumi su bi a ɛyɛ hu bɛda ne ho adi wɔ mu a ɛbɛyɛ ahonhommɔne tumi mu na ɔde bɛyɛ nsɛnkyerɛne. Ahonhom no bɛkɔ asase so ahemfo ne asase so tefoɔ nyinaa nkyɛn, na ɔde wɔn bɛkɔ nnaadaa mu, na wama wɔne Satan aka abɔm sɛ ɔbɛko atia ɔsoro amammuo no. Ɔnam saa akwan yinom so bɛdaadaa akannifoɔ ne wɔn akyidifoɔ nyinaa. Nnipa binom bɛba sɛ wɔne Kristo no ankasa, na wɔbɛgye abɔdin ne ɔsom a ɛyɛ wiase Gyefoɔ no nko ara dea no. Wɔbɛyɛ nsɛnkyerɛnneɛ ahoroɔ asa yareɛ na wɔbɛka mpo sɛ wɔn adiyie ahoroɔ no firi ɔsoro na wɔbɛkwati adanseɛ ahoroɔ a ɛwɔ twerɛsɛm no mu no.

“Nnaadaa kɛseɛ no mu dwumadie no mu nea ɛyɛ hu ne sɛ, Satan bɛyɛ ne ho sɛ Kristo. Mmerɛ tenten nie na Asafo no ahwɛ Agyenkwa no mmaeɛ a ɛyɛ wɔn gyidie no mmamu no anidasoɔ no. Seesei ɔdaadaafoɔ kɛseɛ no bɛma no akɔyɛ sɛ Kristo aba. Wiase mmeammea bebree mu no, Satan bɛda ne ho adi akyerɛ nnipa te sɛ animuonyam hyerɛn a ɛsɛ sɛnea Yohane kyerɛ faa Nyankopɔn Ba no ho wɔ Adiyisɛm mu no. Adi. 1: 13-15.” –EGW, GC 624.

`Adɛn nti na sɛ worete Kristo mmaeɛ, ne awufoɔ tebea no ase no ho hia pa ara sɛ ɛbɛboa na wannaadaa woɔ?`