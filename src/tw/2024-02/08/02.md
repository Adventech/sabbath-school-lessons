---
title:  Ɔsoro Ntomadan No
date:   19/05/2024
---

`Kenkan Exod. 25:8, 9, 40 ne Heb. 8:1-6. Ntomadan ahoroɔ mmienu bɛn na saa nyitohɔsɛm yi da no adi?`

Berɛ a kane Akwanhwɛfoɔ agyidifoɔ de abosome ahoroɔ hwehwɛɛ Twerɛsɛm mu wɔ afe 1844 akyi no, wɔtee aseɛ sɛ kronkronbea ahoroɔ mmienu na wɔsii soɔ wɔ Bible no mu-Nea Mose siiɛ no ne nea ɛdi mu ankasa a ɛwɔ soro no. Bible mu no, sɛnea asɛmpɔ ‘kronkronbea’ da adi no, ɛgyina hɔ ma ntomadan a Mose siiɛ no, sɛ ɛyɛ nhwɛsoɔ anaasɛ “ankasa” deɛ no, nea ɛtɔ so mmienu yɛ ‘nokorɛ ntomadan’ no a ɛwɔ ɔsoro, a asase so ntomadan no da no adi no. Kristo wuo no maa afɔrebɔ som no hweree ne mudie. ‘Nokorɛ ntomadan’ a ɛwɔ soro no ne apam foforɔ no kronkronbea no. Na sɛnea Daniel 8:14 nkɔmhyɛ no aba mu wɔ saa berɛ yi no, ɛsɛ sɛ kronkronbea a ɔkasa fa ho no yɛ apam foforɔ no mu kronkronbea no.

“Nnafua 2,300 awieeɛ mu no, wɔ afe 1844 mu no, na ntomadan biara nni asase yi so wɔ mfeha pii mu. Ɛno nti nkɔmhyɛ baa sɛ ‘gye sɛ nnafua mpem mmienu ne ahasa, ansa na wɔate kronkronbea no ho, yei twa ɔsoro kronkronbea no ho mfoni kyerɛ yɛn prɛkopɛ.” Ellen, G. White, GC. 417.

Na kronkronbea a ɛwɔ asase yi so no yɛ soro deɛ no ho sunsuma. Asase yi so kronkronbea no mu nnwuma no daa Nyankopɔn nkwagyeɛ nhyehyɛɛ kronkron no adi kyerɛɛ yɛn. Afɔreɛ biara a wɔbɔeɛ no, na ɛgyina hɔ ma Yesu afɔrebɔ a ɛkɔɔ so wɔ Kalbere asɛnnua so no (Yoh. 1:29). Kristo afɔrebɔ no nti, bɔne ho afɔdie nna yɛn so bio. Bɔnefafirie yɛ yɛn dea. Yɛn afɔdie no firi hɔ berɛ korɔ a yɛbɛgye Yesu afɔrebɔ no atom sɛ yɛn nti na Ɔde Ne ho maeɛ na yɛapae mu aka yɛn bɔne (1 Yoh. 1:9). Yesu nyɛ Odwammaa a ɔwu maa yɛn nko, na mmom Ɔyɛ Sɔfopanin a Ɔte ase ma yɛn.

Heb. 7:25 kyerɛ sɛ: “Afei nso Ɔbɛtumi agye wɔn a wɔnam Ne so ba Nyankopɔn nkyɛn no koraa, ɛfiri sɛ Ɔte ase daa sɛ Ɔbɛdi ama wɔn”. Ɔyi bɔne ho afɔdie no na Ɔgye yɛn firi bɔne tumi mu (Rom. 8:1-4; 2 Kor. 5:21). Ɛnam yɛn so na ɛma Yesu di saa dwuma no wɔ ɔsoro kronkronbea hɔ. Ɔnam N’ananmusie dwumadie no so bubu bɔne nkɔnnua a ɛda yɛn so no mu. Yɛnyɛ nkoa bio anaa yɛnyɛ nkoa mma bɔne bio. Yɛde yɛn ho wɔ Kristo mu: yɛade yɛn ho afiri bɔne afɔdie mu na yɛnhyɛ bɔne ase bio. Berɛ a yɛnam gyidie so kura Kristo mu no, yɛwɔ nkwagyeɛ ho anidasoɔ.

`Adɛn nti na ɛsɛ sɛ wohunu sɛ Yesu wɔ soro redi ma yɛn a ɛkyerɛ sɛ Ɔwɔ hɔ regyina mu ama wo? Adɛn nti na ɛsɛ sɛ wonya ntamgyinafoɔ a Ɔbɛdi agyinamu ama woɔ? Adɛn nti na yei yɛ nokorɛ asɛmpa?`