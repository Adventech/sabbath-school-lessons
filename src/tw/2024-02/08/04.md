---
title:  Atemmuo Dɔn no Adu
date:   21/05/2024
---

`Fa Dan. 7:9,10 toto Adi. 14:6, 7 ho. Asesɛsɛm bɛn na ɛwɔ saa akenkansɛm mmienu yi mu?`

Atemmuo no yɛ asɛntitire a ɛho hia wɔ Bible no mu nyinaa. “Na nneyɛɛ nyinaa na Onyankopɔn de bɛba atemmuo mu, na nea ahunta nyinaa nso, papa o, bɔne o” (Ɔsank. 12:14). Yesu twee N’atiefoɔ no adwene sii daakye atɛmmuo so berɛ a Ɔkaa sɛ, “Na Mese mo sɛ, ‘asɛnhunu biara a nnipa bɛka no, wɔbɛbu ho akonta atemmu da” (Mat. 12:36) no. Ɔsomafoɔ Paulo de ka ho sɛ, Nyankopɔn de “nea ahinta esum mu bɛba hann mu na wayi komam agyina adi” (1 Kor 4:5). Ɔbɔfoɔ somafoɔ no ka kyerɛɛ Yohane sɛ, “N’atɛmmuo [Nyankopɔn] dɔn no adu” (Adi. 14:7).

`Kenkan Adi. 22:10-12. Sɛ Yesu sane ba a, sɛn na adasamma nyinaa hyɛberɛ bɛyɛ? Nsɛm a ɛmu da hɔ fann bɛn na wɔde maa Yohane?`

Esiane sɛ Kristo de akatua a ɛtwa toɔ bɛba nti, ɛsɛ sɛ atemmuo di ɛno anim de kyerɛ akatua korɔ a obi nsa bɛka berɛ a Ɔbɛba. Sɛ Kristo sane ba a, akwannya a ɛtɔ so mmienu biara nni hɔ. Onipa biara anya nneɛma a ɛyɛ sɛ ɔde bɛsi agyinaeɛ ama anaasɛ atia Kristo.

`Kenkan Mat. 25:1-13. Adɛn nti na Kristo ne saa agyidifoɔ akuo mmienu yi mu biara di ne sononko so?`

“Sɛ wɔwie nhwehwɛmu dwumadie no a, berɛ a wɔn a wɔwɔ mfesanten nyinaa mu a wɔse wɔyɛ Kristo akyidifoɔ no wɔahwehwɛ wɔn mu na wɔasi agyinaeɛ no, ɛno ansa na, adom mmerɛ no bɛba awieeɛ, na wɔbɛto mmobɔhunu pono no mu. Ɛno nti, kasamu tiawa baako mu no, ‘Wɔn a wɔasiesie wɔn ho no ne No kɔɔ awaregyeɛ no ase: na wɔtoo pono no mu’, wɔde yɛn kɔ Agyenkwa no somdwumadie a ɛtwa toɔ mu, berɛ a wɔbɛwie dwumadie kɛseɛ a ɛfa nnipa nkwagyeɛ ho no.” – EGW, GC. 428.

`Ɛnsɛ sɛ yɛsuro atemmuo no. Ɛnam Kristo so, fafiri yɛ yɛn dea, afɔbuo ho fawohodie yɛ yɛn dea, tumi a yɛde bɛbɔ tenenee abrabɔ no yɛ yɛn dea, na nkonim a ɛtwa toɔ no yɛ yɛn dea.`