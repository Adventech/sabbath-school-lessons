---
title:  Ma Yɛnhunu Yɛn Nna Kan
date:   19/02/2024
---

`Kenkan Dw. 90; 102:11; 103:14-16. Sɛn na onipa tebea teɛ?`

Onipa a wahwe aseɛ asetena te sɛ tutuo bi. Onyankopɔn ani so mfirinhyia apem te sɛ “anadwo dasuo” a ɛtwaa mu nnɔnhwere mmiɛnsa anaa ɛnan akyi (Dw. 90:4). Sɛ yɛde onipa nkwa nna toto ɔsoro deɛ ho a, onipa nkwa nna twam ntɛm so (nky. 10). Onipa a ɔyɛ den kyɛn soɔ no te sɛ nwura a ɛyɛ mmerɛ koraa no (Dw. 90:5, 6; 103:15, 16). Na saa berɛ tiawa no mpo yɛ ɔbrɛ ne yeadie (Dw. 90:10). Mpo wiasefoɔ a wɔnni gyidie wɔ Onyankopɔn mu no di yea na wɔtwa adwo fa nkwa nna tiawa a ɛyɛ no ho, ne titire no, sɛ wɔde toto daapem a ɛwɔ hɔ, a wɔnim sɛ wɔnka ho no ho a.

Dw. 90 de onipa tebea to dwa wɔ sɛnea Onyankopɔn ani ku nnipa ho sɛ wɔn Bɔfoɔ no mu. Awurade atena Ne nkurɔfoɔ mu wɔ awoɔntoatoasoɔ nyinaa mu (Dw. 90:1, 2). Hebri asɛmfua ma'on a ɛkyerɛ “tenabea” no da Awurade adi sɛ Ɔyɛ dwanekɔbea ma Ne nkurɔfoɔ (Dw. 91:9).

Onyankopɔn hyɛ Ne tenenee abufuo no so na Ɔtrɛ N’adom a ɛyɛ foforɔ no mu. Ɔdwontofoɔ no team sɛ: “Hwan na ɔhunu W’abufuo ano den a ɛyɛ?” (Dw. 90:11) de kyerɛ sɛ obiara nni hɔ a wanya Onyankopɔn abufuhyeɛ kɛseɛ a ɛtia bɔne no mu suahunu da, na ne saa nti no, anidasoɔ wɔ hɔ ma nnipa sɛ wɔbɛnya adwensakra ne nyansa ama tenenee abrabɔ.

Bible mu no, nyansa nkyerɛ adwenem nimdeɛ bi kɛkɛ, na mmom ɛkyerɛ anidie a yɛde ma Onyankopɔn. Nyansa a yɛhia ne sɛ yɛbɛhunu “yɛn nna kan” (nky.12). Sɛ yɛtumi kan yɛn nna a na ɛkyerɛ sɛ yɛn nna wɔ awieeɛ na yɛnim sɛ ɛtumi sa nso. Nyansa asetena kyerɛ sɛ yɛretena ase berɛ a yɛnim sɛ nkwa nna yɛ berɛ tiawa bi a ɛde yɛn kɔ gyidie ne setieyɛ mu. Yɛnam adwensakra (nky. 8, 12), Onyankopɔn akyɛdeɛ horoɔ a ɛyɛ fafiri ne mmɔborɔhunu ne adom (nky. 13, 14) nkutoo so na yɛnya nyansa.

Yɛn haw ankasa no mfiri nokwasɛm a ɛyɛ sɛ wɔbɔɔ yɛn sɛ nnipa no ntira, na mmom ɛfiri bɔne ne dwuma a bɔne adi no wɔ yɛn wiase yi mu no ntira. Yɛhunu ne sɛeɛ tumi no wɔ baabiara ne onipa biara mu.

Nanso aseda nka Yesu; wɔabue ɔkwan bi ama yɛn wɔ yɛn nnipa tebea yi mu (Yoh. 1:29; 3:14-21). Anyɛ saa a, anka yɛnni anidasoɔ biara.

`Ɛmfa ho ne sɛnea yɛn nkwa nna twam ntɛm ntɛm soɔ no, bɔhyɛ bɛn na yɛwɔ no Yesu mu? (Hwɛ Yoh. 3:16). Sɛ Yesu nka ho a, anka anidasoɔ bɛn na yɛbɛnya?`