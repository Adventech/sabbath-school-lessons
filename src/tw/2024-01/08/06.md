---
title:  Tenenee Asetena Mu Nhyira Horoɔ
date:   22/02/2024
---

`Kenkan Dw. 1:1-3; 112:1-9; 128. Nhyira horoɔ bɛn na wɔde ahyɛ wɔn a wɔsuro Awurade no bɔ?`

Nhyira horoɔ a wɔde ahyɛ wɔn a wɔsuro Awurade bɔ no, ebia asomdwoeɛ ka nea ɛyɛ kɛse kyɛn soɔ no ho. Dw. 1 de ɔteneneeni toto dua bi a ɛtim asubɔntene ho, a ɛso n’aba wɔ ne berɛ mu na n’ahahan mpoɔ no ho (Dw. 1:3; Yer. 17:7, 8; Hesk. 47:12). Saa abebudeɛ a wɔde ayɛ ntotoho yi ma yɛhunu nhyira horoɔ nyinaa nsuti, a ɛne sɛ yɛne Onyankopɔn retena wɔ N’ahoyie ne Ne tenabea kronkron mu na yɛne No renya ɔdɔ ayɔnkofa amapa no. Ateneneefoɔ no nte sɛ abɔnefoɔ a wɔte sɛ ntɛtɛ a wɔnni nnyinasoɔ, wɔnni tenabea, na wɔnni daakye no; wɔn deɛ wɔte sɛ dua a ɛso aba a ɛwɔ nhini. Wɔn tenabea yɛ Onyankopɔn nkyɛn na wɔwɔ daa nkwa.

Dw. 128:2, 3 no de adwene kɔ Mesaia ahennie no mu, faako a obi bɛtena n’ankasa bobe ne ne borɔdoma ase, a ɛyɛ nsohyɛdeɛ ma asomdwoeɛ ne yiedie no (Mika 4:4). Asomdwoeɛ a ɛwɔ Yerusalem soɔ (Dw. 122:6-8; 128:5, 6) no kyerɛ Mesaia no a Ɔde amumuyɛ bɛba awieeɛ na Ɔde asomdwoeɛ aba wiase bio mu anidasoɔ.

“Bible mu no, wɔfrɛ ɔgyeɛ-mma no apɛgyadeɛ no sɛ “kuro bi” (Heb. 11:14-16). Ɛhɔ no, ɔsoro Dwanhwɛfoɔ no di Ne nnwan anim kɔ nkwa nsuo aniwa no ho. Nkwa dua no so n’aba bosome biara, na dua no ahahan na wɔde sa amanaman no yareɛ. Nsutene a ɛsene daa a ani yɛ korɔgyenn te sɛ ahwehwɛ wɔ hɔ, na ne nkyɛn na nnua bi a ɛdi ahim sisie, a ne sunsum tɔ akwan a wɔasiesie ama wɔn a Awurade apɔn wɔn no soɔ. Ɛhɔ na asase pɛsɛɛ tɛtrɛɛ no kɔ animu ara kɔdane nkokoɔ a ɛyɛ fɛ, na Onyankopɔn mmepɔ no nso yi wɔn sorɔnsorɔmmea a ɛkorɔn no adi. Saa asomdwoeɛ asase pɛsɛɛ no so, wɔ saa nsutene a ɛte aseɛ no nkyɛn, na Onyankopɔn nkurɔfoɔ a wɔayɛ ahɔhoɔ ne akwantufoɔ akyɛ no, bɛnya wɔn fie” – EGW, GC 675.

Apam Foforɔ no kasa fa anidasoɔ a ɛwɔ Kristo mmaeɛ a ɛtɔ so mmienu ne wiase foforɔ no bɔ no mmamu ho (Mat. 26:29; Adi. 21). Ne saa nti no, berɛ a ateneneefoɔ no nsa aka nhyira horoɔ pii wɔ saa nkwa yi mu no, Onyankopɔn adom no mayɛ retwɛn wɔn, berɛ a wɔde Onyankopɔn ahennie no bɛsi hɔ bio korakora wɔ awieeɛ berɛ no mu no.

`Adɛn nti na asɛnnua no, ne nea ɛsii wɔ hɔ no, yɛ ahotosoɔ ma bɔhyɛ horoɔ a yɛhu no wɔ Apam Foforɔ mu fa nea Onyankopɔn de asie ama yɛn no ho no? Ɔkwan bɛn so na yɛbɛtumi anya awerɛkyekyerɛ afiri saa bɔhyɛ horoɔ no mu seesei mpo?`