---
title:  Awurade Sɔhwɛ No
date:   20/02/2024
---

`Kenkan Nnwom 81:7, 8; 95:7-11; 105:17-22. Sɛn na sɔhwɛ a ɛfa ɔsoro ho da adi wɔ saa nyitohɔsɛm yinom mu?`

Meriba yɛ beaeɛ a Israelfoɔ no sɔɔ Onyankopɔn hwɛeɛ, berɛ a wɔgyee Ne nokorɛdie ne tumi a Ɔwɔ sɛ Ɔyɛ wɔn ahiadeɛ ma wɔn no ho akyinnyeɛ no (Exod. 17:1-7; Dw. 95:8, 9). Dw. 81 de anikasɛm bi to dwa berɛ a ɛdane asisɛm korɔ no ara ani kyerɛ mu sɛ ɛyɛ berɛ a Onyankopɔn mmom na Ɔsɔɔ Israelfoɔ no hwɛeɛ no (Dw. 81:7). Na ɔman no nam wɔn asobrɛakyeɛ ne ahotosoɔ a wɔnni (nky. 11) no so dii Onyankopɔn sɔhwɛ no mu nkoguo.

Twe a wɔtwe adwene kɔ Meriba soɔ no kura nkransɛm mmienu. Nea ɛdi kan no, ɛnsɛ sɛ Onyankopɔn nkurɔfoɔ ti awoɔntoatoasoɔ a atwam no mfomso horoɔ no mu bio. Mmom no, ɛsɛ wɔn sɛ wɔtwere Onyankopɔn na wɔnante N’akwan so (nky. 13). Nea ɛtɔ so mmienu ne sɛ, ɛwom sɛ ɔman no dii nkoguo wɔ sɔhwɛ no mu deɛ, nanso Onyankopɔn bɛboaa wɔn berɛ a wɔkɔɔ ɔhaw mu no (nky. 7). Onyankopɔn adom a na ɛgye nkwa wɔ mmerɛ a atwam no ma awerɛhyɛmu sɛ N’adom no wɔ hɔ ma awoɔntoatoasoɔ afoforɔ a ɛdi akyire no.

Dw. 105 kyerɛ sɛ na nsɔhwɛ horoɔ no yɛ akwan horoɔ a Onyankopɔn nam so resɔ Yosef ahotosoɔ a ɛwɔ N’asɛm mu fa ne daakye ho no (Gen. 37:5-10; Dw. 105:19) ahwɛ. Hebri kasa Tsarap a wɔakyerɛ aseɛ wɔ nky. 19 mu sɛ “sɔɔ no hwɛe” no tumi kyerɛ “tee ne ho” anaa “yii ne ho fi” nso. Saa kwan yi so no, Onyankopɔn botaeɛ a Ɔde sɔɔ Yosef gyidie hwɛeɛ ne sɛ Ɔbɛyi akyinnyeɛ biara a ɛwɔ Ne bɔhyɛ ho no afiri hɔ na Wahyɛ Yosef ahotosoɔ a ɛwɔ Ne nhwɛsopa no mu den.

Ɔsoro atenetene no botaeɛ ne sɛ ɛbɛhyɛ Onyankopɔn mma den na asiesie wɔn ama bɔhyɛ no mmamu sɛnea ɛda adi wɔ Yosef nhwɛsoɔ no mu no (nky. 20-22).

Nanso po a wɔpo Onyankopɔn nkyerɛkyerɛ no ma ɔsoɔdenfoɔ no kɔ so yɛ asobrɛakyeɛ na n’akoma pirim.

Onyankopɔn hwehwɛ sɛ yɛbɛdi Ne mmara so ntɛm so a asɛmmisa biara nni ho; nanso Satan nnaadaa ama nnipa adeda anaa wɔabubu, na ɔnam nyiyiano ne nnaadaa horoɔ so gyina wɔn adwen ntantayɛ so ka nsɛm a ɔka kyerɛɛ Hawa wɔ turom hɔ no bi sɛ: ‘Ɛnyɛ wuo na mobɛwuo.’ Asobrakyeɛ mpirim ɔdebɔneyɛni no akoma ne n’ahonim nko, na mmom ɛsɛe afoforɔ nso gyidie. Adeɛ a na wɔhu no sɛ ɛyɛ mfomsoɔ wɔ ahyɛaseɛ no, nkakrankakra, ɛnam hwɛ a wɔkɔ so hwɛ no so gye ho akyinnyeɛ, ma afei ɛyɛ wɔn sɛnea ɛnyɛ adebɔne bi no, na wɔhwe mfomsoɔ korɔ no ara mu.” – 4T 146.

`Suahunu bɛn na wowɔ fa sɛnea bɔne si pirim akoma no ho? Adɛn nti na ɛsɛ sɛ saa adwene no pia yɛn kɔ asɛnnua no ho, faako a yɛbɛtumi anya ahoɔden de ayɛ setie no?`