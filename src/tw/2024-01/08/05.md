---
title:  Abɔnefoɔ Kwan So Nnaadaa
date:   21/02/2024
---

`Kenkan Dw. 141. Ɛdeɛn na ɔdwontofoɔ no bɔ ho mpaeɛ?`

Dw. 141 yɛ bammɔ a ɛfiri nsɔhwɛ ahoroɔ, nea ɛwɔ yɛn mu ne nea ɛfiri abɔnten, no ho mpaebɔ. Ɛnyɛ sɛ amumuyɛfoɔ no mfidie reha ɔdwontofoɔ no nko (nky. 9, 10), na mmom ɛreyɛ ama no afa wɔn su no bi. Mmerɛyɛ a ɛdi kan ne kasa mu ahohyɛsoɔ, na ɔdwontofoɔ no bɔ mpaeɛ sɛ Awurade “bɛhwɛ n’anofafa pono ano” (nky. 3). Saa abebudeɛ yi kyerɛ wɛn a wɔwɛn kuropɔn apono ano de bɔ ho ban wɔ Bible mmerɛ no mu.

Nea ɛsane yɛ sɔhwɛ ne sɛ, so Onyankopɔn ba de ne ho bɛma ateneneefoɔ afotuo, anaasɛ abɔnefoɔ nnɔkɔnnɔkɔwadeɛ bɛtwetwe no (nky. 4, 5). Ɔdwontofoɔ no da n’akoma adi sɛ ɛne ahudeɛ a ɛdi kan, ɛfiri sɛ ɛhɔ na akodie no ankasa sie. Ahotosoɔ ne ahofama amapa a yɛde ma Onyankopɔn no ho mpaebɔ nkutoo na ɛbɛtumi agye Onyankopɔn ba afiri sɔhwɛ mu (nky. 2).

`Kenkan Dw. 1:1 ne 141:4. Sɛn na wɔsi da sɔhwɛ suban a ɛyɛ ntoatoasoɔ ne nnɛɛdɛɛ no adi wɔ ha?`

Dw. 141:4 da sɔhwɛ suban a ɛyɛ ntoatoasoɔ no adi. Nea ɛdi kan no, akoma no kom (kyea) kɔ bɔne ho. Nea ɛtɔ so mmienu, ɛyɛ nnebɔne no bi. Mmiɛnsa, akoma no di abɔnefoɔ nnɔkɔnnɔkɔwadeɛ no bi; kyerɛ sɛ, ɛgye wɔn nneyɛɛ bɔne no tom sɛ ɛyɛ adepa.

Saa ara na Dw. 1:1 mu nso, sɔhwɛ no ma Onyankopɔn ba kwati sɛ ɔbɛnante Awurade kwan soɔ berɛ a ɛma Onyankopɔn ba no ne abɔnefoɔ nanteɛ, ɔgyina nnebɔneyɛfoɔ kwan soɔ, na afei ɔtena fɛdifoɔ tenabea no. Nnebɔneyɛfoɔ ne abɔnefoɔ ne fɛdifoɔ: ɛnsɛ sɛ yɛyɛ sɛ wɔn anaa yɛma wɔtwe yɛn firi Awurade ho.

Nnwom no mmienu kasa fa sɔhwɛ suban horoɔ a ɛyɛ ntoasontoaso, ɛdɛfɛdɛfɛ, na ɛyɛ aniteɛ no ho, a gye sɛ Awurade mu ahotosoɔ amapa nkutoo na ɛtumi ma yɛdi so nkonim. Nnwom no si nsɛm a yɛka ne nsɛm a yɛtie so dua wɔ sɔhwɛ mmerɛ mu. Abɔnefoɔ ne ateneneefoɔ awieeɛ no sɛ sɛ ɛkyerɛkyerɛ nnipa ma wɔhwehwɛ nyansa firi Onyankopɔn nkyɛn (Dw. 1:4-6; 141:8-10). Nanso Nnwom no mmienu mu no, Onyankopɔn mma no bembuo da so ara wɔ daakye mu. Yei kyerɛ sɛ wɔafrɛ agyidifoɔ sɛ wɔmfa wɔn ho nto Onyankopɔn so boasetɔ mu na wɔntwɛn N’anim.