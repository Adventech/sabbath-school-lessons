---
title:  Awurade Abɔ Yɛn
date:   14/01/2024
---

`Kenkan Dw. 8 ne 100. Ɔkwan bɛn na wɔfa so da Onyankopɔn ne nkurɔfoɔ adi wɔ saa Nnwom horoɔ yi mu?`

Adebɔ de dwuma sononko wɔ Nnwom [nwoma] no mu, na ɛpagya Onyankopɔn ahennie. Ɔsoro, a ɛyɛ “Ne nsa ano adwuma” no, ɛyi N’animuonyam ne Ne tumi kyerɛ (Dw. 19:1-4; 97:6). Onyankopɔn din so wɔ asase nyinaa so (Dw. 8:1, 9). Awurade na Ɔbɔɔ nneɛma nyinaa; Ɔnni mfitiaseɛ (Dw. 93:2) na Ɔnni awieeɛ (Dw. 102:25-27). Ɔte ase daa na Ɔdi aman anyame a wɔyɛ “nnipa nsa ano adwuma” (Dw. 115:4) no so, na biribi foforɔ biara nka ho. Abosom no wɔ “nsa, nanso wɔmfa nka adeɛ” (Dw. 115:7); nanso Awurade deɛ, “Ne nsam na asase mu ahuntadeɛ wɔ…na asase pɛsɛɛ nso” (Dw. 95:4, 5).

Nnwom ahoroɔ pii da Onyankopɔn tumi a Ɔwɔ wɔ atumfoɔ a wɔwɔ adebɔ mu a aman nkaeɛ no gye di sɛ wɔyɛ anyame no so (nhwɛsoɔ, Dw. 29; 93, 104). Saa Nnwom horoɔ yi sane ti mu bio sɛ Awurade di abɔdeɛ nyinaa so na Ɔyɛ kɛseɛ wɔ tumi ne anidie mu. Dw. 100:3 de abosonsom bi to dwa aniteɛ kwan so-yɛn ho a yɛde to yɛn ho soɔ, na ɔsi so dua sɛ Onyankopɔn na Ɔbɔɔ yɛn, “na ɛnyɛ yɛn ankasa.”

Adebɔ nso di Onyankopɔn dɔ ho adanseɛ. Biribiara a ɛwɔ hɔ no Onyankopɔn na Ɔbɔeɛ, na Ɔno nso na Ɔkura mu (Dw. 95:7; 147:4-9). Hyɛ no nso sɛ ɛnyɛ sɛ Onyankopɔn ma yɛwɔ hɔ nko, Ɔno na Ɔmaa tete Israel yɛɛ “Ne nkurɔfoɔ” ne “Ne nnwan” a wɔda Onyankoɔn pɛ a Ɔwɔ sɛ Ɔne Ne nkurɔfoɔ bɛnya ayɔnkofa amapa adi.

Ɔbɔadeɛ no nko ara na Ɔwɔ tumi sɛ Ɔbɛhyira na Wama Ne nkurɔfoɔ adɔre, na ɛno nti, Ɔno nko ara na Ɔsɛ fata sɛ yɛsom No na yɛnya Ne mu ahotosoɔ. Nnwom ahoroɔ pii to nsa frɛ biribiara a ɛwɔ nkwa, asase nyinaa, ɛpo nyinaa ne biribiara a ɛwɔ mu sɛ wɔnni ahurisie wɔ Awurade anim.

Wɔhunu Onyankopɔn animuonyam wɔ adebɔ mu, mpo wɔ asase yi so abɔdeɛ a ahweaseɛ yi mu, na Nnwom horoɔ no yi Onyankopɔn kyerɛ yɛn sɛ Ɔno nko ara na Ɔfata ɔsom.

`“Ɔdasani ne hwan a Wokae no, na onipa ba ne hwan a W’ani ku ne ho!” (Dw. 8:4). Mmuaeɛ bɛn na wode ma Onyankopɔn sɛ wo Bɔfoɔ? Sɛ Onyankopɔn bobɔ nsoromma din frɛ wɔn a (Dw. 147:4), mprɛ dodoɔ sɛn na wosusu sɛ Onyankopɔn dwene wo ho?`