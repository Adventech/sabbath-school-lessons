---
title:  Daa Ɔyɛ Ahwɛyie Wɔ N’apam Ho
date:   17/01/2024
---

`Asɛntitire a ɛfa Onyankopɔn apam ho twe adwene si asɛmmisa bi a ɛho hia yie so: Onyankopɔn nkurɔfoɔ bɛyɛ dɛn ne Onyankopɔn ayɛ baako na wɔanya ahotosoɔ wɔ nkwagyeɛ mu wɔ atemmuda no? Kenkan Dw. 94:14; 105:7-10; Dan. 7:22.`

Onyankopɔn nkurɔfoɔ wɔ bammɔ ɛfiri sɛ Awurade de N’atenaeɛ asi Sion (Dw. 76:1, 2) na Ɔne wɔn ayɛ daa apam sɛ wɔyɛ N’agyapadeɛ a ɛsom bo (Dw. 94:14; 105:8-10). Ɛnyɛ sɛ Onyankopɔn hyɛ bɔ sɛ Ɔrempo N’apam nkurɔfoɔ nko; Ɔyɛ adwuma den sɛ Ɔbɛbɔ wɔn ho ban wɔ Ne mu. Ɔde wɔn bɔne kyɛ wɔn (Dw. 103:3); Ɔkyerɛkyerɛ, Ɔhyira na Ɔhyɛ Ne nkurɔfoɔ den (Dw. 25:8-11; 29:11; 105:24). Wɔde Onyankopɔn atemmuo no ma de dane ɔmanfoɔ no tenenee mu na wɔde kyerɛ sɛ Onyankopɔn dwene wɔn ho. (Dw. 94:8-15).

Dw. 105 no nyinaa kyerɛ Awurade nokorɛ a Ɔdi ma N’apam wɔ Israel abakɔsɛm mu. Biribiara a ɛsiiɛ mu no, papa ne bɔne nyinaa mu no, Na Onyankopɔn wɔ hɔ. Ɔnam adom so dii Yosef anim kɔɔ Misraim na Ɔnam ne so gyee Ne nkurɔfoɔ ne aman a ɛwɔ saa mpɔtam hɔ berɛ a ɛkɔm kɛseɛ bi siiɛ no (Dw. 105:16-24). Awurade tetee Mose ma ɔbɛdii Ne nkurɔfoɔ anim yii wɔn firii Misraim nkoasom mu, a Ɔnam nsɛnkyerɛnneɛ ne anwanwadeɛ horoɔ so yɛ maa wɔn (Dw. 105:25-38).

Awurade de Bɔhyɛ Asase no maa Ne nkurɔfoɔ (Dw. 105:11, 44) na Ɔkɔɔ so ara bɔɔ wɔn ho ban (Dw. 105:12-15). Ɔmaa wɔn ase dɔreeɛ (Dw. 105:24), Ɔmaa wɔn dee wɔn ho firii wɔn wuranom nsam (Dw. 105:37, 38), na Ɔyɛɛ wɔn daadaa ahiadeɛ maa wɔn (Dw. 105:39-41). Akyinnyeɛ biara nni ho sɛ Awurade di adeɛ nyinaa so a Ne nkurɔfoɔ ka ho-nokorɛ bi a na ɔɔdwontoni no pɛ sɛ ne nkurɔfoɔ kae daa.

Sɛ Onyankopɔn kae N’apam a, ɛboro sɛ Ɔkae no adwenem, ɛfiri sɛ, daa ɛde kɔ anammɔntuo bi mu (Gen. 8:1; 1 Sam. 1:19; 98:3; 105:42-44). Saa ara nso na sɛ wɔfrɛ ɔmanfoɔ no sɛ wɔnkae Onyankopɔn anwanwadeɛ ne atemmuo a, ɛkyerɛ sɛ ɛsɛ sɛ nkurɔfoɔ no bɔ bra a ɛbɛhyɛ Onyankopɔn animuonyam.

Saa apam yi mu no, Israelfoɔ frɛ pa ara ne sɛ wɔbɛdi nokorɛ ama apam no berɛ a wɔredi Onyankopɔn ahyɛdeɛ soɔ (Dw. 78:5-7; 105:45). Wɔfrɛ Onyankopɔn nkurɔfoɔ nso sɛ wɔnni Onyankopɔn ho adanseɛ nkyerɛ aman foforɔ, ɛfiri sɛ Awurade pɛ sɛ aman nyinaa bɛka Ne nkurɔfoɔ Israel ho (Dw. 105:1, 2). Ɛno nti wiase wɔ bammɔ wɔ Onyankopɔn tumfoɔ ne mmɔborɔhunufoɔ no nsam (Dw. 89:28-34).

`Ɛdeɛn na yɛwɔ no wɔ Yesu mu, a ɛkyerɛ nea ɛnti a saa bɔhyɛ horoɔ yi a wɔyɛ maa tete Israelfoɔ no bɛtumi akɔ ama yɛn seesei? (Hwɛ Gal. 3:26-29).`