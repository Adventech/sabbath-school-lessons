### Sanku-nnwom No: Baabi A Onyankopɔn Ne Nnipa Hyia Mu Akoma Mu

Sanku-nnwom no yɛ mpaebɔ ne honhom mu nnwom ahoroɔ a ɛyɛ kyɛn soɔ. Mpapahwekwaafoɔ, ahemfo, anwensɛm twerɛfoɔ, ne asɔfoɔ a ebinom yɛ ateneneefoɔ a wɔasakra afiri wɔn bɔne ho na wɔtoo no ayeyie mu, anigyeɛ mu, awerɛhodie mu, abasamtuo mu, a wɔkaeɛ anaa wɔtoo no kokoam ne badwam, na Nnwom [nwoma] no adi dwuma sɛ mpaebɔ nwoma ne honhom mu nnwom nwoma ama agyidifoɔ awoɔntoatoasoɔ pii.

Adeɛ a ɛma Nnwom [nwoma] no yɛ sononko ne sɛ berɛ a Bible no fa dodoɔ no ara kasa kyerɛ yɛn no, Nnwom [nwoma] no kasa ma yɛn na ɛne yɛn kasa nso. Nnwom  ahoroɔ no yɛ nhyira, anidasoɔ, ne nkanyan nsuti, biribi a ɛboa yɛn ma yɛdwennwene yɛn ho na ɛma yɛdwene Onyankopɔn kɛseyɛ ho, biribi a sɛ obi su firi ebunu mu a ɛgye no,  na ɛhyɛ nkuran ma yɛto yɛn ho mpan foforɔ ma Onyankopɔn. Ɛno nti, ɛnyɛ nwanwa koraa sɛ nnipa dodoɔ no hunu sɛ Nnwom [nwoma] no ne wɔn atenka ne wɔn suahunu kɔ pɛ na wɔfa yɛ wɔn ankasa mpaebɔ horoɔ. Luther kasa faa Nnwom [nwoma] no ho denneene sɛ: “Ɛfa he na obi bɛtumi anya nsɛm a ɛfata de akyerɛ anigyeɛ sene ayeyie Nnwom  anaasɛ anisɔ no? Emu na yɛtumi hunu ahotefoɔ nyinaa akomam te sɛnea worehwɛ bobeturo fɛfɛɛfɛ, anaasɛ nea worehwɛ ɔsoro no...anaasɛ ɛfa he na obi bɛtumi anya nsɛm a emu dɔ, ɛho hia, ɛyɛ awerɛhoɔ de akyerɛ yɛn awerɛhodie akyɛn adwotwa a ɛda adi wɔ Nnwom  mu no? yɛhunu ahotefoɔ nyinaa akomam wɔ mu te sɛ nea yɛrehwɛ owuo anaa asamando no, emu yɛ sum kabii na Onyankopɔn abufuo na ɛde aba...

Ɛno nti, ɛyɛ mmrɛ sɛ yɛbɛte nea enti a Nnwom Nwoma no yɛ nwoma a ahotefoɔ no nyinaa pɛ pa ara no ase. Ɛfiri sɛ onipa biara wɔ tebea biara mu no tumi nya Nnwom  bi a ɛne n’ahiadeɛ kɔ, a ɔhunu sɛ asɛ wɔde saa Nnwom  no hyɛɛ mu maa no. Nwoma foforɔ biara nni hɔ a ɔbɛtumi anya nsɛm a ɛte saa, anaasɛ ɛkyɛn saa.”- Martin Luther, “Selections from His Writings, pp. 39, 40.

Sɛ yɛn nsa bɛka nsakraeɛ tumi a ɛwɔ Nnwom [Nwoma] no mu a, wɔto nsa frɛ yɛn sɛ yɛmfa nto Nnwom na yɛmfa mmɔ mpaeɛ sɛnea awoɔntoatoasoɔ agyidifoɔ a na wɔwɔ hɔ saa berɛ no de dii dwuma de kyerɛɛ wɔn ayeyie, de wɔn adesrɛdeɛ too Onyankopɔn anim, de kaa wɔn bɔne, de twaa adwo na wɔde daa Otumfoɔ Nyankopɔn ase wɔ N’adom ne N’atɛntenee ho no.

Afei, ɛho hia sɛ yɛbɛsua Nnwom [Nwoma] no? Sɛnea Atwerɛ nkaeɛ no nyinaa teɛ no, wɔtwerɛɛ Nnwom nwoma no wɔ abakɔsɛm bi, gyidie bi ne asisɛm sononko bi mu. Nea enti a ɛsɛ sɛ yɛsua Nnwom [nwoma] no ne sɛ yɛbɛma wiase berɛ a wɔde twerɛɛ Nnwom nwoma no abɛn ɛnnɛ mma atiefoɔ. Ɛsɛ sɛ yɛhyɛ no nso sɛ berɛ a Nnwom [nwoma] no yɛ Onyankopɔn nkurɔfoɔ mpaebɔ horoɔ ne mpo mpaebɔ horoɔ a Yesu bɔeɛ sɛ Awurade no, Nnwom [nwoma] no sane nso yɛ mpaebɔ a ɛfa Yesu ho. Ɛyɛ Onyankopɔn adiyie a Ɔda no adi kyerɛ nnipa. Dwumadie foforɔ nti a ɛsɛ sɛ yɛsua Nnwom [nwoma] no yɛ sɛ yɛbɛsua nea Onyankopɔn nam Yesu Kristo so yɛeɛ, Ɔreyɛ, na Ɔbɛyɛ ama wiase nyinaa afiri Nnwom [nwoma] no mu.

Ɛwom, Nnwom [nwoma] no yɛ anwensɛm 150 bi a wɔaboaboa ano deɛ, ɛnyɛ adeɛ a wɔyiyii no biara-biara sɛnea yɛhunu no no. Nnwom [nwoma] no di honhom mu anammɔntuo bi ho adanseɛ a Onyankopɔn mma bebree wɔ mu. Akwantuo no de gyidie bi a Otumfoɔ Nyankopɔn kura mu dennenen, a wɔtua papa ho ka na wɔtwe amumuyɛ so aso. Berɛ a yɛkɔ yɛn adesua no soɔ no, yɛbɛhunu nea esie wɔ gyidie wiase a nneɛma nyinaa deda n’akwan mu na amumuyɛ pɛsɛ ɛsɛe no. So Onyankopɔn da so ara di hene? Ɔkwan bɛn na agyidifoɔ bɛfa so ato Awurade ho Nnwom wɔ ananafoɔ asase so?

Yɛn pɛ ne yɛn mpaebɔ ne sɛ Nnwom [nwoma] no bɛkanyan yɛn wɔ yɛn abrabɔ akwantuo yi mu, na ɛnam so yɛatumi ahyia Onyankopɔn da biara, akomam, kɔsi da a yɛbɛhunu Yesu Kristo anim ne anim.

_Dragoslava Santrac yɛ Apam Dada mu ɔbenfoɔ ne samufoɔ kwankyerɛfoɔ ma Memeneda Akwanhwɛfoɔ Asafo no nnwoma, “Encyclopedia” a ɛwɔ Memeneda Akwanhwɛfoɔ Asafo no wiase nyinaa asoeɛ kɛseɛ mu. Watwerɛ Bible nkyerɛkyerɛ mu nsɛm afa Nnwom 76-150 ho._