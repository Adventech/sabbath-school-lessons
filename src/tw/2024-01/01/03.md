---
title:  Hyia Oɔdwontoni No
date:   01/01/2024
---

Ɔhene Dawid, a wɔhunu sɛ ne din da Nnwom ahoroɔ soɔ no, na ɔbɔ ne ho mmɔden pa ara sɛ ɔbɛboaboa Israelfoɔ som nhyehyɛɛ no ano. Wɔfrɛ no “Israel Nnwom dɛdɛ tofoɔ” no (2 Sam. 23:1). Apam Foforɔ no gye tom sɛ Dawid na ɔtwerɛɛ nnwom ahoroɔ no (Mat. 22:43-45; Asom. 2:25-29, 34, 35; Rom. 4: 6-8). Hyiadan mu adwontofoɔ no a na wɔyɛ Lewifoɔ no twerɛɛ asɔre nnwom ahoroɔ pii: nhwɛsoɔ ne Dw. 50 ne 73-83 a Asaf twerɛeɛ; Dw. 42, ne Dw. 44-47; 49; 84-85 ne 87-88 a Kora mma no twerɛeɛ; Dw. 88 a Ezrahini Heman twerɛeɛ; ne Dw. 89 Ezrahini Ethan twerɛeɛ. Salomo nso twerɛɛ Dw. 72 ne 127; na Mose nso twerɛɛ Dw. 90.

`Kenkan Dw. 25:1-5; 42:1; 75:1; 77:1; 84:1,2; 88:1-3; ne 89:1. Ɛdeɛn na saa Nnwom horoɔ yi da no adi fa suahunu ahoroɔ a na atwerɛfoɔ no rekɔ mu ho?`

Honhom Kronkron no kanyan adwontwerɛfoɔ no na wɔde wɔn adom akyɛdeɛ horoɔ somm Onyankopɔn ne wɔn gyidie fekuo no. Na adwontwerɛfoɔ no yɛ nkurɔfoɔ a wɔsom firi akomam na wɔwɔ gyidie a ɛgyina pintinn nanso wɔtumi nya abasamtuo na wɔhyia sɔhwɛ horoɔ, sɛnea yɛn mu biara teɛ no. Ɛwom sɛ wɔtwerɛɛ Nnwom ahoroɔ no mfeɛ pii nie deɛ, nanso nokorɛ nie, Nnwom no da suahunu ahoroɔ bi a yɛrekɔ mu seesei adi.

“Mma me mpaebɔ nnuru W’anim, brɛ W’aso ase ma me nteamu. Na nnebɔne afono me kra, na me nkwa rebɛn asamando” (Dw. 88:2,3). Yei yɛ ɔkra bi a ɔwɔ mfeha aduonu-baako mu su sɛnea na ɛteɛ wɔ mfeɛ bɛyɛ 3000 atwam no.

Nnwom no mu bi kasa fa asetena no mu den a ɛyɛ ho, ebinom nso kasa fa anigyeɛ ho. Adwontofoɔ no teaa mu denden kyerɛɛ Onyankopɔn sɛ Ɔnye wɔn, na wɔn nsa kaa N’adom a wɔmfata no. Wɔhyɛɛ Onyankopɔn animuonyam wɔ Ne nokorɛdie ne Ne dɔ ho, na wɔhyɛɛ No bɔ sɛ wɔrennyae N’akyiridie da. Ɛno nti, Nnwom no yɛ adansedie horoɔ a ɛkyerɛ ɔsoro gyeɛ na ɛyɛ Onyankopɔn adom ne N’anidasoɔ ho nsɛnkyerɛnneɛ. Nnwom ahoroɔ no de Onyankopɔn bɔhyɛ ma obi biara a ɔnam gyidie so gye Onyankopɔn bɔnefafirie ne abrabɔ foforɔ no tom. Nanso, berɛ korɔ no ara no, ɛnyɛ adeɛ a wɔbɔ wɔn ho mmɔden sɛ wɔde biribi bɛsie anaasɛ wɔbɛtoto asetena mu den a ɛyɛ ne amanehunu ahoroɔ a ate atese wɔ wiase a ahwe aseɛ mu no ase.

`Ɔkwan bɛn so na yɛbɛtumi anya anidasoɔ ne awerɛkyekyerɛ berɛ a yɛnim sɛ nnipa nokorɛdifoɔ binom te sɛ Adwontofoɔ no koraa dii aperepereɛ wɔ nneɛma korɔ no ara a yɛn nso yɛredi ho aperepereɛ no?`