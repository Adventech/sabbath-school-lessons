---
title:  Rekae Abakɔsɛm Ne Onyankopɔn Ayeyie No
date:   04/03/2024
---

`Kenkan Dw. 105. Abakɔsɛm asisisɛm ahoroɔ ne wɔn adesua bɛn na wɔbobɔ so wɔ saa nnwom yi mu?`

Dw.105 kaakae asisɛm ahoroɔ titire bi a atwam a ɛtenentenee apam ayɔnkofa a na ɛda Awurade ne Ne nkurɔfoɔ Israelfoɔ ntam no. Na ɛgyina Onyankopɔn apam a Ɔne Abraham yɛeɛ sɛ Ɔde Bɔhyɛ Asase no bɛma n’asefoɔ no, ne sɛnea ɔkaa ho asɛm kyerɛɛ Isak ne Yakob, na ɛnam Yosef, Mose ne Aaron, ne berɛ a wɔdii Kanaan so no ɛbaa mu anwanwakwan so. Nnwom no de anidasoɔ ma Onyankopɔn nkurɔfoɔ a ɛwɔ awoɔntoatoasoɔ nyinaa mu no, ɛfiri sɛ Onyankopɔn anwanwa nnwuma wɔ berɛ a atwam no kyerɛ Onyankopɔn dɔ a ɛnsesa a Ɔwɔ ma Ne nkurɔfoɔ berɛ nyinaa no (Dw.105:1-5, 7, 8).

Dw. 105 ne Dw. 78 sesɛ wɔ sɛnea ɛka Onyankopɔn nokorɛdie a Ɔwɔ ma Ne nkurɔfoɔ wɔ abakɔsɛm mu no, na ɛyɛ saa sɛ ɛbɛyɛ Onyankopɔn animuonyam na ahyɛ nokorɛdie ho nkuran. Nanso Dw. 105 mmɔ nkurɔfoɔ no mfomsoɔ a atwam no so sɛnea Dw. 78 yɛ no. Saa nnwom yi wɔ botaeɛ sononko.

Dw. 105 mu no wɔnam gyidie mu adikanfoɔ no abrabɔ so ka abakɔsɛm no bio, de kyerɛ Onyankopɔn akannie ne gyidie mu adikanfoɔ no aboterɛ a wɔde gyinaa ahokyerɛ mmerɛ mu no. Mmɔdemmɔ ne ahofama a gyidie mu adikanfoɔ no de maa Onyankopɔn no nyaa abasobɔ amapa. Yei nti Dw. 105 frɛ nnipa sɛ wɔnsua gyidie mu adikanfoɔ no gyidie na wɔntwɛn Onyankopɔn gyeɛ no wɔ wɔn berɛ so boasetɔ mu.

Dw. 105 kuta sankuNnwom bi (Dw. 105:1-7) a ɛkyerɛ sɛ sɛ yɛbɛyi Onyankopɔn ayɛ nokorɛ mu a, ɛsɛ sɛ Onyankopɔn nkurɔfoɔ no hunu nokwasɛm a ɛfa wɔn abakɔsɛm ho. Abakɔsɛm kyerɛ yɛn gyidie ne sɛnti ahoroɔ a ɛsɛ sɛ yɛyi Onyankopɔn ayɛ.

Wɔkasa fa asomfoɔ no ho sɛ wɔyɛ Abraham asefoɔ ne Yakob mma (Dw. 105:6) ɛnneɛ na wɔfa wɔn sɛ wɔn na wɔbɛyɛ Onyankopɔn bɔhyɛ a Ɔde maa Abraham sɛ Ɔbɛma no ayɛ ɔman kɛseɛ no mmamu. Ɔdwontoni no kyerɛ apam a ɛda gyidie mu akannifoɔ no ne Onyankopɔn nkurɔfoɔ awoɔntoatoasoɔ a ɛbaa akyire yi no ntam. Ɔdwontoni no si so dua sɛ “N’atemmuo wɔ asase nyinaa so” (Dw. 105:7), de tu asomfo no fo sɛ wɔmma wɔn werɛ mfiri sɛ “yɛn Nyankopɔn” no sane yɛ Awurade wɔ aman nyinaa so na N’adɔeɛ trɛ kɔ obiara so (Dw. 96:1, Dw. 97:1). Emu da hɔ pefee sɛ ɛyɛ nokorɛdie ho frɛ a ɛkɔ ma awoɔntoatoasoɔ biara mu agyidifoɔ.

`Sɛn na ɛsɛ sɛ yɛn, sɛ Memeneda Akwanhwɛfoɔ yi, hunu yɛn ho sɛ yɛka Abraham asefoɔ yi ho? (Hwɛ Gal. 3:29). Adesua bɛn na ɛsɛ sɛ yɛsua firi saa abakɔsɛm yi mu?`