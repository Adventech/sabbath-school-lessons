---
title:  Awurade Kɛseyɛ wɔ Abakɔsɛm Mu
date:   07/03/2024
---

`Kenkan Dw. 135. Abakɔsɛm asisɛm horoɔ bɛn na wɔka ho asɛm wɔ Nnwom yi mu? Adesua bɛn na yɛnya firi mu?`

Dw. 135 to nsa frɛ Onyankopɔn nkurɔfoɔ sɛ wɔnna Awurade ase wɔ N’adɔeɛ ne Ne nokorɛdie a Ɔda no adi wɔ Adebɔ mu ho (Dw. 135: 6, 7) ne Israel nkwagyeɛ abakɔsɛm ho wɔ Exodus berɛ no mu (Dw. 135:8) ne sɛ wɔfaa Bɔhyɛ Asase no dii soɔ (Dw. 135:10-12).

Awurade daa Ne mmɔborɔhunu adi berɛ a Ɔpaw Israelfoɔ sɛ N’agyapadeɛ sononko. “Agyapadeɛ sononko” no kyerɛ apam ayɔnkofa sononko bi a ɛda Awurade ne Ne nkurɔfoɔ ntam (Deut. 7:6-11; 1 Pet. 2:9, 10). Paw a Awurade paw Israel no na ɛgyina N’ankasa pɛ so, ɛno nti, na Israel nni nnyinasoɔ biara a ɛbɛma no anya atenka bi sɛ wɔyɛ sononko kyɛn nkurɔfoɔ a aka no. Dw. 135:6,7 kyerɛ sɛ Awurade tirimpɔ ma wiase no amfiri Israelfoɔ so, na mmom ɛfirii aseɛ wɔ Adebɔ so. Ɛno nti, ɛsɛ sɛ Israel de ahobrɛaseɛ yɛ dwumadie a wɔde ahyɛ ne nsa no fa Onyankopɔn nkwagyeɛ tirimpɔ a Ɔwɔ ma wiase nyinaa ho no.

Onyankopɔn nnwuma akɛseɛ a Wayɛ ama Ne nkurɔfoɔ a wɔbobɔ soɔ no (Dw. 135:8-13) wie wɔ bɔhyɛ a ɛkyerɛ sɛ Onyankopɔn “bɛbu” Ne nkurɔfoɔ atɛn na Ne yam bɛhyehye ama wɔn (Dw. 135:14). Ɛha yi no, atemmuo no yɛ ɔgyeɛ a Onyankopɔn de ma wɔn a wɔhyɛ wɔn soɔ (Dw. 9:4; 7:8; 54:1; Dan. 7:22). Bɔhyɛ no ne sɛ Awurade bɛdi Ne nkurɔfoɔ asɛm na Wabɔ wɔn ho ban (Deut. 32:36). Enti, Dw. 135 de ani so sɛ ɛbɛkanyan Onyankopɔn nkurɔfoɔ ama wɔde wɔn ho ato Awurade so na wɔakɔ so ara ayɛ nokorɛdifoɔ wɔ apam a wɔne No wɔ no mu.

Awurade nokorɛ a Ɔdi ma Ne nkurɔfoɔ no na ɛma oɔdwontoni no ma no si so dua biribiara nni abosonsom mu na Ɔkyerɛ Awurade tumidie sononko a Ɔdi no wɔ wiase soɔ (Dw. 135:15-18). Wɔn a wɔde wɔn ho to abosom soɔ no ɛma wɔn som yɛ nea anidasoɔ nnim na wɔnni tumi biara sɛnea wɔn abosom no teɛ no ara pɛ (Dw. 135:18). Nnwom no kyerɛ sɛ ɛsɛ sɛ wɔhyɛ Onyankopɔn animuonyam sɛ Ɔbɔadeɛ ne Ne nkurɔfoɔ Agyenkwa. Wɔda yei adi anwanwa kwan so wɔ mmaransɛm a ɛtɔ so nnan no mu (Exod. 20:8-11; Deut. 5:12-15). Ɛnam sɛ Onyankopɔn tumi a ɛwɔ abɔdeɛ ne abakɔsɛm mu no ne wiase nkɔ pɛ nti no, ɛsɛ sɛ daa Onyankopɔn nkurɔfoɔ de wɔn ho to Ne so na wɔsom Ɔno nko ara. Ɛnam sɛ Ɔyɛ yɛn Bɔfoɔ ne yɛn Gyefoɔ nti, Ɔno nko ara na ɛsɛ sɛ yɛsom No, na biribi foforɔ biara a yɛbɛsom, anaasɛ onipa foforɔ biara a yɛbɛsom no yɛ abosonsom.

`Yɛbɛyɛ dɛn ayɛ ahwɛyie sɛ yɛnnya abosom wɔ yɛn ankasa abrabɔ mu? Adɛn nti na ɛyɛ mmrɛ sɛ yɛbɛsom abosom sene sɛnea yɛsusuo?`