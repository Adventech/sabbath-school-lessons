---
title:  Anigyeɛ Ba Anɔpa
date:   28/03/2024
---

`Kenkan Dw. 5:3; 30:5; 49:14; 59:16; 92:2; 119:147; 2 Pet. 1:19 ne Adi. 22:16. Ɛda no mu berɛ bɛn na wɔde gyina hɔ ma ɔsoro gyeɛ mmerɛ, na adɛn ntira?`

Nnwom nwoma no mu, anɔpa gyina hɔ ma berɛ a wɔhwɛ Onyankopɔn nkyɛn ɔgyeɛ kwan. Anɔpa da Onyankopɔn dom a ɛma esum mu abasamtuo ne ɔhaw berɛ tenten no kɔ n’awieeɛ (Dw. 130:5, 6). Dw. 143 mu no, ɔgyeɛ a ɛfiri Onyankopɔn nkyɛn no bɛma mprempren sum a ɛte sɛ owuo no asane n’akyi (Dw. 143:3) akɔ anɔpa hann foforɔ mu (Dw. 143:8), na wafiri amena mu no (Dw. 143:7) akɔ teneneefoɔ asase so (Dw. 143:10).

`Kenkan Mar. 16:1-8. Ɛdeɛn na ɛsii anɔpa no a wɔaka ho asɛm wɔ ha yi, na adɛn nti na ɛno ho hia yie ma yɛn?`

Yesu Kristo wusɔre anɔpa no buee kwan maa Onyankopɔn nkwagyeɛ a ɛyɛ daapem no maa obiara a ɔgye Ne din die no. Yesu asuafoɔ no nyaa bɔhyɛ no mu suahunu nyinaa wɔ Dw. 30:5 “Osu bɛsoɛ anadwo na adeɛ kye a, na anigyeɛ aba” berɛ a wɔhyiaa Awurade a Ɔfiri awufoɔ mu asɔre no. Ɛnam Onyankopɔn dom nko ara so ne ɔdɔ a ɛnnyina biribiara so no na ɛtumi sakra osu ma ɛyɛ anigyeɛ (Dw. 30:5, 7).

Sɛnea anɔpa nsoromma no bɔ adekyee foforɔ ho kaseɛ no, saa ara nso na gyidie bɔ dawuro fa daa nkwa ho wɔ Onyankopɔn mma mu (2 Pet. 1:19). Wɔfrɛ Yesu adekyee nsoromma a ɛhyerɛn no (Adi. 22:16), Ɔno na yɛrehwɛ no kwan sɛ Ɔde N’ahennie bɛba abɛsi hɔ na ɛhɔ deɛ esum, bɔne ne owuo biara remma hɔ (Adi. 21:1-8, 25). Awieeɛ no, sɛ yɛrekasa fa ɔtwɛn ho a, ɛnyɛ hwee bio sɛ yei ne nea yɛretwɛn no. Nokorɛm, ɔtwɛn no som bo yie.

“Yosef nna a wɔatua ho toɔ no so na Yesu kaa nkunim mu sɛ, “Mene owusɔreɛ ne nkwa no; saa asɛm yi Nyame a wɔsom No no nkutoo na Ɔbɛtumi aka bie. Abɔdeɛ nyinaa te ase a, na ɛyɛ Onyankopɔn pɛ ne Ne tumi ntira. Ɛfiri Serafim a ɔwɔ sorosoro no so de ba abɔdeɛ a wɔkeka wɔn ho fam koraa no so, wɔn nyinaa nkwa farebae yɛ baako. Nea Ɔne Onyankopɔn yɛ baako no nko ara na Ɔtumi ka sɛ, Mewɔ tumi sɛ Mede Me nkwa to hɔ, na Mewɔ tumi sɛ Mefa bio. Ne nyameyɛ mu, Kristo nyaa tumi na Ɔbubuu owuo nkɔnsɔnkɔnsɔn no” – EGW, DA 785.

`Wɔaka sɛ awoɔ mu na wɔakurutwire owuo wɔ yɛn nnipadua mu. Ɛyɛ nokorɛ deɛ, na sɛ yɛyɛ wɔn a wɔahwe aseɛ no, ɛdeɛn bɔhyɛ na Yesu wusɔreɛ no de ma yɛn fa owuo a ɛnte hɔ daa no ho? Adɛn nti na ɛnsɛ sɛ yɛma yɛn werɛfiri sɛ owuo rentena hɔ daa?`