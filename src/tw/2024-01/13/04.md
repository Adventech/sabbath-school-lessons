---
title:  Wɔde Ayemfi No Reba
date:   26/03/2024
---

`Kenkan Dw. 126. Ɛdeɛn na ɛde ahoɔden ne anidasoɔ ma Onyankopɔn nkurɔfoɔ? Ɛdeɛn na wɔreka wɔ ha yi, a yɛbɛtumi de abɔ bra nnɛ yi?`

Ɔgyeɛ nwanwa a Awurade de ama wɔ mmerɛ a atwam no yɛ nkuranhyɛ a ɛtoɔ ntwa da ma Onyankopɔn nkurɔfoɔ ne wɔn daakye anidasoɔ farebae. Ɔgyeɛ a atwam no yɛ ade kɛseɛ a yɛbɛtumi aka sɛ ɛyɛ suahunu te sɛ adaeso a abam (Yes. 29:7, 8). Hyɛ no nso sɛ awoɔntoatoasoɔ a wɔyi Onyankopɔn ayɛ wɔ Dw. 126, a wɔagye wɔn afiri nkoasom mu (Dw. 126:1) no da so ara wɔ nkoasom mu (Dw. 126:4).

Nanso anigyeɛ a atwam no nam nnwontoɔ so na abɛyɛ suahunu nnɛ. Awoɔntoatoasoɔ foforɔ no ama Bible abakɔsɛm no ayɛ ade foforɔ berɛ a wɔreyɛ wɔn ho sɛ na wɔwɔ hɔ bi na asisɛm horoɔ no sisiiɛ. Kyerɛ sɛ gyidie a ɛte aseɛ no ani sɔ Onyankopɔn nnwuma akɛseɛ a Ɔyɛ maa Ne nkurɔfoɔ berɛ bi a atwam no sɛ ɛyɛ biribi a wayɛ ama yɛn na ɛnyɛ nea Wayɛ ama wɔn nko ara (sɛ awoɔntoatoasoɔ ne agyidifoɔ a wɔatwam) no.

Nokorɛm, nkaeɛ ma nea aba atwam no kanyan anidasoɔ foforɔ mprempren yi. Mfoni a Watwa sɛ “anafoɔ fam asase so asutene” (Dw. 126:4) no yɛ abebudeɛ kɛseɛ a ɛkyerɛ Onyankopɔn adwuma a Ɔreyɛ no mpofirim ama Ne nkurɔfoɔ. Na Yudafoɔ anafoɔ fam asase no yɛ ɛserɛ wesee.

Prɛko pɛ na asutene horoɔ kekaa wɔn ho bobɔɔ mu tene fɔɔ asase no firi osuo a ɛtɔɔ asutɔberɛ no mu. Asuso ne bereampɔnsuo a ɛtɔeɛ no boa maa kuayɛ kɔɔ yie afe mu no mu (Deut. 11:4; 28:12). Saa ara nso na mfoni a ɛkyerɛ sɛ “wɔde nisuo reguo na wɔde ahurusie retwa (Dw. 126:5, 6) no yɛ ɔsoro bɔhyɛ kɛseɛ a ɛde firi mprempren asetena a ɛyɛ den mu de rekɔ daakye bi a ɛyɛ anigyeɛ mu.

Twaberɛ awieeɛ no ne berɛ a Hebrifoɔ akwantufoɔ de wɔn nnɔbaeɛ a wɔanya no ba Onyankopɔn asɔrefie wɔ Yerusalem (Exod. 34:22, 26). Na twaberɛ ho mfoni no yɛ honhom mu adesua ma nkurɔfoɔ a na wɔwɔ hɔ saa berɛ no. Sɛnea abaguo ne ɛho adodɔadodɔ yɛ den no, na bobe ne borɔdoma abateɛ dodoɔ de anigyeɛ ba no, saa ara na mprempren yi Onyankopɔn nkurɔfoɔ sɔhwɛ a wɔnam mu no, wɔde nkwagyeɛ ahemmɔtire bɛyɛ wɔn anigyeɛ akatua awieeɛ berɛ no mu. Twaberɛ kɛseɛ abebudeɛ no kyerɛ Onyankopɔn ahennie a Ɔde resi asase so bio berɛ a Kristo reba ne mprenu soɔ no (Amos 9:13-15; Mat. 9:37). Ɛha yi nso mpo ɔtwɛn nnyinasoɔ no da adi. Ɛte sɛ otwaberɛ no, ɛsɛ sɛ yɛtwɛn kɔsi sɛ yɛbɛhunu aba a ɛyɛ nea ɛfiri yɛn adwumayɛ mu aba no.

`Dwene mmerɛ bi a wohunu no yie pa ara sɛ Awurade reyɛ adwuma wɔ wo bra mu anaa afoforɔ abrabɔ mu ho. Ɔkwan bɛn so na wobɛnya anidasoɔ wɔ suahunu horoɔ no mu ama nea worefa mu nnɛ yi?`