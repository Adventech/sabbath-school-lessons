---
title:  Awurade Yɛn Dwanekɔbea Wɔ Ahohia Berɛ Mu
date:   23/01/2024
---

`Kenkan Dw. 17:7-9; 31:1-3, ne 91:2-7. Ɛdeɛn na ɔdwontofoɔ no yɛ wɔ ɔhaw berɛ mu?`

Ɔdwontofoɔ no hyia ɔhaw horoɔ na ɛmu no, ɔkɔ Awurade a Ɔyɛ dwanekɔbea adeɛ nyinaa mu no nkyɛn. Ahotosoɔ yɛ ɔpaw a yɛhyɛ da na yɛyɛ na yɛgye Onyankopɔn wurayɛ wɔ asetena nyinaa mu no tom. Sɛ ahotosoɔ anyɛ adwuma ɔhaw berɛ mu a, ɛnneɛ na ɛrentumi nyɛ adwuma baabiara nso.

Ɔdwontofoɔ no adansedie. “Me dwanekɔbea ne m’abankɛseɛ, me Nyankopɔn a mede me ho meto wo soɔ” (Dw. 91:2) no firi ɔne Onyankopɔn suahunu a atwam na seesei ɛhyɛ ne gyidie den ma daakye nomu. Ɔdwontofoɔ no su frɛ Ɔsorosoroni Tweaduampɔn Nyankopɔn (Dw. 91:12) na ɔkae Onyankopɔn kɛseyɛ a ɛnni sɛsoɔ no.

Bio, ɔdwontofoɔ no kasa fa bammɔ a ɛfiri Onyankopɔn hɔ a obi bɛnya no ho: “huntabea” (akafasoɔ anaa nsumasɛm), “nwunu” (Dw. 91:1), “dwanekɔbea”, “abankɛseɛ” (Dw. 91:2), “ntakra”, “ɔkyɛm” ne “nkataboɔ” (Dw. 91:4) ne “tenabea” (Dw. 91:9). Abebudeɛ yinom yɛ dwanekɔbea wɔ ɔdwontofoɔ no amammerɛ mu. Nea obi hia ara ne sɛ ɔbɛdwene awia kataban no hyeɛ ho na woagye “nwunu” (nsumaeɛ) no atom anaa sɛ wɔbɛkae Israel abakɔsɛm ahunu bammɔ a ɔkyɛm no anaa nkataboɔ no de ma.

`Kenkan Dw. 17:8 ne Mat. 23:37. Abebudeɛ bɛn na wɔde ayɛ adwuma wɔ ha yi, na deɛn na ɛda no adie?`

Abebudeɛ baako a ɛbɛn pa ara ne nea ɛkyerɛ “Wo ntaban nwunu ase” (Dw. 17:8; 57:1; 63:7). Abebudeɛ yi de awerɛkyekyerɛ ne ahotosoɔ pue berɛ a ɛrekyerɛ sɛnea anomaa baatan bɔ ne mma ho ban no. Wɔde Awurade atoto ɔkɔreɛ a ɔde ne ntaban bɔ ne mma ho ban ho (Exod. 19:4, Deut. 31:11) ne akokɔ baatan a ɔbɔ ne mma ho ban wɔ ne ntaban aseɛ no ho (Mat. 23:37).

`Ɔkwan bɛn so na yɛfa gyina ahohiahia ano, berɛ a akɔyɛ sɛ yɛnhunu Awurade bammɔ no? Adɛn nti na ɔhaw horoɔ yi nkyerɛ sɛ Awurade nka yɛn ho?`