---
title:  Toa so dwennwene ho
date:   26/01/2024
---

Kenkan EGW, PP. 195-203. Adesua bɛn na yɛbɛnya afiri Yakob suahunu a ɛfa mpaebɔ tumi a ɛhyɛɛ ne so ne ne ho a ɔde too Onyankopɔn so koraa no mu?

Nnwom horoɔ no hyɛ yɛn gyidie a ɛwɔ Onyankopɔn, Dwanekɔbea a Ɔnni hwammɔ ma wɔn a wɔde wɔn a ho hyɛ Ne tumi nsam no den. Onyankopɔn bɛyɛ nneɛma akɛseakɛseɛ ama wɔn a wɔde wɔn ho to Ne soɔ no. Nea enti a Ne nkurɔfoɔ nni ahoɔden pii ne sɛ, wɔde wɔn ho to wɔn ankasa nyansa so dodo, na wɔmma Awurade nnya kwan mma Ɔnna Ne tumi adi mmoa wɔn. Ahohia berɛ biara mu, sɛ Ne mma agyidifoɔ de wɔn werɛ bɛhyɛ Ne mu ayɛ setie ama No a, “ɔbɛboa wɔn” – EGW, PP 493.

Nanso Nnwom horoɔ no tumi de nkoden ba berɛ a emu bɔhyɛ ne yɛn mprempren tebea nkɔ pɛ no. Ɛtɔ da a, nea ehia ara ne sɛ yɛbɛsua de yɛn ho ato Onyankopɔn papayɛ so sɛnea ɛdaa adi wɔ asɛnnua no soɔ no.

Ɛtɔ da nso a, Nnwom horoɔ no kanyan anidasoɔ a ɛnyɛ papa. Yesu mmuaeɛ a Ɔde maa Satan fa Dw. 91:1, 2 a na wafira no ntoma no kyerɛ sɛ ɛsono Onyankopɔn mu ahotosoɔ, na ɛsono sɛ yɛresɔ Onyankopɔn ahwɛ (Mat. 4:5-7) anaa nso sɛ yɛrebisa Onyankopɔn hɔ biribi ahantan mu a ɛne Ne pɛ bɔ abira.

Kristo asafo no, anaa ankorankorɛ Kristoni bi nkonimdie mfiri mmɔdemmɔ anaa nwomasua mu, ɛmfiri ahonya anaa nnipa anim anisɔ mu. Ɛyɛ nkonimdie horoɔ a yɛne Onyankopɔn nya no kokoam, berɛ a nsiyɛ mu, ahohiahia mu, yɛde gyidie sɔ nsa a tumi ne ahoɔden wɔ mu no mu – EGW, PP 203.

**Nkasaho nsɛmmisa**:

`Wo ne w’adesuafoɔ no nkasa mfa Benada adesua asɛmmisa a ɛtwa toɔ fa Onyankopɔn mu ahotosoɔ wɔ ahohiahia berɛ mu ne berɛ a nneɛma nkɔ yie koraa no ho. Ɔkwan bɛn so na obi bɛtumi ate yeinom ase ne sɛnea ɛbɛtumi ato nkurɔfoɔ nso, mpo berɛ a bɔhyɛ nwanwasoɔ horoɔ a ɛfa Onyankopɔn ho ahyɛ Nnwom no mu ma no Dwene yei nso ho: Ɔdwontofoɔ no ankasa a ɔtwerɛɛ bɔhyɛ nwanwasoɔ horoɔ yinom no, anhyia amaneɛ anaa ɔnnim anokwafoɔ bi a ato wɔn saa bi nso?`

`Ɔkwan bɛn so na yɛbɛtumi de yɛn ho ato Onyankopɔn so wɔ tebea nyinaa mu (te sɛ Dw. 91:14; Dw. 143:8, 10; Dw. 145:18-20)? Ɛdeɛn na ɛbɛtumi ayi saa ahotosoɔ yi afiri hɔ? Adɛn nti na Onyankopɔn mu ahotosoɔ wɔ berɛ pa mu no ho hia ma Ne mma ahotosoɔ wɔ berɛ bɔne mu nso?`