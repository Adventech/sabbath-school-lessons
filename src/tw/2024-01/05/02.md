---
title:  Nna Bɔne No
date:   28/01/2024
---

`Kenkan Dw. 74:18-22 ne 79:5-13. Ɛdeɛn na ɛrekɔ so wɔ ha?`

Ɔdwontofoɔ no hwehwɛ sɛ ɔbɛte ntawtawdie kɛseɛ a ɛda Onyankopɔn ne bɔne tumi ntam no ase, na ɔka Onyankopɔn abodwokyerɛ a ɛnni ano, ne Ne nyansa ne Ne tumi a ɛmu dɔ no ho asɛm.

Bɔne haw a ɛwɔ Nnwom nwoma mu no fa Onyankopɔn ho; ɛyɛ nsɛmmisa a ɛfa Onyankopɔn ho. Yei nti wɔhunu Yerusalem ne asɔrefie no sɛeɛ no sɛ ɔsoro amammɔsɛm, ɛfiri sɛ, ɛmaa akwannya maa abosonsomfoɔ no kasa tiaa Onyankopɔn. Onyankopɔn agyapadeɛ (Israelfoɔ) no yɛ nea Wapaw wɔn ne N’apam ho nsɛnkyerɛnne (Deut. 4:32-38; 32:8, 9) a ɛrenni hwammɔ da. Adwene a ɛfa Onyankopɔn agyapadeɛ ho no nso yɛ awieeɛ mmerɛ ho asɛm, ɛfiri sɛ da bi no aman nyinaa bɛba abɛyɛ Onyankopɔn agyapadeɛ na wɔabɛsom No. Adwene a ɛkyerɛ sɛ aman no bɔ wuraa Onyankopɔn agyapadeɛ mu no sɛe saa ɔsoro bɔhyɛ ahoroɔ yi.

Asɛmmisa biara nni ho sɛ ɔdwontofoɔ no gye to mu sɛ nkurɔfoɔ no bɔne no sɛee wɔne Onyankopɔn apam ayɔnkofa no na ɛso nsunsuanfoɔ no baa nkurɔfoɔ no so (Dw. 79:8, 9). Na nkurɔfoɔ no nkwanya no gyina Onyankopɔn adom dima ne apam nkabɔmu a ɛnam bɔne mpata so a wɔde resi ho bio no nko ara so. Awurade yɛ “yɛn nkwagyeɛ Nyankopɔn”, a ɛde Onyankopɔn nokorɛdie ma N’apam bɔhyɛ ahoroɔ no (Dw. 79:9).

Nea ɛho hia yie kyɛn sɛ wɔde Israel resi hɔ bio no ne sɛ wɔrebɔ Onyankopɔn suban ho ban wɔ wiase (Dw. 79:9). Sɛ ne nnebɔne no annya asotwe biara a, ɛbɛkyerɛ sɛ Onyankopɔn ahwere Ne tumi (Dw. 74:18-23; 83:16-18; 106:47). Sɛ Onyankopɔn gye Ne nkurɔfoɔ a ɛnna Ne din no bɛnya bembuo na wɔama soɔ.

Sɛnea ɛteɛ nnɛ yi saa ara na na nhyehyɛɛ no wɔ hɔ dada mmerɛ a atwam no. Yɛn bɔne ahoroɔ, yɛn akyirisan, yɛn amumuyɔ ahoroɔ bɛtumi de animguaseɛ aba, na ɛnyɛ yɛn ankasa nko ara so, na mmom ɛbɛka Onyankopɔn a yɛafa Ne din ato yɛn ho so no nso. Yɛn nneyɛɛ bɔne ahoroɔ no bɛtumi ayɛ honhom mu akwansideɛ wɔ yɛn adansedie ne yɛn dwumadie nso so. Nnipa dodoɔ sɛn na atwe wɔn afiri yɛn gyidie ho esiane wɔn a wɔbɔ Kristo din no bi nneyɛɛ nti?

`“Onyankopɔn anidie no, Kristo anidie no, ka Ne nkurɔfoɔ no suban mudie ho” – DA 671. Sɛn na wote saa nokwasɛm titire yi ase, ne nea ɛsɛ sɛ ɛkyerɛ wo wɔ w’ankasa Kristoni abrabɔ ho?`