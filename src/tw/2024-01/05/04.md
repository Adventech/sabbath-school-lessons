---
title:  Onyankopɔn Wɔ He?
date:   30/01/2024
---

`Kenkan Dw. 42:1-3; 63:1; 69:1-3; ne 102:1-7. Ɛdeɛn na ɛde ɔyea kɛseɛ brɛ ɔɔdwontoni no?`

Na ɛnyɛ ankasa ne dodoɔ amanehunu na na ɛha ɔdwontoni no adwene, na mmom asɛ dinn a Onyankopɔn ayɛ wɔ Ne nkoa ahokyerɛ ho no. Wɔte Onyankopɔn dinnyɛ no te sɛ sukɔm wɔ asase wesee so (Dw. 42:1-3; 63:1) ne ɔyea a ɛntena hɔ daa (Dw. 102:2-4). Ɔɔdwontoni no nya atenka sɛ wɔayi no afiri Onyankopɔn ho na ɔde ne ho toto nnomaa a wɔyɛ ankonam ho. Mete sɛ ɛserɛ so nantwinoma, mayɛ sɛ amamfo so patuo. Mesiri pɛ, mete sɛ apatuprɛ a ɔno nko ara si ɛdan atifi” (Dw. 102:6, 7). Ɔka ɛserɛ so a na ɛkyerɛ sɛ watwe ne ho afiri Onyankopɔn ho. Anomaa a “ɔno nko ara si ɛdan atifi” no afiri ne pirebuo, ne homebea mu. Ɔɔdwontoni no su frɛ Onyankopɔn firi “amena kuronkuron mu” te sɛ nea nsuo kɛseɛ abu akata ne so na ɔremem wɔ “amena kuronkuron” mu (Dw. 69:1-3, Dw. 130). Saa mfoni ahoroɔ yi da ateeteeɛ tebea a dwanekwan biara nni ho adi, gye sɛ ɛnam ɔsoro ntamgyina so.

`Kenkan Dw. 10:12, Dw. 22:1, Dw. 27:9 ne Dw. 39:12. Sɛn na ɔɔdwontoni no ma Onyankopɔn dinnyɛ no ho mmuaeɛ?`

Ɛyɛ anika sɛ ɔɔdwontoni no sii gyinaeɛ sɛ ɔmmua n’ano wɔ Onyankopɔn dinnyɛ no ho. Ɔɔdwontoni no gye mpaeɛ di ɛfiri sɛ mpaeɛ kɔ adom Nyankopɔn a Ɔte aseɛ no nkyɛn. Onyankopɔn da so wɔ hɔ berɛ a yɛgye di sɛ ɔnni hɔ no. Ɔyɛ Onyankopɔn a Ɔtiee wɔn mmerɛ a atwam no, enti wɔwɔ awerɛhyɛmu sɛ Ɔbɛtie wɔn seesei nso.

Berɛ a Onyankopɔn yɛɛ dinn no maa ɔɔdwontoni no nam bɔneka ne ahobrɛaseɛ adesrɛ so hwehwɛɛ ne mu sane hwehwɛɛ Onyankopɔn. Wɔnim sɛ Onyankopɔn nkɔ so nyɛ dinn afebɔɔ. Nnwom nwoma no da no adi sɛ ɛsɛ sɛ wɔne Onyankopɔn nkitaho kɔ so ara, a ɛmfa ho ne abrabɔ mu tebea ahoroɔ no.

`Ɛdeɛn na yɛbɛtumi asua afiri ɔɔdwontoni no mmuaeɛ fa Onyankopɔn dinnyɛ no ho? Sɛn na woma mmuaeɛ fa mmerɛ a asɛ Onyankopɔn ayɛ dinn no ho? Ɛdeɛn na ɛhyɛ wo gyidie den?`