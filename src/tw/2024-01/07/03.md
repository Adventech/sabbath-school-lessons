---
title:  Bɔ Akoma A Emu Teɛ Ma Me
date:   12/02/2024
---

`Kenkan Nnwom 51:1-5. Adɛn nti na Ɔdwontofoɔ no srɛ Onyankopɔn adɔeɛ?`

Ɔhene Dawid hwie n’akoma nyinaa gu Awurade anim, rebisa Ne nkyɛn bɔnefafirie wɔ ne bra mu honhom mu esum berɛ no mu (2 Sam. 12). Bɔne fafirie yɛ Onyankopɔn adom akyɛdeɛ sononko, “Onyankopɔn, hu me mmɔbɔ, sɛ W’adɔeɛ teɛ no. Wo mmɔborɔhunu a ɛdɔɔso nti pepa me mmarato” (Dw. 51:1). Ɔhene srɛ Onyankopɔn sɛ Ɔnsusu ne bɔne so ne no nni (Dw. 103:10) na mmom sɛnea N’ahummɔborɔ, N’adɔeɛ ne N’abodwokyɛre suban teɛ no (Dw. 51:1; Exod. 34:6, 7).

`Kenkan Nnwom 51:6-19. Sɛn na bɔnefafirie si da adi wɔ ha? Ɛdeɛn ne ɔsoro botaeɛ wɔ bɔnefafirie ho?`

Ɔsoro bɔnefafirie boro mmara mu bembuo so. Ɛde ahuntaeɛm nsesa a emu dɔ brɛ onipa no (Dw. 51:6, Heb. 4:12). Ɛde adebɔ foforɔ na ɛba (Dw. 51:10; Yoh. 3:3-8). Hebri adeyɛsɛm ‘bara’ a ne nkyerɛaseɛ ne “bɔ”, no kyerɛ ɔsoro adebɔ tumi (Gen. 1:1). Onyankopɔn nko ara na Ɔtumi ‘bara’; Onyankopɔn nko ara na Ɔtumi de daa nsesa ba onipa a wanu ne ho no akoma mu (2 Ko. 4:6).

Dawid srɛ sɛ Ɔmfa adwera nte ne ho (Lev. 14:2-8, Dw. 51:7). Ɔte nka sɛ ne bɔne twe no firi Awurade anim, te sɛ nea wɔyi kwatani firi kuro mu kɔsi sɛ ahoteɛ nna no bɛduru no (Dw. 51:11). Ɔsuro sɛ afɔrebɔ ahoroɔ ntumi mma no nwie pɛyɛ, ɛfiri sɛ afɔrebɔ biara nni hɔ a ɛbɛtumi apata ne boapayɛ awaresɛeɛ ne awudie bɔne no (Exod. 21:14; Lev. 20:10).

Gye sɛ ɔsoro adom a ewie pɛyɛ no nko ara na ɛbɛtumi agye Dawid akoma a abubuo na apɛkyɛ no sɛ afɔreɛ, na atumi ama Dawid asane ne Onyankopɔn anya nkabomu (Dw. 51:16, 17). Sɛ ɔresrɛ sɛ ɔmfa adwera nte ne ho no, ɔpɛ sɛ ɔsane ba Onyankopɔn anim.

`Sɛ Onyankopɔn tumi de Dawid awaresɛeɛ nnaadaasɛm ne awudie bɔne firi no a, anidasoɔ bɛn na ɛwɔ hɔ ma woɔ?`