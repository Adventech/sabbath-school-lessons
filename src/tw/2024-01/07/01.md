---
title:  W’adɔeɛ Kɔduru Soro
date:   10/02/2024
---

### Nnawɔtwe yi adesua
Dw. 136; 51; 130; 113; 123.

> <p>Nkaebɔsɛm</p>
> “Awurade, mɛda Wo ase aman mu, mɛto Wo ayeyie Nnwom aman mu, na W’adɔeɛ so kɔduru soro, na Wo nokorɛ kɔduru wiem” (Dw. 57:9, 10).

Adwontofoɔ no hunu sɛ wɔyɛ honhom mu ahiafoɔ, na wɔnni biribi papa biara de ma Onyankopɔn; ɛne sɛ, wɔnni biribiara wɔ wɔn ankasa mu a ɛbɛtumi de wɔn abɛn Onyankopɔn ahennwa kronkron no anim (Dw. 40:17). Wɔte aseɛ sɛ, sɛnea yɛn nyinaa hia no, wɔhia adom, Onyankopɔn adom no. Ne tiawa mu no, wɔhia asɛmpa no.

Nnwom [nwoma] no si so dua sɛ nnipa dan Onyankopɔn adɔeɛ a ɛwɔ hɔ daapem no, sɛnea ɛda adi wɔ Onyankopɔn adebɔ ne Onyankopɔn nkurɔfoɔ ho abakɔsɛm mu no (Dw. 136). Daapem Nyankopɔn anim no, nnipa nkwa te sɛ ɛserɛ a sɛ mframa bɔ fa ne so a, na ɔnni hɔ no, nanso Onyankopɔn hu nnipa mmɔbɔ na Ɔma wɔn ahoɔden foforɔ (Dw. 103:3, 5, 15), na Ne mu na wɔwɔ daa nkwa bɔhyɛ no.

Onyankopɔn nkurɔfoɔ nya awerɛkyekyerɛ sɛ Awurade No yɛ N’apam ho nokwafoɔ. Wɔnya anidasoɔ wɔ wɔn adesrɛ ahoroɔ a wɔde to N’anim no mu, ɛmfa ho sɛ ɛtɔ mmerɛ bi a na wɔhia no ntɛm soɔ, ɛfiri sɛ wɔnim sɛ wɔde ato wɔn soro Agya a Ne yam hyehye No Ne mma ho no anim (Dw. 103:13; 68:5; 89:26). Suahunu ahoroɔ foforɔ a wɔnya fa Onyankopɔn adom ne Ne dɔ ho no hyɛ wɔn den ma wɔsi wɔn bo sɛ wɔbɛsom Onyankopɔn nkutoo.