---
title:  Sɛ Wo, Awurade, Wodi Amumuyɔdeɛ Akyiri A
date:   13/02/2024
---

`Kenkan Nnwom 130. Sɛn na wɔsi da bɔne mu duru a ɛyɛ ne nnebɔneyɛfoɔ anidasoɔ adi?`

Ɔdwontofoɔ no amanehunu kɛseɛ no fa n’ankasa ne ne nkurɔfoɔ bɔne ho (Dw. 130:3, 8). Nkurɔfoɔ no bɔne mu yɛ duru a ma ɛrehunahuna wɔn sɛ ɛbɛtwe wɔn afiri Onyankopɔn nkyɛn koraa (Dw. 130:3). Twerɛsɛm no kasa fa bɔne ho adanseɛ a wɔde asie ama atemmuo da no (Dan. 7:10, Adi. 20:12) ne abɔnefoɔ din a wɔapepa afiri nkwa nwoma no mu ho (Exod. 32:32, Dw. 69:28, Adi. 13:8).

Saa nti ɔdwontofoɔ no srɛ Onyankopɔn nkyɛn bɔnefafirie a ɛbɛpepa amumuyɔ nyinaa afiri adanseɛ nwoma no mu (Dw. 51:1, 9; Yer. 31:34; Mika 7:19). Ɔnim sɛ “abufuo nyɛ Onyankopɔn suban. Ne dɔ tim hɔ daa. Nnipa ani a ɛnsɔ Ne dɔ no nko ara na ɛkanyan N’abufuo. Ɛnyɛ N’abufuo botae ne sɛ ɛbɛpira, na mmom sɛ ɛbɛsa onipa yareɛ, ɛnyɛ sɛ ɛbɛsɛe na mmom sɛ ɛbɛgye N’apam nkurɔfoɔ nkwa (Hwɛ Hos. 6:1, 2”.) Hans K. Lakondelle, Deliverance in the Psalms (Berrien Springs, MI: First Impressions, 1983) – PP 180, 181. Ne nwanwa a ɛyɛ ne sɛ, Onyankopɔn ayɛ krado sɛ Ɔde bɔne bɛfiri, na ɛnyɛ sɛ Ɔbɛtwe wɔn aso. Ɛno na ɛhyɛ Onyankopɔn anidie ho nkuran (Dw. 130:4, Rom. 2:4). Nokorɛ som gyina Onyankopɔn dɔ suban ho nkamfoɔ so, na ɛnyɛ asotwe ho suro so.

Wɔfrɛ Onyankopɔn mma sɛ yɛmma yɛn ani nna Awurade so (Dw. 27:14, 37:34). Hebri kasa qawah, “twɛn”, a ɛkyerɛ sɛ “woretene wo nsa”, no mu na Hebri asɛmfua a ɛkyerɛ “anidasoɔ” no firie. Ɛno nti sɛ yɛrema yɛn ani ada Awurade soɔ no nkyerɛ sɛ yɛregyae mu ama awerɛhodie, na mmom sɛ yɛrenya anidasoɔ atwɛn anaa yɛde anigyeɛ rehwɛ Awurade Nkwagyeɛ kwan. Ɔdwontofoɔ no anidasoɔ nnyina n’ankasa so na mmom Onyankopɔn asɛm so (Dw. 130:5). Yɛrema yɛn ani ada Awurade soɔ no nyɛ kwa, ɛfiri sɛ, anadwo sum akyi no, ɔsoro nkwagyeɛ adekyeɛ nso ba.

Hwɛ sɛnea ɔdwontofoɔ no ara adesrɛ abɛyɛ ɔmanmu no nyinaa deɛ (Dw. 130:7, 8). Ntetemu biara nni ankorankorɛ yiedie ne nnipa no nyinaa deɛ mu. Ɛno nti obi mmɔ mpaeɛ mma ɔno nko ara ho na mmom ɔmanmu no nyinaa. Sɛ yɛyɛ agyidifoɔ yi, yɛyɛ ɔman no fa bi, na nea ɛka ɔman no fa bi no, ɛka obiara.

`Dwene asɛmmisa “Yah, sɛ Wodi amumuyɔdeɛ akyiri a, Awurade, hwan na anka ɔbɛgyina?” (Dw. 130:3) no ho. Deɛn na ɛkyerɛ w’ankasa? Ɛhe na wobɛgyina sɛ anka Awurade di wamumuyɔdeɛ akyiri a?`