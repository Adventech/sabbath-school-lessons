---
title:  N’adɔeɛ Wɔ Hɔ Daa
date:   11/02/2024
---

`Kenkan Nnwom 136. Deɛn adwene na ɛdi akotene wɔ saa Nnwom yi mu? Ɛhefa na ɔdwontofoɔ no nya ne nnyinasoɔ a ɔwɔ fa nea wagye atom na ahyeta baabiara no firie?`

Nnwom 136 frɛ Onyankopɔn nkurɔfoɔ sɛ wɔnyi Awurade ayɛ wɔ N’adɔeɛ ho sɛnea ɛda adi wɔ adebɔ (Dw. 136:4-9) ne Israelfoɔ abakɔsɛm (Dw. 136:10-22) mu no. “Adɔeɛ” (Hebri kasa Khesed a ɛkyerɛ “ɔdɔ a enhinhim”) no kyerɛ Onyankopɔn ayamye ne Ne nokorɛdie a Ɔwɔ ma N’adebɔ ne N’apam a Ɔne Israelfoɔ wɔ no. Nnwom nwoma no da no adi sɛ Onyankopɔn kɛseyɛ ne N’animuonyam no nyinaa hyɛ Ne dɔ a enhinhim no mu.

Awurade yɛ “anyame mu Nyankopɔn” ne “awuranom mu Awurade” a ɛyɛ Hebri abebuo a ɛkyerɛ “Onyankopɔn Kɛseyɛ No” (Dw. 136:1-3), ɛnyɛ sɛ anyame foforɔ bi wɔ hɔ, na mmom Ɔno nkutoo ne Onyankopɔn.

Awurade anwanwadeɛ ahoroɔ a ɛnni nsɛsoɔ no nyinaa yɛ Ne tumi ho adansedie a akyinnyeɛ biara nni ho (Dw. 136:4). Onyankopɔn bɔɔ ɔsoro, asase ne ɔsoro asafo nyinaa a abosonsomfoɔ som wɔn no (Deut. 4:19). Nanso Nnwom nwoma no pa abosonsomfoɔ anyame no tumi ne ahotosoɔ tumi biara a ɛfiri nnipa no ho ntoma. Ne nyinaa firi abɔdeɛ mu. Ne nyinaa yɛ abɔdeɛ bi kwa, na ɛnnyɛ Ɔbɔadeɛ no; nsonsonoeɛ a ɛho hia pa ara.

Awurade Nsa a ɛyɛ den ne basa a Watene mu (Dw. 136:12) ho mfoni no si Onyankopɔn tumi ne N’adɔeɛ a emu nni hwehwɛbea no so dua.

Ɛsɛ sɛ Onyankopɔn adɔeɛ wɔ adebɔ ne abakɔsɛm mu no hyɛ Ne nkurɔfoɔ nkuran ma wɔnya Ne mu ahotosoɔ na wɔkɔ so ara yɛ nokorɛdifoɔ ma N’apam no. Wɔsi Nnwom ntimu “na N’adɔeɛ wɔ hɔ daa” no so mprɛ 26 wɔ Dw. 136 mu, nam so rema wɔn a wɔsom no anya awerɛhyɛmu sɛ Awurade No nsesa, na Ɔbɛti N’adɔeɛ a atwam no mu ama awoɔntoatoasoɔ foforɔ biara. Onyankopɔn kae Ne nkurɔfoɔ (Dw. 136:23) na Ɔyɛ nokorɛdifoɔ wɔ N’adom apam ho. Gyidie a ɛwɔ Awurade abodwokyɛre adɔeɛ mu no ne Bible gyidie nnyinasoɔ a ɛno ne ɔsom anigyeɛ ne ahotosoɔ, ne koomyɛ ne ahonu.

Wɔde Onyankopɔn dwene a Ɔdwene wiase nyinaa ho no na ɛwie Nnwom 136 no (Dw. 136:23-25). Onyankopɔn adɔeɛ no ntoam nkɔduru Israelfoɔ nko ara so, na mmom adebɔ nyinaa so. Ne saa nti Nnwom nwoma no kasa fa Onyankopɔn amansan adom gyeɛ no ho na ɛtu fo sɛ wiase nyinaa nka Israelfoɔ ho wɔ Awurade ayɛyie no mu. (Hwɛ Lk. 2:10, Yoh. 3:16, Asom. 15:17 nso).

`Sɛn na Yesu a Ɔsɛn asɛnnua no soɔ, rewu sɛ yɛn bɔne nsiananmu ho mfoni no, si da nokorɛ a ɛso fa Onyankopɔn ho sɛ “Ne dɔ tim hɔ daa” no adi kɛse pa ara?`