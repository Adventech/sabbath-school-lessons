---
title:  Ɛnhinhim Te Sɛ Sion Bepɔ
date:   14/03/2024
---

`Kenkan Dw. 125:1, 2. Sɛn na wɔsi da wɔn a wɔde wɔn ho to Onyankopɔn soɔ no adi wɔ ha?`

Wɔde wɔn a wɔde wɔn ho to Awurade soɔ no toto bepɔ Sion, ahoɔden ne denyɛ nsohyɛdeɛ no ho. Mmepɔ a atwa Yerusalem kuro ho ahyia no fɛ a ɛyɛ no hyɛɛ ɔNnwom tofoɔ no nkuran maa ɔgyee ɔsoro bammɔ nokorɛ a ɛyɛ no tomm (Dw. 5:12; 32:7, 10). Bepɔ a wɔkyekyeree Yerusalem kuro no wɔ soɔ no kɛseɛ, ne fɛ, ne si a ɛbɛsi hɔ afebɔɔ no ma ahotosoɔ a emu dɔ. Ɛnte sɛ mmepɔ a ɔbɔnefoɔ no di so a etutu kɔgu po mu no (Dw. 46:2). Onyankopɔn bammɔ mu ahotosoɔ no bɛyɛ kɛse mpo wɔ nokorɛ a ɛyɛ sɛ bɔne taa di nkonim no mu. Nanso saa abɔnefosɛm no nyinaa mu no, Onyankopɔn nkurɔfoɔ bɛtumi anya anidasoɔ.

`Kenkan Dw. 125:3-5. Sɛn na wɔsɔ ateneneefoɔ hwɛ? Adesua bɛn na ɛwɔ hɔ ma yɛn?`

Ɔbɔnefoɔ no nkonimdie bɛtumi ama Onyankopɔn mma apa aba, na ebia, wɔbɛpɛ sɛ wɛbɛdi wɔn anammɔn akyi (Dw. 73:2-13; 94:3). Bepɔ Sion tim a ɛtim hɔ daa no ntumi mma wɔn a wɔtwe wɔn ho firi Awurade ho no nsane mma. Nnipa no da so ara wɔ ahofadie sɛ “wɔde wɔn nsa bɛyɛ bɔne” (Dw. 125:3), na “wɔasane afa wɔn akwan bɔne so” (Dw. 125:5). Onyankopɔn yɛ Ɔteneneeni na Ɔbɛbu obiara a ɔte atua no atɛn aka nnebɔneyɛfoɔ a wɔansakra wɔn adwene no ho.

Ɛha na wɔfrɛ Onyankopɔn nkurɔfoɔ sɛ wɔnyina pintinn wɔ Awurade mu gyidie ne ahotosoɔ mu sɛnea bepɔ Sion yɛ wɔn dwankɔbea a ɛgyina hɔ pintinn no. Ɛne sɛ, mpo berɛ a yɛnte nneɛma bi ase no, yɛbɛtumi akɔ so ara anya Onyankopɔn ayamye mu ahotosoɔ.

“Bɔne a ɛbaa wiase mu, Kristo Nipasu, N’awoɔ, Ne wusɔreɛ, ne nneɛma atitire foforɔ pii a ɛwɔ Bible no mu yɛ ahintasɛm ahoroɔ a emu dɔ boro nnipa adwene nkyerɛaseɛ, anaa mpo sɛ ɛbɛtumi ate aseɛ yie. Nanso yɛnni nnyinasoɔ biara a ɛsɛ sɛ yɛde gye Onyankopɔn asɛm ho akyinnyeɛ ɛfiri sɛ yɛntumi nte Ne tumidie ho ahintasɛm ase. Biribiara yɛ anwanwadeɛ a ɛboro yɛn nimdeɛ so. Ɛnneɛ afei yɛhunu sɛ honhom wiase nso ahintasɛm pii wɔ hɔ a yɛntumi nte aseɛ a, ɛsɛ sɛ yɛn ho dwiri yɛn anaa? Ɔhaw no gyina nnipa adwene a ɛsua na ɛyɛ mmerɛ no nko ara so. Onyankopɔn ama yɛn nnyinasoɔ a ɛdɔɔso fa Wɔn soro suban ho wɔ twerɛsɛm no mu, na ɛnsɛ sɛ yɛgye N’asɛm ho akyinnyeɛ ɛfiri sɛ yɛntumi nte Ne tumidie ho ahintasɛm no nyinaa ase” – EGW, SC 106, 107.