---
title:  Ɔsom A Ɛnni Awieeɛ
date:   16/03/2024
---

### Nnawɔtwe yi adesua
Dw. 134; Yes. 42:10-12; Adi. 14:3; Dw. 15; 101:1-3; 96; Adi. 14:6-12; Yoh. 4:23, 24.

> <p>Nkaebɔsɛm</p>
> “Mete aseɛ yi, mɛto Nnwom mama Awurade, mewɔ hɔ yi mɛto ayeyie Nnwom mama me Nyankopɔn” (Dw. 104:33).

Berɛ a yɛn suahunu a ɛwɔ Onyankopɔn adom ne Ne tumi mu rekɔ soro no, ɔkae yɛn sɛ yɛne ɔdwontofoɔ no mmisa sɛ: Ɛdeɛn na mede bɛhyɛ Awurade ananmu Ne yie a Ɔyɛ me nyinaa ho? “Mmuaeɛ a ɛdi mu ne sɛ wode w’abrabɔ nyinaa bɛdi nokorɛ ama Onyankopɔn.

Nnwom nwoma no mu no, Israel nyɛ ɔman ketewa bi, na mmom “asafo kɛseɛ” (Dw. 22:22, 25; 35:18). Yei da no adi sɛ botaeɛ titire a wɔde frɛɛ Israel ne sɛ wɔmmɛyi Onyankopɔn ayɛ na wɔnni adanseɛ mfa Ne ho nkyerɛ aman nkaeɛ no, ɛfiri sɛ Awurade hwehwɛ sɛ wiase nyinaa bɛka Ne nkurɔfoɔ ho wɔ ɔsom mu. Wɔhunu Onyankopɔn nkurɔfoɔ sɛ ateneneefoɔ a wɔsom Awurade a wɔn anidasoɔ wɔ Ne mu ne Ne dɔ mu.

Wɔhunu asafo kɛseɛ a wɔreyi Awurade ayɛ sɛ ɛno ne ɔsom amapa. Yei nkyerɛ sɛ ankorankorɛ mpaebɔ ne n’ayɛyie yɛ adeɛ a ɛho nhia wɔ Israelfoɔ mu. Ɔkwan foforɔ so no ankorankorɛ a wɔsom Onyankopɔn no de ayɛyie foforɔ kanyan wɔn a wɔbom som no (Dw. 22:22, 25), berɛ a ankorankorɛ ɔsom no nya ne nnyinasoɔ wɔ ayɔnkofa sononko a ɛne asafo no bɛnya mu. Wɔfrɛ ɔman a wɔsom no sɛ “Ateneneefoɔ dwabɔ” (Dw. 111:1). Ateneneefoɔ nim Onyankopɔn (Dw. 36:10) na Onyankopɔn nim wɔn (Dw. 37:18), na saa suahunu yi wura wɔn abrabɔ mu baabiara.