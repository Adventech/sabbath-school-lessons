---
title:  Monka N’animuonyam Amanaman Mu
date:   20/03/2024
---

`Kenkan Dw. 96. Ɔsom mu afa horoɔ bɛn na wɔbɔ din wɔ ha?`

Nnwontoɔ ka ɔsom a yɛde som Awurade no ho (Dw. 96:1, 2), sɛ yɛreyi Ne din ayɛ (Dw. 96:2), yɛreka Ne papayɛ ne Ne kɛseyɛ (Dw. 96:3, 4), na wode akyɛdeɛ reba N’asɔrefie (Dw. 96:8). Sɛ yɛde ɔsom su ahoroɔ a yɛnim no dada no to nkyɛn a, Dw. 96 de ɔsom baako a ɛntaa nna adi to dwa, ɛno ne sɛ yɛrekɔ nnipa afoforɔ nkyɛn na yɛde Awurade ahennie ho asɛm akɔma wɔn (Dw. 96:2, 3, 10). Nanso dwontoɔ, ayɛyie, akyɛdeɛ wɔde ba asɔrefie ne asɛmpa no ho dawubɔ nni ɛhyeɛ biara na mmom ne nyinaa yɛ ɔsom. Onyankopɔn nkwagyeɛ ho dawubɔ a ɛkɔ aman nyinaa so no ma akadeɛ a yɛde bɛyi no ayɛ ne akwankyerɛ a yɛde bɛsom. Hwɛ sɛnea sɛnti a wɔsom ne nsɛm a wɔde ma nkurɔfoɔ afoforɔ no bɔ mpu ne mpu: “Na Awurade yɛ kɛseɛ” (Dw. 96:4), “na aman anyame nyinaa yɛ abosonhuhuo na Awurade mmom na Ɔyɛɛ ɔsoro” (Dw. 96:5). “Awurade di hene” (Dw. 96:10) na “Ɔrebɛbu wiase atɛn tenenee mu” (Dw. 96:13). Anyamesɛnka botaeɛ ne sɛ ɛbɛka Onyankopɔn nkurɔfoɔ ne nnipa afoforɔ abom na awieeɛ no abɔdeɛ nyinaa bɛsom Awurade (Dw. 96:11-13).

Ɔsom hyɛ aseɛ firi sɛnea yɛhunu Awurade wɔ yɛn mu, sɛ Ɔyɛ Ɔbɔadeɛ, Ɔhene ne Ɔtemmufoɔ (Dw. 96:5, 10, 13). Ɛnneɛ na ɔsom ne sɛ yɛrekae nea Onyankopɔn ayɛ atwam (adebɔ), yɛrekae Ne mprempren anwanwadeɛ ahoroɔ (Onyankopɔn kura wiase yi mu na Ɔda so di hene), na yɛrehwɛ nea Ɔbɛyɛ no daakye (Awieeɛ - berɛ atemmuo ne nkwa foforɔ wɔ ɔsoro foforɔ ne asase foforɔ mu).

Atemmuo a ɛwɔ Nnwom Nwoma mu no kyerɛ si a wɔde ɔsoro asomdwoeɛ nhyehyɛɛ, atɛntenenee ne yiedie bɛsi hɔ bio wɔ wiase a ntɛnkyea ne amanehunu ahyɛ mu ma seesei no mu. Ne saa nti wiase nyinaa di ahurisie wɔ Onyankopɔn atemmuo akwanhwɛ no anim (Dw. 96:10-13; 98:4-9). Ɛsɛ sɛ nokorɛ a ɛyɛ sɛ Awurade yɛ Tenenee Temmufoɔ no kanyan nnipa ma wɔsom No wɔ kronkronyɛ ne “ahopopoɔ” mu na abɔ wɔn kɔkɔ afa ɔsom a wɔsom no biara biara no ho (Dw. 96:9). Ɔsom yɛ nneɛma mmienu, anigyeɛ kɛseɛ ne awerɛhyɛmu (Dw. 96:1, 2, 11-13) ne ɛhu kronkron ne anidie (Dw. 96:4, 9).

Amansan adesrɛ a ɛwɔ Dw. 96, sɛ wɔnsɔre Ɔbɔadeɛ ne Ɔtemmufoɔ no da adi wɔ Onyankopɔn asɛmpa a ɛtwa toɔ a Ɔde ma wiase no mu, abɔfoɔ mmiɛnsa nkransɛm a ɛwɔ Adi. 14:6-12. Akwan pii so no saa Nnwom Nwoma yi de awieeɛ - berɛ mu nkransɛm yi reto dwa: adebɔ, nkwagyeɛ (“daa asɛmpa”), ɔsom ne atemmuo. Ne nyinaa ka ho bi.

`Fa Nnwom Nwoma ne abɔfoɔ mmiɛnsa nkransɛm no toto ho (Adi. 14:6-12). Akwan bɛn so na ɛkyerɛkyerɛ nokwasɛm korɔ no ara te sɛ saa awieeɛ - berɛ mu nkransɛm a ɛsɛ sɛ yɛde ma wiase no?`