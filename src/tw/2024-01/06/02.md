---
title:  Ɔkofoɔ Onimuonyamfoɔ No
date:   04/02/2024
---

`Kenkan Nnwom 18:3-18; 76:3-9, 12; ne 144:5-7. Sɛn na wɔda Awurade adi wɔ akenkansɛm yinom mu? Ɛdeɛn na mfoni yinom ka fa ahoboa a Onyankopɔn ayɛ sɛ Ɔbɛgye Ne nkurɔfoɔ ho?`

Nnwom yinom yi Awurade ayɛ wɔ Ne tumi nwanwasoɔ a Ɔwɔ wɔ atuatefoɔ bɔne a wɔhunahuna Ne nkurɔfoɔ no so. Wɔhunu Onyankopɔn wɔ N’animuonyam mu sɛ Ɔkofoɔ ne Ɔtemmufoɔ. Yehunu Onyankopɔn su sɛ Ɔkofoɔ mprɛ pii wɔ Nnwom nwoma no mu na ɛka sɛnea Onyankopɔn mmuaeɛ ma Ne nkurɔfoɔ sufrɛ ne wɔn amanehunu ano yɛ den na ɛyɛ ɔhare so teɛ.

“Na Awurade boom ɔsoro, na Ɔsorosoroni no maa wɔtee Ne nne asukɔtweaa ne nnyansramma. Na Ɔtoto N’agyan de bɔɔ wɔn hwetee, ne asraman bebree de tanee wɔn ani. Ɛna ɛpo mu mmɔnka yiyii adie, na wiase nnyinasoɔ ho daa hɔ, ɛfiri Wateatea, Awurade, ne Wo hwene mu home hahyeehahyee no” (Dw. 18:13-15).

Ɛsɛ sɛ Onyankopɔn nneyɛɛ pintinnyɛ ne ɛmu duru kɛkɛ mpo bɔ akyinnyegyeɛ biara a ɛfa Ne nhwɛsoɔ kɛseɛ ne N’ayamyɛ a Ɔwɔ ma amanehunufoɔ anaasɛ nea ɛfa Ne tumi a Ɔde di bɔne so nkonim no hwete. Yɛhia sɛ yɛtwɛn No kɛkɛ ma No yɛ.

Awieeɛ no Onyankopɔn nkurɔfoɔ mpo, te sɛ Dawid, wɔ ɔko mu no - ɔgyeɛ amfa nnipa kwan so. Ɔne Onyankopɔn atamfo akodie bebree mu no, ɔhene Dawid yi Onyankopɔn ayɛ sɛ ɔno nko ara na nkonimdie no wɔ no. Na anka ɛbɛyɛ mmerɛ ama Dawid sɛ ɔbɛgye nea ɛsiiɛ no ho abasobɔ ama ne ho wɔ ne yieyɛ ne ne nkonimdie mu, nanso na ɛnyɛ n’adwene ne no. Na ɔnim baabi a ne tumi no firi baeɛ.

Ɛwom sɛ Dawid kaa sɛ Awurade kyerɛɛ ne nsa akodie (Dw. 18:34) nanso wamfa ne ho anto n’akodie nyansa so wɔ Nnwom nwoma no mu baabiara. Mmom, Onyankopɔn na Ɔko maa Dawid na Ɔgye no (Dw. 18:47, 48).

Nnwom nwoma no mu no, wɔhunu ɔhene Dawid sɛ ɔkofoɔ a ɔdi yie, ɔdi dwuma sɛ ɔdwontoni a ɔnim de na ɔyi Awurade ayɛ sɛ Ɔno nko ara ne Ɔgyefoɔ na Ɔsɔ ne nkurɔfoɔ mu (Dw. 144:10-15).

Dawid ahoɔden firi ayeyie a ɔde ma Awurade ne mpaebɔ, a ɛwɔ tumi sene akodeɛ biara mu. Onyankopɔn nko ara na ɛsɛ sɛ yɛde yɛn ho to Ne so na yɛsom No.

`Akyɛdeɛ ne nyansa ne yiedie biara a woanya no abrabɔ mu no, adɛn nti na berɛ biara ɛsɛ sɛ wokae baabi a ne nyinaa firi? Sɛ wo werɛ firi baabi a ɛfiri no a, ɔhaw bɛn na wohyia?`