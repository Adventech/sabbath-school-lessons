---
title:  Abasamtuo Nnwom Bi
date:   09/01/2024
---

Sɛ yɛde nnwom nwoma no rebɔ mpaeɛ no boro sɛ ɛboa asɔrefoɔ no ma wɔtumi bɔ mpaeɛ yie so. Nnwom no boa ma wɔhunu wɔn suahunu horoɔ sɛnea Onyankopɔn susudua teɛ na ɛboa berɛ a ɛma anidasoɔ ne ahotosoɔ sɛ Onyankopɔn wɔ hɔ.

`Kenkan Dw. 22. Ɛdeɛn na yɛbɛtumi asua afiri saa Nnwom yi mu fa Onyankopɔn mu ahotosoɔ wɔ ahohia kɛseɛ mu?`

Abubuo nsɛm a ɛwɔ Dw. 22:1 no bɛtumi aboa nkurɔfoɔ a wɔrehunu amane ama wɔada wɔn awerɛhodie ne wɔn ankonamyɛ adi: “Me Nyankopɔn, Me Nyankopɔn, deɛn nti na Woagya me? Me su a mesu mefrɛ Woɔ ne me nkwagyeɛ ntam ware.”

Nokorɛ nie, saa nsɛm yi yɛ nsɛm a Akristofoɔ dodoɔ no ara nim ɛfiri sɛ nsɛm korɔ no ara na Yesu ankasa kaeɛ berɛ a na Ɔsɛne asɛnnua no soɔ, a ɛrekyerɛ yɛn sɛnea nnwom horoɔ no si dii akotene wɔ Kristo suahunu mu (hwɛ Mat. 27:46).

Nanso, amanehunu ne sɔhwɛ ahoroɔ no mu mpo no, wɔda saa nsɛm yi adi sɛ, “Mɛbɔ Wo din makyerɛ me nuanom, mɛkamfo Wo asafo mu” (Dw. 22:22).

Ɛne sɛ, ɛwom sɛ ebia a w’atenka no ne ɔɔdwontoni no deɛ renyɛ pɛ deɛ, nanso ɔɔdwontoni no kɔɔ so ara daa ne gyidie adi wɔ Onyankopɔn mu na ɔpaee mu kaa sɛ ɛmfa ho ne nea ɛbɛsie, ɔbɛkɔ so ahyɛ Onyankopɔn animuonyam.

Asɛm ne sɛ, berɛ a nnwom [nwoma] no ma yɛn nsɛm a yɛde bɛbɔ mpaeɛ no, ɛsane nso kyerɛ yɛn sɛ yɛnhwɛ ntra yɛn kane tebea no so, sɛ yɛnnam gyidie so nhunu berɛ a wɔbɛsane de yɛn bra asi hɔ bio ɛnam Onyankopwn adom nti.

Ɛno nti sɛ yɛgyina nnwom [nwoma] no so bɔ mpaeɛ a ɛde yɛn kɔ honhom nkɔanim foforɔ mu. Nnwom no ma asɔrefoɔ akwannya ma wɔda wɔn atenka ne wɔn nteaseɛ adi, na ɛmma wɔnyɛ sɛ nea wɔteɛ seesei no ara. Ɛboa ma asɔrefoɔ no gya wɔn yea, wɔn hwammɔdie, wɔn abufuo, ne wɔn abasamtuo nnesoa no wɔ Onyankopɔn anim na wɔde wɔn ho to Ne so, sɛnea wɔn tebea no teɛ biara.

Sɛ wɔfiri adwotwa mu kɔ ayeyie mu no da adi wɔ nnwom ahoroɔ pii mu a ɛkyerɛ honhom mu nsakraeɛ a ɔgyidini no akɔ mu berɛ a wɔgyee ɔsoro adom ne mpaebɔ awerɛkyekyerɛ no.

`Yɛbɛyɛ deɛn asua sɛ yɛbɛhwɛ atra yɛn mprempren yi sɔhwɛ horoɔ no, na yɛde yɛn ho ato Onyankopɔn papayɛ so, ɛmfa ho ne biribiara a yɛhyia seesei no?`