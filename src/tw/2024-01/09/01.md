---
title:  Nhyira Ne Nea Ɔba Awurade Din Mu
date:   24/02/2024
---

Nhyira Ne Nea Ɔbra Awurade Din Mu

### Nnawɔtwe yi adesua
Dw. 23; Yoh. 10:11-15; Dw. 22; 89:27-32; Kol. 1:16; Dw. 2; Heb. 7:20-28.

> <p>Nkaebɔsɛm</p>
> “Ɔboɔ a abantofoɔ apo no abɛyɛ tweaso boɔ titire. Awurade na Ɔmaa yei yɛeɛ; ɛyɛ nwanwa yɛn ani so” (Dw. 118:22, 23).

Nnwom nwoma no di Kristo nipasu ne Ne som adwuma no ho adanseɛ. Yɛhunu Ne dwumadie a ɛwɔ nkwagyeɛ nhyehyɛɛ mu no nyinaa wɔ Nnwom nwoma no mu. Akwan horoɔ so no, wɔde Kristo abrabɔ ne N’adwuma yɛ abebudeɛ na wɔhyɛ ho nkɔm wom.

Atifisɛm horoɔ a wɔda no adi wɔ Nnwom no mu bi ne Kristo nyameyɛ, N’abayɛ, Ne setie, N’ani a ɛku Onyankopɔn asɔrefie ho, Ne nsohyɛdeɛ sɛ Odwanhwɛfoɔ Pa no, yi a wɔyii No maeɛ, N’amanehunu, Ne nnompe a ebi mu ammuo, Ne wuo, Ne wusɔreɛ, Ne sorokɔ, N’asɔfodie, ne N’ahennie. Ne nyinaa wɔ hɔ sɛnea wɔhyɛɛ ho nkɔm mfeha bebree ansa na Yesu reba wɔ ɔhonam mu no.

Ɛnyɛ nwanwa sɛ, berɛ a na Yesu rekasa fa Ne som adwuma ho kyerɛ asuafoɔ no wɔ Emaus kwan soɔ no, Ɔtwee adwene kɔɔ Nnwom horoɔ no so (Lk. 24:44). Na Ɔpɛ sɛ wɔhwehwɛ Nnwom no mu nya adansedeɛ a ɛfa oniiko a Ɔyɛ ho.

Nnwom horoɔ a ɛyɛ nsɛsodeɛ a ɛnnyaa ne mmamu wɔ Kristo mu no mu bi ne Dw. 24; 45; 72; ne 101 (Ɔhempɔn ne Otemmufoɔ pa no), ne Dw. 88 ne 102 (Onyankopɔn akoa manehunufoɔ no mpaebɔ).

Nnwom no nyinaa mu no, ɛnam ɔdwontofoɔ no adwotwa, aseda horoɔ, ayeyie ne atɛntenenee ho su ne emu ɔgyeɛ so ma yɛtumi te Kristo mpaeɛ a Ɔbɔ maa wiase nkwagyeɛ no nnyegyeeɛ.