---
title:  Ɔsoro Ahopakyire Dwanhwɛfoɔ
date:   25/02/2024
---

`Kenkan Dw. 23; 28:9; 80:1; 78:52, 53; 79:13; ne 100:3. Sɛn na ayɔnkofa a ɛda Awurade ne Ne nkurɔfoɔ ntam no si da adi wɔ saa nyitohɔsɛm horoɔ yi mu?`

Awurade mfoni a wɔda no adi sɛ Odwanhwɛfoɔ, ne Onyankopɔn nkurɔfoɔ a wɔda wɔn adi sɛ nnwan a wɔwɔ N’adidibea no to hann bi to Onyankopɔn bammɔ ne Ne nhwɛsopa a Ɔde ma Ne nkurɔfoɔ, ne nkurɔfoɔ no ahotosoɔ a ɛwɔ Onyankopɔn mu sɛ Ɔbɛma wɔn ahiadeɛ nyinaa no so. Mfoni no kyerɛ ayɔnkofa pa a ɛda Onyankopɔn ne Ne nkurɔfoɔ ntam, ɛfiri sɛ nnwanhwɛfoɔ ne wɔn nnwan na ɛteɛ, a wɔbɔ odwan koro biara ho ban. Odwanhwɛfoɔ abebudeɛ yi sane kyerɛ Onyankopɔn wurayɛ wɔ Ne nnwan no so ho adansedeɛ akɛseɛ mmienu: adebɔ (Dw. 95:6, 7; 100:3), ne apam (Dw. 28:9; Heb. 13:20).

Ɔsoro Dwanhwɛfoɔ a Ɔdii Yosef anim sɛ nnwankuo bi no ho mfoni no (Dw. 80:1) twe adwene kɔ Yakob nhyirasɛm a ɔde maa Yosef no so, faako a wɔda Onyankopɔn adi sɛ Israel Dwanhwɛfoɔ no (Gen. 49:24).

Na wɔbu ahemfo sɛ wɔyɛ wɔn nkurɔfoɔ so nnwanhwɛfoɔ (2 Sam. 5:2). Nanso nokorɛm no, Onyankopɔn nkutoo na Ɔfata saa abɔdin no, ɛfiri sɛ, asase so ahemfo no mu dodoɔ mfa saa ɛfrɛ yi nyɛ adwuma. Yesu nkutoo na Ɔyɛɛ saa; enti na wɔfrɛ No Odwanhwɛfoɔ Pa no.

`Kenkan Yoh. 10:11-15. Ɛdeɛn na Yesu ka fa N’ankasa ho sɛ Odwanhwɛfoɔ Pa no?`

Yɛnam ɔsoro Dwanhwɛfoɔ no nnwankuo no nim a wɔnim Ne nne no so hunu ayɔnkofa amapa a ɛda Ɔne wɔn ntam no (Yoh. 10:4, 27). Ɛde bɛsi nnɛ no, sɛ Mfimfini Apueeɛ aman so nnwanhwɛfoɔ no nnwan di afra a, wɔtumi frɛ ma wɔn nnwan no firi dodoɔ no mu bɛdi wɔn akyi.

Ɛtɔ da a Onyankopɔn nnwankuo no fa amanehunu horoɔ mu, a wɔn nteaseɛ ne sɛ ɛyɛ sɛnkyerɛnneɛ sɛ Onyankopɔn bo nnwo wɔn nneyɛɛ so nti na Wapo wɔn. Nanso Odwanhwɛfoɔ Pa no nnya Ne nnwan a wɔafom kwan no, na mmom Ɔhwehwɛ wɔn gye wɔn nkwa. Yei yɛ Onyankopɔn ne Ne nkurɔfoɔ ayɔnkofa no ho mfoni a ano yɛ den. Ɔwɔ ɔpɛ no sɛ Ɔbɛwu ama Ne nnwan no (Yoh. 10:11, 15) na Wagyina wɔn anan mu ayɛ afɔrebɔ Adwammaa no (Yoh. 1:29). Bio, Yesu gye toom sɛ Ɔbɛfrɛ Ne nnwan a wɔwowɔ nnwankuo afoforɔ mu no de wɔn abom sɛ nnwankuo baako (Yoh. 10:16).

`Akwan bɛn so na daa daa wobɛtumi afa nea wɔde ahyɛ yɛn bɔ wɔ fa a yɛrefa Yesu sɛ yɛn Dwanhwɛfoɔ Pa no de ayɛ wo deɛ?`