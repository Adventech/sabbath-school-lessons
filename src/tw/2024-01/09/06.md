---
title:  Melkisedek Dibea So Daapem Sɔfoɔ
date:   29/02/2024
---

`Kenkan Dw. 110:4-7. Sɛn na Kristo asɔfodie no si yɛ sononko, na anidasoɔ kɛseɛ bɛn na yɛbɛtumi ahunu no wɔ Kristo soro asɔfodie no mu?`

Onyankopɔn de daapem ahennie (Dw. 110:1-3) ne asɔfodie a ɛkyɛn soɔ a ɛyɛ Melkisedek dibea no adom Mesaia no (nky. 4-7). Awurade de animuonyam bɔhyɛ bi asɔ N’asɛm no ano (Heb. 6:18). Ntam a Onyankopɔn kaeɛ sɛ Ɔrennyane sɛ Ɔbɛma yɛn Ɔsɔfoɔ a Ɔwie pɛyɛ no yɛ N’adom no ho sɛnkyerɛnneɛ. Nnipa bɔne ne wɔn atuateɛ horoɔ no kɔ so ara hyɛ Onyankopɔn abufuo ma No gyae Ne nkurɔfoɔ akyidie, nanso Ne ntam no nsesa, na ɛhyɛ N’adom mu kena sɛ Ɔbɛsianka N’atemmuo no wɔ wɔn a wɔanya adwensakra no so (Exod. 32:14; Dw. 106:45).

Ɔsoro ntam no de ade foforɔ bi ka Dawid apam no ho, berɛ a ɛka sɛ Ɔhempɔn a Ɔyɛ Mesaia no sane yɛ Ɔsɔfoɔ nso no (Dw. 110:4). Na Israel ahemfo no rentumi nyɛ Lewi asɔfoɔ adwuma no bi (Num. 8:19; 2 Be. 26:16-21). Sɛ Atwerɛ no ka sɛ ahemfo anaa nkurɔfoɔ de afɔrebɔdeɛ ba a na ɛkyerɛ sɛ wɔde rebrɛ asɔfoɔ a wɔn na wɔbɔ afɔreɛ no. Dw. 110 no de nsonsonoeɛ to Ɔhempɔn a Ɔyɛ Mesaia no ne Israel ahemfo ne asɔfoɔ a aka no ntam. Kristo asɔfodie no firi Melkisedek a na ɔyɛ Salem (Yerusalem) hene ne “ɔsorosoro Nyankopɔn” (Gen. 14:18-20) sɔfoɔ no. Apam Dada no nkasa mfa Ɔhene Dawid anaa Israel hene foforɔ biara ho sɛ ɔwɔ asɔfodie a ɛfiri Melkisedek dibea so, gye sɛ Dw. 110. Ɛda adi pefee sɛ saa Nnwom yi kasa fa ɔhene-a-ɔyɛ-sɔfoɔ sononko bi ho wɔ Israel abakɔsɛm mu.

`Kenkan Heb. 7:20-28. Ɛdeɛn ne nkyerɛaseɛ binom a ɛfa Kristo asɔfodie a ɛkyɛn soɔ ho no?`

Ɛsiane sɛ na Kristo yɛ ɔsoro Hene ne daapem Sɔfoɔ nti no, na Ɔwɔ tumidie a ɛboro nnipa asɔfoɔ ne nnipa ahemfo deɛ so. Enti no, yɛbɛtumi anya anidasoɔ bi sɛ Kristo kura apam kunini bi a ɛgyina Onyankopɔn apam na ɛnyɛ nnipa deɛ soɔ. Ɔsom wɔ ɔsoro kronkronbea no mu. Bɔne ne owuo nni N’asɔfodie no so tumi te sɛnea ɛwɔ nnipa a wɔyɛ asɔfoɔ no soɔ no, na saa kwan yi soɔ no, Ɔbɛtumi adi ama Ne nkurɔfoɔ na Wagye wɔn nkwa afebɔɔ. Kristo mpatadwuma sɛ Ɔsɔfoɔ a Ɔwie pɛyɛ na Ɔwɔ tema no ma Ne nkurɔfoɔ no daa awerɛhyɛmu bi sɛnea wɔbɛtena Onyankopɔn ahoyie ankasa mu (Heb. 6:19, 20). Kristo adehyeɛ asɔfodie no bɛyi amumuyɛ ahennie no afiri hɔ, ɛnyɛ nnipa akomam deɛ nko, na mmom wiase mu nyinaa nso. Ɔbɛsɔ Dw. 2 bɔhyɛ a ɛka sɛ ɔman biara ne sodifoɔ biara bɛba Kristo adehyeɛ atemmuo ase no mu (Dw. 2:6-9; 110:1, 2, 5, 6). Yesu adehyeɛ asɔfodie no hwehwɛ yɛn setieyɛ ne yɛn ahotosoɔ amapa.