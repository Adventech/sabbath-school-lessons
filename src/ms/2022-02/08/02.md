---
title:  Gunung Moria
date:  15/05/2022
---

`Sila baca Kejadian 22:1–12 dan Ibrani 11:17. Apakah maksud ujian ini? Apakah pelajaran rohani yang diperoleh daripada peristiwa yang menakjubkan ini?`

Kejadian 22 telah menjadi klasik dalam kesusasteraan dunia dan telah memberi inspirasi kepada para ahli falsafah dan artis, bukan hanya para ahli teologi. Walau bagaimanapun, makna ujian Tuhan itu adalah sukar untuk difahami. Perintah ilahi ini bercanggah dengan larangan alkitabiah  terhadap korban manusia yang diterangkan kemudian (Im. 18:21), dan ia pastinya kelihatan bertentangan dengan janji Tuhan tentang perjanjian kekal melalui Ishak (Kej. 15:5).

`Jadi, apakah tujuan Tuhan memanggil dia untuk melakukan ini? Mengapakah  dia diuji dengan cara yang begitu mengerikan?`

Pengertian alkitabiah tentang "ujian" (dalam bahasa Ibrani, nissah) merangkumi dua idea yang bertentangan. Ia merujuk kepada idea penilaian, iaitu, penilaian untuk mengetahui apa yang ada di dalam hati orang yang diuji (Ul. 8:2; bandingkan dengan Kej. 22:12). Tetapi ia juga membawa jaminan anugerah Tuhan bagi pihak yang diuji (Keluaran 20:18–20).

Dalam kes ini, iman Abraham kepada Tuhan membawanya  ke tahap yang mana dia menghadapi risiko kehilangan "masa depan"nya (keturunannya). Namun, oleh kerana dia mempercayai Tuhan, dia akan melakukan apa yang Tuhan minta, tidak kira betapa sukarpun untuk memahaminya. Lagipun, apakah iman itu jika tidak mempercayai apa yang kita tidak nampak atau tidak faham sepenuhnya?

Selain itu, iman alkitabiah bukanlah tentang keupayaan kita untuk memberi kepada Tuhan dan untuk berkorban untuk Dia—walaupun itu, sudah tentu, itu mempunyai peranan (Rom. 12:1)—tetapi tentang keupayaan kita untuk mempercayai Dia dan menerima rahmatNya walaupun kita memahami betapa tidak layaknya kita.

Kebenaran ini ditegaskan lagi dalam apa yang menyusul. Semua pekerjaan Abraham,  aktiviti-aktivitinya yang penuh ketekunan, perjalanannya yang menyakitkan bersama anaknya, bahkan kesediaannya untuk mematuhi dan mengorbankan kepada Tuhan yang terbaik dari dirinya, betapapun itu mengandungi pelajaran, tidak dapat menyelamatkannya. Mengapa? Kerana Tuhan Sendiri telah menyediakan seekor domba jantan untuk korban yang ditentukan, yang dengan sendirinya menunjuk kepada satu-satunya harapan keselamatan bagi dirinya, Yesus.

Maka, Abraham pasti sudah memahami kasih kurnia. Bukan perbuatan kita untuk Tuhan yang menyelamatkan kita, tetapi sebaliknya itu adalah pekerjaan Tuhan untuk kita (Ef. 3:8; bandingkan dengan Rom. 11:33), walau bagaimanapun, seperti Abraham, kita dipanggil untuk bekerja untuk Tuhan, seperti yang ditunjukkan dalam tindakan Abraham (Yakobus 2:2–23).

`Apakah yang dikatakan oleh kisah Abraham dan Ishak di Gunung Moria kepada anda secara peribadi mengenai iman anda dan bagaimana anda menyatakannya?`