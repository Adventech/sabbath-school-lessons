---
title:  Kematian Sarah
date:  17/05/2022
---

Dalam Kejadian 22:23, kita melihat laporan tentang  kelahiran Ribka, yang mendahului perkhawinan  di masa depan antara  Ishak  dan Ribka (Kejadian 24). Begitu juga, laporan kematian dan pengebumian isteri Abraham, Sarah (Kejadian 23), mendahului perkahwinannya dengan Ketura di masa depan (Kej. 25:1–4).

`Sila baca Kejadian 23. Apakah fungsi kisah kematian dan pengebumian Sarah dalam pemenuhan janji Tuhan kepada Abraham?`

Penyebutan kematian Sarah selepas kisah pengorbanan Ishak menunjukkan bahawa dia mungkin telah terjejas oleh kejadian ini, yang hampir mengorbankan nyawa anaknya. Dalam cara tertentu, Sarah juga terlibat dalam "ujian" dengan suaminya. Dia menyertai Abraham dalam perjalanannya. Dia berada di samping Abrahan pada waktu  senang mahupun pada waktu susah. Dia adalah sebahagian daripada hidup Abraham ketika dia sesekali kehilangan imannya (Kej. 12:11–13).

Walaupun kita tidak tahu sejauh mana Sarah tahu tentang kejadian itu selepas ia berlaku, tetapi kita boleh membuat kesimpulan bahawa dia mungkin mengetahui kejadian itu akhirnya. Sarah bukanlah jenis wanita yang akan berdiam diri dalam perkara-perkara yang penting atau hal-hal yang  mengganggunya (bandingkan dengan Kej. 16:3–5; Kej. 18:15; Kej. 21:9, 10). Ketiadaannya dan kesenyapannya, malah masa tepat  kematiannya selepas peristiwa dramatik itu, menunjukkan  lebih banyak  kaitannya dengan peristiwa itu daripada kehadiran fizikalnya. Fakta bahawa usia tua Sarah disebutkan  (Kej. 23:1), dalam keselariannya dengan usia tua Abraham (Kej. 24:1), menunjukkan kepentingan Sarah kepada cerita itu.

Malah, Sarah adalah satu-satunya wanita dalam Perjanjian Lama yang disebutkan bilangan tahunnya, yang boleh menunjukkan penglibatannya dalam cerita itu walaupun selepas peristiwa tersebut. Penumpuan mengenai pembelian tempat pengebumian Sarah (yang merangkumi sebahagian besar bab), bukannya penumpuan mengenai kematiannya, menunjukkan penekanan kaitan Sarah dengan Tanah Perjanjian.

Penyataan secara khusus bahawa Sarah mati "di tanah Kanaan" (Kej. 23:2) menandakan kematian Sarah itu menguatkan akar pertumbuhan  Israel di negeri yang Tuhan janjikan. Sarah adalah orang pertama yang meninggal dalam suku kaum Abraham yang dikebumikan di Tanah Perjanjian. Kebimbangan Abraham tentang dirinya selaku, “‘orang asing dan pendatang’” (Kej. 23:4), dan permohonannya yang bersungguh-sungguh kepada anak-anak Het, menunjukkan bahawa niat Abraham bukan hanya untuk memperoleh tempat perkuburan; dia terutamanya sangat berniat untuk  menetap di tanah itu secara kekal.

`Sila baca Kejadian 23:6. Apakah yang hal ini beritahu kita tentang jenis reputasi Abraham? Mengapakah ini penting dalam memahami apa yang Tuhan mahu dia lakukan?`