---
title:  Tuhan Akan Menyediakan
date:  16/05/2022
---

`Sila baca Kejadian 22:8, 14, 18. Bagaimanakah Tuhan memenuhi janjiNya bahawa   Dia akan menyediakan? Apakah yang disediakan?`

Ketika Ishak bertanya tentang haiwan korban, Abraham memberikan jawapan yang menarik: Tuhan akan “‘menyediakan anak domba untuk korban bakaran bagiNya’” (Kej. 22:8). Namun, bentuk lisan Ibrani sebenarnya boleh bermaksud “Tuhan akan menyediakan diriNya sebagai anak domba.” Kata kerja "menyediakan" (yir'eh lo) digunakan dengan cara yang boleh bermaksud "menyediakan diriNya sendiri."

Maka, apa yang ditunjukkan kepada kita di sini adalah intipati rencana keselamatan, dengan Tuhan Sendiri menderita dan membayar dalam diriNya sendiri hukuman untuk dosa-dosa kita!

`Sila baca Yohanes 1:1–3 dan Roma 5:6–8. Bagaimanakah ayat-ayat ini membantu kita memahami apa yang berlaku di Salib, yang digambarkan dalam pengorbanan di sini, di Gunung Moria?`

Di sana, di Gunung Moria, jauh sebelum salib, domba jantan korban “yang tanduknya tersangkut dalam belukar” (Kej. 22:13) menunjuk tepat kepada Yesus. Dialah Yang  “dilihat” di sini, seperti yang dijelaskan Abraham kemudian, “Di atas gunung  di mana TUHAN kelihatan” (Kej. 22:14, terjemahan pengarang). Yesus sendiri telah menunjuk kepada ucapan Abraham yang bersifat nubuatan itu, ketika Dia berkata, mengumandangkan kembali  kenyataan Abraham: “‘Abraham bapamu bersukacita bahwa ia akan melihat hari-Ku dan ia telah melihatnya dan ia bersukacita’” (Yohanes 8:56).

“Untuk tujuan menanamkan dalam fikiran Abraham realiti injil, serta untuk menguji imannya, Tuhan memerintahkan dia untuk menyembelih anaknya. Penderitaan yang dia alami selama hari-hari gelap pencubaan yang menakutkan itu diizinkan supaya dia dapat memahami dari pengalamannya sendiri sesuatu tentang kebesaran pengorbanan yang dilakukan oleh Tuhan yang tidak terbatas untuk penebusan manusia.”—Ellen G. White, Patriarchs and Prophets, hlm. 154.

`Bagaimanakah apa yang berlaku di sini membantu kita memahami dengan lebih baik apa yang berlaku di kayu salib dan apa yang Tuhan telah deritai bagi pihak kita? Apakah respons kita terhadap apa yang telah dilakukan untuk kita?`