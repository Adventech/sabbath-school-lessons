---
title:  Komen Guru
date:  20/05/2022
---

**Ayat-ayat Utama**: Kejadian 24:1

**Fokus Kajian**: Kejadian 22-25, Roma 4:1-12, Roma 5:6-8.

#### Bahagian I: Gambaran Keseluruhan

Pengenalan: Bahagian ini membawa kita ke kemuncak perjalanan keagamaan Abraham: pengorbanan Ishak. Pengorbanan ini adalah "ujian" iman Abraham. Peristiwa yang menarik ini menandakan pusat struktur buku Kejadian, alat sastera yang digunakan untuk menyedarkan para pembaca tentang kepentingan bab itu. Beberapa soalan akan diterokai: Apakah maksud ujian ini? Mengapakah Tuhan meminta Abraham mengorbankan anaknya yang bertentangan dengan janjiNya?  Bagaimanakah Tuhan  akan menyediakan? Mengapakah korban itu ditukar daripada Ishak kepada seekor domba yang dijangkakan dan akhirnya kepada kambing jantan? Apakah kepentingan teologi dan nubuatan pengorbanan yang tidak jadi itu? Selepas kejadian dramatik ini, tiada peristiwa penting berlaku dalam kehidupan Abraham. Kisah utama seterusnya ialah perkahwinan Ishak dengan Ribka. Kemudian Abraham mengahwini Keturah dan akhirnya meninggal ”dalam usia yang lanjut”.

**Tema Pelajaran**:

1.	Pengertian Penting Tentang Penebusan. Pengorbanan Ishak lebih daripada mengenai isu etika atau kelangsungan keturunan. Cerita  alkitabiah mengenainya adalah berkaitan dengan isu penebusan dosa. Ia  mendedahkan misteri penebusan itu, maknanya yang mendalam, proses kosmiknya, dan tujuan eskatologinya. Panggilan Tuhan kepada Abraham, yang dirancang untuk memberkati bangsa-bangsa, digenapi melalui penebusan yang dicatat dalam pengorbanan Ishak.
2.	Kuasa Doa. Perkahwinan Ishak diasaskan atas doa. Kisah indah tentang doa Eliezer dan penggenapannya sangat menginspirasi dan kaya dengan makna dan pelajaran rohani.

#### Bahagian II: Ulasan

Pengertian Penting Tentang Penebusan. Rujukan kepada "penebusan" sudah ada dalam pengertian "ujian." Makna kata kerja Ibrani nissah, "diuji" (Kej. 22:1) merangkumi dua idea yang bertentangan. Di satu sisi, ia melibatkan penghakiman. Tuhan "menguji" untuk "mengetahui apa yang ada dalam hatimu" (Ul. 8:2; bandingkan Mazmur 139:1, 23, 24). Aspek ini jelas dinyatakan oleh Malaikat Tuhan (Kej. 22:11, 12).

Di sisi yang lain, idea alkitabiah tentang "ujian" melampaui penyelidikan mendalam yang Tuhan perlu berikan kepada Abraham untuk menilai kualiti imannya. Musa menggunakan kata kerja yang sama nissah, "menguji," untuk meyakinkan umatnya yang gemetar di hadapan guruh di Sinai (Keluaran 20:18-20). Daripada bertindak sewenang-wenangnya dan kejam terhadap  orang yang diuji, ujian ilahi membawa perspektif yang positif   daripada  penghakiman dan penebusan ilahi bagi pihak yang diuji.  Oleh itu, ujian harus difahami kaitannya dengan perjanjian kasih kurnia dan keselamatan.

Idea penebusan muncul semula dengan kambing jantan yang mengejutkan Abraham ketika melihatnya. Abraham dan Ishak mengharapkan seekor anak domba (Kej. 22:7, 8). Kepada soalan Ishak yang gementar "Di manakah anak domba itu?" yang menyiratkan soalan lain—“Adakah saya anak domba?” —Abraham menjawab: “Tuhan akan menyediakan anak domba untuk korban bakaran bagiNya” (Kej. 22:8), yang bermaksud secara literal, “Tuhan akan menentukan diriNya sendiri berkaitan dengan anak domba.” Pembinaan ungkapan itu mencadangkan penekanan pada "Tuhan," untuk menunjukkan bahawa penyelesaian hanya ada pada Tuhan. Tuhan yang akan menentukan. Ungkapan "akan menentukan diriNya sendiri" adalah janggal. Ia unik dalam Kitab-Kitab Ibrani. Ia mempunyai bentuk yang sama seperti ungkapan lekh lekha, yang bermaksud "pergilah dengan dirimu sendiri," atau dalam erti kata refleksi, "pergilah sendiri."  Oleh itu, bentuk lisan yr’eh lo (biasanya diterjemahkan, “Dia akan menyediakan”) harus diterjemahkan, “Tuhan akan menentukan (untuk) DiriNya sendiri sebagai anak domba,” yang bermaksud bahawa Tuhan akan menyediakan diriNya sebagai anak domba.

Tujuan cerita ini bukanlah untuk menjawab persoalan asal-usul korban haiwan atau untuk menetapkan apa yang manusia mesti lakukan dan berikan kepada Tuhan untuk memperoleh keselamatan. Kambing jantan yang menggantikan Ishak menandakan pemberian Tuhan akan diriNya kepada Abraham. Proses keselamatan berpunca daripada Tuhan, seperti yang ditekankan oleh Paulus: “Tuhan mendamaikan dunia dengan diri-Nya oleh Kristus” (2 Kor. 5:19). Namun, melampaui fungsi haiwan ini sebagai pengganti, kambing jantan sebagai korban bakaran mengandungi pelajaran teologi yang mendalam. Sifat dasar korban itu menyatakan makna rohaninya. Korban bakaran adalah satu-satunya korban yang memerlukan pembakaran keseluruhan haiwan itu (Im. 1:9). Korban bakaran menunjukkan, kemudian, kepada keseluruhan pengorbanan Tuhan melalui Yesus Kristus untuk keselamatan manusia (Ibr. 9:12, Ibr. 10:10). Dengan cara yang sama, korban bakaran dipersembahkan pada Hari Pendamaian (Im. 16:3, 5). Lebih daripada petikan alkitabiah yang lain, petikan ini berkongsi bahasa dengan teks pengorbanan Ishak. Kita mendapati perkaitan perkataan yang sama dalam kedua-dua teks: “korban bakaran” (Kej. 22:13; bandingkan Im. 16:3, 5), “muncul,” dalam bentuk pasif yang sama (Kej. 22:14; bandingkan Im. 16:2), “dia mengambil” (Kej. 22:13; bandingkan Im. 16:5); dan “satu domba jantan” (Kej. 22:13; bandingkan Im. 16:5). Hubungan intertekstual yang unik ini menunjukkan bahawa penulis upacara Hari Pendamaian dengan mengaitkannya dengan pengorbanan Ishak, dan dia sengaja menetapkan kisah ini dalam perspektif Hari Pendamaian.

Maka, kisah tentang Abraham mengorbankan Ishak melampaui hal hidup atau mati, keagamaan, atau etika seseorang individu. Ini adalah nubuatan. Bahawa kambing jantan itu disediakan oleh Tuhan secara tipologi kepada Hari Pendamaian eskatologi di mana Tuhan menerima korban itu untuk penggenapan sejarah penebusan umat manusia (Dan. 8:14) sehubungan dengan kerajaan Tuhan (Dan. 7:9– 14).

**Kuasa Doa**

Doa Eliezer (Kej. 24:12-14) mempunyai tiga komponen:

1. Eliezer menyebut Tuhan sebagai Tuhan peribadinya dan Tuhan yang bersejarah (Kej. 24:12).
2. Eliezer meminta kejayaan operasi itu. Kata kerja Ibrani haqr’eh, “berikan aku kejayaan” (Kej. 24:12), berasal daripada kata kerja qarah, yang bermaksud “akan terjadi” dan menyampaikan idea “kebetulan” (Rut 2:3). Hamba itu memohon kepada Tuhan untuk menghasilkan kebetulan pertemuan ini.  Idea mengenai kebetulan yang  tidak disengajakan tidak mempunyai ruang di sini. Hakikat bahawa Tuhan mengawal semua perkara kebetulan bermakna bahawa Dia akan beroperasi dalam parameter yang kelihatan seperti kebetulan dari sudut pandangan manusia. Dia adalah Tuhan yang menyediakan, yang boleh menyebabkan peristiwa itu berlaku. Pandangan ini diperkuatkan oleh fakta bahawa hamba itu pergi lebih jauh untuk menentukan bukan sahaja saat peristiwa ini, yang akan berlaku serta-merta (Kej. 24:12), tetapi juga tempat yang tepat sekali, di mana hamba itu telah “membuat untanya berhenti” (Kej. 24:11) dan di mana dia berdiri, “dekat mata air” (Kej. 24:13).
3. Eliezer menetapkan syarat tertentu. Untuk menentukan pemilihan  pengantin perempuan, hamba itu mengajukan ujian kepada Tuhan. Calon wanita itu bukan sahaja mesti menurunkan kendinya kepadanya, seorang yang tidak dikenali (Kej. 24:14), tetapi juga mesti secara sukarela memberi minum kepada sepuluh ekor untanya. Kesukaran ujian itu akan menentukan sama ada Tuhan berada di belakangnya (Kej. 24:14; bandingkan Hakim 6:36–40). Ujian ini jelas bukan sekadar tanda ghaib yang menunjukkan perkenan Tuhan; ia juga merupakan ujian karakter yang akan mendedahkan keperibadian wanita itu, kemurahan hati dan kebaikannya, kesanggupannya untuk berkhidmat melebihi apa yang diperlukan, layanan mesranya, serta stamina dan kekuatan fizikalnya. Penggenapan doa hamba itu bermula sebelum dia berdoa (Kej. 24:15; bandingkan Matius 6:8).

Laporan tentang bagaimana doanya digenapi bermula dengan kejutan, yang disampaikan dengan perkataan "lihatlah" yang memperkenalkan Ribka. Di samping itu, rujukan kepada kendi di bahunya (Kej. 24:15) mengingatkan syarat permintaan hamba itu kepada Tuhan (Kej. 24:14). Laporan itu kemudiannya menerangkan sifat fizikal wanita itu: kecantikannya dan keperawanannya (Kej. 24:16). Latar belakang keluarganya melayakkannya untuk berkahwin dengan Ishak. Dimensi informasi itu bahawa dia pergi ke perigi menambahkan lagi  keingintahuan. Hamba itu tak sabar-sabar untuk mengetahui (Kej. 24:17). Apa yang menakjubkan hamba itu, semua tuntutan ujian itu dipenuhi dengan tepat oleh Ribka. Dia menurunkan kendinya (Kej. 22:18), seperti yang digambarkan oleh hamba itu dalam doanya. Dia juga menawarkan diri untuk menimba air dan memberi minum kepada unta-unta itu (Kej. 24:19), seperti yang telah ditetapkan oleh hamba itu. Ribka melampaui jangkaan hamba itu. Dia tidak hanya menunaikan kewajipannya dengan memberi minuman kepada hamba itu, tetapi menambah mengungkapkan jemputan untuk minum. Dia juga penuh bersemangat dan cekap dalam kerjanya. Reaksi hamba itu adalah rasa kekaguman dalam hati (Kej. 24:21).

Walaupun dia telah berdoa untuk tanda ini, namun dia hairan melihat keajaiban yang sukar dipercayai itu. Walau bagaimanapun, imannya tetap bercampur dengan keraguan; dia benar-benar tidak tahu sama ada dia sudah berjaya atau tidak (Kej. 24:21). Hanya apabila Eliezer tiba di rumah Ribka barulah dia tahu bahawa dia telah berjaya. Dia berdoa,  doa kedua memuji Tuhan (Kej. 24:27). Pujian itu menandakan perasaan syukur tiba di destinasi dan penggenapan nubuatan (Ezra 7:27, 28; Dan. 12:13). Peristiwa ketika Ribka benar-benar memenuhi dengan tepat  kata-kata dalam doanya membuatkan hamba itu memahami bahawa Tuhan bukan sekadar Tuhan yang penuh kasih dan pemurah, tetapi Dia adalah Tuhan kebenaran dan yang bertindak, yang menyebabkan peristiwa itu berlaku.

#### Bahagian III: Penerapan Hidup

Makna Penting Pendamaian. Bincangkan dengan kelas anda makna teologi dari pendamaian, dan bagaimana kebenaran ini mempengaruhi kehidupan peribadi anda. Apakah pendamaian bagi anda? Mengapakah kita memerlukan pendamaian? Bagaimanakah anda menyampaikan keperluan ini kepada rakan pascamoden anda yang tidak merasakan keperluan untuk diampuni? Bincangkan kepentingan rohani dan logika  kebenaran doktrin Adventist mengenai Hari Pendamaian penghakiman. Bincangkan kerelevanan tafsiran nubuatan tentang 2,300 petang dan pagi (Dan. 8:14). Bagaimanakah kebenaran nubuatan yang sukar ini mempengaruhi kehidupan anda? Sejauh manakah anda mampu menyampaikan kebenaran ini dengan cara yang cekap, jelas, dan meyakinkan kepada rakan sekular anda? Apakah maksudnya itu jika anda tidak boleh melakukannya? Mengapakah kebenaran Hari Pendamaian penghakiman sangat penting untuk kehidupan keagamaan anda, untuk hubungan anda dengan Tuhan, untuk diri anda dan sesama anda?

Kuasa Doa. Apakah pelajaran rohani yang anda pelajari daripada pengalaman doa Eliezer? Fikirkan kisah tentang pengabulan doa dari kehidupan anda sendiri yang menjelaskan pelajaran ini. Apakah pelajaran yang anda pelajari daripada kisah kejayaan ini? Bagaimanakah pengalaman ini menguatkan iman anda? Cari juga dalam kisah hidup anda masa di mana Tuhan tidak menjawab permintaan anda. Apakah pelajaran yang anda pelajari daripada kekecewaan anda? Bagaimanakah kisah kegagalan ini mendalamkan dan/atau membaiki iman anda? Bagaimanakah anda menjelaskan fakta bahawa perkara buruk berlaku kepada orang baik, dan perkara baik berlaku kepada orang jahat (baca dan bincangkan Pkh. 9:2, 11)?