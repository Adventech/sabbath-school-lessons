---
title:  Dua Persembahan
date:  11/04/2022
---

Perbezaan antara Kain dan Habel, seperti yang tercermin dalam nama mereka, tidak hanya berkaitan dengan keperibadian mereka; ia juga terserlah dalam pekerjaan masing-masing. Sementara Kain adalah "seorang petani" (Kej. 4:2), pekerjaan yang memerlukan kerja keras fizikal, Habel pula adalah "penjaga kambing biri-biri" (Kej. 4:2), satu pekerjaan yang menyiratkan kepekaan dan belas kasihan.

Kain adalah pengeluar  hasil tani. Habel penjaga kambing biri-biri. Kedua-dua pekerjaan ini bukan sahaja menjelaskan sifat kedua-dua persembahan itu (hasil tani dari Kain dan seekor domba dari Habel)—pekerjaan itu juga menjelaskan dua sikap dan mentaliti psikologi yang berbeza yang dikaitkan dengan dua persembahan tersebut: Kain bekerja keras untuk "memperoleh" buah yang akan dia hasilkan, manakala Habel berhati-hati untuk “memelihara” domba yang dia terima.

`Sila baca Kejadian 4:1–5 dan Ibrani 11:4. Mengapakah Tuhan menerima persembahan Habel dan menolak persembahan Kain? Bagaimanakah kita memahami apa yang berlaku di sini?`

“Tanpa penumpahan darah tidak mungkin ada pengampunan dosa; dan mereka [Kain dan Habel] harus menunjukkan iman mereka dalam darah Kristus sebagai penebus yang dijanjikan dengan mempersembahkan anak sulung kawanan domba sebagai korban. Selain itu, buah-buahan pertama bumi harus dipersembahkan di hadapan Tuhan sebagai persembahan syukur.”—Ellen G. White, Patriarchs and Prophets, hlm. 71.

Habel mematuhi arahan Tuhan dan mempersembahkan persembahan sayur-sayuran sebagai tambahan kepada korban bakaran haiwan, sedangkan Kain mengabaikannya. Dia tidak membawa binatang untuk dikorbankan, tetapi hanya persembahan "hasil tani." Itu adalah tindakan pengabaian perintah secara terbuka, berbeza dengan sikap adiknya. Kisah ini sering dilihat sebagai kes klasik keselamatan melalui iman (Habel dan korban darahnya) berbeza dengan percubaan untuk memperoleh keselamatan melalui perbuatan (Kain dan hasil tanam-tanamannya).

Walaupun persembahan ini tentu  mempunyai kepentingan rohani, namun persembahan ini tidak mempunyai sebarang nilai ajaib dalamnya sendiri. Persembahan itu hanya simbol, gambaran, menunjuk kepada Tuhan yang menyediakan bagi orang berdosa bukan sahaja rezeki tetapi juga penebusan.

`Sila baca Mikha 6:7 dan Yesaya 1:11. Bagaimanakah kita boleh mengambil prinsip yang diterapkan dalam teks ini dan menerapkannya dalam kehidupan dan ibadah kita?`