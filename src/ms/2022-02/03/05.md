---
title:  Hukuman Terhadap Kain
date:  13/04/2022
---

`Sila baca Kejadian 4:9–16. Mengapakah Tuhan bertanya soalan “ ‘Di manakah Habel saudaramu?’ ” Apakah kaitan antara dosa Kain dengan menjadi “ ‘seorang pelarian dan pengembara . . . di bumi’” (Kej. 4:12)?`

Soalan Tuhan kepada Kain mengulangi soalanNya kepada Adam di Eden: “ ‘Di manakah engkau?’ ” Pengulangan ini mencadangkan kaitan antara dosa di Eden dan dosa ini sekarang: dosa kemudian (dosa Kain) adalah akibat daripada dosa yang pertama (dosa Adam). Bagaimanapun, Kain tidak  mengakui dosanya; dia menafikannya, sesuatu yang Adam tidak lakukan, walaupun dia cuba meletakkan kesalahan di tempat lain. Kain, sebaliknya, secara terbuka menentang Tuhan, yang tidak membuang masa untuk menegur  Kain atas jenayah yang dia lakukan. Apabila Tuhan bertanya soalan ketiga, “ ‘Apakah yang telah kauperbuat ini?’ ” Dia tidak pun menunggu jawapan. Dia mengingatkan Kain bahawa Dia mengetahui segala-galanya, kerana suara darah Habel telah sampai kepadaNya dari tanah (Kejadian 4:10), suatu gambaran yang menandakan bahawa Tuhan mengetahui tentang pembunuhan itu dan akan membalasnya. Habel berada di dalam tanah, satu hubungan langsung kembali kepada Kejatuhan dan kepada apa yang Tuhan telah katakan akan berlaku kepada Adam (lihat Kej. 3:19).

`Sila baca Kejadian 4:14. Apakah pengertian penting kata-kata Kain bahawa “‘aku akan tersembunyi dari hadapan-Mu’” ?`

Oleh kerana darah Habel dicurahkan ke atas tanah maka tanah itu kini dikutuk, sekali lagi (Kej. 4:12). Akibatnya, Kain kemudiannya dihukum untuk menjadi pelarian, jauh daripada Tuhan. Hanya apabila Kain mendengar hukuman Tuhan barulah dia mengakui kepentingan kehadiran Tuhan; kerana tanpa kehadiran itu, dia takut akan nyawanya sendiri. Walaupun selepas pembunuhan kejam  Kain terhadap adiknya dan penafiannya, Tuhan masih menunjukkan belas kasihan kepadanya, dan walaupun "Kain telah pergi dari hadapan Tuhan" (Kej. 4:16) , Tuhan masih memberikan dia sejenis perlindungan. Apa sebenarnya "tanda" itu secara tepatnya (Kej. 4:15), kita tidak diberitahu, tetapi apa pun itu, ia datang hanya kerana anugerah Tuhan kepadanya.

`“‘Tersembunyi dari hadapan-Mu’” (Kej. 4:14)—apakah yang tersembunyi dari hadapan Tuhan? Betapa tragis situasinya bagi sesiapa sahaja. Apakah satu-satunya cara kita, sebagai orang berdosa, boleh mengelakkan situasi itu?`