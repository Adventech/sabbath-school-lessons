---
title:  Komen Guru
date:  15/04/2022
---

**Ayat-ayat Utama**: Kejadian 4:7

**Fokus Kajian**: Kejadian 4, Ibr. 11:4, Wah. 6:9.

#### Bahagian I: Gambaran Keseluruhan

Pengenalan: Kejadian 4, bab seterusnya dalam sejarah manusia, membawa kelahiran pertama yang mengumumkan keselamatan mesianik dan tindakan keganasan dan kematian yang pertama. Peristiwa-peristiwa itu memberi gambaran tentang bagaimana kehidupan manusia selepas Kejatuhan, iaitu, percampuran antara hidup dan mati. Kelahiran dan jenayah saling berkaitan. Struktur bab 4 menjadikan ketegangan ini melalui bentuk struktur bersilangnya, berselang seli antara kelahiran dan jenayah:

- A. Kelahiran daripada Adam dan Hawa: Kain dan Habel
- B. Jenayah: Kain
- C. Kelahiran: Legasi Kain dan Lamekh
- B1. Jenayah: Lamekh
- A1. Kelahiran daripada Adam dan Hawa: Set

Struktur Kejadian 4 membawa beberapa pelajaran. Keselamatan Tuhan menemui jalannya melalui satu siri kontras antara Kain dan Habel, dalam nama dan tingkah laku mereka dan korban masing-masing, dan bahkan antara Kain dan Lamekh. Walaupun jenayah Kain dan Lamekh mengisi seluruh ruang, bab ini dibingkaikan dengan harapan: ia bermula dan berakhir dengan janji mesianik. Bab ini bermula dengan kelahiran Kain dan berakhir dengan kelahiran Set. Sementara kelahiran Kain membawa kegagalan dan keganasan manusia, yang mengakibatkan hukuman Air Bah, kelahiran Set pula membawa pembaikan kepada kegagalan sebelumnya dan memulihkan rancangan keselamatan Tuhan, yang membawa kepada kelangsungan hidup umat manusia dalam sejarah dan untuk keselamatan mereka.

#### Bahagian II: Ulasan

**Kelahiaran Kain**

Hawa mengaitkan kelahiran Kain dengan kehadiran YHWH. Wanita itu adalah orang pertama yang menyebut nama Tuhan (YHWH). Dia percaya bahawa Tuhan Sendiri telah turun dan Dia itulah yang dilahirkannya: “Aku telah melahirkan seorang anak lelaki—TUHAN” (Kej. 4:1, ISV). Terjemahan literal ini dibenarkan berdasarkan tatabahasa, kerana nama Tuhan (YHWH) diperkenalkan dengan perkataan yang sama, ’et, yang memperkenalkan nama Kain. Sebenarnya, semua nama peribadi, dalam ayat ini, Hawa, Kain, dan YHWH, diperkenalkan oleh perkataan ‘et ini. Selain itu, frasa ’et qayin (“Kain”) sejajar dengan frasa ’et YHWH (“Tuhan”). Kedua-dua frasa ini berlaku di tempat yang sama, menyimpulkan proposisi masing-masing, dan dengan itu bergema antara satu sama lain. Selain itu, penggunaan perkataan ’et sebelum “Tuhan” menandakan penekanan yang kuat kepada Tuhan.

Pengenalan ini hanyalah petunjuk tentang perasaan Adam dan Hawa. Mengingat janji Kejadian 3:15, Hawa mungkin berfikir bahawa dia telah melahirkan Penebusnya. Ellen White menafsirkan petikan ini seperti berikut: “Apabila Adam dan Hawa pertama kali mendengar janji itu, mereka mencari penggenapannya yang cepat. Mereka dengan gembira menyambut anak sulung mereka, dengan harapan bahawa dia kemungkinan Penyelamat itu.”—The Desire of Ages, hlm. 31.

Baca Kejadian 4:1, 2. Bincangkan kepentingan perbezaan antara dua beradik itu. Kain dilahirkan pertama, manakala Habel dilahirkan kedua. Nama Kain bermaksud "memperoleh," "memiliki," manakala nama Abel bermaksud "wap," "sementara", "sia-sia". Kain bercakap, manakala Habel tidak pernah bercakap. Bandingkan juga persembahan mereka (lihat di bawah).

**Korban Persembahan Kain (Kejadian 4:3, 4)**

Sementara Kain memilih untuk mengambil persembahannya hanya daripada “hasil tanah” (Kej. 4:3), Hebel “juga membawa” persembahannya (Kej. 4:4). Oleh itu, berbeza dengan persembahan Kain, persembahan Habel termasuk binatang korban seperti yang diperintahkan Tuhan. Namun, sementara Habel mematuhi arahan ilahi, Kain memilih untuk mengabaikannya. Selain itu, perbandingan antara dua persembahan tersebut mendedahkan sedikit nuansa di antara mereka. Kain dikatakan mempersembahkan "kepada Tuhan," Abel hanya dikatakan mempersembahkan. Sebutan "kepada Tuhan" tidak terdapat dalam huraian tentang persembahan Habel.

Perbezaan kecil ini sangat penting, kerana ia mencerminkan dua pandangan ibadah yang berbeza pada dasarnya. Sementara Kain menganggap persembahannya sebagai pemberiannya kepada Tuhan, Habel memahami korban persembahannya sebagai peringatan akan pemberian Tuhan kepadanya. Sementara Kain melihat agamanya sebagai pergerakan ke atas kepada Tuhan, Habel mengalaminya sebagai pergerakan ke bawah daripada Tuhan. Mentaliti yang berbeza ini juga mungkin menjelaskan perbezaan lain mengenai bagaimana persembahan itu telah dipilih. Persembahan Habel bukanlah, dengan sendirinya, persembahan yang lebih baik daripada persembahan Kain. Malah, buah-buahan Kain mungkin lebih baik daripada biri-biri yang disediakan oleh Habel. Bagaimanapun, perbezaannya adalah bahawa Habel memilih dari bekorot, "buah sulung," produk yang paling berharga pada musim itu, sesuatu yang akan dibenarkan oleh perundangan Musa (Keluaran 23:19), manakala Kain mengambil apa sahaja hasil dari tanah. Berlatarbelakangkan bab-bab sebelumnya, setiap satu daripada dua persembahan itu menimbulkan sesuatu yang berbeza. Persembahan hasil dari tanah (‘adamah) menunjuk kepada Kejadian 3:19, yang dikaitkan dengan usaha manusia dan perspektif kematian. Persembahan haiwan, sebaliknya, menunjuk kepada Kejadian 3:21 dan memberikan janji perlindungan ilahi dan perspektif kehidupan. Persembahan Kain adalah ungkapan usaha manusia untuk mencapai Tuhan; Persembahan Habel adalah ungkapan keperluan manusia untuk penyelamatan Tuhan. Tambahan pula, persembahan Habel berkaitan dengan janji Anak Domba mesianik dalam Kejadian 3:15, yang akan dikorbankan untuk menyelamatkan dunia, sedangkan persembahan Kain adalah upacara kosong. Perhatikan perbezaan yang sama antara pakaian manusia (Kej. 3:7), yang menggunakan daun dari pohon ara, berbanding pakaian ilahi, yang menggunakan kulit binatang dan membayangkan korban darah (Kej. 3:21).

**Jenayah Kain**

Penggunaan ungkapan wayyo'mer qayin "Dan Kain berkata," menggemakan ungkapan wayyo'mer YHWH 'el qayin, "Tuhan berfirman kepada Kain" (Kej. 4:6), menunjukkan bahawa Kain sepatutnya merespons  kepada Tuhan. Namun, daripada merespons kepada Tuhan dengan iman, Kain berpaling kepada saudaranya dan membunuhnya (Kej. 4:8). Ianya signifikan bahawa jenayah Kain serta-merta mengikuti peralihan dalam dialog ini daripada menegak yang gagal kepada mendatar.  Oleh itu, ia menandakan mekanisme jenayah agama yang pertama. Kejahatan orang yang tekun mengikuti syariat agama  tidak dilakukan kerana mereka merasakan mereka betul; jenayah fanatik dan sikap tidak bertoleransi agama, sebaliknya, berpunca daripada kegagalan untuk merespons terhadap Firman Tuhan. Apabila iman digantikan dengan usaha dan kawalan manusia, jenayah akan menyusul. Kain membunuh adiknya, bukan kerana Kain merasakan dia betul dan adiknya salah, tetapi, sebaliknya, kerana Kain jahat dan adiknya saleh (lihat 1 Yohanes 3:12).

**Jenayah Lamekh**

Ada juga perbezaan antara jenayah Kain dan jenayah Lamekh. Tidak seperti Kain, Lamekh melakukan pembunuhan selangkah lebih jauh. Lamekh mempertunjukkan pembunuhannya sebagai tindakan yang positif dan bernilai dan dia benar-benar bermegah mengenainya. Sementara Kain memilih untuk berdiam diri, Lamekh, sebaliknya, menulis sebuah lagu. Sementara Kain meminta belas kasihan Tuhan (Kej. 4:13, 14), Lamekh mengabaikan Tuhan dan sebaliknya meminta isteri-isterinya mendengar  litani tentang kehebatannya dan tindakan pembunuhannya sebagai pencapaian yang patut dihargai. Anjakan paradigma yang sama yang diperhatikan dalam jenayah Kain juga boleh ditelusuri di sini: kegagalan dalam hubungan menegak (Tuhan-manusia) menghasilkan perubahan ganas terhadap manusia yang lain. Malah, Lamekh bergerak ke arah yang bertentangan dengan pengampunan. Dia bercakap tentang membalas dendam, merujuk kepada jenayah tambahan pada masa hadapan. Malah balas dendamnya diberikan intensiti yang cukup besar. Walaupun Kain dibalas hanya tujuh kali, Lamekh memerlukan peningkatan kepada 70 kali 7 (Kej. 4:24). Perlu diperhatikan bahawa Yesus memainkan intensifikasi yang sama dari angka tujuh untuk mendorong pengampunan (Matius 18:21, 22).

**Kelahiran Set**

Pengulangan ungkapan pertama yang memperkenalkan kelahiran anak sulung Kain (Kej. 4:1) mencadangkan kekembalian ke permulaan. Selain itu, pengulangan perkataan “lagi,” yang dilampirkan pada kelahiran Set, mengulangi kata “lagi” yang dikaitkan dengan kelahiran Habel (Kej. 4:2, IMB). Oleh itu, perkataan "lagi" itu menyambung semula garis sejarah yang terputus pada ketika ini: Set akan menggantikan Habel. Idea ini juga direkodkan dalam nama anak lelaki yang baharu, Seth, yang bermaksud "untuk menggantikan," sebagaimana ulasan Hawa.  Tambahan pula, kata kerja Ibrani shat, "ditetapkan," yang menggambarkan "penetapan" Tuhan terhadap "benih" dalam Hawa, adalah kata kerja yang sama seperti kata kerja yang menggambarkan "menetapkan", "meletakkan" (shat) "permusuhan" antara ular itu dan perempuan itu (Kej. 3:15). Melalui kiasan kepada Kejadian 3:15 ini, penulis alkitabiah menunjukkan secara nubuatan kepada peristiwa keselamatan seperti yang dinyatakan dalam penjelmaan ilahi Yesus Kristus.

**Soalan Perbincangan** dan Renungan: Bagaimanakah kelahiran Set menunjuk kepada Yesus Kristus?

#### Bahagian III: Penerapan Hidup

Kain dan Habel. Apakah pelajaran karakter yang boleh kita pelajari daripada perbezaan antara Kain dan Habel? Kain bercakap manakala Habel diam. Kain adalah yang pertama, Habel  adalah yang kedua. Kain ganas, Habel adalah mangsa. Dengan siapakah anda samakan diri anda, dan mengapa? Mengapakah Habel menggambarkan para martir Tuhan (Why. 6:9; Why. 20:4)?

Persembahan kepada Tuhan. Apakah pelajaran agama yang boleh kita pelajari daripada perbandingan antara persembahan Kain dan persembahan Habel? Manakah yang lebih penting: Apakah yang kita terima daripada Tuhan, atau apa yang kita berikan kepadaNya? Mengapakah pemberian Tuhan satu-satunya cara untuk diselamatkan?

Kemarahan Kain. Baca Kejadian 4:6, 7 dan Matius 5:21-26. Mengapakah Kain marah? Ingat kali terakhir anda marah, dan analisa kemarahan anda, tanya diri anda soalan berikut: Bagaimanakah kemarahan mempersiapkan hati manusia untuk pembunuhan? Bagaimanakah kegagalan agama Kain terkait dengan kegagalannya dalam hubungannya dengan saudaranya? Mengapakah semangat membara beragama sering membawa kepada jenayah? Apakah pelajaran tentang pengendalian diri yang dapat kita pelajari daripada perintah Tuhan kepada Kain?

Jenayah Lamekh. Bandingkan kejahatan Kain dan Lamekh. Bagaimanakah mereka sama dalam kemerosotan? Bagaimanakah mereka berbeza dalam tahap atau intensifikasi? Apakah pelajaran yang boleh kita pelajari daripada kepekaan Lamekh terhadap puisi yang indah dan kepekaan anaknya terhadap muzik? Adakah pendidikan seni halus memelihara kita daripada kejahatan? Bincangkan. Apakah contoh dalam sejarah yang menunjukkan sebaliknya?

Kelahiran Seth. Selepas Kain membunuh Habel, Tuhan membangkitkan satu lagi keturunan yang saleh, Set, yang melaluinya Dia boleh memenuhi maksudNya untuk menebus dunia. Apakah pelajaran yang diberikan oleh perubahan rancangan ini kepada kita tentang ketabahan Tuhan untuk menyelamatkan dan kesediaanNya untuk bekerja dengan manusia dalam menghadapi kelemahan dan kegagalan kita?