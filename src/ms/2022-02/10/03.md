---
title:  Adik Beradik itu Bertemu
date:  30/05/2022
---

Dari Peniel, "wajah Tuhan" (lihat Kej. 32:30), tempat di mana Yakub mengalami pengalaman ini dengan Tuhan, Yakub bergerak untuk bertemu dengan abangnya. Selepas 20 tahun terpisah, Yakub melihat dia datang bersama 400 orang lelaki (Kej. 33:1). Yakub bimbang. Oleh itu dia mempersiapkan dirinya dan keluarganya untuk menghadapi apapun kemungkinan yang akan berlaku.

`Sila baca Kejadian 33. Apakah hubungan antara pengalaman Yakub melihat wajah Tuhan di Peniel dan pengalaman Yakub melihat wajah abangnya? Apakah implikasi daripada perkaitan ini dalam  hubungan kita dengan Tuhan dan hubungan kita dengan “saudara-saudara” kita, siapa pun mereka?`

Yakub sujud tujuh kali di hadapan abangnya (Kej. 33:3) yang dia panggil beberapa kali “‘tuanku’” (Kej. 33:8, 13, 15) dan mengidentifikasi dirinya sebagai  “‘hambanya’” (Kej. 33:5; bandingkan dengan Kej. 32:4, 18, 20). Secara signifikan,  sujud  Yakub  tujuh kali itu mengingatkan kepada tujuh berkat ayahnya (Kej. 27:27–29); tambahan pula, apabila dia tunduk, dia secara khusus membalikkan berkat bapanya, tentang “‘bangsa-bangsa [sujud] kepadamu’” (Kej. 27:29). Seolah-olah niat Yakub adalah untuk membayar hutangnya kepada abangnya dan mengembalikan berkat yang telah dicurinya daripadanya (lihat Kej. 33:11). Apabila Esau melihat adiknya itu, di luar jangkaan, dia berlari kepada Yakub dan, bukannya membunuhnya, dia "menciumnya, dan bertangis-tangisanlah mereka " (Kej. 33:4).

Kemudian, Yakub berkomentar kepada Esau: “‘Aku telah melihat wajahmu seolah-olah aku telah melihat wajah Tuhan’” (Kej. 33:10). Pernyataan luar biasa Yakub itu adalah disebabkan pemahamannya bahawa Esau sudah memaafkannya. Kata kerja Ibrani ratsah, "berkenan" (Kej. 33:10) adalah istilah teologi yang merujuk kepada mana-mana korban yang "diperkenankan," "diterima" oleh Tuhan, yang kemudiannya membayangkan pengampunan ilahi (Im. 22:27, Amos. 5:22).

Pengalaman Yakub tentang pengampunan Tuhan di Peniel, di mana dia melihat wajah Tuhan, kini diulangi dalam pengalamannya tentang pengampunan abangnya, yang dia akui seolah-olah dia melihat wajah Tuhan. Yakub mengalami pengampunan kedua di Peniel, pengampunan pertama itu membantu Yakub mengalami pengampunan kedua. Yakub telah diampuni oleh Tuhan dan oleh abangnya sendiri. Sesungguhnya dia kini pasti telah memahami, bahkan lebih daripada sebelumnya, erti kasih kurnia.

`Apakah yang telah anda pelajari tentang kasih kurnia melalui cara orang lain (selain Tuhan) telah mengampuni anda?`