---
title:  Bergelut Dengan Tuhan
date:  29/05/2022
---

Setelah meninggalkan Laban,   tidak lama kemudian Yakub melalui satu lagi pengalaman  dengan Tuhan. Dia tahu bahawa abangnya, Esau, akan datang bersama dengan “‘empat ratus orang’” (Kej. 32:6). Oleh itu, Yakub berdoa dengan sungguh-sungguh kepada Tuhan, walaupun dia mengakuinya “‘sekali-kali aku tidak layak untuk menerima segala kasih dan kesetiaan yang Engkau tunjukkan kepada hamba-Mu ini’” (Kej. 32:10). Yakub, sesungguhnya, lebih memahami tentang anugerah itu.

Bagaimanakah Tuhan  merespons?

`Sila baca Kejadian 32:22–31 dan Hosea 12:3, 4. Apakah pengertian rohani dari kisah yang menakjubkan ini?`

Yakub tertekan dengan apa yang sedang berlaku dan, selepas melakukan apa yang dia dapat lakukan untuk melindungi keluarganya, dia berkhemah untuk malam itu. kemudian, dia tiba-tiba diserang oleh “Seorang lelaki” (Kej. 32:24). Ini adalah istilah yang boleh mempunyai konotasi khusus, mengingatkan kehadiran ilahi (lihat Yes. 53:3). Daniel menggunakannya untuk merujuk kepada imam syurga Mikhael (Dan. 10:5); ia juga merupakan perkataan yang digunakan oleh Yosua untuk menggambarkan “Panglima tentera TUHAN,” iaitu TUHAN YHWH Sendiri (Yosua 5:13–15).

Sesungguhnya, di tengah-tengah pergelutan itu, pastilah jelas kepada Yakub bahawa dia sedang bergelut dengan Tuhan Sendiri, sebagaimana yang ditunjukkan oleh kata-katanya, “ ‘Aku tidak akan membiarkan engkau pergi, jika engkau tidak memberkati aku!’ ” (Kej. 32:26). Namun, kesungguhannya berpaut pada Tuhan, keengganannya untuk melepaskan, juga menunjukkan keinginannya yang mendalam untuk pengampunan dan membetulkan hubungan dengan Tuhannya.

“Kesalahan yang telah membawa Yakub kepada dosa dalam cara memperoleh hak kesulungan melalui penipuan kini jelas di hadapannya. Dia tidak mempercayai janji-janji Tuhan, tetapi telah berusaha dengan upayanya sendiri untuk mewujudkan apa yang Tuhan akan sempurnakan pada masa dan caraNya sendiri.”—Ellen G. White, Patriarchs and Prophets, hlm. 197, 198.

Bukti bahawa dia telah diampuni adalah perubahan namanya, daripada peringatan akan dosanya, kepada suatu yang memperingati kemenangannya. “ ‘Namamu,’ ” kata Malaikat itu, “ ‘tidak akan lagi dipanggil Yakub [si pengganti], tetapi Israel; kerana engkau telah bergumul dengan Tuhan dan dengan manusia, dan engkau telah menang’” (Kej. 32:28).

`Apakah pengalaman anda sendiri   bergelut dengan Tuhan? Apakah yang dimaksudkan bergelut dengan Tuhan, dan mengapakah kadangkala penting untuk kita mempunyai pengalaman seperti ini?`