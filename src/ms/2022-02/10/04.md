---
title:  Pemerkosaan Ke Atas Dinah
date:  31/05/2022
---

Sekarang setelah Yakub  berdamai dengan abangnya, dia ingin menetap di tanah Kanaan dengan aman. Perkataan shalem, “selamat” (Kej. 33:18), dari perkataan shalom, “damai,” buat pertama kali  mencirikan perjalanannya.

Selepas membeli sebidang tanah daripada penduduk (Kej. 33:19), dia mendirikan sebuah mezbah di sana, menunjukkan imannya dan kesedarannya tentang betapa dia bergantung kepada Tuhan sebenarnya. Untuk setiap korban yang dipersembahkan, ia merupakan satu bentuk penyembahan.

Namun, buat pertama kali dalam hidupnya, Yakub-Israel didedahkan kepada masalah  apabila dia cuba menetap di negeri itu. Seperti Ishak di Gerar bersama Abimelekh (Kej. 26:1–33), Yakub cuba untuk hidup dengan damai bersama dengan orang Kanaan.

`Sila baca Kejadian 34. Apakah yang berlaku sehingga mengganggu rancangannya untuk hidup dengan aman?`

Kisah kejadian kotor ini menyerlahkan kekaburan karakter dan tindakan mereka. Sikhem yang berahi itu, yang memperkosa Dina, benar-benar mencintai Dina dan ingin cuba menebus kesalahannya. Dia bahkan sanggup menjalani upacara perjanjian bersunat.

Sementara itu, Simeon dan Lewi, yang memperlihatkan diri mereka sebagai pembela Tuhan dan perintah-perintahNya, dan yang menentang perkahwinan campur dengan orang Kanaan (Im. 19:29), menggunakan pembohongan dan penipuan (Kej. 34:13) dan bersedia untuk membunuh dan merampas (Kej. 34:25–27). Tindakan mereka bukan sahaja tercela (mengapa tidak menghukum seorang sahaja lelaki yang melakukan perbuatan itu?) tetapi juga berpotensi menimbulkan lebih banyak masalah.

Adapun  bagi Yakub, dia hanya mementingkan kedamaian. Apabila kes rogol anak perempuannya dilaporkan kepadanya, dia tidak berkata apa-apa (Kej. 34:5). Namun, selepas dia mendengar tentang apa yang dilakukan oleh anak-anaknya, dia secara terang-terangan menegur mereka tentang apa yang boleh berlaku selepas itu, “ ‘Kamu telah mencelakakan aku dengan membusukkan namaku kepada penduduk negeri ini, kepada orang Kanaan dan orang Feris, padahal kita ini hanya sedikit jumlahnya; apabila mereka bersekutu melawan kita, tentulah mereka akan memukul kita kalah, dan kita akan dipunahkan, aku beserta seisi rumahku.’” (Kej. 34:30).

`Berulang kali kita melihat penipuan, namun, juga perbuatan baik dan rahmat, dalam kisah ini. Apakah yang hal ini beritahu kita tentang sifat manusia?`