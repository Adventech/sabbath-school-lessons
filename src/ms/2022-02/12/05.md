---
title:  Cawan Perak
date:  15/06/2022
---

`Sila baca Kejadian 44. Mengapakah Yusuf meletakkan cawan ramalan (cawan perak) ke dalam karung Benyamin dan bukan ke dalam karung saudara yang lain?`

Kisah ini selari dengan kisah sebelumnya. Seperti sebelumnya, Yusuf memberikan arahan khusus; dan, sekali lagi, dia mengisi karung orang-orang itu dengan makanan. Namun kali ini, Yusuf menambahkan perintah aneh untuk memasukkan cawan berharganya ke dalam karung Benyamin.

Oleh itu, apa yang berlaku kini amat berbeza. Pada perjalanan sebelumnya, saudara-saudara itu kembali ke Kanaan untuk membawa Benyamin bersama mereka, kini mereka harus kembali ke Mesir untuk menghadap Yusuf. Walaupun dalam situasi sebelumnya, semua saudara mendapati benda yang sama dalam karung mereka, kali ini hanya Benyamin yang didapati membawa cawan Yusuf. Tanpa disangka, Benjamin, yang merupakan tetamu kehormat memiliki cawan Yusuf, kini disyaki dan didakwa dengan tuduhan telah mencuri barang berharga itu. Dia akan masuk penjara.

Walaupun Yusuf memiliki  cawan ramalan, namun  tidak bermakna dia percaya kepada kuasa cawan tersebut. Yusuf “tidak pernah meminta kuasa peramal, tetapi dia bersedia untuk menggunakan cawan itu untuk membuat saudara-saudaranya percaya bahawa dia boleh membaca rahsia hidup mereka.”—Ellen G. White, Patriarchs and Prophets, hlm. 229.

Cawan ajaib itu bagi Yusuf adalah dalih untuk membangkitkan kepercayaan  dalam hati saudara-saudaranya akan kehadiran kuasa supernatural, dengan itu membangkitkan rasa bersalah mereka terhadap Tuhan. Demikianlah  cara Yehuda menafsirkan mesej Yusuf yang tersirat, kerana dia merujuk kepada kedurhakaan yang Tuhan dapati dalam diri mereka (Kej. 44:16). Juga, pencurian cawan berharga itu akan mewajarkan hukuman yang berat dan dengan itu menguji pemikiran saudara-saudara yang lain.

Kedalaman emosi adik-beradik itu dan reaksi mereka agak ketara. Mereka semua bersatu dalam kesakitan yang sama, takut kalau-kalau Benyamin akan hilang seperti dia (Yusuf), dan seperti dia menjadi hamba di Mesir walaupun Benyamin, seperti dia, tidak bersalah. Itulah sebabnya Yehuda mencadangkan bahawa dirinya diambil sebagai hamba “sebagai ganti” Benyamin (Kej. 44:33), sama seperti domba jantan telah dikorbankan “sebagai ganti” Ishak yang tidak bersalah (bandingkan dengan Kej. 22:13). Yehuda mempersembahkan dirinya sebagai korban, pengganti, yang tujuannya adalah untuk mengatasi perkara buruk yang akan menghancurkan bapanya (Kej. 44:34).

`Apakah prinsip kasih, seperti yang dicontohkan dalam respons Yehuda, yang tersirat dalam proses penggantian? Bagaimanakah kasih jenis ini menjelaskan teologi keselamatan alkitabiah? (Lihat Rom. 5:8.)`