---
title:  Yusuf Bersemuka Dengan Saudara-saudaranya
date:  13/06/2022
---

`Sila baca Kejadian 42. Apakah yang berlaku di sini, dan bagaimanakah ia mendedahkan pemeliharaan Tuhan, meskipun manusia jahat dan menyeleweng?`

Kebuluran mengharuskan Yakub menghantar anak-anaknya ke Mesir untuk membeli gandum. Ironinya, Yakublah yang memulakan projek itu (Kejadian 42:1). Lelaki tua yang malang itu, mangsa keadaan di luar kawalannya, tanpa dia sedari telah menggerakkan rangkaian peristiwa yang menakjubkan yang akan membawanya dalam pertemuan  semula dengan anak yang sudah sekian lama diratapinya.

Sifat pertemuan ketentuan Tuhan ini terserlah melalui dua ciri yang utama. Pertama, ia dilihat sebagai pemenuhan mimpi-mimpi Yusuf. Peristiwa itu—diramalkan dalam mimpi   Yusuf yang bersifat nubuatan: “‘ berkas-berkasmu . . . sujud kepada berkasku’” (Kej. 37:7)— kini sedang terjadi. Yusuf dikenali sebagai “gabenor atas negeri itu” (Kej. 42:6) dan “tuan atas negeri itu” (Kej. 42:30, 33). Kedudukan Yusuf yang berkuasa berbeza dengan kedudukan saudara-saudaranya yang memerlukan, yang “sujud di hadapannya dengan mukanya sampai ke tanah” (Kej. 42:6)—10 saudara yang sama yang mengejek Yusuf tentang mimpinya dan meragui kegenapan mimpi tersebut (Kej. 37:8).

Kedua, pertemuan ketentuan Tuhan ini disifatkan sebagai respons. Adakah anda melihat perkataan "mereka berkata satu sama lain" (Kejadian 42:21)? Kita melihat kata-kata yang sama ini dalam kisah tentang rancangan jahat yang dibuat oleh saudara-saudara itu sejak dahulu terhadap Yusuf (Kejadian 37:19). Persinggahan saudara-saudara itu di penjara (Kej. 42:17) mengingatkan kembali persinggahan Yusuf di penjara (Kej. 40:3, 4). Malah, saudara-saudara Yusuf mengaitkan apa yang sedang berlaku kepada mereka dengan apa yang mereka telah lakukan terhadap saudara mereka itu lebih kurang 20 tahun yang lalu. “Mereka berkata seorang kepada yang lain: “Betul-betullah ‘kita menanggung akibat dosa kita terhadap adik kita itu: bukankah kita melihat bagaimana sesak hatinya, ketika ia memohon belas kasihan kepada kita, tetapi kita tidak mendengarkan permohonannya. Itulah sebabnya kesesakan ini menimpa kita’ ” (Kej. 42:21).

Kata-kata Ruben, “ ‘Sekarang darahnya dituntut dari pada kita’ ” (Kej. 42:22), yang mengingatkan kembali amarannya yang lalu untuk “ ‘jangan menumpahkan darah’ ” (Kej. 37:22), menguatkan hubungan itu  antara apa yang mereka hadapi sekarang dan apa yang  mereka telah lakukan.

`Kebanyakan  daripada kita, pastinya, telah melakukan perkara yang kita sesali. Bagaimanakah kita boleh membetulkan, sedapat-dapatnya, apa yang telah kita lakukan? Selain itu, mengapakah menerima janji pengampunan Tuhan melalui Yesus sangat penting bagi kita (lihat Rom. 5:7–11)?`