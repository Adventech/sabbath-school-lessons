---
title:  Kebangkitan Yusuf Menjadi Penguasa
date:  12/06/2022
---

Bagi Yusuf, mimpi Firaun mendedahkan apa yang Tuhan akan “lakukan” (Kej. 41:28) di negeri itu. Yusuf, bagaimanapun, tidak menyeru kepada Firaun untuk percaya kepada Tuhannya. Sebaliknya, respons segera Yusuf adalah bertindak. Yusuf mencadangkan satu program ekonomi. Menariknya, hanya bahagian ekonomi daripada ceramah Yusuf yang diberi perhatian oleh Firaun, yang nampaknya lebih berminat dalam pelajaran ekonomi daripada makna rohani dari mimpi itu dan peranan Tuhan yang mendatangkan mimpi itu.

`Sila baca Kejadian 41:37–57. Apakah peranan Tuhan dalam kejayaan Yusuf?`

Firaun memilih Yusuf untuk mengambil alih bukan kerana dia telah menafsirkan mimpinya dengan betul dan mendedahkan masalah negeri yang akan datang, tetapi kerana dia mempunyai penyelesaian untuk masalah itu, kerana "nasihatnya adalah baik" (Kej. 41:37), pendapat yang turut dipersetujui oleh hamba-hamba Firaun. Pilihan Firaun nampaknya lebih kepada hal-hal yang praktikal daripada agama. Namun demikian, Firaun menyedari bahawa “Roh Tuhan” (Kej. 41:38)  hadir dalam diri Yusuf, seorang yang layak disebut “berakal budi dan bijaksana” (Kej. 41:39), ungkapan yang mencirikan kebijaksanaan yang Tuhan berikan (lihat Kej. 41:33; bandingkan dengan 1 Raja-raja 3:12).

Semua butiran yang dilaporkan dalam teks alkitabiah sesuai dengan keadaan sejarah Mesir pada masa itu. Dari segi politik, fakta bahawa Firaun melantik Yusuf sebagai wazir (pegawai tinggi daripada bangsa lain dan tidak seagama) bukanlah sesuatu yang luar biasa di Mesir kuno, di mana kes wazir asing telah diperakui.

Tujuh tahun berikutnya adalah tahun kelimpahan begitu rupa sehingga pengeluaran bijirin   "tidak terhitung" (Kej. 41:49), tanda pemeliharaan luar biasa. Perbandingan “seperti pasir di laut” (Kej. 41:49) menunjukkan bahawa ini adalah berkat Tuhan (Kej. 22:17). Yusuf percaya Tuhan memberkatinya secara peribadi pada masa ini. Yusuf mempunyai dua orang anak lelaki yang namanya menunjukkan pengalaman Yusuf tentang pemeliharaan Tuhan, yang telah mengubah kenangan pahit menjadi kegembiraan (Manasye) dan penderitaan yang lalu menjadi keberhasilan (Efraim). Sungguh contoh yang kuat tentang bagaimana Tuhan mengubah sesuatu yang buruk menjadi sesuatu yang sangat baik!

`Apakah cara agar orang lain boleh lihat realiti Tuhan kita, melalui jenis kehidupan yang kita jalani?`