---
title:  Penciptaan Manusia
date:  30/03/2022
---

Penciptaan manusia adalah tindakan akhir Penciptaan Tuhan, sekurang-kurangnya dalam catatan kitab Kejadian. Manusia adalah kemuncak daripada seluruh penciptaan bumi, yang mana merupakan tujuan bumi diciptakan.

`Sila baca Kejadian 1:26–29 dan Kejadian 2:7. Apakah kaitan antara dua versi berbeza ini dalam hal penciptaan manusia?`

Pernyataan bahawa Tuhan telah mencipta manusia mengikut gambarNya adalah salah satu pernyataan Alkitab yang paling berani. Hanya manusia sahaja yang diciptakan menurut gambar Tuhan. Walaupun "Tuhan menjadikan binatang di bumi menurut jenisnya" (Kej. 1:25), "Tuhan menciptakan manusia menurut gambarNya sendiri" (Kej. 1:27). Formula ini selalunya terhad dari segi rohani manusia sahaja, yang ditafsirkan membawa maksud bahawa "gambar Tuhan" difahami hanya menandakan fungsi pentadbiran mewakili Tuhan, atau fungsi rohani dari hubungan dengan Tuhan atau antara satu sama lain.

Walaupun pemahaman ini betul, namun, mereka gagal memasukkan realiti fizikal yang penting dari penciptaan ini. Kedua-dua dimensi, sememangnya, termasuk dalam dua perkataan "gambar" dan "serupa" yang menerangkan proses ini dalam Kejadian 1:26. Walaupun perkataan Ibrani tselem, "gambar," merujuk kepada bentuk konkrit tubuh fizikal, perkataan demut, "serupa," merujuk kepada kualiti abstrak yang dapat disamakan dengan Pribadi ilahi.

Oleh itu, idea Ibrani tentang "gambar Tuhan" harus difahami dalam pengertian menyeluruh pandangan alkitabiah tentang sifat manusia. Ayat  alkitabiah menegaskan bahawa individu manusia (lelaki dan wanita) telah diciptakan mengikut gambar Tuhan secara fizikal, dan juga rohani. Seperti yang dikatakan oleh Ellen G. White dengan jelas: “Ketika Adam muncul dari tangan Pencipta, dia mempunyai, dalam sifat fizikal, mental, dan rohaninya, suatu keserupaan dengan Penciptanya.”—Education, hlm. 15.

Sebenarnya, pemahaman menyeluruh tentang gambaran Tuhan ini, termasuk tubuh fizikal, ditegaskan semula dalam kisah Penciptaan yang lain, yang mengatakan bahawa "manusia menjadi makhluk yang hidup" (Kej. 2:7), secara literal, “jiwa yang hidup” (nefesh), sebagai hasil daripada dua operasi ilahi: Tuhan “membentuk” dan Tuhan “menghembuskan nafas hidup.” Perhatikan bahawa "nafas" sering merujuk kepada dimensi rohani, tetapi ia juga berkait rapat dengan kapasiti biologi pernafasan, bahagian daripada manusia yang “dibentuk . . .dari debu tanah.” Oleh itu, “nafas  hidup” adalah;  nafas (rohani) dan hidup (jasmani).

Tuhan kemudiannya akan melakukan operasi ketiga, kali ini untuk mencipta wanita daripada tubuh lelaki (Kej. 2:21, 22), satu cara untuk menekankan bahawa perempuan itu pada dasarnya adalah sama dengan lelaki.