---
title:  Penciptaan
date:  28/03/2022
---

`Sila baca Kejadian 1:4, 10, 12, 18, 21, 25, 31, dan Kejadian 2:1–3. Apakah signifikan ungkapan "semuanya itu baik" dalam catatan Penciptaan pertama? Apakah pelajaran tersirat yang terkandung dalam akhir Penciptaan (Kej. 2:1–3)?`

Pada setiap langkah catatan Penciptaan, Tuhan menilai kerjaNya sebagai tov, "baik." Secara amnya difahami bahawa kata sifat ini bermaksud bahawa kerja Penciptaan Tuhan berjaya dan pemerhatian Tuhan bahawa " 'semuanya itu baik’ ” bermaksud bahawa “ia berjaya.” Cahaya itu menerangi (Kej. 1:4). Tumbuhan itu menghasilkan buah (Kej. 1:12) dan seterusnya.

Tetapi perkataan ini merujuk lebih daripada keberkesanan fungsi. Perkataan Ibrani tov juga digunakan dalam Alkitab untuk menyatakan penghargaan estetik terhadap sesuatu yang indah (Kej. 24:16). Ia juga digunakan dalam membandingkan  dengan kejahatan (Kej. 2:9), yang dikaitkan dengan kematian (Kej. 2:17).

Ungkapan "semuanya itu baik" bermaksud bahawa penciptaan itu berfungsi dengan baik, bahawa ia adalah indah dan sempurna, dan bahawa tidak ada kejahatan di dalamnya. Dunia “belum” seperti dunia kita, terjejas oleh dosa dan kematian, idea yang diperakui dalam pengenalan kepada kisah Penciptaan kedua (lihat Kej. 2:5).

Gambaran tentang Penciptaan ini secara radikal bercanggah dengan teori evolusi, yang secara dogmatik mengisytiharkan bahawa dunia membentuk dirinya sendiri secara progresif melalui   kejadian berturut-turut yang tidak disengajakan, bermula dari keadaan yang lebih rendah kepada keadaan yang lebih tinggi.

Sebaliknya, penulis Alkitab menegaskan bahawa Tuhan dengan sengaja dan tiba-tiba menciptakan dunia (Kej. 1:1). Tiada yang terjadi secara kebetulan. Dunia tidak datang dengan sendirinya tetapi hanya sebagai hasil dari kehendak dan firman Tuhan (Kej. 1:3). Kata kerja bara’, “menciptakan,” diterjemahkan dalam Kejadian 1 sebagai pada mulanya Tuhan “menciptakan” langit dan bumi, berlaku hanya dengan Tuhan sebagai subjeknya, dan itu menunjukkan terjadi secara tiba-tiba: Tuhan berfirman, dan jadilah demikian.

Teks Penciptaan memberitahu kita bahawa “segala-galanya” telah terlaksana (Kej. 1:31), dan menurut Pencipta Sendiri, semuanya dinilai “sungguh amat baik” (Kej. 1:31). Kejadian 1:1 menyatakan peristiwa itu sendiri, penciptaan langit dan bumi; dan Kejadian 2:1 menyatakan bahawa peristiwa itu telah selesai semuanya, termasuk hari Sabat, dalam tujuh hari.

`Mengapakah idea evolusi berbilion-bilion tahun membatalkan sepenuhnya kisah Penciptaan Kejadian? Mengapakah kedua-dua pandangan itu tidak serasi dalam segala hal?`