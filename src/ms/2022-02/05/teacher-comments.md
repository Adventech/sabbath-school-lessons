---
title:  Komen Guru
date:  29/04/2022
---

**Ayat-ayat Utama**: Kejadian 11:9

**Fokus Kajian**: Kejadian 9:18-11:9, Mazmur 139:7-12, Lukas 10:1.

#### Bahagian I: Gambaran Keseluruhan

Perintah pertama Tuhan kepada manusia selepas Air Bah adalah berasa positif akan kehidupan: Dia memberitahu mereka untuk berkembang biak dan memenuhi bumi (Kej. 9:1). Fokus pelajaran ini adalah untuk menentang usaha manusia untuk memenuhi perintah ini. Setakat ini, catatan alkitabiah berkenaan individu (Adam dan Hawa, Kain dan Habel, Set, dan Nuh). Dalam pelajaran ini, cerita berkenaan sekumpulan orang dan mempunyai skop  sejagat.  Mereka yang terselamat daripada Air Bah itu, tiga anak lelaki Nuh, akan menghasilkan tiga cabang umat manusia, yang akan membentuk bangsa-bangsa di dunia. Nampaknya manusia berada di landasan yang betul untuk memenuhi bumi dan membawa imej Tuhan ke hujung ke bumi. Namun, kisah Menara Babel menandakan halangan yang dramatik dalam momentum itu. Perintah Tuhan untuk menyebar di seluruh bumi digantikan oleh cita-cita manusia iaitu kesatuan dan keseragaman. Manusia mahu menjadi satu, dan lebih teruk lagi, mereka mahu menjadi Tuhan.

**Tema Pelajaran**:

1.	Kutukan dan Berkat. Kanaan, anak Ham, dikutuk, manakala  Sem dan Yafet diberkati. Apakah maksud dan kepentingan sejarah kutukan dan berkat ini? Bagaimanakah ia mempengaruhi sejarah keselamatan?
2.	Kesejagatan dan Penyatuan. Bangsa-bangsa di dunia ingin terlibat dalam projek bersama: untuk menjadi satu menentang Tuhan. Bagaimanakah tujuan kesejagatan Tuhan telah ditafsirkan sebagai satu idea kesatuan?
3.	Mengambil Tempat Tuhan. Para pembina Menara Babel bercita-cita untuk mencapai syurga. Apakah yang salah dengan cara mereka berfikir? Mengapakah Tuhan turun untuk menyelidiki usaha mereka?

#### Bahagian II: Ulasan

**Kutuk dan Berkat**

Kutukan ke atas anak Ham (Kej. 9:25) akhirnya menjadi mesej harapan. Kejadian 9:25 sering kali telah diterapkan secara amat salah kepada orang Afrika atau mereka yang berketurunan Afrika, dan dengan itu telah digunakan sebagai pewajaran dari sudut pandang agama untuk perhambaan. Walau bagaimanapun, tafsiran taksub ini tidak terpakai, kerana dua sebab. Pertama, kutukan itu bukan mengenai Ham tetapi anaknya Kanaan. Kutukan ini juga tidak melibatkan Kush, anak sulung Ham. Dengan itu, ia sama sekali tidak merujuk kepada orang Afrika atau mereka yang berketurunan Afrika khususnya. Secara kebetulan, silsilah alkitabiah (lihat jadual bangsa-bangsa dalam Kejadian 10) lebih kepada etnogeografi, iaitu, taburan geografi kumpulan manusia, bukannya tentang etnik, yang memperkatakan asal usul bangsa dan bahasa manusia. Pengertian "bangsa" berasal dari teori perkauman dan linguistik pseudo-saintifik pada abad kesembilan belas, berdasarkan teori evolusi, satu lagi kejahatan yang timbul daripada mitos penciptaan moden ini. Oleh itu, sebutan alkitabiah kumpulan orang sebagai "Yaphetite," "Semitic," atau "Hamitic" (keturunan Yafet, Sem, atau Ham) tidak mengikut kriteria kaum yang jelas  seperti yang ditakrifkan oleh evolusi tetapi jauh lebih kompleks dan kabur. Sebagai contoh: walaupun bahasa Kanaan adalah Semitik, Kanaan tergolong dalam kalangan orang Ham. Walaupun Kush adalah keturunan Ham, dia ialah bapa kepada Nimrod, pengasas Babel. Elam, yang tergolong dalam kaum bukan Sem, adalah anak kepada Sem.

Alasan kedua bahawa Kejadian 9:25 tidak terpakai untuk orang kulit hitam adalah bahawa rujukan kepada Kanaan adalah kiasan kepada warisan Tanah Perjanjian, dengan semua yang dilambangkan oleh negeri ini, berkenaan dengan janji keselamatan bagi dunia. Dalam konteks ini, penggunaan ungkapan “hamba yang paling hina”  adalah ironis. “Hamba yang paling hina”  adalah superlatif, yang bermaksud "hamba yang terbaik," dan mencadangkan arahan rohani, menunjuk kepada Yesus, Hamba atas segala hamba yang datang untuk menyelamatkan dunia (Yohanes 13:5).

Berkat dalam Kejadian 9 mengesahkan perspektif ini. Adalah menarik bahawa bukan Sem mahupun Yafet yang diberkati, tetapi hanya Tuhan (Kej. 9:26). Juga, dari perspektif ini, nubuatan itu membawa kita melampaui  sejarah Pentateukh Israel kepada keselamatan umat manusia (Kej. 9:27). Susunan kata nubuatan itu juga merujuk kepada khemah suci Israel (Yos. 18:1), sebuah kiasan nubuatan kepada orang-orang bukan Yahudi yang akan merespons kepada khabar keselamatan Israel dan bergabung dengan masyarakat kudus Israel (Yes. 66:18–20, Rom 11:25). Tetapi penggenapan nubuatan ini, terlebih dahulu, bergantung kepada penggenapan nubuatan yang lain: penaklukan Kanaan. Peristiwa ini sangat penting di mata penulis sehingga dia kembali kepadanya pada akhir berkat apabila, untuk ketiga kalinya, dia merujuk Kanaan sebagai hamba Sem (Kej. 9:27; bandingkan 25, 26).  Bahasa dalam bahagian berkat itu diberikan dalam gaya doa: “biarlah . . . menjadi” (Kej. 9:26, 27, MTB). Musa, penulis ayat ini dan sezaman dengan orang Israel yang diperbudak di Mesir, berdoa untuk keselamatan Israel, langkah pertama yang asas dan perlu ke arah keselamatan umat manusia.

**Kesejagatan dan Kekhususan**

Hubungan antara perspektif tertentu dan universal ini adalah ciri ciri pemikiran alkitabiah. Tidak seperti pemikiran orang Yunani, yang mempromosikan idea akses segera kepada kebenaran mutlak, nabi-nabi Ibrani bercakap tentang Tuhan yang memilih umat, dan kemudiannya PuteraNya, yang melaluinya Dia menyatakan diriNya kepada manusia.

Satu ilustrasi cara berfikir alkitabiah terkandung dalam nombor 70: terdapat 70 negara yang disenaraikan dalam senarai bangsa dalam Kejadian 10 yang membayangkan 70 ahli keluarga Yakub (Kej. 46:27) dan 70 penatua Israel di padang gurun (Keluaran 24:9). Persesuaian  antara "70" ini nampaknya mendasari Ulangan 32:8, yang bercakap tentang Tuhan membahagikan umat manusia "menurut jumlah bani Israel."  Sama seperti terdapat 70 bangsa-bangsa, begitu juga terdapat 70 bahasa, mengikut tradisi Yahudi. Dalam Perjanjian Baharu, Yesus mengutus 70 orang murid untuk menginjil (Lukas 10:1–16). Silsilah Nuh, bapa bangsa-bangsa di bumi (Kej. 9:19, Kej. 10:32), merangkumi penggenapan berkat dan janji Tuhan kepada Nuh: “Beranak cuculah dan bertambah banyak” (Kej. 8:17). 9:1, 7). Berkat dan janji ini juga terikat dengan janji dan berkat awal yang diberikan kepada Adam pada Penciptaan (Kej. 1:28, 29).

Tuhan bagi bangsa-bangsa, Pencipta dunia, dan Tuhan Israel adalah Tuhan yang sama. Pemerhatian ini mempunyai dua implikasi teologi yang penting. Pertama, ini bermakna bahawa Tuhan mempengaruhi sejarah bahkan di luar bidang agama. Tuhan juga hadir di antara bangsa-bangsa. Kedua, ini bermakna bahawa keselamatan bangsa-bangsa juga bergantung kepada kesaksian Israel. Berkat bagi bangsa-bangsa hanya akan direalisasikan melalui Israel (Kej. 12:3), kerana hanya Tuhan Israel adalah Tuhan yang benar (Yohanes 4:22, 23). Pelajaran dari Alkitab Ibrani, sejarah Israel, dan peristiwa-peristiwa yang terjadi kepada orang Yahudi dan yang dicatat dalam Perjanjian Baharu adalah kepentingan penebusan bagi bangsa-bangsa.

Percubaan untuk Bersatu dan Merebut. Ideologi mengenai perpaduan adalah perkara pertama diberi perhatian olah para pembina menara Babel. Ini meresahkan.  Ungkapan “seluruh bumi, satu bahasanya dan satu logatnya.” (Kej. 11:1,) merujuk kepada fakta bahawa orang-orang ini menggunakan perkataan yang sama dan pertuturan yang sama. Bagaimanapun, kisah Babel mencatatkan percubaan pertama untuk menyatukan dunia. Maka, tidak hairanlah bahawa cara pemikiran ini menghasilkan masyarakat totalitarian (sistem kerajaan berpusat dan ditaktor) yang tidak memberikan ruang untuk perbezaan atau perselisihan (bandingkan Dan. 3:1–7), dan ia terlibat dalam projek untuk menggantikan tempat Tuhan. Sebenarnya, kedua-dua ketetapan itu—keseragaman dan rampasan kuasa—adalah tergolongan dalam golongan yang sama.  Sejarah telah menunjukkan bahawa dorongan untuk memaksa orang lain untuk berkelakuan dan berfikir seperti yang kita pasti membawa kepada sikap tidak bertoleransi dan penganiayaan. Akhirnya, paksaan seperti itu menyalakan cita-cita untuk mengambil tempat Tuhan.

Secara signifikan, para pembina Babel menggunakan firman Tuhan. Perkataan pertama, kata seru, habah, “datang,” yang dua kali digunakan dalam percakapan para pembina itu (Kej. 11:3, 4), adalah sama dengan perkataan yang digunakan Tuhan (Kej. 11:7). Ungkapan kerjasama masyarakat yang diulang empat kali dalam Kejadian 11:1-7 (“marilah kita . . .”), mengingatkan bentuk majmuk ilahi  dalam Penciptaan “mari kita menjadikan” (Kej. 1:26), memperlihatkan  niat para pembina itu untuk mengambil alih kuasa Tuhan.  Malah perkataan Ibrani untuk "menara" yang menggambarkan kota Babel, menunjukkan aspirasi mereka. Perkataan ini terkait dengan perkataan gadal, “besar,” menyiratkan idea tentang cita-cita dan kemuliaan, sering dikaitkan dengan Tuhan Sendiri (Keluaran 18:11). Menariknya, petikan Daniel 8, yang berkongsi beberapa motif linguistik dan teologi dengan teks kita, menggunakan perkataan gadal yang sama sebagai kata kunci untuk menggambarkan percubaan tanduk kecil untuk membesarkan diri menyamai Tuhan Sendiri (Dan. 8:9– 11, 25).  Malah, menara itu dimaksudkan sampai ke langit, spesifikasi yang menunjukkan lebih daripada sekadar  menara monumen. Para pembina Babel didorong oleh cita-cita rohani untuk menggantikan Tuhan, yang jelas dinyatakan dalam niat mereka untuk "menjadikan nama bagi diri kita sendiri" (Kej. 11:4). Tuhan adalah satu-satunya yang membuat “nama besar” (Kej. 12:2) dan satu-satunya yang boleh membuat nama bagi diri-Nya (Yes. 63:12, 14).

#### Bahagian III: Penerapan Hidup

Kutukan Berubah Menjadi Berkat: Cari dalam Alkitab kes-kes di mana sesuatu yang pada asalnya dimaksudkan sebagai kutukan akhirnya menjadi berkat. Cari dalam kehidupan anda ketika pengalaman buruk (contohnya, pengurungan disebabkan COVID-19) memberi anda peluang yang tidak dijangka untuk renungan, persekutuan dan kembali kepada Tuhan. Mengapakah penderitaan sering membawa penemuan nilai-nilai baharu dan mendekatkan kita kepada orang lain dan kepada Tuhan?

Kebersatuan dan Merebut Tempat Tuhan: Cari dalam Alkitab, dalam sejarah, dalam komuniti keagamaan anda, dan dalam pengalaman peribadi anda kes-kes di mana seorang pemimpin yang berniat baik, atau mungkin anda sendiri, berkelakuan seperti para pembina Menara Babel. Mengapakah cita-cita besar tentang kekudusan, kesatuan, dan kebenaran sering membawa kepada sikap tidak bertoleransi dan kesombongan? Bagaimanakah model Yesus mengilhami cara untuk mengelakkan kesilapan ini? Mengapakah berada di jalan yang betul tidak mencukupi dan mungkin, sebenarnya, menimbulkan kebencian dan kebanggaan diri sendiri?