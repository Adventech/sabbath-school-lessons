---
title:  Satu Bahasa
date:  26/04/2022
---

`Sila baca Kejadian 11:1–4. Mengapakah orang-orang dari ”seluruh bumi” begitu ingin mencapai persatuan?`

Ungkapan "seluruh bumi" merujuk kepada sejumlah kecil orang yang hidup setelah Air Bah. Alasan pertemuan ini ditunjukkan dengan jelas: mereka ingin membangunkan menara untuk mencapai langit (Kej. 11:4). Malah, niat mereka yang sebenarnya adalah untuk menggantikan Tuhan sendiri, Sang Pencipta. Secara signifikan, gambaran niat dan tindakan orang-orang menggemakan niat dan tindakan Tuhan dalam kisah Penciptaan: “mereka berkata” (Kej. 11:3, 4; bandingkan dengan Kej 1:6, 9, 14, dll.); “marilah kita membuat” (Kej. 11:3, 4; bandingkan dengan Kej 1:26). Niat mereka secara terang-terangan dinyatakan: “‘Marilah kita membuat nama bagi diri kita sendiri’” (Kej. 11:4), sebuah ungkapan yang khusus digunakan untuk Tuhan (Yes. 63:12, 14).

Ringkasnya, para pembangun Babel melayani  cita-cita yang salah tempat untuk menggantikan Tuhan, Sang Pencipta. (Kita tahu siapa yang mengilhami itu, bukan? Lihat Yes. 14:14.) Ingatan mereka tentang Air Bah itu pastilah berperanan dalam projek mereka. Mereka membangun menara yang tinggi untuk bertahan daripada satu lagi Air Bah  yang akan datang, walaupun Tuhan sudah berjanji tidak mendatngkan Air Bah lagi. Ingatan tentang Air Bah telah tersimpan  dalam tradisi Babilonia, walaupun terpesong, sehubungan dengan pembangunan kota Babel (Babilon). Usaha menuju ke atas untuk mencapai langit dan merebut kekuasaan Tuhan ini, sesungguhnya, mencirikan semangat Babilon.

Inilah sebabnya mengapa kisah Menara Babel adalah motif penting dalam kitab Daniel juga. Rujukan kepada Sinear, yang memperkenalkan kisah Menara Babel (Kej. 11:2), muncul semula dalam permulaan kitab Daniel, untuk menunjuk tempat di mana Nebukadnezar telah membawa barang-barang bait suci Yerusalem ( Dan. 1:2). Di antara banyak petikan lain dalam buku itu, episod Nebukadnezar mendirikan patung emas, mungkin di tempat yang sama di "dataran" yang sama, adalah yang paling menggambarkan kerangka minda ini. Dalam penglihatannya tentang akhir zaman, Daniel melihat senario yang sama tentang bangsa-bangsa di bumi berkumpul untuk mencapai kesatuan menentang Tuhan (Dan. 2:43, Dan. 11:43–45; bandingkan dengan Wahyu 16:14-16), walaupun percubaan ini gagal di sini, seperti kegagalan dengan Babel juga.

`Seorang penulis   sekuler Prancis yang  terkenal di abad yang lalu mengatakan bahawa tujuan besar umat manusia adalah untuk mencuba “menjadi Tuhan.” Apakah yang membuat kita,  bermula dengan Hawa di Eden (Kej. 3:5),  tertarik ke dalam kebohongan yang berbahaya ini?`