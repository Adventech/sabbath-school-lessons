---
title:  Israel di Mesir
date:  18/06/2022
---

### Bacaan Untuk Pelajaran Minggu Ini
Kejadian 46; Roma 10:12, 13; Kejadian 47; Kejadian 48; Kisah 3:25, 26; Kejadian 49; Fil. 2:10; Kej. 49:29–50:21.

> <p>Ayat Hafalan</p>
> “Maka diamlah Israel di tanah Mesir, di tanah Gosyen, dan mereka menjadi penduduk di situ. Mereka beranak cucu dan sangat bertambah banyak” (Kejadian 47:27).

Kitab Kejadian menceritakan tahun-tahun terakhir Yakub dan Yusuf bersama. Kita melihat Yakub (Israel) meninggalkan Kanaan (Kejadian 46) untuk menetap di Mesir (Kejadian 47), dan di sanalah dia akan mati (Kej. 49:29–50:21). Namun, walaupun dalam suasana Mesir yang makmur ini, harapan untuk kembali ke Tanah Perjanjian masih perkara  yang terpenting (Kej. 50:22–26).

Sebaik sahaja Yakub tiba di Mesir, Yakub memberkati Firaun (Kej. 47:7–10), dengan itu memenuhi (sebahagiannya, sudah tentu) janji Abrahamik untuk menjadi berkat kepada bangsa-bangsa (Kej. 12:3). Kemudian, ketika hampir mati, Yakub memberkati anak-anak Yusuf (Kejadian 48). Yakub juga memberkati anak-anaknya sendiri (Kej. 49:1–28) dan membuat ramalan yang mengagumkan mengenai setiap daripada mereka dalam konteks 12 suku Israel yang akan datang (Kej. 49:1–27).

Bagaimanapun, fakta bahawa Israel “tinggal” dalam pengasingan, di Mesir sebagai orang asing, adalah kerana mereka berharap untuk kembali ke Tanah Perjanjian. Walaupun kitab Kejadian itu sendiri berakhir dengan  Israel berada di Mesir, namun beberapa kata-kata terakhir Yusuf menunjukkan  tempat lain: “‘Tidak lama lagi aku akan mati; tentu Tuhan akan memperhatikan kamu dan membawa kamu keluar dari negeri ini, ke negeri yang telah dijanjikan-Nya dengan sumpah kepada Abraham, Ishak dan Yakub’ ” (Kej. 50:24).

*Sila kaji Pelajaran minggu ini sebagai persediaan untuk Sabat, 25 Jun.