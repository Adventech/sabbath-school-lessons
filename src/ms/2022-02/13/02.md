---
title:  Yakub Melakukan Perjalanan Menemui Yusuf
date:  19/06/2022
---

`Sila baca Kejadian 46. Apakah perkara penting dari kepergian Yakub dari Kanaan?`

Apabila Yakub meninggalkan tempat tinggalnya di Kanaan, dia penuh dengan harapan. Jaminan bahawa dia tidak akan lapar lagi. Berita baik bahawa Yusuf masih hidup pasti memberinya momentum yang dia perlukan untuk meninggalkan Tanah Perjanjian.

Keberangkatan Yakub mengingatkan pengalaman Abraham, walaupun dalam kes Abraham dia menuju ke Tanah Perjanjian. Yakub mendengar janji yang sama yang Abraham dengar daripada Tuhan, iaitu Dia akan menjadikannya “bangsa yang besar” (Kej. 46:3; bandingkan dengan Kej. 12:2). Panggilan Tuhan di sini juga mengingatkan perjanjian Tuhan dengan Abraham; dalam kedua-dua keadaan itu Tuhan menggunakan kata-kata yang meyakinkan yang sama "'jangan takut'" (Kej. 46:3; bandingkan dengan Kej. 15:1), yang mengandungi janji masa depan yang gemilang.

Penyenaraian menyeluruh nama-nama anak Israel yang pergi ke Mesir, termasuk anak-anak perempuannya (Kej. 46:7), mengingatkan kembali janji Tuhan kepada Abraham untuk menjadi bangsa yang besar walaupun ketika itu dia masih tidak mempunyai anak.  Bilangan “tujuh puluh” (termasuk Yakub, Yusuf, dan dua anak lelakinya) menunjukkan idea keseluruhan (totaliti). Ia adalah "seluruh Israel" yang pergi ke Mesir. Adalah penting juga difikirkan bahawa bilangan 70 itu boleh disamakan dengan bilangan bangsa-bangsa (Kejadian 10), menunjukkan bahawa nasib semua bangsa juga dipertaruhkan dalam perjalanan Yakub.

Kebenaran ini akan menjadi lebih jelas hanya selepas beberapa tahun kemudian, selepas salib dan wahyu yang lebih lengkap tentang rencana penyelamatan, yang, tentu sekali, untuk semua umat manusia, di mana-mana, dan bukan hanya untuk anak-anak Abraham.

Dalam erti kata lain, betapapun menariknya cerita mengenai keluarga ini, keturunan Abraham, dan apa sahaja pelajaran rohani yang boleh kita ambil daripada mereka—cerita ini ada dalam Firman Tuhan kerana ia adalah sebahagian daripada sejarah penyelamatan; mereka adalah sebahagian daripada rancangan Tuhan untuk membawa penebusan kepada seramai mungkin di planet yang telah jatuh ini.

`“Sebab tidak ada perbedaan antara orang Yahudi dan orang Yunani. Karena, Allah yang satu itu adalah Tuhan dari semua orang, kaya bagi semua orang yang berseru kepada-Nya. Sebab, barangsiapa yang berseru kepada nama Tuhan, akan diselamatkan ’” (Rom. 10:12, 13). Apakah yang Paulus katakan di sini yang menunjukkan kesejagatan injil? Lebih penting lagi, apakah yang dikatakan oleh kata-kata ini kepada kita mengenai apa yang kita, sebagai gereja, harus lakukan untuk membantu menyebarkan injil?`