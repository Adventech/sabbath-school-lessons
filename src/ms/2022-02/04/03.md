---
title:  Peristiwa Air Bah
date:  18/04/2022
---

Kata kerja ‘asah, “membuat,” yang merujuk kepada tindakan Nuh, juga merupakan kata kunci dalam kisah Penciptaan Kejadian (Kej. 1:7, 16, 25, 26, 31; Kej. 2:2). Tindakan ketaatan Nuh kepada Tuhan adalah seperti tindakan penciptaan Tuhan. Apa yang boleh kita ambil daripada perkaitan ini adalah Air Bah itu bukan sahaja tentang Tuhan menghukum manusia, tetapi juga tentang Tuhan menyelamatkan kita.

`Sila baca Kejadian 7. Mengapakah deskripsi tentang Air Bah mengingatkan kita tentang kisah Penciptaan? Apakah pelajaran yang boleh kita pelajari daripada persamaan antara dua peristiwa itu?`

Pembacaan teliti kepada teks yang menceritakan Air Bah itu mendedahkan penggunaan banyak perkataan dan ungkapan yang ada persamaannya dengan kisah Penciptaan: “tujuh” (Kej. 7:2, 3, 4, 10; bandingkan dengan Kej. 2:1–3); “lelaki dan perempuan” (Kej. 7:2, 3, 9, 16; bandingkan dengan Kej. 1:27); “mengikut jenisnya” (Kej. 7:14; bandingkan dengan Kej. 1:11, 12, 21, 24, 25); “binatang,” “burung,” “merayap” (lihat Kej. 7:8, 14, 21, 23; bandingkan dengan Kej. 1:24, 25); dan “nafas hidup” (Kej. 7:15, 22; bandingkan dengan Kej. 2:7).

Maka cerita Air Bah itu kedengaran seolah-olah seperti kisah Penciptaan. Gema Penciptaan ini membantu mendedahkan bahawa Tuhan yang mencipta adalah sama dengan Tuhan yang membinasakan (Ul. 32:39). Tetapi gema ini juga menyampaikan mesej harapan: Tuhan menggunakan Air Bah itu untuk menjadikan segala sesuatu di bumi jadi baharu semula.

Air Bah itu menunjukkan pembalikan tindakan Penciptaan dalam Kejadian 1. Berbeza dengan Kejadian 1, yang menerangkan pemisahan air yang di atas dengan yang dari air di bawah (Kej. 1:7), Air Bah melibatkan penyatuan semula air di atas dan air di bawah ketika air itu membuak di luar sempadannya (Kej. 7:11).

Proses ini menyampaikan mesej paradoks: Tuhan harus memusnahkan apa yang sebelumnya untuk membolehkan penciptaan baharu selepas itu. Penciptaan bumi baharu memerlukan pemusnahan yang lama. Peristiwa Air Bah itu menggambarkan penyelamatan bumi  pada masa depan,  pada akhir zaman:  “ ‘Lalu aku melihat langit yang baru dan bumi yang baru, sebab langit yang pertama dan bumi yang pertama telah berlalu, dan lautpun tidak ada lagi ' ” (Why. 21:1; bandingkan dengan Yes. 65:17).

`Apakah dalam diri kita yang perlu dimusnahkan untuk diciptakan semula? (Lihat Rom. 6:1–6.)`