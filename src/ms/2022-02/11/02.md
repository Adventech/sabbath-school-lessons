---
title:  Kekacauan Keluarga
date:  05/06/2022
---

Yakub   akhirnya  menetap di negeri itu. Walaupun Ishak hanya “orang asing,” ayat itu juga mengatakan bahawa Yakub “diam di negeri itu” (Kej. 37:1). Namun, ketika itu, semasa dia menetap di negeri itu, masalah bermula, kali ini dari dalam keluarga. Kontroversi itu tidak berkaitan dengan pemilikan tanah atau penggunaan perigi; ia, terutamanya, berkaitan dengan rohani.

`Sila baca Kejadian 37:1–11. Apakah yang menyebabkan saudara-saudara Yusuf sangat membencinya?`

Sejak awal lagi, kita memahami bahawa Yusuf, anak lelaki  Yakub pada masa tuanya (Kej. 37:3), menikmati hubungan istimewa dengan bapanya, yang “mengasihi dia lebih dari semua saudaranya” (Kej. 37:4).  Dia bahkan bertindak lebih jauh dengan membuat  untuk Yusuf “sehelai jubah pelbagai warna” (Kej. 37:3), pakaian raja (2 Sam. 13:18), satu petunjuk niat rahsia Yakub untuk mengangkat Yusuf, anak pertama Rahel, kepada status anak sulung.

Sesungguhnya, masa  depan  mengesahkan keinginan Yakub itu kerana Yusuf akhirnya   menerima hak anak sulung (1 Taw. 5:2). Oleh itu, tidak hairanlah bahawa saudara-saudara Yusuf sangat membencinya dan tidak mahu terlibat dalam perbualan secara tenang dan damai dengannya (Kej. 37:4).

Tambahan pula, Yusuf menyampaikan kepada ayahnya khabar tentang kejahatan saudara-saudaranya (Kej. 37:2). Tiada siapa yang suka kepada seorang penyampai maklumat tentang seseorang.

Jadi apabila Yusuf menceritakan mimpinya, mencadangkan bahawa Tuhan akan meletakkan dia pada kedudukan yang lebih tinggi dan bahawa mereka, saudara-saudaranya, akan sujud di hadapannya, mereka lebih membencinya. Mimpi itu bersifat nubuatan yang tulen,  bahkan disahkan oleh fakta bahawa ia diulangi (lihat Kej. 41:32). Walaupun Yakub secara terang-terangan menegur anaknya (Kej. 37:10), dia menyimpan kejadian ini dalam fikirannya, merenungkan maknanya dan menunggu penggenapannya (Kej. 37:11). Implikasinya adalah, mungkin, jauh di lubuk hatinya, kemungkinan dia berfikir ada sesuatu dalam mimpi ini. Dia betul, walau bagaimanapun dia tidak mengetahui apa perkara itu pada masa itu.

`Sila baca Matius 20:26, 27. Apakah prinsip penting yang dinyatakan di sini, dan bagaimanakah kita boleh belajar untuk menyatakan dalam kehidupan kita sendiri apa yang diajarkannya?`