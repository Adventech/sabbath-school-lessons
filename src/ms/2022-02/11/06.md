---
title:  Mimpi Firaun
date:  09/06/2022
---

`Sila baca Kejadian 40:1–41:36. Bagaimanakah mimpi Firaun terkait dengan mimpi para pegawai itu? Apakah makna penting keselarian  ini?`

Lama kelamaan, Yusuf ditugaskan untuk menjaga para tawanan, dua daripadanya adalah bekas pegawai Firaun, juru minuman dan tukang roti (Kej. 41:9–11). Mereka berdua terganggu oleh mimpi yang   mereka tidak fahami, kerana “tidak ada penafsir” (Kej. 40:8). Yusuf kemudiannya menafsirkan mimpi mereka masing-masing.

Selari dengan mimpi dua pegawai itu, Firaun juga mempunyai dua mimpi, yang tidak dapat ditafsirkan oleh sesiapapun (Kej. 41:1–8). Pada saat itu juru minuman mengingati Yusuf dan mengesyorkannya kepada Firaun (Kej. 41:9–13).

Selari dengan mimpi yang lain, Firaun, seperti para perwira itu, gelisah, dan seperti mereka dia menyatakan mimpinya kepada Yusuf (Kej. 41:14–24), dan Yusuf menafsirkannya. Seperti mimpi para pegawai itu, mimpi Firaun memaparkan persamaan simbol: dua siri tujuh ekor lembu (gemuk dan kurus) sama seperti dua siri bulir gandum (gemuk dan kurus) mewakili dua siri tahun, satu baik dan satu buruk. Tujuh ekor lembu itu selari dengan tujuh bulir gandum, mengulangi mesej yang sama, bukti bahawa mimpi itu berasal dari ilahi, sama seperti mimpi Yusuf (Kej. 41:32; bandingkan dengan Kej. 37:9).

Walaupun Yusuf adalah orang yang menafsirkan mimpi itu untuk Firaun, namun, Yusuf memastikan agar Firaun tahu bahawa Tuhan, Elohim, yang menunjukkan kepada raja perkara-perkara yang  Tuhan akan lakukan (Kej. 41:25, 28). Nampaknya  Firaun memahami mesej itu kerana, apabila dia memutuskan untuk melantik seseorang untuk menjadi ketua negara, hujahnya adalah seperti berikut:

“‘Oleh karena Tuhan telah memberitahukan semuanya ini kepadamu, tidaklah ada orang yang demikian berakal budi dan bijaksana seperti engkau.  Engkaulah menjadi kuasa atas istanaku, dan kepada perintahmu seluruh rakyatku akan taat; hanya takhta inilah kelebihanku dari padamu’” (Kej. 41:39, 40).

Betapa menakjubkan: terima kasih kepada Tuhan, Yusuf beranjak daripada  penguasa rumah Potifar kepada penguasa penjara kepada penguasa seluruh Mesir. Sungguh satu kisah yang kuat tentang bagaimana, walaupun dalam keadaan yang kelihatan seperti keadaan yang mengerikan, penjagaan Tuhan dinyatakan.

`Bagaimanakah kita boleh belajar untuk mempercayai Tuhan dan berpegang teguh pada janji-janjiNya walaupun seolah-olah Tuhan berdiam diri?`