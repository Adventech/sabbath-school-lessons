---
title:  Serangan ke atas Yusuf
date:  06/06/2022
---

Betapapun mengerikan peristiwa yang akan menyusul, ia tidak sukar untuk difahami. Walaupun ada hubungan rapat, bahkan ada kaitan saudara,  dengan  seseorang yang anda benci, lambat laun, pasti akan membawa  kepada masalah.

Itulah yang telah berlaku.

`Sila baca Kejadian 37:12–36. Apakah yang hal ini ajarkan kepada kita tentang betapa berbahaya dan jahatnya hati yang tidak dilahirkan semula?`

Saudara-saudara Yusuf membenci dia kerana mereka cemburu akan kebaikan Tuhan terhadapnya (Kis. 7:9), kebaikan yang pasti akan mengiringi setiap langkahnya dalam perjalanan peristiwa-peristiwa seterusnya. Ketika Yusuf tersesat, seorang lelaki menemuinya dan menunjukkan jalan (Kej. 37:15). Apabila saudara-saudara Yusuf merancang untuk membunuhnya, Ruben campur tangan dan mencadangkan supaya dia dilemparkan ke dalam perigi kosong (Kejadian 37:20–22).

Sukar untuk membayangkan jenis kebencian yang dikatakan di sini, terutamanya untuk seseorang dalam rumah tangga mereka sendiri. Bagaimanakah orang-orang muda ini boleh melakukan sesuatu yang kejam? Tidakkah mereka terfikir, walaupun untuk beberapa saat, tentang bagaimana ini akan memberi kesan kepada bapa mereka sendiri? Walau apa pun dendam mereka terhadap bapa mereka kerana dia memihak kepada Yusuf, namun untuk melakukan ini kepada salah seorang anaknya adalah sungguh keji. Sungguh suatu manifestasi yang kuat tentang betapa jahatnya manusia.

“Tetapi sebahagian daripada mereka [saudara-saudara itu] tidak senang hati; mereka tidak merasakan kepuasan yang mereka harapkan  daripada dendam mereka. Tidak lama kemudian kelihatan sekumpulan pengembara menghampiri. Itu adalah kafilah orang Ismael dari seberang Yordan, dalam perjalanan ke Mesir dengan rempah-rempah dan barang dagangan lain. Yehuda kini bercadang untuk menjual saudara mereka kepada pedagang kafir ini daripada membiarkan dia mati. Walaupun Yusuf disingkirkan  dengan jayanya dari jalan mereka, namun, mereka akan tetap bersih daripada darahnya.”—Ellen G. White, Patriarchs and Prophets, hlm. 211.

Selepas mereka melemparkan dia ke dalam perigi, merancang untuk membunuhnya kemudian, serombongan kafilah berlalu, lalu Yehuda mencadangkan kepada saudara-saudaranya untuk menjual Yusuf kepada mereka (Kej. 37:26, 27). Selepas Yusuf dijual kepada orang Midian (Kej. 37:28), orang Midian itu menjualnya kepada seseorang di Mesir (Kej. 37:36), dengan itu mendahului kegemilangan masa depannya.

`Mengapakah begitu penting untuk mencari kuasa Tuhan untuk mengubah tabiat buruk sebelum tabiat itu menampakkan diri ke dalam beberapa tindakan yang anda sesali kemudian?`