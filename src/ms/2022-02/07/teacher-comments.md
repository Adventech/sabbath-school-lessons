---
title:  Komen Guru
date:  13/05/2022
---

**Ayat-ayat Utama**: Kejadian 15:6, Kejadian 17:5, Kejadian 18:23

**Fokus Kajian**: Kejadian 15-19, Roma 4:2-11, Amos 4:11.

#### Bahagian I: Gambaran Keseluruhan

Pengenalan: Dalam bahagian ini kita masuk ke inti pengalaman keagamaan Abraham. Inilah saat Tuhan membuat perjanjianNya dengan Abram, yang merupakan perjanjian kedua Tuhan selepas perjanjianNya dengan Nuh (Kej. 6:18–9:20). Perjanjian Abraham mengandungi syarat yang sama seperti perjanjian Nuh.  Namun, tidak seperti perjanjian dengan Nuh, perjanjian Abraham bermula dengan upacara korban yang dikaitkan dengan janji pemberian anak dan tanah air. Perjanjian itu disahkan dengan suatu tanda. Bagaimanapun, perjanjian Abraham berbeza daripada perjanjian dengan Nuh, juga, dan mengandungi unsur-unsur baharu. Ia mempunyai dua upacara korban.  Tanda itu ialah sunat, dan Abram mendapat nama baru Abraham. Tambahan pula, naratif alkitabiah menawarkan dua perspektif berbeza tentang perjanjian itu. Walaupun dalam perjanjian dengan Nuh fokusnya adalah kepada Tuhan, dan peribadi Nuh ditaklukkan, namun perjanjian dengan Abraham merangkumi perspektif Abram, dan sebagai hasilnya, perjalanan perjanjian itu berkembang dengan cara yang lebih rumit.

**Tema Pelajaran**:

1.	Ketegangan Iman. Iman Abraham terdiri daripada persoalan dan keraguan; Abraham percaya kepada Tuhan walaupun dia ada kelemahan dan kesalahan. Tawa Abraham adalah kerana keraguan dan kekagum. Doa Abraham kepada Tuhan terdiri daripada penyerahan dan cabaran.
2.	Hukum Keramahtamahan. Keprihatinan Abraham terhadap tetamu asingnya berbeza dengan sikap tidak berperasaan dan ancaman orang Sodom terhadap orang asing.
3.	Keinginan Besar Untuk Memberi Syafaat. Abraham merayu untuk orang jahat di kota Sodom, dengan harapan bahawa terdapat cukup orang benar di dalam kota itu untuk mengelakkan kebinasaan.

#### Bahagian II: Ulasan

**Abram Percaya kepada Tuhan**

Iman Abram bermula dengan ketakutan, dan diteruskan dengan  keraguan dan persoalan. Apa yang paling ditakuti oleh Abram adalah hal yang tidak diketahui, iaitu masa depannya, sesuatu yang di luar kawalannya. Inilah sebabnya mengapa Abram bergantung pada masa kini, dengan itu menjadikan hambanya Eliezer sebagai pewarisnya (Kej. 15:2). Jadi, apabila Tuhan bercakap dengan Abram, Dia menggunakan beberapa ungkapan yang menunjukkan masa depan. Ungkapan "jangan takut" sering dikaitkan dengan janji keturunan. Janji yang sama untuk masa depan juga terkandung dalam perkataan magen, “perisai” (Kej. 15:1) yang menggemakan kata kerja magan, “melepaskan” (Kej. 14:20), yang telah digunakan berkaitan dengan kemenangan masa lalunya. Oleh itu kita melihat bahawa Tuhan yang menyelamatkan Abram pada masa lalu adalah Tuhan yang sama yang akan menyelamatkannya pada masa hadapan. Melihat Tuhan sebagai masa depannya menginspirasi keyakinan Abram akan masa depan: “Abram percaya.”

Kata kerja Ibrani he'emin, "percaya," menggambarkan lebih daripada proses sentimental atau intelektual atau rujukan semata-mata kepada kepercayaan. Dalam bahasa Ibrani "percaya" adalah relasional, seperti yang tersirat dalam akar kata 'aman, "teguh," "percaya." Bersandar kepada Tuhan, Abram “percaya” bahawa dia akan mempunyai keturunan. Iman inilah yang "dihitung" Tuhan sebagai "kebenaran."  Dengan kata lain, Tuhan "menghitung"  iman ini mempunyai nilai yang sama dengan kebenaran. Pandangan ini masuk akal dengan latar belakang kepercayaan Mesir kuno. Mengingat bahawa di Mesir purba, timbangan kebenaran manusia dinilai berdasarkan penghitungan kerja manusia terhadap timbangan Maat, kebenaran ilahi, dalam kes Abram, kebenarannya dinilai berdasarkan pekerjaan ilahi untuknya. Apa yang menjadikan Abram benar bukanlah jumlah perbuatannya tetapi kesediaannya untuk bergantung kepada perbuatan Tuhan baginya (Rom. 4:2–4).

**Abraham Ketawa Bersama Tuhan**

Reaksi segera Abraham terhadap pengumuman ilahi adalah tunduk senyap dan rasa hormat (Kej. 17:17). Ini adalah kali kedua Abraham tunduk senyap (bandingkan Kej. 17:3). Bagaimanapun, kali ini, tunduknya dikaitkan dengan ketawa, ketawa pertama yang direkodkan dalam Alkitab. Tidak jelas sama ada ketawa ini menunjukkan ketidakpercayaan atau menyatakan kekagumannya. Fakta bahawa ketawa itu berlaku dalam konteks penyembahan Abraham mencadangkan bahawa yang dimaksudkan adalah kekaguman. Namun, sebaik sahaja Abraham bercakap, keraguan menguasai. Dia mencadangkan penyelesaian yang munasabah. Abraham  merujuk kepada Ismail. Disebabkan keraguan, Abraham meminta Tuhan untuk membuat  penentuan secara khusus. Janji Tuhan tidak melibatkan Ismael. Merespons kepada cadangan Abraham, Tuhan menjawab dengan menyebut nama Ishak dengan jelas (Kej. 17:19). Ironinya, Ishak bermaksud "dia ketawa," mengingat  tawa Abram.

Tetapi kali ini Tuhan yang ketawa, kerana nama Ishak membayangkan nama Tuhan, seperti yang dicadangkan oleh kajian linguistik Semitik dan alkitabiah tentang nama. Sejajar dengan nama Ismael, "Tuhan telah mendengar," nama Ishak pasti juga membawa, sekurang-kurangnya secara tersirat, nama Tuhan: "[Tuhan] telah ketawa." Maka, tawa Tuhan mengingat kepada tawa Abraham. Kemudian,  Sarah juga akan ketawa.  Konteks tawa Sarah menambahkan lagi keajaiban yang tersirat dalam situasi sebelum ini. Sarah, yang bersembunyi di dalam khemah, mendengar tentang berita kelahiran yang sukar dipercayai itu lalu ketawa mengenainya. Sesuatu yang pelik kemudian berlaku. Walaupun Sarah telah ketawa “dalam dirinya” (Kej. 18:12), fikirannya yang paling intim diketahui oleh pelawat itu (Kej. 18:10–13). Keupayaan yang luar biasa ini menunjukkan kepada Abraham dan Sarah bahawa mereka berada di hadapan Tuhan, yang menjamin keajaiban kelahiran yang ajaib itu. Tawa Abraham yang pertama adalah oleh keraguan dan kekaguman, Tuhan merespons dengan tawa yang berlawanan dan janji yang pasti.

**Abraham Memasak untuk Tuhan**

Buat pertama kalinya, Abraham menerima tetamu syurga tanpa menyedarinya. Tindakannya akan diingati sebagai model keramahan (bandingkan Ibr. 13:2). Daripada serta-merta membawa perbualan mengenai janji perjanjian, yang merupakan tujuan kedatanganNya, Tuhan memasuki ruang lingkup manusia. Dia akan dilihat, disambut, dan diberi makan oleh Abraham. Ini adalah waktu rehat dan bersantai tengah hari. Abraham sedang duduk di hadapan khemah, seolah-olah dia sedang menunggu, mengharapkan seseorang datang. Di padang gurun, tidak ramai orang yang lalu lalang. Jadi, apabila Abraham melihat seseorang dari jauh, dia berlari, yang agak luar biasa, memandangkan usianya yang sudah lanjut (dia berumur 99 tahun), dan baru sahaja bersunat (Kej. 17:24). Sebaik sahaja Abraham bertemu dengan tetamu itu, dia sibuk melayani mereka dan menyediakan hidangan untuk mereka. Selepas menyediakan air untuk membasuh kaki tetamunya (Kej. 18:4), Abraham memilih makanan terbaik untuk hidangan  (Kej. 18:6, 7). Abraham melibatkan semua keluarganya dalam kerja ini. Sarah menyediakan roti (Kej. 18:6), dan lelaki muda itu, mungkin Ismael, menyediakan anak lembu (Kej. 18:8). Namun, Abraham dengan rendah hati menyebut jamuan itu sebagai “sepotong roti” sahaja (Kej. 18:5). Jelas sekali, keinginan besar Abraham untuk melayani ketiga-tiga pelawat itu berasal dari gerak hatinya bahawa mereka memegang status istimewa. Cara dia memanggil salah seorang daripada pengunjung itu sebagai Adonai, "Tuhanku" (Kej. 18:2, 3), menunjukkan persepsi itu. Hakikat bahawa Abraham menawarkan makanan dan air kepada Pelawat itu tidak semestinya mengecualikan pengiktirafannya tentang identiti ilahi. Penampilan "manusia" para pelawat itu, yang berdiri secara fizikal (Kej. 18:2), makan (Kej. 18:8), dan melakukan perbualan yang jelas (Kej. 18:9), adalah sebahagian daripada strategi ilahi dalam hal penjelmaan Tuhan, yang turun kepada manusia. Abraham kemudian berdiri di samping mereka (Kej. 18:8), memperhatikan keperluan mereka dan bersedia untuk melayani mereka

**Abraham Tawar menawar terhadap Tuhan**

Kata kerja "berdiri," yang baru sahaja digunakan untuk menggambarkan Abraham melayani tetamunya (Kej. 18:8), muncul semula sekarang untuk mencirikan sikap Abraham di hadapan Tuhan (Kej. 18:22). Sebenarnya, preposisi "di hadapan," yang mengikuti kata kerja "berdiri," biasanya digunakan untuk menggambarkan rasa hormat di hadapan Tuhan dan berdoa kepada-Nya (Ul. 10:8, 1 Raja-raja 17:1, Zak. 3:1).   Contoh ini adalah kali pertama dalam Alkitab bahawa manusia berdoa bagi pihak orang lain. Malah Nuh telah berdiam diri dalam keadaan yang sama (Kej. 6:13–22). Kata kerja Ibrani wayyigash, “datang hampir,” menunjukkan keragu-raguan Abraham dan berlambat-lambat menghampiri Tuhan (Kej. 18:22, 23). Abraham berani namun tetap penuh hormat, menyedari akan jarak Tuhan. Dengan bijaksana, dia bercakap kepada Tuhan dengan sejumlah tujuh soalan.  Abraham melibatkan Tuhan dalam sesi tawar-menawar, bergerak dari bilangan lima puluh hingga ke bilangan sepuluh. Itu kemungkinan berdasarkan Amos 5:3 bahawa lima puluh bermaksud setengah kota kecil, yang berpenduduk sekurang-kurangnya 100 orang (bandingkan Hak. 20:10). Abraham memulakan cabarannya dengan anggapan sama bilangan orang benar dan jahat di kota itu. Apabila Abraham mencapai bilangan sepuluh (Kej. 18:32), dia memahami bahawa dia kini telah mencapai had dan oleh itu memutuskan bahawa dia tidak akan melampaui kurang dari bilangan ini. Bilangan sepuluh melambangkan idea minimum. Secara signifikan, nombor sepuluh diwakili oleh yod, huruf terkecil dari abjad Ibrani (lihat Matius 5:18). Kemudiannya nombor sepuluh menjadi bilangan minimum dalam agama Yahudi yang diperlukan untuk komuniti penyembah (minyan). Bahawa sekurang-kurangnya sepuluh orang saleh ini akan mencukupi untuk menyelamatkan komuniti kolektif adalah satu konsep yang menggambarkan pelayanan Hamba yang Menderita, yang akan "membenarkan banyak orang" (Yes. 53:11). Selepas enam jawapan, Tuhan secara tiba-tiba mengakhiri perbualanNya dengan Abraham. Walaupun Tuhan berkenan untuk berunding dengan manusia, Dia tetap berdaulat dalam penghakimanNya.

#### Bahagian III: Penerapan Hidup

Abraham Percaya kepada Tuhan. Bagaimanakah kita boleh melatih orang untuk beriman? Mengapakah iman alkitabiah, pada dasarnya, berkaitan dengan masa depan? Bagaimanakah anda menasihati seseorang yang baru sahaja kehilangan orang yang disayangi untuk mempunyai iman? Bagaimanakah anda boleh mengaitkan iman peribadi dengan harapan?

Abraham Ketawa Bersama Tuhan. Bincangkan hujah yang kadang-kadang dikemukakan bahawa ketawa adalah daripada syaitan. Cari dalam Alkitab (Perjanjian Lama dan Perjanjian Baharu) contoh ketawa dan jenaka. Mengapakah ketawa dan jenaka serasi dengan agama yang benar? Mengapakah penolakan terhadap gelak tawa sering ditemui dalam kalangan penganut agama?

Abraham Memasak untuk Tuhan. Bagaimanakah kesungguhan Abraham untuk menyediakan makanan yang baik mengilhami misi dan penyembahan? Cari dalam Alkitab (Perjanjian Lama dan Perjanjian Baharu) saat-saat ketika makanan memainkan peranan penting dalam upacara perjanjian dengan Tuhan. Mengapakah makanan sangat penting dalam Alkitab? Mengapakah pertapaan tidak sesuai dengan nilai alkitabiah?

Abraham Tawar Menawar Terhadap Tuhan. Mengapakah keberanian dan cabaran Abraham terhadap kehendak Tuhan merupakan tindakan iman? Bagaimanakah anda akan menerapkan contoh ini pada pengalaman doa anda? Cari kes dalam Alkitab dan dalam sejarah di mana seorang agamawan akan berunding dan membuat perjanjian dengan Tuhan.