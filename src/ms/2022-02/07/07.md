---
title:  Kajian Tambahan
date:  13/05/2022
---

Baca Ellen G. White, “The Law and the Covenants,” ms. 370–373, dalam Patriarchs and Prophets.

Rayuan Abraham yang sabar dan gigih kepada Tuhan bagi pihak orang Sodom (Kej. 18:22–33) seharusnya mendorong kita untuk berdoa bagi orang jahat, walaupun mereka kelihatan berada dalam keadaan berdosa yang tiada harapan. Tambahan pula, respons penuh perhatian Tuhan terhadap desakan Abraham, dan kesediaanNya untuk mengampuni demi kepentingan "sepuluh" orang sahaja yang benar adalah konsep "revolusioner," seperti yang dikatakan oleh Gerhard Hasel:

“Dengan cara yang sangat revolusioner, pemikiran lama, yang  mengheret anggota persatuan yang tidak bersalah bersama-sama dengan  yang bersalah  di bawah hukuman, telah diubah menjadi sesuatu yang baharu: kehadiran  saki baki  orang saleh boleh berfungsi untuk memelihara keseluruhannya. . . . Demi orang-orang saleh, Yahweh dalam keadilanNya [tsedaqah] akan mengampuni kota yang jahat itu. Pemikiran ini dikembangkan secara meluas dalam ucapan nubuat Hamba Yahweh yang mengusahakan keselamatan 'bagi banyak orang.' ”—Gerhard F. Hasel, The Remnant: The History and Theology of the Remnant Idea From Genesis to Isaiah, edisi ke-3 (Berrien Springs , MI: Andrews University Press, 1980), hlm. 150, 151.

“Di sekeliling kita ada jiwa-jiwa yang menuju kehancuran,  orang-orang yang putus asa, sama dahsyatnya, seperti yang menimpa Sodom. Setiap hari pintu kasihan sesetengah orang akan ditutup. Setiap jam ada yang meninggal di luar jangkauan belas kasihan. Di manakah suara-suara amaran dan rayuan untuk meminta orang berdosa melarikan diri daripada azab yang menakutkan ini? Di manakah tangan-tangan dihulurkan untuk menariknya kembali dari kematian? Di manakah mereka yang dengan kerendahan hati dan iman yang teguh merayu kepada Tuhan untuknya? Roh Abraham adalah roh Kristus. Anak Tuhan sendiri adalah Pemberi Syafaat yang agung bagi pihak orang berdosa. Dia yang telah membayar harga untuk penebusan orang berdosa itu mengetahui nilai jiwa manusia.”—Ellen G. White, Patriarchs and Prophets, hlm. 140.

**Soalan Perbincangan**:

`Hanya pelangi dan sunat yang dipanggil "tanda perjanjian." Apakah persamaan dan perbezaan antara kedua-dua perjanjian itu?`

`Walaupun dipanggil oleh Tuhan, dan walaupun sering digunakan dalam Perjanjian Baharu sebagai contoh tentang apa ertinya hidup oleh iman, Abraham kadang-kadang goyah. Apakah pelajaran yang harus kita pelajari dan tidak pelajari daripada teladan Abraham?`

`Sesetengah orang berhujah menentang idea bahawa Tuhan akan menghukum orang yang sesat, mengatakan bahawa tindakan ini bertentangan dengan kasih Tuhan. Bagaimanakah kita, sebagai orang yang percaya bahawa Tuhan akan menghukum orang yang sesat, merespons  terhadap hujah itu?`