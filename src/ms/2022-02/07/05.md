---
title:  Anak yang Dijanjikan
date:  11/05/2022
---

Urutan akhir daripada penyunatan melibatkan semua orang: bukan sahaja Ismael, tetapi semua lelaki dalam rumah Abraham  disunat (Kej. 17:23–27). Perkataan Ibrani kol, “semua,” “setiap,” diulang empat kali (Kej. 17:23, 27). Selepas semua lelaki disunat Tuhan menampakkan diri kepada Abraham untuk mengesahkan janji akan seorang anak lelaki “Ishak.”

`Sila baca Kejadian 18:1–15 dan Roma 9:9. Apakah pelajaran tentang keramahan yang kita pelajari daripada sambutan Abraham terhadap pengunjungnya? Bagaimanakah anda menjelaskan respons Tuhan terhadap keramahan Abraham?`

Tidak jelas sama ada Abraham tahu siapa orang asing ini (Ibr. 13:2), walaupun dia bertindak terhadap mereka seolah-olah Tuhan sendiri berada di antara mereka. Dia sedang duduk “di pintu kemahnya waktu hari panas terik”  (Kej. 18:1), oleh kerana pelawat jarang di padang gurun, dia mungkin rindu untuk bertemu dengan mereka. Abraham berlari-lari ke arah orang itu (Kej. 18:2), walaupun dia berumur 99 tahun. Dia memanggil salah seorang daripada orang ini Adonai, "TUHANku" (Kej. 18:3), gelaran yang sering digunakan untuk Tuhan (Kej. 20:4, Kel. 15:17). Dia bergegas  untuk penyediaan hidangan makanan (Kej. 18:6, 7). Dia berdiri di sebelah mereka, memperhatikan keperluan mereka dan bersedia untuk melayani mereka (Kej. 18:8).

Tingkah laku Abraham terhadap orang asing syurgawi akan menjadi model keramahan yang menginspirasikan (Ibr. 13:2). Sebenarnya, sikap hormat Abraham menyampaikan falsafah keramahan. Menunjukkan rasa hormat dan mengambil berat terhadap orang yang tidak dikenali bukan sekadar sikap sopan santun yang baik. Alkitab menekankan bahawa ia adalah tugas keagamaan, seolah-olah ditujukan kepada Tuhan Sendiri (bandingkan dengan Mat. 25:35–40). Ironinya, Tuhan lebih menyamakan diri dengan orang asing yang lapar dan memerlukan daripada dengan orang yang murah hati yang menerima orang yang lapar dan memerlukan.

Di samping itu, pencerobohan ilahi ke alam  manusia menandakan rahmat dan kasihNya terhadap manusia. Kristus meninggalkan rumah syurgawiNya dan menjadi hamba manusia untuk menjangkau manusia (Flp. 2:7, 8). Kemunculan Tuhan di sini adalah bukti kepastian janjiNya (Kej. 18:10). Dia melihat Sarah, yang menyembunyikan dirinya “di belakangnya” (Kej. 18:10) dan mengetahui fikirannya yang paling intim (Kej. 18:12). Dia tahu bahawa Sarah ketawa, dan perkataan "ketawa" adalah perkataan terakhirNya. Keraguan Sarah menjadi tempat di mana Dia akan menggenapi firmanNya.

`Fikirkan dengan mendalam idea bahawa "Tuhan lebih menyamakan diri-Nya dengan orang asing yang lapar dan memerlukan daripada dengan orang yang murah hati yang menerima orang asing itu." Mengapa konsep ini sangat penting untuk kita ingat?`