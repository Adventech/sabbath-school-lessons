---
title:  Iman Abraham
date:  08/05/2022
---

`Sila baca Kejadian 15:1–21 dan Roma 4:3, 4, 9, 22. Bagaimanakah Abram menunjukkan apa yang dimaksudkan untuk hidup dengan iman? Apakah maksud pengorbanan yang Tuhan suruh Abram lakukan?`

Respons pertama Tuhan terhadap kebimbangan Abram mengenai ahli waris (Kej. 15:1–3) adalah bahawa dia akan mempunyai seorang anak lelaki daripada “anak kandungnya sendiri” (Kej. 15:4). Bahasa yang sama digunakan oleh nabi Natan untuk merujuk kepada benih raja Mesianik yang akan datang (2 Sam. 7:12). Abram diyakinkan dan “percaya kepada Tuhan” (Kej. 15:6), kerana dia memahami bahawa pemenuhan janji Tuhan tidak bergantung kepada kebenarannya sendiri tetapi kepada kebenaran Tuhan (Kej. 15:6; bandingkan dengan Roma 4:5). , 6).

Pandangan ini adalah luar biasa, terutamanya dalam budaya pada masa itu. Misalnya, dalam agama orang Mesir purba,  penghakiman dinilai berdasarkan pengiraan perbuatan baik manusia dibandingkan dengan kesalehan  dewi Maat, yang mewakili kebenaran ilahi. Pendek kata, anda perlu mengusahakan "keselamatan."

Tuhan kemudian mengatur upacara korban untuk Abram lakukan. Pada asasnya, korban itu menunjukkan kematian Kristus untuk dosa-dosa kita. Manusia diselamatkan oleh kasih kurnia, anugerah kebenaran Tuhan, yang dilambangkan oleh korban ini. Tetapi upacara khusus ini menyampaikan mesej khusus untuk Abram. Burung-burung helang yang turun memakan haiwan korban itu (Kej. 15:9–11) bermakna keturunan Abram akan mengalami perhambaan untuk jangka masa “'empat ratus tahun'” (Kej. 15:13), atau empat generasi (Kej. 15:16). Kemudian dalam generasi keempat, keturunan Abram “’akan kembali ke sini’” (Kej. 15:16).

Adegan terakhir upacara pengorbanan itu adalah dramatik: “maka kelihatanlah perapian yang berasap beserta suluh yang berapi lewat di antara potongan-potongan daging itu.” (Kej. 15:17). Keajaiban yang luar biasa ini menandakan komitmen Tuhan untuk memenuhi janji perjanjianNya untuk memberikan tanah kepada keturunan Abram (Kej. 15:18).

Sempadan Tanah Perjanjian ini, “ ‘mulai dari sungai Mesir sampai ke sungai yang besar itu, sungai Efrat’ ” (Kej. 15:18) mengingatkan kita tentang sempadan Taman Eden (bandingkan dengan Kej. 2: 13, 14). Oleh itu, nubuatan ini mempunyai pandangan yang lebih daripada sekadar peristiwa Keluaran itu dan tanah air bagi Israel. Samar-samar di kejauhan  nubuatan ini, apabila keturunan Abraham mengambil negeri Kanaan, terbayang idea tentang keselamatan akhir zaman bagi umat Tuhan, yang akan kembali ke Taman Eden.

`Bagaimanakah kita boleh belajar untuk terus fokus kepada Kristus dan kebenaran-Nya sebagai satu-satunya harapan keselamatan kita? Apakah yang berlaku jika kita cuba mula mengira perbuatan baik kita?`