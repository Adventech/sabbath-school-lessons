---
title:  Tanda Bagi Perjanjian Abrahamik
date:  10/05/2022
---

`Sila baca Kejadian 17:1–19 dan Roma 4:11. Apakah makna penting dari segi  rohani dan nubuatan dalam upacara bersunat?`

Kekurangan iman Abram, seperti yang dilihat dalam kisah sebelumnya (Kejadian 16), menyebabkan putusnya aliran perjalanan rohani Abram dengan Tuhan. Selama masa itu Tuhan diam. Kini buat pertama kalinya  Tuhan bercakap semula kepada Abram. Tuhan berhubung semula dengan Abram dan membawanya kembali ke titik ketika  Dia membuat perjanjian dengan Abram (Kej. 15:18). Bagaimanapun, sekarang,  Tuhan memberikan dia tanda perjanjian itu. Maksud bersunat telah lama dibincangkan oleh para cendekiawan, tetapi oleh kerana upacara bersunat melibatkan penumpahan darah (lihat Kel. 4:25), ia boleh difahami dalam konteks korban, menandakan bahawa kebenaran telah diperhitungkan kepadanya (bandingkan dengan Rom 4:11).

Ianya juga signifikan  bahawa perjanjian ini, yang ditandakan dengan sunat, diterangkan dari segi menunjuk kembali kepada nubuatan Mesianik yang pertama (bandingkan Kej. 17:7 dengan Kej. 3:15). Kesejajaran antara kedua-dua teks itu menunjukkan bahawa janji Tuhan kepada Abram melibatkan lebih daripada sekadar kelahiran fizikal sesuatu kaum; ia mengandungi janji keselamatan rohani bagi semua bangsa di bumi. Janji "perjanjian  kekal" (Kej. 17:7) itu merujuk kepada pekerjaan benih Mesias, pengorbanan Kristus yang memastikan kehidupan kekal kepada semua yang menuntutnya melalui iman dan semua yang diperlukan oleh iman (bandingkan dengan Rom. 6:23 dan Titus 1:2).

Menariknya, janji masa depan yang kekal ini terkandung dalam penukaran nama Abram dan Sarai. Nama Abram dan Sarai hanya merujuk kepada status mereka sekarang: Abram bermaksud "bapa yang dimuliakan" dan Sarai bermaksud "puteriku" (puteri Abram). Perubahan nama mereka kepada "Abraham" dan "Sarah" merujuk kepada masa depan: Abraham bermaksud "bapa bagi banyak bangsa" dan Sarah bermaksud "puteri" (untuk semua orang). Secara selari, tetapi bukan tanpa sedikit ironi, nama Ishak (“dia akan ketawa”) adalah peringatan tentang tawa Abraham (ketawa pertama yang dicatatkan dalam Kitab Suci, Kej. 17:17); itu adalah tawa keraguan atau, mungkin, rasa kagum. Apapun itu, walaupun dia percaya kepada apa yang Tuhan telah dijanjikan kepadanya dengan jelas, namun Abraham masih bergelut untuk menghidupkannya dalam iman dan kepercayaan.

`Bagaimanakah kita boleh belajar untuk terus percaya walaupun, kadangkala, kita bergelut dengan kepercayaan itu, seperti Abraham? Mengapakah penting untuk kita tidak berputus asa, walaupun terdapat keraguan?`