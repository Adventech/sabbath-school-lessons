---
title:  Buah Larangan
date:  04/04/2022
---

`Sila baca Kejadian 2:16, 17 dan Kejadian 3:1–6 (lihat juga Yohanes 8:44). Bandingkan kata-kata perintah Tuhan kepada Adam dengan kata-kata ular kepada wanita itu. Apakah perbezaan antara kata-kata itu, dan apakah maksud perbezaan ini?`

Perhatikan persamaan antara perbualan Tuhan dengan Adam (Kej. 2:16, 17) dan perbualan Hawa dengan ular itu. Seolah-olah ular itu kini telah menggantikan Tuhan dan lebih mengetahui daripada Dia. Pada mulanya, dia hanya bertanya soalan, membayangkan bahawa wanita itu, mungkin, salah faham tentang Tuhan. Tetapi kemudian Syaitan secara terang-terangan mempersoalkan maksud Tuhan, bahkan menyangkal kata-kataNya.

Serangan Syaitan itu melibatkan dua isu, kematian dan pengetahuan tentang yang baik dan yang jahat. Walaupun Tuhan dengan jelas dan tegas menyatakan bahawa kematian mereka pasti (Kej. 2:17), Syaitan berkata sebaliknya, bahawa mereka tidak akan mati, menyiratkan bahawa manusia adalah abadi (Kej. 3:4). Walaupun Tuhan melarang Adam makan daripada buah itu (Kej. 2:17), Syaitan menggalakkan mereka untuk memakannya  kerana dengan memakannya mereka akan menjadi seperti Tuhan (Kej. 3:5).

Dua hujah Syaitan, keabadian dan menjadi seperti Tuhan, meyakinkan Hawa untuk memakan buah itu. Sungguh merisaukan, sebaik sahaja wanita itu memutuskan untuk menderhaka kepada Tuhan dan memakan buah larangan tersebut, dia berkelakuan seolah-olah Tuhan tidak lagi hadir dan telah digantikan oleh dirinya sendiri. Ayat Alkitab merujuk kepada perubahan personaliti ini. Hawa menggunakan bahasa Tuhan: Penilaian Hawa terhadap buah larangan itu, “melihat bahawa . . . ia adalah baik” (Kej. 3:6), mengingatkan penilaian Tuhan terhadap ciptaan-Nya, “melihat . . . bahawa semuanya itu  baik” (Kej. 1:4).

Kedua-dua godaan ini, iaitu menjadi abadi dan menjadi seperti Tuhan, adalah akar kepada idea keabadian dalam agama Mesir dan Yunani kuno. Keinginan untuk keabadian, yang mereka percaya adalah sifat ketuhanan, mewajibkan orang-orang ini untuk mencari status ketuhanan juga, agar (mereka berharap) memperoleh keabadian. Secara diam-diam, cara pemikiran ini menyusup masuk ke dalam budaya Yahudi-Kristian dan telah melahirkan kepercayaan tentang keabakaan jiwa, yang wujud sehingga hari ini di banyak gereja.

`Fikirkan semua kepercayaan di luar sana hari ini yang mengajar bahawa ada sesuatu yang kekal abadi dalam diri kita semua. Bagaimanakah pemahaman kita tentang sifat manusia dan keadaan orang mati memberikan kita perlindungan yang begitu kuat terhadap penipuan yang berbahaya ini?`