---
title:  Nasib Manusia
date:  07/04/2022
---

`Sila baca Kejadian 3:15–24. Akibat daripada Kejatuhan, apakah yang berlaku kepada Adam dan Hawa?`

Walaupun penghakiman Tuhan terhadap ular itu secara jelas sebagai kutukan (Kej. 3:14), namun   penghakiman Tuhan terhadap wanita dan lelaki itu bukan kutukan. Satu-satunya masa di mana perkataan "kutuk" digunakan semula, ia dikenakan kepada  "tanah" sahaja (Kej. 3:17). Maksudnya, Tuhan mempunyai rancangan lain untuk lelaki dan wanita itu, berbanding dengan ular tersebut. Mereka ditawarkan harapan yang tidak ditawarkan kepada ular itu.

Oleh kerana dosa wanita itu adalah disebabkan perhubungannya dengan ular itu, maka ayat yang menggambarkan penghakiman Tuhan terhadap wanita itu terhubung dengan penghakiman ular tersebut. Bukan sahaja Kejadian 3:16 segera menyusuli Kejadian 3:15, tetapi persamaan antara dua nubuatan itu jelas menunjukkan bahawa nubuatan mengenai wanita itu dalam Kejadian 3:16 harus dibaca sehubungan dengan nubuatan Mesianik dalam Kejadian 3:15. Oleh itu, penghakiman Tuhan terhadap wanita itu, termasuk melahirkan anak, harus difahami dalam perspektif positif tentang penyelamatan (bandingkan dengan 1 Tim. 2:14, 15).

Oleh kerana dosa Adam adalah disebabkan dia mendengarkan Hawa dan bukannya mendengarkan Tuhan, maka tanah dari mana Adam telah diambil terkutuk (Kej. 3:17). Akibatnya, manusia perlu bekerja keras (Kej. 3:17–19), dan dia akan “‘kembali’” ke tanah tempat dia berasal (Kej. 3:19), sesuatu yang tidak sepatutnya berlaku. Itu tidak pernah menjadi sebahagian daripada rancangan asal Tuhan. Namun, walaupun Adam pasti menghadapi kematian, dia kemudian perpaling kepada wanita itu di mana dia melihat harapan hidup melalui anak yang bakal dia lahirkan (Kej. 3:20).

Sementara itu, seperti mana-mana ibu bapa yang penyayang, Tuhan hanya menginginkan kebaikan untuk Adam dan Hawa, bukan kejahatan. Tetapi sekarang setelah mereka mengetahui kejahatan, Tuhan akan melakukan sedaya upaya untuk menyelamatkan mereka daripadanya. Oleh itu, walaupun di tengah-tengah penghakiman ini, semua harapan tidak hilang untuk ibu bapa pertama kita, walaupun mereka tidak taat kepada Tuhan secara terang-terangan semasa mereka tinggal di firdaus di mana sama sekali tidak ada sebab untuk meragui Tuhan dan firmanNya, atau meragui kasih-Nya kepada mereka.

`Walaupun kita cenderung menganggap "pengetahuan" dengan sendirinya sebagai baik, namun, mengapakah tidak selalu demikian? Apakah beberapa perkara yang  lebih baik kita tidak mengetahuinya?`