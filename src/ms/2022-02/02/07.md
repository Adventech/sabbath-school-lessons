---
title:  Kajian Tambahan
date:  08/04/2022
---

Fikirkan hubungan antara “pohon kehidupan” dan “pohon pengetahuan tentang yang baik dan yang jahat.” Hubungan ini sudah dicadangkan melalui fakta bahawa kedua-duanya terletak "di tengah-tengah Taman itu" (Kej. 2:9). Tetapi terdapat hal-hal lain antara kedua-dua pokok itu daripada sekadar hubungan geografi. Oleh kerana manusia telah mengambil buah dari pohon pengetahuan tentang yang baik dan yang jahat, oleh kerana mereka tidak mematuhi Tuhan, maka mereka kehilangan akses kepada pohon kehidupan, dan tidak boleh hidup selama-lamanya, sekurang-kurangnya dalam keadaan ini. Hubungan ini mendasari prinsip yang mendalam. Pilihan moral dan rohani mempunyai kesan ke atas kehidupan biologi, seperti yang diajarkan oleh Salomo kepada anaknya: “Janganlah engkau melupakan ajaranku, dan biarlah hatimu memelihara perintahku, kerana panjang umur dan lanjut usia serta sejahtera akan ditambahkannya kepadamu” (Ams. 3:1, 2). Hubungan ini muncul semula di Yerusalem syurgawi yang akan datang, di mana hanya pohon kehidupan yang ada "di tengah-tengah jalan kota itu" (Why. 22:2).

“Ketika Tuhan menciptakan Hawa, Dia merancang agar wanita itu tidak memiliki status rendah mahupun status tinggi daripada lelaki, tetapi dalam segala hal dia harus setara dengannya. Pasangan suci itu tidak mempunyai kepentingan peribadi antara satu sama lain; namun masing-masing mempunyai individualiti dalam berfikir dan bertindak. Tetapi selepas dosa Hawa, kerana dia pertama kali melakukan pelanggaran, Tuhan memberitahunya bahawa Adam harus memerintah dia. Dia harus tunduk kepada suaminya, dan ini adalah sebahagian daripada kutukan itu. Dalam banyak kes, kutukan telah membuat nasib wanita sangat menyedihkan dan hidupnya dirasakan satu beban. Kelebihan yang diberikan Tuhan kepada lelaki telah disalahgunakannya dalam banyak hal dengan menggunakan kuasa sewenang-wenangnya. Tuhan telah  merancang rencana penebusan, yang menempatkan umat manusia  dalam peluang kedua dengan memberi mereka percubaan yang lain.”—Ellen G. White, Testimonies for the Church, jilid 3, hlm. 484.

**Soalan Perbincangan**:

`Tuhan bersemuka dengan Adam di Eden dan bertanya kepadanya soalan-soalan bukan sahaja untuk membuktikan kesalahannya tetapi juga untuk membawanya kepada pertobatan. Motif ini muncul semula dengan Kain (Kej. 4:9, 10), Air Bah (Kej. 6:5–8), Menara Babel (Kej. 11:5), dan Sodom dan Gomora (Kej. 18:21). Bagaimanakah idea penyelidikan penghakiman didedahkan dalam insiden ini?`

`Mengapakah Hawa terfikir bahawa memakan daripada pohon  pengetahuan tentang yang baik dan jahat itu akan memberikan kebijaksanaan kepadanya? Bagaimanakah kita dapat mengelak, dalam konteks kita, melakukan kesilapan yang sama, iaitu, secara terang-terangan menentang Firman Tuhan dengan mengharapkan sesuatu yang "lebih baik" daripada apa yang Tuhan telah tawarkan kepada kita?`