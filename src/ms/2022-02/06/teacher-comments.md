---
title:  Komen Guru
date:  06/05/2022
---

**Ayat-ayat Utama**: Ibrani 11:8

**Fokus Kajian**: Kejadian 12-14, Ibrani 7:1-10.

#### Bahagian I: Gambaran Keseluruhan

Pengenalan: Bahagian ini membawa kita dalam perjalanan dari Babel ke Tanah Perjanjian, tetapi dengan wira baharu, Abram, yang meninggalkan rumahnya tanpa mengetahui destinasinya. Langkah pertama Abram menuju Tanah Perjanjian bukanlah mudah dan agak teragak-agak. Abram bergelut untuk mewarisi negeri itu. Apabila dia akhirnya tiba di Kanaan, dia tidak boleh tinggal di sana kerana ada kelaparan. Oleh itu, dia mesti berpindah ke Mesir. Tetapi Abram tidak dapat menetap di sana juga, kerana konflik dengan Firaun. Abram kemudiannya terpaksa balik, lalu dia pergi ke Kanaan semula. Tetapi di sana pun keadaan adalah rumit. Abram dan anak saudaranya Lot bersetuju untuk berpisah kerana pertikaian tanah. Selepas itu, perang meletus yang melibatkan seluruh negeri, tempat yang telah ditetapkan oleh Tuhan untuk Abram. Selepas pertempuran itu, Abram bertemu dengan orang asing, Melkisedek, yang kepadanya dia memberikan persepuluhannya, satu cara untuk mengakui bahawa tiada apa-apa kepunyaannya. Episod-episod ini kaya dengan pelajaran kerohanian di mana isu iman dan etika saling berkaitan.

Soalan Renungan: Bandingkan manipulasi dan pembohongan Abram dengan kepercayaan dan kejujuran Firaun; bandingkan sikap tidak mementingkan diri Abram terhadap Lot dan sifat mementingkan diri Lot; Kemurahan hati Abram berbanding ketamakan raja-raja. Analisia keragu-raguan dan kekurangan kepercayaan Abraham apabila dia menyahut panggilan Tuhan.

#### Bahagian II: Ulasan

**Lekh Lekha, “Pergilah”**

Ungkapan Ibrani ini bermaksud "pergilah untuk menemukan diri anda sendiri." Panggian kepada Abram untuk "pergi" dari negaranya dan berpindah dari sanak saudaranya seharusnya membawanya dalam perjalanan untuk menemukan dirinya sendiri, untuk memenuhi dirinya dan mewujudkan identitinya. Tidak cukup bagi Abram untuk keluar dari Babel; untuk menemukan dirinya sendiri yang sebenar, Abram perlu menyingkirkan Babel yang masih ada dalam dirinya—penyembahan berhala bapanya dan mentaliti sombong Babel. Untuk tujuan itu, Abraham bukan sahaja harus meninggalkan tempat di mana dia berada ketika itu; dia harus sentiasa bergerak dari satu tempat ke tempat yang lain. Penting untuk diberi perhatian bahawa destinasi "pergerakan" ini tercermin dalam bahasa yang merangkumi kisah-kisah hidupnya. Kata kerja “pergilah,” halak, adalah kata kunci yang merangkumi naratif tentang Abram dari bab 12 hingga bab 22, yang merupakan bahagian tengah buku Kejadian. Penting juga diberi perhatian bahawa ungkapan lekh lekha, "pergilah," merangka perjalanan rohani Abraham. Ungkapan ini muncul dua kali: kali pertama ketika Abraham dipanggil untuk meninggalkan masa lalunya (Kej. 12:1), dan kali kedua apabila dia dipanggil untuk meninggalkan masa depannya (Kej. 22:2). Digantung dalam kekosongan, terputus dari akarnya (sanak saudara dan masyarakatnya), Abraham hanya bergantung kepada Tuhan. Abraham mencontohkan “iman.”

**Abram dan Firaun**

Apabila Abram tiba di Mesir, dia berhadapan dengan ancaman Firaun. Tetapi daripada mencari bantuan atau bimbingan Tuhan, dia menggunakan politik dan pembohongan. Namun penipuan Abram berbalik melawannya. Justru kerana Abram berbohong dan mendakwa bahawa Sarai adalah saudara perempuannya maka Firaun membawa Sarai ke istananya (Kej. 12:15; bandingkan Kej. 12:19).  Ironinya, ia juga kerana Firaun percaya bahawa Sarai adalah saudara perempuan Abram maka dia melayan Abram dengan baik (Kej. 12:16), seperti yang dirancang oleh Abram (Kej. 12:13). Ceritanya penuh dengan kesamaran. Walaupun Abram berbohong, dia berkata benar, kerana Sarai adalah saudara perempuannya dan juga bukan saudara perempuannya; dia adalah adik  tirinya. Walaupun Abram diberkati dengan semua pemberian Firaun, dia dikutuk, kerana isterinya kini berada di istana Firaun. Tuhan tidak menegur Abram; namun apabila Firaun bercakap, kata-katanya terdengar seperti firman Tuhan kepada Adam (Kej. 3:9; bandingkan Kej. 21:17; Kej. 22:11, 15, 16). Agak  menarik juga  bahawa Firaun mengajukan beberapa soalan, sama seperti dalam panggilan Tuhan kepada Adam (Kej. 3:9, 11). Persamaan antara dua teguran ini menunjukkan bahawa kedurhakaan Abram adalah sama dengan kedurhakaan Adam.

**Abram dan Lot**

Buat pertama kali sejak di Kanaan, kata kerja halak, "pergilah," yang merupakan respons kepada panggilan lekh lekha, muncul semula. Ia digunakan dua kali (Kej. 13:1, 5). Kali pertama ia merujuk kepada perjalanan Abram ke Betel, di mana Abram membuat mezbah dan menyembah Tuhan (Kej. 13:4). Langkah ini menghubungkan semula Abram dengan masa lalunya dan memulihkan apa yang telah diganggu oleh perjalanannya ke Mesir. Abram kembali ke “jalan lama” (Yer. 6:16; bandingkan Yer. 18:15). Dia bertaubat.

Kali kedua kata kerja halak, “pergilah,” digunakan, ia merujuk kepada perginya Lot. Namun, tidak seperti kepergian Abram, "kepergian" Lot tidak mempunyai konotasi rohani; sebaliknya, ia dikaitkan dengan kekayaannya (Kej. 13:5). Selain itu, bukan sahaja cara mereka "pergi" berbeza, tetapi juga cara mereka menetap. Abram mengaitkan tempat dia menetap dengan hubungannya dengan Tuhan, Lot pula memandang tempat dia menetap hanya berkaitan dengan dirinya dan harta bendanya. Kesukaran yang timbul  ketika mereka tinggal  bersama (Kej. 13:6) bukan semata-mata akibat faktor luar; ia pada asasnya berkaitan dengan perbezaan rohani yang mendalam antara mereka.  Pandangan dunia mereka adalah pandangan dunia yang tidak dapat didamaikan (Kej. 13:7-9), dan oleh itu ketegangan antara mereka tidak dapat dielakkan. Walaupun ayat Alkitab melaporkan perselisihan antara para pengembala, namun perselisihan itu melampaui pengembala, ia melibatkan perkara rohani. Oleh itu, Abram memahami bahawa perpisahan adalah satu-satunya cara untuk mencapai kedamaian. Lot mengambil inisiatif dan memilih wilayah dataran yang kaya. Abram mengambil apa yang tinggal: pegunungan Kanaan (Kej. 13:12). Tidak seperti Lot, yang memutuskan sendiri untuk mengangkat matanya dan melihat (Kej. 13:10), Abram melakukan ini hanya atas perintah Tuhan (Kej. 13:14).

Kemudian, semasa peperangan, apabila Lot ditawan dari Sodom (bersama harta bendanya), Abram berangkat dengan sekumpulan lelaki untuk menyelamatkan anak saudaranya itu. Pada akhir pemburuan tersebut, Lot dan orang-orangnya akhirnya diselamatkan. Raja Sodom keluar menemui Abram dalam perjalanan pulang dari pertempuran untuk berterima kasih kepadanya (Kej. 14:17). Ironinya, Lot, yang begitu bersemangat untuk mengatur nasibnya dan mengambil bahagian terbaik daripada tanah itu untuk dirinya sendiri, menjadi tawanan. Sebaliknya, Abram yang dengan murah hati dan rendah hati menyerahkan hak kepada Lot untuk memilih dahulu—pilihan yang menjadi haknya sebagai saudara senior—kini orang yang mengambil inisiatif dan mengawal perjalanan peristiwa. Abram telah memahami  bahawa meletakkan kepercayaan kepada Tuhan dan kesediaan untuk kehilangan kepentingannya adalah cara terbaik untuk mengawal nasibnya dan memastikan hasil yang terbaik. Pelajaran paradoks yang sama diperkuatkan oleh Yesus dalam KhotbahNya di atas Bukit (Markus 8:35).

**Abram dan Melkisedek**

Raja misteri ini nampaknya tidak kena pada tempatnya dalam konteks naratif tersebut. Pertama sekali, Melkisedek berasal dari kota Salem, nama kuno Yerusalem, yang tidak terlibat dalam peperangan. Selain itu, nama shalem, "Salem," yang bermaksud "damai," bercanggah dengan aktiviti peperangan, yang menjadi pusat cerita setakat ini. Keadilan (tsedeq), yang termasuk dalam nama raja itu, bertentangan dengan "kejahatan"  dalam nama Bera,  raja Sodom, Birsha   raja Gomora. Melkisedek dipanggil "imam Tuhan Yang Mahatinggi."

Ini adalah penggunaan pertama dalam Alkitab perkataan "imam" (kohen). Keimamatan Melkisedek mendahului keimamatan Lewi. Fakta bahawa Abram menggunakan gelaran yang sama 'el 'elyon (“Tuhan Yang Maha Tinggi”) untuk Tuhannya seperti halnya Melkisedek (Kej. 14:20), di mana dia menggabungkan nama YHWH dengan nama “Tuhan Yang Maha Tinggi ” (Kej. 14:22), mencadangkan bahawa Abram menganggap Melkisedek sebagai imam yang sah bagi Tuhan Pencipta. Walaupun Melkisedek tergolong dalam masyarakat Kanaan, Tuhan telah memilih dia untuk menjadi wakilNya di antara orang-orang pada masa itu. Walaupun Melchizedek bangsa asing, Abram memberinya persepuluhan dan diberkati olehnya. Di samping itu, banyak hal yang merujuk kepada Tuhan, hidangan suci roti dan anggur, serta berkat dan pujian yang ditujukan kepada Tuhan diberikan kepada tokoh Kanaan itu, Melkisedek, dengan makna rohani, menunjukkan pertemuan itu melebihi daripada pertemuan dengan raja-raja yang biasa. Terutama sekali, Kitab Suci seterusnya mengekalkan konotasi rohani ini. Mazmur 110 mengaitkan Melkisedek dengan Mesias keturunan Daud yang akan datang (Mzm. 110:4), diikuti oleh penulis  Perjanjian Baharu, yang mengaitkan keimamatan unik Melkisedek dengan keimamatan Yesus (Ibr. 5:5–6:10, Ibrani 7).

#### Bahagian III: Penerapan Hidup

Lekh Lekha, “Pergilah.” Cari petikan dalam Alkitab di mana para nabi menyeru umat Tuhan untuk pergi dari Babilon. Apakah maksud panggilan ini bagi umat Tuhan hari ini? Bagaimanakah panggilan Tuhan kepada umatNya untuk "pergi" terpakai kepada anda secara peribadi berhubung dengan kehidupan sosial anda? Bagaimanakah rayuan ini melibatkan kerja pembinaan sahsiah yang anda lakukan setiap hari? Bagaimanakah ungkapan ini terpakai untuk pengalaman pertaubatan anda?

Abram dan Lot. Mengapakah Abram dapat membiarkan Lot memilih dahulu? Bagaimanakah sikap ini terpakai pada hubungan anda dengan orang lain? Mengapakah perspektif berorientasikan masa depan Abram lebih unggul daripada pemikiran berorientasikan masa kini Lot? Apakah prinsip dan pelajaran yang cerita ini ajarkan kepada anda tentang cara urusan harus dijalankan? Mengapakah akhirnya jenayah dan penipuan tidak mendatangkan manafaat?

Abram dan Melkisedek. Apakah pelajaran tentang kepentingan rohani daripada persepuluhan yang boleh anda pelajari daripada Abram, yang memberikan persepuluhannya kepada raja Melkisedek, seorang yang berasal dari Kanaan, yang merupakan imam Tuhan di Salem? Mengapakah keputusan Abram untuk memberikan persepuluhan dari segala yang dia bawa pulang dari pertempuran terkait dengan imannya kepada Pencipta dan Penyelamatnya (Kej. 14:19, 20)? Bagaimanakah pengakuan iman kepada Pencipta itu terpakai atas harta benda dalam hidup anda?