---
title:  Gabungan Babel
date:  04/05/2022
---

`Sila baca Kejadian 14:1–17. Apakah makna penting tentang peperangan ini berlaku sejurus selepas pemberian Tanah Perjanjian? Apakah yang diajarkan kisah ini kepada kita tentang Abram?`

Ini adalah peperangan pertama yang diceritakan dalam Kitab Suci (Kej. 14:2). Gabungan empat tentera dari Mesopotamia dan Parsi menentang gabungan lima tentera Kanaan yang lain, termasuk raja-raja Sodom dan Gomora (Kejadian 14:8), menunjukkan konflik yang besar (Kej. 14:9). Penyebab bagi operasi ketenteraan ini ada kaitan dengan fakta bahawa orang Kanaan telah memberontak terhadap penguasa Babilon mereka (Kej. 14:4, 5). Walaupun kisah ini merujuk kepada konflik sejarah tertentu, namun penentuan masa perang "global" ini, iaitu sejurus selepas pemberian  Tanah Perjanjian oleh Tuhan kepada Abram, memberikan peristiwa ini satu makna penting rohani yang khusus.

Penglibatan begitu ramai orang dari negara Kanaan menunjukkan bahawa isu yang dipertaruhkan dalam konflik ini adalah mengenai kedaulatan ke atas tanah itu. Ironinya, kem Abram, pihak yang benar-benar berhak, kerana dia adalah satu-satunya pemilik tanah itu yang sebenar, satu-satunya angkatan di luar konflik itu, sekurang-kurangnya pada mulanya.

Alasan Abram berkecuali adalah kerana bagi Abram, Tanah Perjanjian tidak diperolehi melalui kekuatan senjata atau melalui kebijaksanaan strategi politik. Kerajaan Abram adalah pemberian Tuhan. Satu-satunya sebab Abram  campur tangan adalah kerana anak saudaranya Lot, yang telah ditawan semasa peperangan itu (Kej. 14:12, 13).

“Abraham, yang tinggal dengan aman di dalam hutan tarbantin  di Mamre, telah mengetahui dari salah seorang pelarian tentang kisah pertempuran itu dan malapetaka yang menimpa anak saudaranya. Dia tidak menyimpan ingatan buruk tentang ketidakbersyukuran Lot. Segala kasih sayangnya terhadap Lot terjaga, dan dia memutuskan bahawa Lot harus diselamatkan. Pertama sekali, meminta nasihat ilahi, Abraham bersedia untuk berperang.”—Ellen G. White, Patriarchs and Prophets, hlm. 135.

Tetapi Abram tidak berhadapan dengan keseluruhan gabungan itu. Dalam operasi komando yang pantas pada waktu malam, dia hanya menyerang kem tempat Lot ditahan. Lot telah diselamatkan. Oleh itu, hamba Tuhan yang setia ini juga menunjukkan keberanian dan ketabahan yang besar. Tidak syak lagi pengaruhnya di rantau itu berkembang, dan orang melihat siapa Abram sesungguhnya  dan belajar lebih banyak tentang Tuhan yang dia layani.

`Apakah jenis pengaruh tindakan kita terhadap orang lain? Apakah jenis mesej yang kita sampaikan tentang iman kita melalui tindakan kita?`