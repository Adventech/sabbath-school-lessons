---
title:  Godaan di Mesir
date:  02/05/2022
---

`Sila baca Kejadian 12:10–20. Mengapakah Abram meninggalkan Tanah Perjanjian untuk pergi ke Mesir? Bagaimanakah tingkah laku firaun berbanding Abram?`

Ironinya, Abram, yang baru tiba di Tanah Perjanjian, memutuskan untuk meninggalkan negeri itu untuk pergi ke Mesir kerana “terdapat kebuluran di negeri itu” (Kej. 12:10). Bukti tentang orang dari Kanaan pergi ke Mesir pada masa kelaparan terbukti dengan jelas dalam teks Mesir kuno. Dalam ajaran Mesir Merikare, sebuah teks yang ditulis semasa zaman Kerajaan Pertengahan (2060–1700 B.C.), orang yang datang dari Kanaan dikenal pasti sebagai “Asiatik yang sengsara” (aamu) dan digambarkan sebagai “celaka . . . kekurangan air. . . dia tidak tinggal di satu tempat, makanan mendorong kakinya.”—Miriam Lichtheim, Ancient Egyptian Literature, Jilid I: The Old and Middle Kingdoms (Berkeley, CA: University of California Press, 1973), hlm. 103, 104.

Godaan Mesir sering menjadi masalah bagi orang Israel purba (Bil. 14:3, Yer. 2:18). Oleh itu, Mesir  menjadi simbol manusia yang percaya kepada manusia dan bukannya kepada Tuhan (2 Raja-raja 18:21; Yes. 36:6, 9). Di Mesir, di mana air dapat dilihat setiap hari, iman tidak diperlukan, kerana tanah yang serba baik ada di depan mata. Berbanding dengan tanah kelaparan, Mesir kelihatan seperti tempat yang baik untuk didiami, walaupun Tuhan sudah menjanjikan tanah untuknya, Abram.

Abram yang kini meninggalkan Kanaan berbeza dengan Abram yang meninggalkan Ur. Sebelum ini, Abram digambarkan sebagai seorang yang beriman yang meninggalkan Ur untuk menyahut panggilan Tuhan; sekarang, Abram meninggalkan Tanah Perjanjian oleh dirinya sendiri, atas kehendaknya sendiri. Sebelum ini, Abram bergantung kepada Tuhan; kini dia berkelakuan seperti ahli politik yang manipulatif dan tidak beretika yang hanya mengharapkan dirinya sendiri. “Semasa tinggal di Mesir, Abraham memberikan bukti bahawa dia tidak bebas daripada kelemahan dan ketidaksempurnaan manusia. Dalam menyembunyikan fakta bahawa Sarah adalah isterinya, dia mengkhianati kepercayaan terhadap pemeliharaan ilahi, kekurangan dari iman dan keberanian yang tinggi itu kerap kali ditunjukkan dalam hidupnya.”—Ellen G. White, Patriarchs and Prophets, hlm. 130.

Maka, apa yang kita lihat di sini adalah bagaimana seorang yang besar imannya kepada Tuhan pun boleh melakukan kesilapan tetapi tidak ditinggalkan Tuhan. Apabila Perjanjian Baharu bercakap tentang Abraham sebagai contoh keselamatan melalui kasih kurnia, itu memang benar — hanya kasih kurnia. Kerana, jika bukan dengan kasih kurnia, Abraham, seperti kita semua, tidak akan mempunyai harapan.

`Apakah yang seharusnya diajarkan oleh kisah ini kepada kita tentang betapa mudahnya, walaupun bagi orang Kristian yang setia, untuk menyimpang dari jalan yang betul? Mengapakah ketidaksetiaan  tidak pernah menjadi pilihan yang baik?`