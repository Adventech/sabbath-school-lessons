---
title:  Keberangkatan Abram
date:  01/05/2022
---

`Sila baca Kejadian 12:1–9. Mengapakah Tuhan memanggil Abram untuk meninggalkan negeri dan keluarganya? Bagaimanakah respons Abram?`

Kali terakhir Tuhan telah berfirman kepada seseorang, sekurang-kurangnya seperti yang tercatat dalam Kitab Suci, adalah dengan Nuh, untuk meyakinkannya selepas Air Bah bahawa Dia akan mengadakan perjanjian dengan semua manusia (Kej. 9:15–17) dan tidak akan ada lagi Air Bah di seluruh dunia yang akan datang. Firman baharu Tuhan, kini kepada Abram, terhubung semula dengan janji itu: semua bangsa di bumi akan diberkati melalui Abram.

Pemenuhan nubuatan itu bermula dengan meninggalkan masa lalu. Abram meninggalkan semua yang dia kenali dan yang terdekat baginya, keluarganya, negerinya, bahkan  sebahagian daripada dirinya. Peningkatan gesaan untuk pergi ini ditunjukkan dalam pengulangan kata kunci "pergilah," yang berlaku tujuh kali dalam konteks ini. Abram harus terlebih dahulu meninggalkan negerinya, “Ur orang Kasdim,” yang juga Babilon (Kej. 11:31; Yes. 13:19). Panggilan untuk "keluar dari Babel" ini mempunyai sejarah yang panjang di kalangan nabi-nabi Alkitab (Yes. 48:20, Why. 18:4).

Keberangkatan Abram juga terkait dengan keluarganya. Abram harus meninggalkan warisannya dan banyak daripada apa yang dia pelajari dan perolehi melalui keturunan, pendidikan, dan pengaruh.

Namun, panggilan Tuhan untuk pergi melibatkan lebih banyak lagi. Ungkapan  Ibrani lekh lekha, "pergilah," diterjemahkan secara harfiah, bererti "pergilah sendiri" atau "pergilah untuk dirimu sendiri." Kepergian Abram dari Babel tidak hanya meninggalkan lingkungannya, tetapi juga keluarganya. Ungkapan Ibrani menunjukkan penekanan pada dirinya sendiri. Abram harus meninggalkan dirinya sendiri, untuk menyingkirkan bahagian dari dirinya yang mengandungi masa lalu Babilonianya.

Objektif kepergian ini adalah “sebuah negeri” yang akan ditunjukkan Tuhan kepadanya. Bahasa yang sama akan digunakan lagi dalam konteks pengorbanan Ishak (Kej. 22:2), untuk merujuk kepada gunung Moria, di mana Ishak akan dipersembahkan dan di mana Bait Suci Yerusalem akan dibangunkan (2 Taw. 3: 1). Janji Tuhan bukan hanya tentang tanah air fisik tetapi tentang keselamatan dunia. Idea ini ditegaskan kembali dalam janji Tuhan untuk memberkati semua bangsa (Kej. 12:2, 3). Kata kerja barakh, “berkat,” muncul lima kali dalam perikop ini. Proses berkat universal ini bekerja melalui “benih” Abram (Kej. 22:18, Kej. 26:4, Kej. 28:14). Ayat ini merujuk kepada “benih,” yang pada akhirnya akan digenapi di dalam Yesus Kristus (Kisah Para Rasul 3:25).

`Apakah yang mungkin Tuhan panggil untuk anda tinggalkan? Iaitu, bahagian manakah dari hidup anda yang mungkin harus anda tinggalkan untuk menyahut panggilan Tuhan?`