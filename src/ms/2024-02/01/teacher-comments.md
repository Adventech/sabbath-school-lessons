---
title:  Komen Guru
date:   05/04/2024
---

### Bahagian I: Pandangan Keseluruhan

Ayat Utama: Wahyu 12:7, 8

Tumpuan Kajian: Wahyu 12:7-9, Kol. 1:16, Yehezkiel. 28:12-15, Yes. 14:12-14, Yohanes 17:24, Kej. 3:15.

**Pengenalan**: Pelajaran minggu ini memperkenalkan topik mengenai konflik kosmik, atau kontroversi besar, antara Kristus dan Syaitan. Kita akan memulakan pembelajaran kita dengan mengkaji asal usul kejahatan dan penyelesaian Tuhan terhadap kejatuhan manusia ke dalam dosa.

Beberapa aspek konflik kosmik ini yang perlu kita berikan perhatian. Pertama, kontroversi besar itu tidak akan berkekalan; ia bermula dari syurga apabila Lusifer, satu makhluk ciptaan, mengetuai sekumpulan malaikat pemberontak yang mencabar Tuhan, Pencipta yang kekal dan Raja semua makhluk. Oleh itu, kita boleh mengagak bahawa jika kejahatan dan syaitan mempunyai permulaan, mereka pasti akan mempunyai penghujungnya.

Kedua, konflik kosmik menunjukkan ketidaksesuaian yang radikal antara kebaikan dengan kejahatan. Mana-mana pihak tidak boleh wujud bersama, atau bertolak ansur dengan sesama: setiap kumpulan merindukan untuk menhapuskan sesama antaranya. Apabila kejahatan wujud, ia mencabar idea tentang hak Tuhan untuk wujud dan memerintah, disebalik sifat Tuhan yang kekal.

Seterusnya, kontroversi besar menghapuskan sebarang bentuk dualisme falsafah atau agama di mana kejahatan dan kebaikan adalah kekal bersama, setara dan perlu. Pandangan dunia alkitabiah dengan jelas menunjukkan bahawa kejahatan itu tidak perlu wujud. Kita tidak memerlukan kejahatan untuk mengetahui dan menghargai apa yang baik. Kejahatan juga tidak diperlukan untuk meningkatkan kebaikan.

Ketiga, hakikat bahawa kejahatan dan kontroversi besar berasal dari syurga membangkitkan tanggapan di dalam minda mana-mana ejen bermoral yang rasional dan bebas bahawa konflik itu terutamanya adalah bersifat rohani dan oleh itu ia mesti mempunyai penyelesaian rohani. Sementara kejahatan timbul tanpa sebarang sumbangan dari Tuhan (sebenarnya kejahatan bangkit untuk melawan Tuhan), ia tidak dapat dipadamkan dari kewujudan tanpa Tuhan. Dengan sifatnya, kejahatan merosakkan makhluk dan alam semesta dengan maut. Oleh itu, hanya Tuhan dan kuasa ciptaan-Nya yang ghaib yang boleh menghapuskan kejahatan sama sekali dan menghapuskan akibatnya yang membinasakan.

Atas sebab ini, rancangan keselamatan Tuhan bukan sahaja terdiri daripada sekadar mengenal pasti, mengakui, mengaibkan, atau menghukum pencetus kejahatan itu. Langkah-langkah sedemikian tidak cekap dan tidak mencukupi untuk menghapuskan kejahatan dari alam semesta. Sebaliknya, di dalam Kristus, Tuhan menyelesaikan masalah dosa dengan mengambil akibat dosa ke atas diri-Nya. Dengan kuasa penciptaan-Nya, Tuhan secara aktif terlibat dalam pemusnahan kejahatan dan pembersihan serta pemulihan alam semesta.

**Tema Pelajaran: Pelajaran minggu ini mengetengahkan tiga tema utama**:

1. Kejahatan dan konflik kosmik berasal dari syurga yang sempurna. Ia kemudiannya merebak ke Bumi, berakar umbi di dalam hati dan fikiran para ejen yang bermoral bebas, yang diciptakan mengikut imej Tuhan.

2. Akibat utama dari kejahatan dan dosa ialah pemberontakan terhadap Tuhan dan kerajaan-Nya.

3. Satu-satunya jalan kepada keselamatan, dan kepada kesudahan konflik kosmik ini ialah melalui Salib dan melalui perantaraan Kristus dan kuasa kreatifNya yang memulihkan.

### Bahagian II: Ulasan

**Doktrin Adventist tentang Kontroversi Besar**

Umat Seventh-day Adventist mempunyai pemahaman yang unik tentang asal usul dosa dan penyelesaiannya. Berbeza dari Kristian yang lain, Adventist tidak mempunyai dasar kepercayaan yang dikhususkan pada doktrin mengenai dosa. Walau bagaimanapun, mereka menyepadukan pemahaman mereka tentang dosa dalam doktrin "kontroversi besar." John M. Fowler dengan betul menyatakan bahawa “tiada doktrin dosa boleh lengkap tanpa pemahaman tentang tema kontroversi besar ini antara Kristus dan Syaitan, antara yang baik dan yang jahat. Kedaulatan dan sifat Tuhan berada di tengah-tengahnya. Apabila Lusifer menyebabkan pemberontakan di syurga terhadap Tuhan… dan apabila pemberontakan itu mencapai kemuncaknya, Tuhan tidak mempunyai pilihan lain selain mengusir tentera malaikat yang telah jatuh itu keluar dari syurga.”—Fowler, “Sin,” in Handbook of Seventh-day Adventist Theology, ed. Raoul Dederen (Hagerstown, MD: Review and Herald, 2000), ms. 241.

Sementara umat Kristian lain juga percaya pada kejatuhan Lusifer dan Adam dan, sedikit sebanyak, konflik kosmik antara Tuhan dan Syaitan, juga, Adventist telah menyatakan konsep ini dalam bentuk doktrin yang unik, yang terkandung dalam Dasar Kepercayaan No. 8:

“Seluruh umat manusia kini terlibat dalam pertikaian besar antara Kristus dan Syaitan mengenai watak Tuhan, hukum-Nya, dan kedaulatan-Nya atas alam semesta. Konflik ini bermula di syurga apabila makhluk ciptaan, yang dikurniakan dengan kuasa kebebasan memilih, dalam peninggian diri telah menjadi Syaitan, musuh Tuhan, dan membawa kepada pemberontakan sebahagian daripada malaikat. Dia memperkenalkan roh pemberontakan ke dalam dunia ini apabila dia memimpin Adam dan Hawa ke dalam dosa. Dosa manusia ini mengakibatkan penyelewengan imej Tuhan di dalam manusia, menggangui susunan dunia ciptaan, dan akhirnya kemusnahan pada masa banjir global, seperti yang disampaikan di dalam catatan sejarah Kejadian 1-11. Ketika sedang diperhatikan oleh seluruh ciptaan, dunia ini menjadi arena konflik sejagat, di mana kebenaran Tuhan yang pengasih akhirnya akan dimuliakan. Untuk membantu umat-Nya dalam pertikaian ini, Kristus mengutus Roh Kudus dan para malaikat yang setia untuk membimbing, melindungi, dan menopang mereka di jalan keselamatan.”—Fundamental Belief 8, “The Great Controversy,” https://www.adventist.org/the-great-controversy/.

Ajaran alkitabiah tentang kejatuhan manusia ke dalam dosa juga terdapat dalam Dasar Kepercayaan 7, bertajuk “Sifat Manusia”:

“Lelaki dan wanita telah diciptakan mengikut imej Tuhan dengan keperibadian, dengan kuasa dan kebebasan untuk berfikir dan melakukan sesuatu. Walaupun selaku makhluk bebas yang diciptakan, namun masing-masing adalah satu kesatuan tubuh, fikiran dan roh yang tidak dapat dipisahkan, dan sentiasa bergantung kepada Tuhan untuk kehidupan dan nafas dan segalanya. Apabila ibu bapa pertama kita tidak taat kepada Tuhan, mereka menafikan kebergantunggan mereka kepada-Nya dan jatuh dari kedudukan tinggi mereka. Imej Tuhan dalam mereka telah rosak dan mereka menjadi tunduk kepada kematian. Keturunan mereka berkongsi sifat yang jatuh ini dan akibatnya. Mereka dilahirkan dengan kelemahan dan kecenderungan ke arah kejahatan. Tetapi Tuhan di dalam Kristus mendamaikan dunia dengan diri-Nya dan melalui Roh-Nya memulihkan gambaran Pencipta mereka di dalam diri manusia yang bertaubat. Mereka telah dicipta untuk kemuliaan Tuhan dan dengan itu mereka dipanggil untuk mengasihi Dia dan mengasihi satu sama lain serta menjaga alam sekitar mereka.”—Fundamental Belief 7, “Nature of Humanity,” https://www.adventist.org/nature-of-humanity/.

Dua aspek tambahan pada doktrin Adventist tentang kontroversi besar perlu kita pertimbangkan: (1) asal usul tema kontroversi besar dan (2) kesejarahannya.

Pertama, tema kontroversi besar muncul daripada Kitab Suci dan terletak pada asas tafsiran Adventist terhadap Alkitab dan perkembangan doktrin. Mengulas mengenai tafsiran alkitabiah, Ellen G. White mencatat:

“Alkitab adalah ekspositorinya sendiri. Kitab suci hendaklah dibandingkan dengan kitab suci. Pelajar harus belajar melihat perkataan itu secara keseluruhan dan melihat hubungan di antara bahagian-bahagiannya. Dia harus memperoleh pengetahuan tentang tema utamanya yang agung, tentang tujuan asal Tuhan bagi dunia, tentang timnulnya kontroversi besar dan tentang pekerjaan penebusan. Dia harus memahami sifat dua prinsip yang bersaing untuk ketinggian kuasa dan harus belajar untuk mengesan pekerjaannya melalui catatan sejarah dan nubuatan, kepada penyempurnaannya yang besar. Dia harus melihat bagaimana kontroversi ini memasuki setiap fasa pengalaman manusia; bagaimana dalam setiap tindakan kehidupan dia sendiri mendedahkan satu atau yang lain daripada dua motif antagonis; dan bagaimana, sama ada dia mahu atau tidak, dia sekarang pun harus memutuskan di sebelah mana di dalam kontroversi ini dia akan ditemui.”—Education, ms. 190, penekanan diberikan.

Hasil daripada pendekatan alkitabiah terhadap tafsiran ini, tema kontroversi besar ini terjalin ke dalam semua doktrin alkitabiah teologi Adventist yang lain. Integrasi tema kontroversi besar ke dalam teologi Adventist bermula dengan doktrin mengenai Tuhan, dengan intipati sifat-Nya sebagai bebas, pengasih, pemurah, benar, adil dan setia. Di seluruh Kitab Suci, tema kontroversi besar ini terus dijalin dengan doktrin berikut:

(a) Ajaran Penciptaan sebagai ungkapan kasih, kebebasan, dan kuasa Tuhan.

(b) Asal usul sifat manusia, keadaannya sekarang dan takdirnya yang terakhir.

(c) Kejatuhan manusia daripada kebenaran asalnya dan persekutuan dengan Tuhan.

(d) Tindakan penyelamatan Tuhan, seperti yang dinyatakankan melalui penjelmaan, pelayanan, kematian, kebangkitan, kenaikan, dan pelayanan pengantaraan Kristus di Bait Suci syurgawi, serta pada kedatangan-Nya yang kedua.

(e) Rancangan penebusan Tuhan untuk pembenaran, pengudusan, dan janji pemuliaan masa depan bagi umat manusia.

(f) Susunan Tuhan bagi umat-Nya sepanjang semua tempoh sejarah manusia, yang memuncak dengan panggilan keluar dari sisa akhir zaman dari kalangan gereja-gereja Protestan untuk mengisytiharkan undangan terakhir-Nya yang penuh belas kasihan kepada manusia.

(g) Pra-Kedatangan Kedua Kali, milenium, dan perlaksanaan penghakiman Tuhan akan memuncak pada berakhirnya kejahatan dan dalam pemulihan segala sesuatu.

Kedua, kontroversi besar itu adalah bersifat sejarah. Oleh kerana agama Kristian tradisional menyepadukan prasangka dan konsep falsafah Yunani, seperti sifat syurga yang tidak material, abadi dan tanpa ruang, ramai orang Kristian mentafsirkan rujukan alkitabiah terhadap konflik kosmik dan kejatuhan manusia ke dalam dosa, sebagai alegori atau mitos teologi. Namun demikian, tafsiran sejarah-tatabahasa oleh Adventist terhadap Alkitab mempamerkan Tuhan sebagai secara peribadi dan sejarah terlibat di dalam sejarah kejatuhan manusia ke dalam dosa dan dalam sejarah penyelamatan. Tuhan, Lusifer, para malaikat—baik yang derhaka mahupun yang saleh—Adam dan Hawa, dan kejatuhan mereka ke dalam dosa, semuanya adalah watak dan peristiwa sejarah yang nyata. Yesus merujuk kepada Syaitan sebagai peribadi yang bersejarah secara literal, yang Yesus kenal sejak sebelum permulaan sejarah bumi ini, dan yang merupakan pencetus kejahatan dan dosa. Yesus pernah menjelaskan kepada orang Farisi bahawa mereka bukanlah anak-anak Abraham (Yohanes 8:39, 40) dan bukan juga anak-anak Tuhan (Yohanes 8:41, 42), sebaliknya bapa mereka adalah “iblis,” yang “sejak permulaan, Iblis itu pembunuh. Dia tidak pernah memihak kebenaran, kerana tidak ada kebenaran padanya. Apabila Iblis berdusta, hal itu memang sudah sewajarnya, kerana dia pendusta dan asal segala dusta” (Yohanes 8:44, AVB).

John yang menulis Kitab Wahyu juga menggambarkan kedua-dua syaitan dan konflik kosmik yang dia mulakan sebagai satu sejarah. Yohanes mengikuti teladan Yesus dengan menggambarkan iblis sebagai “ular tua yang bernama Iblis atau Syaitan, yang menipu seluruh dunia” (Wahyu 12:7-9, AVB), pemula terhadap peperangan, kejahatan dan penipuan, baik di syurga dan juga di bumi. Konteks terdekat pada Wahyu 12:7-9 menunjukkan bahawa rasul Yohanes menganggap iblis dan konflik kosmik masing-masing sebagai entiti dan peristiwa sejarah: sama bersejarah seperti Tuhan Sendiri (Why. 12:5-6, 10, 17) , sama-sama bersifat sejarah seperti kelahiran dan kenaikan Yesus (Wahyu 12:5 sama-sama bersifat sejarah dengan kewujudan gereja dan penganiayaan terhadapnya (Why. 12:1, 6, 11, 13-15), dan sama-sama bersifat sejarah seperti salib Yesus, yang melalui darah-Nya kita diselamatkan (Why. 12:11). Walaupun kita tidak tahu bila konflik kosmik di syurga ini berlaku, kita percaya bahawa ia telah bermula "sebelum penciptaan Adam dan Hawa dan bahawa ia adalah sejarah seperti kejatuhan manusia ke dalam dosa atas hasutan Syaitan yang sama”—Handbook of Seventh-day Adventist Theology, ms. 241, 242.

### Bahagian III: Penerapan Hidup

Bincangkan soalan berikut dalam kelas bersama ahli kelas anda:

1\. Apakah pendapat orang yang di dalam budaya anda tentang kewujudan jelas konflik antara yang baik dan yang jahat, di dalam dunia kita dan dalam masyarakat manusia? Bagaimanakah mereka memahami asal usul kejahatan? Adakah mereka percaya kejahatan tidak akan berakhir? Mengapa atau mengapa tidak? Adakah mereka sudah berputus asa dari memiliki sebarang harapan untuk berakhirnya kejahatan? Jika ya, mengapa? Mungkin mereka fikir kejahatan akan kekal di sini atau bahkan perlu untuk mengekalkan beberapa jenis keseimbangan di alam semesta dan dalam sejarah. Jika ya, jelaskan mengapa mereka mungkin merasa begini. Bagaimanakah anda boleh berkongsi dengan mereka perspektif alkitabiah tentang kejahatan?

` `

2\. Dalam cara pakah pelbagai teori tentang asal usul konflik antara kebaikan dan kejahatan itu mempengaruhi pemahaman moral dan tanggungjawab manusia? Katakan teori evolusi, sebagai contoh. Bagaimanakah teori ini memberi kesan kepada pemahaman kita tentang asal-usul kejahatan dan, akibatnya, serta pemahaman kita tentang moral manusia? Apakah teori lain mengenai asal usul kejahatan yang boleh anda fikirkan, selain evolusi, yang lazim dalam budaya anda?

` `

3\. Fikirkan cara untuk menggambarkan dan menerangkan kepada orang di sekeliling anda perihal doktrin Adventist tentang asal usul kejahatan, kontroversi besar dan harapan yang dari Alkitab. Bagaimanakah anda boleh berkongsi kebenaran Alkitab ini dengan rakan, jiran, dan rakan sekerja anda dari denominasi Kristian lain atau dari agama, falsafah, atau pandangan dunia lain? Apakah elemen yang akan anda sertakan dalam garis besar terhadap gambaran anda tentang kontroversi besar itu?

` `