---
title:  Peperanga Di Syurga
date:   31/03/2024
---

`Baca Wahyu 12:7–9. Apakah yang dinyatakan oleh petikan ayat ini tentang kebebasan yang wujud di syurga dan asal-usul kejahatan? Apabila Lucifer memberontak, dalam cara apakah Tuhan boleh bertindak balas?`

Ayat-ayat ini menggambarkan konflik kosmik antara yang baik dan yang jahat. Syaitan dan para malaikatnya berperang melawan Kristus dan, akhirnya, dihalau keluar dari syurga. Nampaknya seperti sangat pelik bahawa peperangan boleh meletus di tempat yang sempurna seperti syurga. Mengapakah ia berlaku? Adakah Tuhan yang pengasih mencipta malaikat syaitan yang memulakan perang ini? Adakah terdapat kecacatan yang membawa maut pada malaikat ini yang menyebabkan dia memberontak? Alkitab dengan jelas menerangkan asal usul kejahatan. Ia membuka tirai ke tepi terhadap konflik antara kebaikan dan kejahatan ini.

`Bandingkan Yehezkiel 28:12–15 dengan Yesaya 14:12–14. Apakah yang terlintas dalam fikiran makhluk malaikat yang digelar Lucifer ini yang membawa kepada pemberontakannya?`

Tuhan tidak menciptakan syaitan. Dia mencipta makhluk dengan sinaran cahaya yang mempesonakan bernama Lucifer. Makhluk malaikat ini dicipta dengan sempurna. Termasuk dalam kesempurnaannya ialah kebebasan memilih—yang berupa prinsip asas pemerintahan Tuhan yang dijalankan dengan kasih, bukan paksaan. Dosa berasal dari Lucifer di syurga itu sendiri. Tidak ada penjelasan yang logik mengapa malaikat yang sempurna ini sepatutnya membiarkan kesombongan dan kecemburuan berakar dalam hatinya dan berkembang menjadi pemberontakan terhadap Penciptanya.

Lucifer, makhluk ciptaan, menginginkan penyembahan yang hanya milik Pencipta. Dia cuba merampas takhta Tuhan dengan mempersoalkan kuasa Tuhan. Pemberontakannya membawa kepada peperangan terbuka di syurga.

Walaupun Tuhan sekian lama bersabar dengan Lucifer, Dia tidak boleh membiarkan dia merosakkan syurga dengan pemberontakannya. “Warga majelis syurga merayu kepada Lucifer. Anak Tuhan mempersembahkan di hadapan-Nya kebesaran, kebaikan dan keadilan Pencipta dan sifat hukum-Nya yang suci dan tidak berubah. Tuhan sendiri telah menetapkan peraturan syurga; dan dengan meninggalkannya, Lucifer akan menghina Penciptanya dan membawa kehancuran ke atas dirinya sendiri. Tetapi amaran itu, yang diberikan dalam kasih dan belas kasihan yang tidak terhingga, hanya membangkitkan semangat penentangan.”—Ellen G. White, The Great Controversy, ms. 494, 495.

`Apakah pengajaran yang boleh anda ambil tentang watak Tuhan dalam menangani kejahatan?`