---
title:  Menyampaikan Firman Tuhan
date:   29/04/2024
---

`Baca 2 Korintus 4:1–6 dan 2 Korintus 2:14. Apakah yang ayat ini beritahukan kepada kita tentang keyakinan yang Paulus miliki, di sebalik cabaran yang dia hadapi dalam memberitakan kebenaran Firman Tuhan?`

Rasul Paulus menghadapi rintangan yang besar dalam pekerjaannya dalam menyebarkan injil; namun, dia mempunyai keyakinan bahawa Firman Tuhan akhirnya akan menang, “Karena,” katanya, “kami tidak dapat berbuat apa-apa melawan kebenaran; yang dapat kami perbuat ialah untuk kebenaran” (2 Kor. 13:8, AVB).

Para Pembaharu telah menghadapi ujian yang sama; namun, dengan iman mereka tetap setia kepada Firman Tuhan. Contoh keberanian dalam menghadapi kemungkinan yang sukar ialah William Tyndale. Hasrat terbesar Tyndale adalah untuk memberi terjemahan Alkitab yang tepat dan mudah dibaca kepada orang di England. Dia bertekad untuk menterjemahkan Alkitab daripada bahasa asal dan membetulkan beberapa kesilapan dalam terjemahan Wycliffe 200 tahun sebelumnya. Akhirnya Tyndale juga telah ditangkap dan dibicarakan. Banyak Alkitab terjemahannya, yang dicetak di Worms, Jerman, telah dirampas dan dibakar secara terbuka. Perbicaraannya berlaku di Belgium pada tahun 1536 M. Dia dikutuk atas tuduhan bidaah dan dijatuhkan hukuman dibakar. Algojonya mencekiknya ketika mereka mengikatnya pada tiang kayu dan kemudian membakar tubuhnya. Kata-katanya ketika dia sedang mati diucapkan dengan semangat dan dengan suara yang lantang dan dilaporkan sebagai, “Tuhan, bukalah mata Raja England.” Tuhan secara ajaib telah menjawab doa Tyndale.

Dalam tempoh empat tahun selepas kematiannya, empat terjemahan bahasa Inggeris telah diterbitkan. Pada tahun 1611 Alkitab King James Version telah dicetak, dan sebahagian besarnya berdasarkan pada karya Tyndale. 54 para sarjana yang menghasilkan karya itu banyak menggunakan terjemahan bahasa Inggeris oleh Tyndale yang terdahulu. Satu anggaran yang dilakukan telah menunjukkan bahawa Perjanjian Lama Alkitab King James tahun 1611 terdiri daripada 76 peratus terjemahan Tyndale, dan Perjanjian Baru ialah 83 peratus. Pada tahun 2011, Alkitab King James Version meraikan ulang tahunnya yang ke-400 dengan melepasi pencapaian satu bilion naskah Alkitab dalam cetakan. Dengan diterjemahkan ke dalam 2,454 bahasa, ia telah memberi kesan kepada berpuluh juta orang di seluruh dunia. Pengorbanan William Tyndale adalah sangat berbaloi.

Tidak kira betapa sukarnya atau betapa mencabarnya keadaan itu, Tyndale dan rakan sekerjanya yang percaya pada Alkitab, percaya bahawa Tuhan sedang melaksanakan segala-galanya mengikut kehendak-Nya. Kehidupan Tyndale telah membuat perubahan untuk selama-lamanya.

`Baca Daniel 12:3 dan Wahyu 14:13. Bagaimanakah ayat-ayat ini diaplikasikan di dalam kehidupan Tyndale dengan cara yang berkuasa? Sekarang fikirkan tentang kehidupan anda sendiri dan kesan anda kepada orang lain. Apakah dorongan yang diberikan oleh ayat ini mengenai peluang yang anda miliki untuk mempengaruhi orang lain untuk selama-lamanya?`