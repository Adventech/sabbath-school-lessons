---
title:  Dicerahkan oleh Roh
date:   30/04/2024
---

Suatu hari semasa belajar di perpustakaan Universiti, Martin Luther telah tiba ke satu titik perubahan dalam hidupnya sendiri. Dia menemui salinan Alkitab bahasa Latin. Dia tidak pernah tahu sebelum ini bahawa buku seperti ini wujud. Dengan penuh seronok, dia membaca bab demi bab, ayat demi ayat. Dia kagum dengan kejelasan dan kuasa Firman Tuhan. Semasa dia meneliti halamannya, Roh Kudus telah menerangi fikiran-Nya. Dia merasakan bimbingan Roh Kudus ketika kebenaran yang selama ini dikaburkan oleh amalan tradisi seolah-olah melompat keluar dari halaman Kitab Suci. Ketika menggambarkan pengalaman pertamanya dengan Alkitab, dia menulis, “Oh, semoga Tuhan memberi saya buku seperti itu untuk diri saya sendiri!”

**Apakah prinsip yang boleh kita ambil daripada ayat berikut mengenai cara kita harus mentafsirkan Alkitab?**

`Yohanes 14:25, 26`

`Yohanes 16:13–15`

`2 Petrus 1:20, 21`

Apa yang sangat berkuasa di dalam ayat-ayat ini ialah jaminan bahawa Roh Kudus yang sama yang mengilhami para penulis Alkitab yang akan membimbing kita semasa kita membaca Kitab Suci. Dia adalah pentafsir ilahi atas kebenaran ilahi. Malangnya, ramai yang mengaku Kristian hari ini meremehkan unsur luarbiasa yang terdapat di dalam Alkitab dan memperbesar-besarkan unsur manusia. Memandangkan Syaitan tidak lagi dapat menyimpan Alkitab daripada kita, maka seterusnya dia melakukan perkara yang terbaik baginya: menanggalkan sifat luarbiasanya, menjadikannya sebagai sekadar karya sastera yang baik semata-mata atau, lebih teruk lagi, alat agama yang menindas untuk mengawal orang ramai..

Para Pembaharu melihat dengan jelas bahawa Roh Kudus—bukan para imam, uskup agung, dan paus—adalah pentafsir Kitab Suci yang sempurna. Terdapat satu perbualan menarik yang telah dicatatkan antara John Knox, Pembaharu di Scotland, dan Mary, Permaisuri Scots. “Maka berkatalah Mary: ‘Kamu mentafsirkan Kitab Suci dengan satu cara, dan mereka [iaitu, guru Roma Katolik] mentafsirkan dengan cara yang lain; siapakah yang harus saya percayai, dan siapakah yang akan menjadi hakim?’ ‘Kamu akan percaya kepada Tuhan, yang dengan terus terang berbicara melalui firman-Nya,’ jawab Pembaharu itu; ‘dan selain daripada apa yang firman itu ajarkan kepada kamu, kamu tidak akan percaya yang satu atau yang lain. Firman Tuhan itu sendiri adalah jelas; dan jika terdapat apa-apa kekaburan di satu tempat, Roh Kudus, yang tidak pernah bertentangan dengan Diri-Nya sendiri, akan menerangkan perkara yang sama dengan lebih jelas di tempat-tempat lain, supaya tidak ada keraguan tetapi kepada mereka yang berkeras akan tetap jahil.’ ”—David Laing, The Collected Works of John Knox, vol. 2, ms. 281, 284, dip[etik di dalam buku Ellen G. White, The Great Controvery, ms. 251.