---
title:  Kristus Sahaja. . . Kurnia Kasih Sahaja
date:   01/05/2024
---

`Baca Efesus 2:8, 9; Roma 3:23, 24; Roma 6:23; dan Roma 5:8–10. Apakah yang ayat ini ajarkan tentang rancangan keselamatan?`

Tuhan telah menyediakan keselamatan sebagai satu anugerah. Roh Kudus-Nya memimpin kita untuk menerima dengan iman apa yang Kristus telah sediakan dengan percuma melalui kematian-Nya di salib Kalvari. Yesus, Anak ilahi Tuhan, telah menyerahkan nyawa-Nya yang sempurna untuk menebus dosa-dosa kita.

Keadilan Ilahi menuntut ketaatan yang sempurna. Kehidupan Kristus yang sempurna menggantikan kehidupan kita yang tidak sempurna. Hukum ilahi yang telah kita langgar menghukum kita kepada kematian kekal. Alkitab adalah jelas. Melalui pilihan kita dalam berbuat dosa, kita telah “berkekurangan” daripada rencana Tuhan untuk hidup kita. Kita telah berdosa. Jika kita dibiar bersendirian maka kita tidak dapat memenuhi tuntutan yang adil dan benar dari Tuhan yang suci. Akibatnya, kita layak menerima kematian kekal. Tetapi ada berita baik. Rasul Paulus memberi jaminan kepada kita, “Kerana ganjaran dosa ialah kematian tetapi kurnia Tuhan ialah kehidupan kekal dalam Kristus Yesus, Tuhan kita” (Rom. 6:23, AVB). Ia adalah hadiah, yang kita tidak layak menerima; jika ia adalah dengan perbuatan, kita akan memperolehnya, dan jika ada mana-mana kebenaran yang bersinar daripada Injil, itu adalah bahawa kita tidak boleh memperoleh keselamatan melalui perbuatan.

Martin Luther dan para Pembaharu Protestan telah menemukan bahawa Kristus dan Kristus sahaja sebagai sumber keselamatan mereka. Pada masa itulah Luther mula memberitakan perkhabaran tentang kasih kurnia Kristus yang menyelamatkan. Orang ramai berpusu-pusu dating untuk mendengar mesejnya yang menyentuh hati dan mengubah hidup itu. Kata-katanya bagaikan minuman air sejuk untuk kehidupan mereka yang bagaikan padang pasir yang tandus. Orang ramai dibelenggu oleh tradisi gereja zaman pertengahan dan berabad-abad dibelenggukan oleh ritual yang tidak memberikan kehidupan rohani. Mesej alkitabiah yang Luther sampaikan telah menyentuh hati, dan kehidupan para pendengar telah berubah.

Ketika Luther membaca Perjanjian Baru, dia terharu dengan kebaikan Tuhan. Dia kagum dengan keinginan Tuhan untuk menyelamatkan semua manusia. Pandangan popular yang diajar oleh pemimpin gereja pada masa itu ialah keselamatan sebagai sebahagian daripada kerja manusia dan sebahagian lagi kerja Tuhan. Luther mendapati bahawa kematian Kristus di kayu salib adalah mencukupi untuk menyelamatkan semua manusia.

“Kristus telah diperlakukan selayaknya yang kita terima, agar kita diperlakukan selayaknya yang Dia terima. Dia telah dihukum kerana dosa kita, yang Dia tidak ada bahagian di dalamnya, supaya kita disucikan oleh kebenaran-Nya, yang kita tidak ada bahagian di dalamnya. Dia menderita kematian yang menjadi milik kita, supaya kita boleh menerima kehidupan yang menjadi milik-Nya.”—Ellen G. White, The Desire of Ages, ms. 25.

Sungguh ini berupa satu ringkasan Injil yang berkuasa dan ditulis dengan menakjubkan, sehingga kita boleh disucikan oleh kebenaran “yang kita tidak mempunyai bahagian” di dalamnya. Betapa ini berupa satu janji yang sesungguhnya!

`Jika keselamatan adalah pekerjaan Tuhan di dalam Kristus, apakah peranan yang dimainkan oleh perbuatan baik kita dalam kehidupan Kristian? Bagaimanakah kita boleh mengesahkan kepentingan perbuatan baik dalam kehidupan kita tetapi tanpa menjadikannya asas untuk harapan kita?`