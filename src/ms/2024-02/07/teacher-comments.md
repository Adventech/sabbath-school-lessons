---
title:  Komen Guru
date:   17/05/2024
---

### Bahagian I: Pandangan Keseluruhan

Ayat Utama: Yesaya 25:9

Tumpuan Kajian: Mat. 13:30, 38-41; 2 Tim. 3:13; Mat. 24:27, 30, 31; 1 Kor. 15:51-53; 1 Tes. 4:13-18; Dan. 8:14; Dan. 7:9-14; Dan. 9:20-27; Rom. 13:11.

**Pengenalan**: Perkara penting di dalam Kontroversi besar ialah kedatangan Mesias. Dalam tempoh nubuatan selama 70 minggu itu, syaitan berusaha untuk menghancurkan iman Israel atas kedatangan Mesias yang pertama kali sebagai penggenapan terhadap janji Perjanjian Lama dan nubuatan mengenai kedatangan Yesus. Dalam cara yang sama, pada akhir tempoh masa nubuatan selama 2,300 tahun, kuasa-kuasa jahat telah mencuba untuk mengaburkan penggenapannya dalam penghakiman pra-Kedatangan yang berlaku di Bait Suci syurga, dan untuk menekan pengisytiharan kedatangan Mesias yang kedua kali.

Menjelang akhir tempoh nubuatan selama 70 minggu, terdapat umat Tuhan yang setia, seperti Simeon, yang menantikan “masa terhiburnya Israel” (Lukas 2:25, AVB), atau Anna dan yang lain “yang menantikan pembebasan bagi Yerusalem” (Lukas 2:38, AVB). Beberapa orang yang setia ini melihat di dalam Yesus penggenapan janji mengenai kedatangan Mesias yang pertama kali. Dalam cara yang sama, pada penghujung 2,300 tahun itu, terdapat orang yang percaya, seperti William Miller, yang mana mesej “kebenaran masa kini” yang mereka sampaikan berfokus pada harapan kedatangan Mesias yang tidak lama lagi. William Miller tidak menemui mesej ini melalui metodologi falsafah, tetapi melalui pembacaan literal terhadap Kitab Suci. Sekali lagi, hal ini menggambarkan kepentingan Kitab Suci terhadap Kontroversi besar.

**Tema Pelajaran: Kajian ini menum[ukan pada dua tema utama**:

1. Walaupun tarikh dan tahun yang tepat mengenai kedatangan Kristus yang kedua kali tidak diberikan di dalam nubuatan alkitabiah, namun nubuatan 70 minggu dan 2,300 hari, yang berkaitan dengan kedatangan Yesus yang pertama dan kedua kali, telah digenapi dengan tepat. Penggenapannya yang tepat ini memberikan keyakinan kepada kita bahawa kedatangan Kristus yang kedua kali juga adalah pasti dan sudah semakin hampir.

2. Umat Adventis telah dipanggil oleh Tuhan untuk memberitakan kepada dunia mengenai penggenapan nubuatan yang paling Panjang di dalam Alkitab. Tuhan juga melantik mereka untuk memanggil dunia untuk menerapkan harapan pada kedatangan Yesus yang kedua kali yang akan mengakhiriKontroversu Besar itu untuk selama-lamanya.

### Bahagian II: Ulasan

**Menemukan Harapan dalam Pra-milenialisme**

Harapan dan keyakinan memenuhi suasana Amerika Syarikat pada abad kesembilan belas, sebuah negara baru yang lahir daripada Revolusi Amerika yang unik. Abad ini membawa kepada perubahan sosial, ekonomi, politik, serta teknologi dan ciptaan dan menjanjikan satu permulaan bagi dunia yang baru lahir. Semangat zaman baru itu telah mempengaruhi penganut Kristian Protestan evangelical di negara itu, sehingga ia meresap masuk ke dalam agama dan gereja mereka. Hasilnya ialah Kekristianan paskamilenium dengan semangat eskatologi yang penuh harapan dan optimistisme.

Tetapi apakah paskamilenium itu? Milenialisme berasal daripada perkataan “milenium,” yang merujuk kepada 1,000 tahun pemerintahan Kristus bersama orang-orang suci seperti yang diterangkan dalam Wahyu 20:1-6. Walaupun kebanyakan orang Kristian menerima ajaran alkitabiah tentang milenium ini, namun tidak semua bersetuju tentang cara mengaitkan milenium itu dengan Kedatangan Kedua Kali dan penghakiman terakhir.

Ahli teologi pasca apostolik pertama–iaitu para bapa apostolik – telah menerima pramilenialisme, iaitu, satu kepercayaan bahawa Kristus akan kembali ke bumi sebelum milenium dan melaksanakan penghakiman terakhir. (Adventist, sudah tentu, memahami bahawa milenium itu akan berlangsung di syurga.) Namun, tidak lama lagi, pemimpin (bapa) gereja berikutnya, seperti Origen dari Alexandria (AD 185-253/254) dan Augustine dari Hippo (AD 354-430), telah menggabungkan falsafah Yunani dengan teologi Kristian dan menggunakan kaedah alegori terhadap pembacaan dan pentafsiran Alkitab. Akibatnya, mereka menolak dengan menganggap pramilenialisme itu sebagai suatu pembacaan terhadap kitab Wahyu yang naif dan cetek, dan sebaliknya mencadangkan teori baru mengenai milenium, yang kemudiannya dipanggil amilenialisme.

Menurut teori ini, milenium itu harus difahami secara alegori atau rohani. Seperti dalam falsafah Yunani, yang menyatakan bahawa masa tidak mempunyai kaitan khusus dengan kerohanian atau kepada sfera kewujudan di dunia yang halus, para bapa gereja ini menyimpulkan bahawa milenium merujuk kepada zaman gereja yang berlangsung di antara kedatangan Yesus yang pertama kali dengan yang kedua kali. Atas sebab ini, maka milenium itu bukanlah suatu masa lalu atau masa depan, tetapi melambangkan seluruh era Kristian. Dalam tempoh ini, Kristus dikatakan sebagai memerintah secara rohaniah dengan jiwa orang suci yang mati di syurga, serta dengan gereja di bumi. Gereja adalah kerajaan Tuhan di planet ini. Kristus bekerja untuk mendirikan gereja-Nya hingga ke hujung bumi, dengan itu mengurangkan kuasa iblis. Walau bagaimanapun, sebelum Kedatangan Kedua Kali, Syaitan akan merosakkan gereja, membawa kepada pertabalan antikristus. Pada saat ini Yesus akan kembali untuk menyelamatkan gereja daripada antikristus dan melaksanakan penghakiman terakhir, dengan itu menetapkan semula susunan pemerintahan yang baru. Kedudukan ini telah dianut oleh Gereja Roman Katolik, gereja Ortodoks, dan beberapa denominasi Protestan, seperti gereja Lutheran, Anglican, dan Presbyterian.

**Paska-milenialisme**

Paska-milenialisme merupakan satu adaptasi terhadap amilenialisme oleh beberapa gereja Protestan abad kesembilan belas, yang menerapkannya pada situasi kontemporari mereka. Seperti golongan amilenialis, golongan paska-milenialis menyangka bahawa Kristus akan datang pada penghujung millennium ini. Namun demikian, berbeza dengan amilenialis, kebanyakan paskamilenialis berpendapat bahawa milenium melambangkan tempoh selama 1,000 tahun yang literal. Tempoh ini tidak meggambarkan keseluruhan era Kristian, tetapi hanya 1,000 tahun terakhir sebelum kedatangan Kristus. Selama 1,000 tahun ini, Kristus akan bekerja melalui Roh Kudus dan melalui gereja untuk menyebarkan injil ke seluruh dunia untuk mendirikan kerajaan milenium-Nya. Apabila kebanyakan penduduk bumi menerima injil, kuasa dan kawalan syaitan akan berkurangan dan dunia akan secara beransur-ansur memasuki zaman keemasannya, iaitu satu tempoh kedamaian, kebenaran, keadilan, kasih sayang dan kemakmuran yang akan menjadi suatu nikmat awal yang mendahului kedatangan kerajaan Tuhan yang kekal. Oleh kerana sangat optimistik tentang sifat individu dan masyarakat manusia, maka penganut paskamilenialis tidak membayangkan suatu masa apabila gereja akan menjadi rosak, atau apabila anti Kristus akan mengawal dan menindas gereja dan dunia. Milenium akan diikuti oleh kedatangan Kristus yang kedua kali, dan oleh kebangkitan secara umum, penghakiman terakhir dan kerajaan ilahi yang kekal.

Berdasarkan kejayaan injil di dunia pada abad kelapan belas, maka golongan paskamilenialis di abad kesembilan belas menyimpulkan bahawa milenium masih berada pada masa hadapan, walaupun masa depan itu adalah dekat, yang bahkan sudah sangat dekat. Tambahan pula, memandangkan kerajaan milenium akan dimulakan melalui gereja oleh Kristus, maka umat Protestan akan mula bekerja keras untuk membuat millennium terjadi, dan melakukannya dalam zaman hidup mereka. Perubahan dan kemajuan memenuhi suasana Amerika. Jumlah pertubuhan Alkitab meninmgkat yang akan menerbitkan Alkitab dan literatur Kristian. Para mubaligh telah dihantar ke seberang laut untuk menyediakan dunia untuk menerima Injil dan memasuki kerajaan milenium. Selari dengan perkembangan ini, peningkatan jumlah ciptaan teknologi menyumbang kepada peningkatan kualiti hidup di Amerika dan di seluruh dunia. Persatuan Pertarakan memberi tumpuan kepada meningkatkan kualiti kesihatan orang ramai melalui larangan meminum alkohol. Dalam menyedari ketiadaan peperangan yang besar, maka parti politik dan semua jenis gerakan sosial menyeru mengadakan perubahan sosial yang mendalam yang serasi dengan penubuhan kerajaan milenium Tuhan.

Namun demikian, bukan semua orang akan mengikuti keseronokan paskamilenium yang dimiliki oleh mereka yang majoriti. Idea pramilenial asal oleh para rasul dan pada bapa apostolik telah dihidupkan semula oleh Pembaharu Anabaptis pada abad keenam belas; dan kemudian diteruskan oleh beberapa Evangelical Inggeris selama abad kelapan belas; dan, akhirnya, mula merebak di Amerika Utara pada separuh pertama abad kesembilan belas. Pada abad kesembilan belas, penyokong terbesar pramilenialisme alkitabiah adalah William Miller dan sisusuli oleh Seventh-day Adventist selepas Kekecewaan Besar. Sama seperti golongan paskamilenial, golongan pramilenialis Advent percaya bahawa milenium menggambarkan 1,000 tahun literal, bahawa milenium itu masih berada di masa hadapan dan ia akan bermula tidak lama lagi.

**Seventh-day Adventists**

Walau bagaimanapun, berbeza dengan golongan paskamilenialis, golongan pramilenialis Seventh-day Adventist memahami dari Alkitab mereka bahawa keadaan akan menjadi lebih buruk bagi umat Tuhan sebelum terjadinya Hari Tuhan Itu (2 Pet. 3:3-13), bahawa Yesus akan datang sebelum milenium (Why. 19:11-16) untuk menyelamatkan gereja-Nya yang dianiaya, membangkitkan umat-Nya dan membawa mereka semua bersama-Nya pulang ke syurga (1 Tes. 4:13-18). Di syurga, umat Tuhan bukan sahaja akan memerintah bersama Kristus (Wahyu 20:4, 6) tetapi juga akan mengambil bahagian Bersama dengan Tuhan dalam penghakiman terhadap orang jahat (Why. 20:4, 1 Kor. 6:2). Pada masa itu, syaitan digambarkan sebagai diikat “selama seribu tahun” (Why. 20:2) di bumi kerana dia “tidak dapat lagi memperdaya umat manusia” (Why. 20:3, AVB). Umat manusia ini terdiri daripada orang jahat yang tidak akan dibangkitkan sehingga berakhir masa seribu tahun (Wahyu 20:2, 3, 5). Setelah penghakiman semasa milenium itu berakhir, Yesus akan turun kembali ke planet Bumi bersama semua orang suci-Nya. Lalu Dia akan membangkitkan orang jahat (Why. 20:5, 7, 13) dan melaksanakan penghakiman terakhir (Why. 20:11, 12). Iblis cuba menipu orang jahat buat kali terakhir untuk menghasut mereka untuk berperang melawan Tuhan dan merampas kerajaan-Nya secara paksa (Why. 20:7-9). Acara ini berupa kemuncak kepada Kontroversi Besar apabila Kristus melaksanakan penghakiman-Nya dan orang jahat, iaitu iblis dan segala kejahatan, serta kematian itu sendiri, semuanya dicampakkan ke dalam “lautan api” (Why. 20:9, 10, 14, 15) dan dimusnahkan buat selama-lamanya.

Miller dan Seventh-day Adventist tidak berkongsi semangat keyakinan oleh rakan seangkatan dengan paskamilenium mereka mengenai sifat manusia dan mengenai satu masa depan utopic untuk umat manusia yang cerah. Tetapi pendirian ini bukan kerana Miller dan Adventist bersifat antisosial, pesimistik atau negativistik dan dengan itu tidak mampu bersukacita di dalam perkembangan dan harapan untuk umat manusia. Sebaliknya, Miller dan Seventh-day Adventist mencapai pemahaman pramilenialis mereka melalui satu kajian Alkitab yang kukuh, literal dan tatabahasa sejarah mereka. Atas sebab ini maka mereka menolak kedua-dua amilenialisme dan paskamilenialisme kerana doktrin-doktrin ini berakar, bukan dalam Alkitab, tetapi dalam anggapan falsafah Yunani kuno atau kajian sosio-ekonomi-politik yang kontemporari. Penganggapan oleh golongan amilenialis atau paskamilenialis bukan sahaja tidak terdapat di dalam Alkitab, tetapi ia adalah bertentangan dengan ajaran alkitabiah, dengan itu ia memutarbelitkan Injil dan menjana suatu bentuk harapan palsu. Miller dan Seventh-day Adventist merindukan harapan, tetapi mereka mahukan harapan yang dibentuk di atas dasar Firman Tuhan yang kukuh.

Dalam hanya beberapa dekad ini, peristiwa dua perang dunia abad kedua puluh dan satu perang dingin telah menghancurkan keyakinan paskamilenial tentang sifat manusia dan tentang penerimaan oleh manusia secara beransur-ansur terhadap kerajaan milenium Tuhan yang penuh kedamaian dan kemakmuran. Kebanyakan di kalangan Evangelikal telah kembali kepada fahaman pramilenialisme. Memang benar, fahaman pramilenialisme ini telah dipekej semula dan diputarbelitkan dan terjerumus ke dalam ajaran dispensasionalisme yang bukan alkitabiah. Namun begitu, hakikat bahawa Evangelikal telah kembali kepada pramilenialisme menunjukkan bahawa ammilenialisme dan paskamilenialisme bukan sahaja tidak berdasarkan pada alkitabi tetapi tafsirannya mengenai peristiwa akhir zaman tidak lengkap dan mengecewakan. Pramilenialisme yang berdasarkan Alkitab adalah satu-satunya asas untuk berpengharapan. Ia mengajar bahawa walaupun manusia tidak dapat menyelamatkan dirinya atau dunia ini, namun Yesus akan datang kembali dalam masa yang paling sukar dalam sejarah. Sebelum milenium, Dia akan menyelamatkan kita daripada serangan syaitan dan tenteranya yang terakhir dan akan membawa Kontroversi Besar ke arah kesudahannya.

_NOTA: ammilenialisme = kepercayaan bahawa millennium itu menggambarkan gereja masa ini dan melihat Kerajaan Kristus itu sebagai suatu rohaniah yang sedang berkerajaan di dalam hati umat percaya; paskamilenialisme = kepercayaan bahawa Yesus akan datang selepas millennium; pramilenialisme = kepercayaan bahawa Yesus akan datang sebelum millennium._

### Bahagian III: Penerapan Hidup

1\. Bagaimanakah kedatangan Yesus Kristus yang kedua kali membawa harapan pada konteks agama dan/atau budaya anda? Bagaimanakah anda boleh menjelaskan kepada jiran anda bahawa kedatangan Yesus adalah satu-satunya harapan untuk manusia?

` `

2\. Sejauh manakah relevannya penggenapan nubuatan masa di dalam Alkitab (seperti 2,300 tahun) itu di dalam konteks agama atau budaya anda? Fikirkan dan cadangkan cara anda boleh menjadikannya relevan kepada mereka yang di dalam masyarakat anda.

` `

3\. William Miller mengembangkan cara khusus untuk membaca dan memahami Alkitab. Apakah model yang anda gunakan dalam membaca dan mentafsir Kitab Suci? Kembangkan dan kongsi dengan anggota kelas Sekolah Sabat cara anda sendiri yang bermakna untuk memahami Firman Tuhan. Kongsikan bagaimana kebenaran Alkitab telah mengubah bukan sahaja kehidupan anda sendiri tetapi juga kehidupan keluarga anda dan komuniti anda.

` `