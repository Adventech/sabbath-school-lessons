---
title:  Kematian dalam Perjanjian Baru
date:   04/06/2024
---

`Baca Yohanes 11:11–14, 21–25; 2 Timotius 1:10; 1 Korintus 15:51–54; dan 1 Tesalonika 4:15-17. Bagaimanakah huraian penulis Perjanjian Baru tentang kematian dibandingkan dengan huraian dalam Perjanjian Lama?`

Kedua-dua Perjanjian Lama dan Baru menggunakan simbolisme kematian sebagai tidur. Sekurang-kurangnya lima puluh tiga kali dalam Alkitab perkataan "tidur" disamakan dengan kematian. Para penulis Alkitab bersetuju bahawa tidak ada kewujudan sedar dalam jiwa yang tidak berkematian yang meninggalkan badan sejurus selepas kematian.

Perjanjian Baru menambah dimensi tambahan, yang sudah dibayangkan dalam Perjanjian Lama: kebangkitan yang mulia pada kedatangan Kristus.

Injil menekankan bahawa hidup kekal ada dalam Kristus sahaja. Semua iblis di neraka tidak dapat merampas jaminan kehidupan kekal orang percaya. Kristus mengalahkan kematian di kayu salib. Kubur tidak lagi dapat menampung mangsanya. Kebangkitan Kristus adalah jaminan bahawa semua orang percaya suatu hari nanti akan dibangkitkan dari kubur pada kedatangan-Nya.

Lihatlah kata-kata Paulus ini: “kerana jika tiada kebangkitan selepas mati, maka Kristus tidaklah dibangkitkan. Dan jika Kristus tidak dibangkitkan, sia-sialah imanmu; dan kamu masih bergelumang dosa! Orang yang mati dalam Kristus juga tetap binasa.” (1 Kor. 15:16–18, AVB). Bagaimanakah seseorang dapat memahami ayat-ayat ini jika orang mati, semasa kematian, sudah berada di dalam kebahagiaan syurga? Apakah yang Paulus maksudkan bahawa mereka "tetap binasa" jika, sebenarnya, mereka sudah berada di syurga?

Sebaliknya, keseluruhan maksud Paulus ialah kebangkitan Kristus adalah asas kebangkitan kita, dan tanpa kebangkitan, “sia-sialah imanmu; dan kamu masih bergelumang dosa!” dan orang mati tetap di dalam tanah, binasa.

Ayat-ayat ini sangat sesuai dengan ayat-ayat Alkitab lain tentang harapan yang kita miliki dalam kebangkitan pada kedatangan Yesus, apabila kita akan menerima “kita mengharapkan warisan yang tidak mungkin reput, tercemar atau lenyap – disimpan untukmu di syurga.” (1 Petrus 1:4, AVB). Namun, jika orang mati sudah berada di syurga, mengapakah Petrus bercakap tentang warisan yang “disimpan untukmu di syurga” untuk kita? Jelas sekali, orang percaya Perjanjian Baru sangat menantikan kedatangan Kristus dan kebangkitan orang mati, dan harapan ini mengilhami mereka untuk setia dalam ujian hidup.

`Mengapakah kebangkitan adalah harapan yang begitu kuat bagi iman Kristian? Bagaimana jika kita mempunyai salib tetapi tidak ada kebangkitan? Apa harapan yang kita ada? Jadi, mengapakah kebangkitan merupakan bahagian penting dalam iman kita?`