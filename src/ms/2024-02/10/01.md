---
title:  Spiritualisme Didedahkan
date:   01/06/2024
---

### Bacaan Untuk Pelajaran Minggu Ini
Mat 10:28; Pkh 9:5; Yes 8:19, 20; Yoh 11:11–14, 21–25; 1 Tes. 4:16, 17; Wahyu 16:13, 14; Mat 24:23–27; 2 Tes. 2:9–12.

> <p>Ayat Hafalan</p>
> “Pada waktu itu, Tuhan akan turun dari syurga dengan satu seruan yang kuat, dengan suara malaikat agung, dan dengan sangkakala Allah. Mereka yang telah mati dalam Kristus akan dibangkitkan terlebih dahulu. Kemudian kita yang masih hidup ketika itu akan diangkat bersama mereka ke awan untuk bertemu dengan Tuhan di angkasa. Lantas kita akan bersama Tuhan selama-lamanya. (1 Tesalonika 4:16, 17, AVB)

Beberapa dekad yang lalu, timbul cerita tentang pengalaman hampir mati (NDE), di mana orang yang meninggal dunia, dan telah kemudian dihidupkan semula, memberikan laporan yang luar biasa tentang apa yang telah mereka lihat dan dengar semasa "mati." Beribu-ribu kisah ini telah didokumentasikan dan dikaji. Di seluruh dunia, termasuk dunia Kristian, berjuta-juta orang percaya bahawa kisah-kisah ini adalah bukti bahawa orang mati tidak benar-benar mati. Kepercayaan asas spiritualisme ini adalah salah satu penipuan Syaitan yang paling meluas dan berkesan.

Sebenarnya, spiritualisme bermula di Eden dengan pembohongan ular kepada Adam dan Hawa, “Kamu pasti tidak akan mati.” (Kejadian 3:4, AVB). Sepanjang sejarah ia telah mengambil pelbagai bentuk tetapi sentiasa dengan premis asas bahawa kehidupan berterusan walaupun selepas kematian. Idea ini juga menjadi punca salah satu gerakan agama palsu terbesar pada abad ke-19 dengan dakwaan oleh Fox bersaudara, yang kemudiannya diakui sebagai satu penipuan, bahawa mereka boleh menerima jawapan kepada soalan mereka daripada roh orang mati.

Dalam konflik terakhir bumi ini, Syaitan akan menipu jutaan orang melalui fenomena spiritualistik. Kitab Wahyu menunjukkan bahawa ini adalah salah satu cara dia akan cuba untuk membawa dunia di bawah kawalannya.

Matlamat pelajaran ini adalah untuk menunjukkan bahawa satu-satunya perlindungan kita terhadap khayalan Syaitan pada zaman akhir ialah hubungan peribadi dengan Kristus dan asas yang kukuh dalam ajaran Alkitab. Ini termasuk pengajarannya tentang kematian, tidak kira apa yang mungkin cuba diberitahu oleh mata, telinga dan hati kita.

_*Kaji pelajaran minggu ini, berdasar buku Kemenangan Terakhir, bab 31-34, sebagai persediaan untuk Sabat, 8 Jun._