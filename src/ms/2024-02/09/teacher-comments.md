---
title:  Komen Guru
date:   31/05/2024
---

### Bahagian I: Pandangan Keseluruhan

Ayat Utama: Wahyu 12:17

Tumpuan Kajian: Pkh. 12:13, 14; Ams. 28:9; Dan. 7:25; Yesaya 51:7, 8; Wahyu 13:15-17; Wahyu 12:17; Wahyu 14:6-12.

**Pengenalan**: Tema alkitabiah mengenai Kontroversi Besar dan Bait Suci syurgawi tidak dapat dipisahkan dengan tema hukum Tuhan dan Sabat-Nya, yang termasuk di dalam hukum-Nya. Sebenarnya, Kontroversi Besar bermula dengan tuduhan salah oleh Lusifer terhadap watak Tuhan, hukum-Nya dan prinsip pemerintahan-Nya. Malaikat pemberontak ini mencadangkan bahawa kita adalah makhluk berautonomi, sepenuhnya mampu mentakrifkan makna kehidupan mengikut istilah kita sendiri dan membentuk hubungan dan masyarakat kita mengikut cara yang kita inginkan. Akhirnya, dalil menghujat ini membentuk keinginan yang jelas untuk mengecualikan Tuhan dari kehidupan kita, dari hubungan kita, dan malah dari alam semesta. Oleh sebab itu, penegasan kita terhadap kesahihan hukum Tuhan bukanlah masalah legalisme atau keselamatan melalui perbuatan tetapi oleh kerana hokum Tuhan itu adalah satu ekspresi pada sifat-Nya, maka hukum itu adalah teras pada Kontroversi Besar itu sendiri.

Tindakan mempertahankan hukum Tuhan adalah juga tindakan mempertahankan watak Tuhan dan status-Nya sebagai Pencipta dan Raja yang berhak atas alam semesta, yang bertakhta di Bait Suci syurgawi-Nya. Menegakkan hukum Tuhan bermakna kita memahami bahawa Tuhan adalah satu-satunya sumber standard moral dan makna kehidupan. Meninggalkan Tuhan dan prinsip hidup-Nya akan membawa kepada huru-hara dan kematian kekal. Atas sebab ini, Seventh-day Adventist mengisytiharkan kebenaran Alkitab seperti berikut:

* hukum Tuhan yang tidak boleh diubah,
* Sabat sebagai tanda Pencipta dan Kerajaan Tuhan,
* Bait Suci syurgawi sebagai pusat pemerintahan Tuhan dan keselamatan di alam semesta,
* gerakan Adventist sebagai gereja sisa, dipanggil untuk mengisytiharkan undangan Tuhan yang terakhir kepada umat manusia untuk kembali ke kerajaan-Nya.

Pusat misi Gereja Seventh-day Adventist ialah mesej tiga malaikat dalam Wahyu 14. Mesej ini menunjukkan bahawa Kontroversi Besar adalah mengenai memilih di antara dua prinsip yang bertentangan secara diametrik: syaitan, yang membawa kepada kebinasaan; dan milik Tuhan, yang membawa kepada kehidupan.

**Tema Pelajaran: Kajian minggu ini menekankan empat tema utama**:

1. Undang-undang Tuhan, yang merangkumi Sabat, adalah kekal dan tidak berubah kerana ia menggambarkan kewujudan, watak, status Tuhan sebagai Pencipta dan Raja alam semesta, dan prinsip-Nya untuk kehidupan dan hubungan.

2. Bait Suci syurgawi adalah pusat pemerintahan Tuhan dan keselamatan-Nya.

3. Kontroversi Besar bermula kerana dorongan Lusifer untuk merampas status dan kuasa Tuhan.

4. Menjelang penghujung Kontroversi Besar di bumi, Tuhan akan memanggil, dan menubuhkan, gereja sisa-Nya. Tuhan menugaskan umat sisa ini untuk mengumumkan seruan belas kasihan-Nya yang terakhir kepada bangsa manusia, menjemput mereka untuk menerima Dia sebagai Pencipta, Juruselamat dan Tuhan mereka yang merupakan satu-satunya Sumber dan cara hidup.

### Bahagian II: Ulasan

**Kristian dan Hukum Tuhan**

Ramai umat Kristian mempunyai perasaan bercampur aduk mengenai hukum Tuhan. Di satu pihak, mereka semua bersetuju dalam pelbagai peringkat bahawa hukum Tuhan adalah baik dan perlu. Malah Martin Luther, yang kebanyakan orang Protestan berpendapat mempunyai pandangan negatif terhadap hukum, mendedikasikan sebahagian besar daripada Katekismus Besarnya untuk mengulas tentang kepentingan Hukum Tuhan bagi kehidupan umat Kristian. Dalam kata pengantar Katekismus Besarnya itu, Luther mengaku bahawa, setiap kali yang mungkinm maka dia akan membaca Sepuluh Perintah itu bersama dengan Doa Bapa Kami, Pengakuan Iman dan Mazmur.

Sebaliknya, pada sepanjang sejarah, umat Kristian telah menemui sebab dan cara bukan sahaja untuk mengurangkan kepentingan hukum Tuhan tetapi juga untuk mengubahnya. Pada zaman awal dan zaman pertengahan, para ahli teologi mendapati agak mudah untuk mengubah Sabat. Mengapa? Seperti halnya dengan Bait Suci, integrasi dualisme dan pandangan dunia falsafah Yunani telah menyebabkan Sabat itu dihapuskan. Jika, menurut falsafah Yunani, sfera syurga adalah tanpa ruang, kewujudan Bait Suci literal yang menduduki ruang di syurga adalah tidak bermakna. Kenaikan Yesus ke syurga dalam tubuh manusia yang literal, memenuhi ruang dan material juga tidak dapat diterima oleh falsafah Yunani.

Begitu juga, jika sfera syurga adalah abadi, maka suatu Sabat yang literal, sebagai waktu yang suci, adalah tidak relevan kepada Tuhan dan agama. Namun demikina, Hari itu berupa satu tema yang terlalu jelas di dalam Alkitab untuk diketepikan begitu sahaja. Atas sebab ini maka ramai umat Kristian awal dan zaman pertengahan menerapkan pada Alkitab kaedah alegori-interpretatif, satu-satunya kaedah yang membolehkan mereka menyatupadukan pandangan dunia Yunani dengan alkitabiah. Menurut kaedah ini, makna yang paling penting dari ajaran alkitabiah bukanlah makna literal, tetapi makna rohani, transenden dan abadi. Oleh itu, mereka membuat kesimpulan bahawa umat Kristian tidak perlu merayakan Sabat literal. Sebaliknya, mereka boleh menggantikannya dengan makna rohani, seperti rehat yang abstrak dan kekal di dalam Tuhan. Maka, tidak hairanlah bahawa ada umat Kristian yang tidak memberikan perhatian khusus kepada hukum Tuhan pada zaman pertengahan.

Pembaharu Protestan akan mengubah trend ini dengan kembali kepada pembacaan Alkitab secara tatabahasa (gramatikal), atau literal. Atas sebab ini maka para Pembaharu telah memberikan kepada Sepuluh Perintah suatu peranan penting di dalam kehidupan Kristian dan juga ruang di dalam katekismus. Namun demikian, di dalam dokumen ini sekalipun, hukum Tuhan dianggap sebagai separa berautoritatif. Sebagai contoh, hanya selepas beberapa perenggan untuk menekankan kepentingan Sepuluh Perintah di dalam kehidupan orang Kristian, barulah Luther membuat ulasan mengenai hokum hari Sabat. Katekismus Besar oleh Luther menyimpulkan bahawa Sabat adalah ordinan Perjanjian Lama dan tidak berkenaan dengan orang Kristian, yang dikatakannya sebagai telah dibebaskan daripada memeliharanya oleh Kristus. Disebalik reformasi dalam teologi yang dia cadangkan, Luther tidak dapat melepaskan diri sepenuhnya daripada tarikan graviti prasangka falsafah Yunani dan cara pemikiran Kristian tradisional.

Pada zaman kontemporari, dispensasionalisme telah menemukan satu lagi alasan atau cara untuk mengurangkan kepentingan hukum Tuhan bagi orang Kristian. Ajaran asas dispensasionalisme adalah bahawa sejarah keselamatan dibahagikan kepada beberapa dispensasi atau tempoh masa. Namun demikian, pembahagian ini bukanlah suatu periodisasi atau pembahagian yang sederhana pada sejarah penyelamatan. Sebaliknya, dalam setiap dispensasi ini, Tuhan menetapkan perjanjian yang berbeza dengan sekumpulan orang tertentu dengan memberikan mereka wahyu yang unik dan tanggungjawab yang berbeza daripada mereka yang telah membuat perjanjian dengan Tuhan sebelum ini. Salah satu dispensasi ialah atas hokum yang meliputi tempoh bermula dari Sinai hingga ke kematian Yesus yang dicirikan oleh perjanjian dan hukum yang diwahyukan di Sinai. Para ahli dispensasionalis berpendapat bahawa hukum itu diturunkan atau “ditambahkan” hanya untuk bangsa Israel dan bukan kepada orang lain sebelum Sinai atau selepas Kristus. Atas sebab ini, hukum Tuhan dan hari Sabat dianggap sebagai tidak relevan kepada umat Kristian.

Semua cara untuk mengurangkan atau menolak hukum Tuhan ini akhirnya akan membawa kepada penubuhan tanda binatang itu, penggantian hukum Tuhan dengan undang-undang manusia atau iblis, walaupun ia berada di dalam kerangka agama Kristian. Oleh itu, Sabat akan digantikan dengan Sabat palsu. Tanda binatang itu dengan tepat akan menggambarkan niat dan objektif awal Syaitan dalam Kontroversi besar: untuk menolak kuasa Tuhan dan hukum-Nya dan menggantikannya dengan kuasa dan undang-undang syaitan itu sendiri. Seventh-day Adventist percaya bahawa mereka ditugaskan oleh Tuhan untuk mengisytiharkan perkhabaran tiga malaikat, yang menyeru kepada orang ramai untuk kembali ke kerajaan Tuhan; untuk menerima dan menegakkan hukum-Nya; untuk menolak tanda Syaitan dan autoriti pada kuasa binatangnya; dan untuk menyertai umat sisa Tuhan yang pada akhir zaman sedang menanti kedatangan Kristus yang tidak lama lagi (Why. 14:6-12). Atas sebab ini, umat Seventh-day Adventist telah memasukkan ke dalam keseluruhan dasar kepercayaan tentang Hukum Tuhan:

“Prinsip besar pada hukum Tuhan terkandung di dalam Sepuluh Perintah dan diteladankan di dalam kehidupan Kristus. Ia menyatakan kasih, kehendak dan rancangan Tuhan sehubungan dengan tingkah laku dan hubungan manusia dan berkuatkuasa bagi semua orang pada setiap zaman. Ajaran ini adalah asas perjanjian Tuhan dengan umat-Nya dan berupa piawai di dalam penghakiman Tuhan. Melalui perantaraan Roh Kudus maka ia akan menunjukkan dosa dan membangkitkan rasa memerlukan Juruselamat. Keselamatan pada keseluruhannya adalah mengenai rahmat dan bukan berdasarkan perbuatan, dan buahnya adalah ketaatan kepada Hukum Tuhan. Ketaatan ini mengembangkan watak Kristian dan menghasilkan rasa kesejahteraan. Itu adalah bukti kasih kita kepada Tuhan dan keprihatinan kita terhadap sesama manusia. Ketaatan iman menunjukkan kuasa Kristus untuk mengubah kehidupan dan oleh itu ia menguatkan kesaksian Kristian.”—Fundamental Belief 19, “The Law of God,” https://www.adventist.org/the-law-of-god.

Kepercayaan asas ini menyerlahkan sekurang-kurangnya dua aspek penting pada hukum Tuhan. Pertama, hukum Tuhan adalah gambaran sifat Tuhan dan prinsip kerajaanNya (lihat Mazmur 89:14). Oleh yang demikian, hukum itu terletak di tengah-tengah Bait Suci syurgawi, di dalam tabut perjanjian di Bilik Yang Maha Suci (Wahyu 11:19). Atas sebab ini maka hukum Tuhan adalah kekal dan digunapakai kepada semua orang pada sepanjang masa. Kerana Tuhan, sifatNya dan tabiatNya yang tidak berubah maka hukumNya juga tidak pernah berubah; Yesus Kristus sendiri mengisytiharkan bahawa Dia datang bukan untuk mengubah hukum tetapi untuk menggenapinya (Mat. 5:17-19); dan Dia tidak pernah memberikan sebarang kuasa kepada sesiapa pun di kalangan umat-Nya, dalam mana-mana tempoh sejarah, untuk mengurangkan atau mengubah hukum-Nya, sama ada secara keseluruhan atau sebahagian!

Kedua, hukum Tuhan adalah gambaran pada sifat kasih dan kebenaran Tuhan, yang dipantulkan di dalam prinsip kerajaanNya. Menurut Paulus, “kasih adalah kegenapan hukum” (Rom. 13:10, ITB). Atas sebab ini maka hukum tidak boleh diletakkan bertentangan dengan Injil atau keselamatan. Hukum itu bukan, tidak, dan tidak akan pernah menjadi musuh. Musuh kita adalah dosa dan syaitan. Hukum Tuhan adalah “suci, dan perintah itu suci, benar serta baik” (Rom. 7:12, AVB). Keselamatan adalah oleh rahmat Tuhan dan diterima oleh, dan diperuntukkan melalui iman. Namun demikian, keselamatan adalah pekerjaan Roh Suci, yang bertujuan untuk memulihkan kita kepada status asal kita sebagai anak Tuhan, yang mencerminkan kasih dan kebenaran-Nya dengan sempurna.

### Bahagian III: Penerapan Hidup

1\. Jika anda berada di sebuah negara bukan Kristian, bagaimanakah agama setempat anda boleh memahami konsep hukum secara umum dan hukum ilahi khususnya? Bagaimanakah anda boleh menerangkan hukum Tuhan kepada rakan anda dalam konteks budaya setempat anda? Jika anda tinggal di negara Kristian, bagaimanakah hubungan orang Kristian di negara anda dengan hukum Tuhan? Bagaimanakah anda boleh berkongsi mesej Advent tentang hukum Tuhan dengan mereka?

` `

2\. Di kebanyakan negara Kristian hari ini, kita boleh berdebat tentang Ahad berbanding Sabtu sebagai hari suci Tuhan masa ini. Tetapi bagaimana jika anda tinggal di negara bukan Kristian? Bagaimanakah anda boleh menerangkan kepada rakan anda kebenaran tentang Sabat dan Kontroversi Besar? Bagaimanakah juga anda boleh menerangkan tentang tanda binatang itu dalam konteks anda yang bukan Kristian?

` `

3\. Bandingkan hokum upacara dengan hokum moral. Apa yang serupa dan apa yang berbeza diantaranya? Apakah yang dinyatakan oleh setiap hokum itu tentang Tuhan? Bagaimanakah setiap hukum ini berkaitan dengan Yesus Kristus?

` `