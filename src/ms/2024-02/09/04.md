---
title:  Hari Sabat dan Hukum
date:   28/05/2024
---

`Baca Wahyu 14:6, 7; Wahyu 4:11; Kejadian 2:1–3; dan Keluaran 20:8–11. Apakah hubungan antara Penciptaan, Sabat, dan hukum Tuhan?`

Penciptaan berbicara tentang nilai kita di hadapan Tuhan. Kita tidak bersendirian di alam semesta—suatu ketul habuk kosmik—dan bukan juga suatu kebetulan genetik. Dalam erti kata lain, senario saintifik biasa tentang asal usul kehidupan, yang telah diambil oleh media berita dan budaya popular, membentangkan pandangan tentang asal-usul kita yang dalam segala hal tidak serasi dengan catatan alkitabiah.

Kita berada di sini kerana Yesus telah menciptakan kita. Dia layak disembah bukan sahaja kerana Dia menciptakan kita tetapi juga kerana Dia telah menebus kita. Penciptaan dan Penebusan adalah inti pada semua penyembahan yang sebenar. Oleh itu, hari Sabat adalah satu hal yang penting untuk kita dapat memahami rancangan keselamatan. Hari Sabat berbicara mengenai penjagaan Pencipta dan kasih Penebus.

Pada akhir minggu Penciptaan, Tuhan berehat di dalam keindahan dan keagungan dunia yang Dia telah ciptakan. Dia juga berehat untuk menjadi contoh kepada kita. Sabat adalah jeda mingguan untuk memuji Dia yang telah menciptakan kita. Semasa kita menyembah Tuhan pada hari Sabat, kita membuka hati kita untuk menerima berkat istimewa yang Dia letakkan pada hari itu yang tidak diletakkan pada hari yang lain.

Hari Sabat menunjukkan kita kepada Pencipta yang sangat mengasihi kita sehingga Dia tidak membiarkan kita apabila kita hanyut daripada tujuan-Nya untuk kita. Sabat adalah lambang kekal untuk istirahat kita di dalam Dia. Ia adalah tanda khas kesetiaan kepada Pencipta (Yeh. 20:12, 20). Ia adalah simbol rehat, bukan bekerja; simbol rahmat, bukan legalisme; simbol jaminan, bukan kutukan; simbol tentang bergantung kepada Tuhan untuk keselamatan, dan bukan pada diri kita sendiri. Perhentian Sabat yang sejati adalah istirahat rahmat di dalam lengan pengasih Dia yang telah menciptakan kita, Dia yang telah menebus kita dan Dia yang akan datang lagi untuk kita.

Mesej Wahyu 14, iaitu mesej akhir zaman dari Tuhan untuk dunia, yang memanggil manusia untuk berehat di dalam kasih dan penjagaan-Nya pada setiap hari Sabat. Ia memanggil kita untuk mengingati Dia yang telah menciptakan kita dan untuk memuliakan Dia. Memelihara Sabat juga merupakan satu penghubung di antara kesempurnaan Eden dan kemuliaan langit baru dan bumi baru yang akan datang. Ia mengingatkan kita bahawa pada suatu hari nanti kemegahan Taman Eden itu akan dipulihkan.

`Ramai umat Seventh-day Adventists telah menghadapi tuduhan sebagai bersifat legalistik dan tuduhan itu biasanya berkaitan dengan pemeliharaan kita terhadap hari Sabat. Bincangkan hari Sabat itu sebagai satu simbol Penebusan dan kebenaran melalui iman. Mengapakah tindakan mematuhi perintah Tuhan untuk berehat itu menyebabkan ramai orang berpendapat bahawa kita sedang berusaha cuba sampai ke syurga?`