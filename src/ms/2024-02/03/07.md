---
title:  Pandangan Tambahan
date:   19/04/2024
---

“Semangat kebencian dan penentangan yang sama terhadap kebenaran telah mengilhami musuh-musuh Tuhan pada setiap zaman dan kewaspadaan dan kesetiaan yang sama telah ditumtut di dalam diri para hamba-Nya. Kata-kata Kristus kepada murid-murid yang pertama berlaku untuk para pengikut-Nya hingga ke akhir zaman: ‘Apa yang Kukatakan kepadamu, Kukatakan kepada semua orang, Berjaga-jagalah.’ Markus 13:37.”—Ellen G. White, The Great Controversy, ms. 56, 57.

Di beberapa bahagian di dalam dunia ini, terutamanya di mana orang mempunyai akses percuma terhadap Alkitab, Syaitan telah menggunakan cara lain untuk melemahkan pengaruh Alkitab itu. Satu cara yang sangat berkesan adalah melalui pelbagai usaha saintifik atau malah melalui ilmu pengetahuian alkitabiah, yang kadang-kadang, jika diterima, akan mengambil kedudukan yang akan melemahkan kepercayaan terhadap Firman Tuhan. Sebagai contoh, walaupun kitab Daniel di tulis lebih 500 tahun sebelum Kristus, namun, sebaliknya ramai sarjana Alkitab mencatatkannya sebagai dituliskan pada pertengahan abad kedua S.M. Mereka berpendapat bahawa ia perlu ditulis pada masa ini; jika tidak, nabi itu akan memberitahu masa depan dengan tepat dan itu tidak boleh berlaku. Oleh itu, mereka berhujah, Daniel tidak ditulis pada waktu yang dikatakannya tetapi, sebaliknya, ia ditulis beberapa ratus tahun kemudian. Malangnya, pembohongan tentang Alkitab ini adalah salah satu daripada banyak perkara yang ingin ditimbulkan oleh ilmuan moden kepada kita. Lebih malang lagi, ramai orang menerima kesilapan ini kerana mereka yang mengaku sebagai sarjana Alkitab adalah yang mengajarkannya. Tidak hairanlah Paulus memberi amaran kepada kita, “Uji setiap perkara. Berpegang teguh pada yang baik” (1 Tes. 5:21, AVB).

**Soalan Perbincangan**:

`Rujuk petikan ayat di dalam pelajaran hari Selasa dan kemudian perhatikan perkara berikut: Bagaimanakah Syaitan menggunakan kaedah yang serupa hari ini untuk secara halus melemahkan kuasa Kitab Suci?`

`Apakah perlindungan terbesar untuk kita terhadap salah tafsir Firman Tuhan ini?`

`Percubaan utama Syaitan dalam kontroversi besar antara yang baik dan yang jahat adalah untuk memburuk-burukkan watak Tuhan dan menunjukkan Dia sebagai penguasa yang zalim, yang tidak mengasihi. Bagaimanakah si jahat cuba melakukan ini dan apakah balasan Tuhan terhadap dustanya?`

`Rasul Petrus menegaskan bahawa "tidak ada satu nubuat pun dalam Kitab Suci yang berasal daripada pentafsiran sendiri” (2 Pet. 1:20). Bagaimanakah kita boleh memastikan kita tidak memutarbelitkan maksud Kitab Suci untuk mencapai matlamat kita sendiri? Mengapakah ini lebih mudah dilakukan daripada yang kita sedari, dan oleh itu kita mesti melindungi diri kita daripada amalan ini? Bagaimanakah kita dapat melindungi diri kita daripadanya?`