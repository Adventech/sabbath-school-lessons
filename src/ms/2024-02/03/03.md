---
title:  Serigala Yang Ganas
date:   15/04/2024
---

`Baca Kisah 20:27–32. Apakah amaran khusus yang rasul Paulus berikan kepada para pemimpin gereja di Efesus mengenai kemurtadan yang akan datang?`

Tujuan nasihat Paulus adalah untuk menyediakan gereja bagi menghadapi apa yang akan terjadi nanti. Dalam petikan ini dia menerangkan dua kebimbangannya yang utama.

Kebimbangannya yang pertama ialah “serigala ganas akan masuk di antara kamu, tidak menyayangkan kawanan itu” (Kisah Para Rasul 20:29, NKJV). Dengan kata lain, orang percaya akan menghadapi penganiayaan yang hebat, tetapi dari dalam gereja. Nubuatan ini digenapi pada abad pertama dan kedua. Orang Kristian yang enggan menyembah maharaja dengan menyembah tuhan-tuhan Rom telah diseksa, dipenjarakan, dan dibakar di tiang.

Rasul menyatakan kebimbangan kedua apabila dia berkata, “dari antara kamu sendiri akan bangkit beberapa orang yang memesongkan ajaran yang benar dan berusaha menarik para murid untuk mengikut mereka” (Kisah 20:30, AVB). Ajaran sesat akan masuk ke dalam gereja. Doktrin palsu akan digantikan dengan kebenaran ilahi. Amalan kekafiran akan berlaku. Pada abad keempat dan kelima, kompromi secara halus meresap masuk ke dalam gereja Kristian, dengan alasan untuk memajukan misi dalam apa juga cara. Tetapi akibat yang mengerikan adalah penyimpangan dari kebenaran Firman Tuhan.

`Baca 2 Tesalonika 2:7–12. Bagaimanakah rasul Paulus menggambarkan kemurtadan yang akan dating itu? Apakah ciri-ciri yang perlu mereka perhatikan?`

Kata-kata Paulus yang berbunyi, “rahsia keleluasaan sudah pun mula bertindak” adalah penting. Malah pada zaman Paulus terdapat penyimpangan secara beransur-ansur dari kebenaran firman Tuhan mengenai ketaatan kepada hukum Tuhan. Peyimpangan ini akan berkembang pada abad-abad kemudian.

Bertentangan dengan perintah kedua, berhala dimasukkan ke dalam acara kebaktian Kristian. Selama beribu tahun berhala berada di barisan hadapan semua agama pagan. Untuk menjadikan agama Kristian lebih diterima oleh orang kafir yang masuk ke dalam Gereja Kristian, dewa-dewa pagan telah dinamakan semula sebagai apa yang dipanggil orang suci. Ahad, hari penyembahan untuk dewa matahari, secara beransur-ansur diterima pakai sebagai hari penyembahan Kristian dengan alasan untuk menghormati kebangkitan Kristus. Hari palsu ini, yang tidak dibenarkan dalam Kitab Suci, masih berlaku sekarang.

`Apakah jenis kompromi yang kita lihat telah memasuki gereja hari ini? Lebih penting lagi, apakah kompromi yang mungkin anda sendiri lakukan? Adakah itu tindakan kita yang kadangkala mencampur-adukkan kebenaran dan kepalsuan?`