---
title:  Komen Guru
date:   19/04/2024
---

### Bahagian I: Pandangan Keseluruhan

Ayat Utama: John 12:35

Tumpuan Kajian: Wahyu 12:7-9, Yohanes 8:44, Ams. 23:23, Ams. 4:18, Yohanes 12:35, Mzm. 119:30, Kisah 20:27-32, 2 Tes. 2:7-12, Yohanes 8:32.

**Pengenalan**: Minggu ini kita melihat ketika gereja apostolik, dan paskah-apostolik, memasuki kontroversi besar antara Tuhan dan Syaitan.

Lahir daripada Yesus, lalu gereja menyertai kontroversi besar itu di pihak-Nya. Bagaimanapun, gereja tidak lama lagi akan menghadapi godaan yang sama seperti Adam dan Hawa: untuk meragui Firman Yesus dan menginginkan kompromi antara perintah-perintah-Nya yang berwibawa dan doktrin-doktrin Syaitan yang memperdayakan.

Pelajaran minggu ini menekankan bahawa kontroversi besar itu terdiri daripada dua pihak yang tidak sama dan tidak dapat didamaikan. Pihak ini tidak sama rata oleh sebab siapa Tuhan itu dan siapa syaitan itu. Walaupun Tuhan adalah Yang Kekal, Pencipta dan Raja alam semesta yang pengasih dan adil, syaitan dan kejahatan mempunyai permulaan dan, dengan itu, akan mempunyai kesudahannya. Syaitan, dosa dan kejahatan adalah penyimpangan sementara yang, walaupun mempengaruhi Tuhan dan seluruh alam semesta, akan dihapusan oleh Tuhan kita yang maha kuasa, maha pengasih dan maha adil. Akibatnya, kedua-dua pihak yang terlibat dalam kontroversi besar, Tuhan dan Syaitan, tidak boleh berkompromi.

Alkitab menggambarkan kontroversi besar ini dari segi konflik antara dua kuasa yang sangat bertentangan, seperti terang lawan kegelapan atau kebenaran lawan kepalsuan. Memang benar, pihak yang jahat itu berusaha menuntut kompromi dengan kebenaran, kerana kompromi sedemikian adalah satu-satunya peluang kejahatan untuk dapat bertahan. Sisi kejahatan itu berusaha untuk menjamin kelangsungan hidupnya dengan cara apa pun agar ia dapat menghancurkan yang baik atau yang dari Tuhan. Itulah sebabnya syaitan itu terus menerus bekerja untuk memukau gereja untuk berkompromi dengannya. Malangnya, gereja jatuh ke dalam kompromi itu, sama seperti ibu bapa manusia yang pertama. Kesan daripada kompromi ini dilihat dan dirasai sehingga hari ini. Namun demikian, Tuhan yang merupakan Sumber kebenaran dan terang, tidak akan pernah berkompromi. Percaya kepada Tuhan dan kesetiaan kepada kebenaran, seperti yang dinyatakan di dalam Yesus melalui Kitab Suci, akan melindungi gereja daripada kompromi dan menghalang kita daripada menjadi mangsa iblis.

**Tema Pelajaran: Pelajaran minggu ini mengetengahkan empat tema utama**:

1. Dalam menggambarkan kontroversi besar, Alkitab menggunakan istilah yang bertentangan secara diametrik, seperti terang dan kegelapan, untuk menonjolkan hakikat bahawa Tuhan dan umat-Nya tidak boleh mengkompromikan kebenaran dalam apa cara sekalipun dengan kesilapan dan kepalsuan.

2. Dari hari-hari terawal pelayanan Yesus dan dalam pekerjaan para rasul-Nya yang menyusulnya, iblis tanpa henti menekankan gereja untuk menyimpang ke dalam kepalsuan, paling tidak, untuk mengkompromikan kebenaran Tuhan.

3. Dameun demikian, untuk berkompromi dengan kebenaran adalah sama dengan tindakan pengkhianatan kepada Tuhan dan memusnahkan kebenaran itu sendiri. Akhirnya, kompromi sedemikian adalah satu tindakan untuk berpihak dengan Syaitan.

4. Satu-satunya cara gereja boleh muncul sebagai pemenang dalam kontroversi besar adalah dengan tetap setia kepada wahyu ilahi dalam Yesus Kristus dan dalam Firman Tuhan yang Suci.

### Bahagian II: Ulasan

**Kompromi**

Di dalam pelbagai konteks sosial, seperti kehidupan keluarga dan politik, kompromi dianggap boleh diterima dan, dalam banyak situasi, malah di anggap wajar. Secara umum, istilah “kompromi” merujuk kepada mencapai satu persetujuan, satu penyelesaian melalui suatu konsesi Bersama dengan mengambil jalan tengah dia antara kedudukan dua atau lebih pihak. Kunci kepada perjanjian sedemikian terletak pada “konsesi”: setiap pihak mesti menyerahkan sesuatu supaya kedua-dua atau semua pihak boleh terus wujud bersama atau hidup bersama. Dalam sesetengah kes, setiap pihak bersetuju berkompromi kerana tidak ada pihak yang mempunyai kekuatan yang meyakinkan, atau mengatasi dan mengawal pihak lain dengan kekerasan. Dalam kes lainnya, pihak yang bertolak ansur semata-mata kerana mereka ingin hidup bersama secara aman sebagai jiran, atau sebagai keluarga, dalam kasih sayang atau saling menghormati.

Dalam konteks perspektif yang seterusnya, tolak ansur pastinya mempunyai konotasi positif yang muncul sebagai penyelesaian kepada konflik dan sebagai peluang untuk hidup bersama secara aman. Jenis kompromi ini adalah perkara biasa dalam kehidupan seharian kita dan melibatkan rundingan atau toleransi. Walau bagaimanapun, pada amnya, kompromi dianggap sebagai suatu fenomena negative yang membayangkan kehilangan nilai, prinsip, kebenaran atau kualiti yang penting. Berkompromi berkaitan hal perubatan, sistem imun, identiti kebangsaan, pendidikan, moral, reputasi, penuaian, atau kedudukan tentera yang terjejas adalah antara tindakan skompromi yang tidak diingini dan tidak boleh diterima, kerana ia mengancam cara hidup atau kewujudan kita.

Bagaimanakah dengan Tuhan? Adakah Dia tidak boleh berkompromi dengan para malaikat yang memberontak atau dengan manusia yang telah jatuh untuk mengelakkan peperangan di syurga dan membenarkan semua hidup berdampingan dengan aman? Bolehkah Dia, sekurang-kurangnya, bertolak ansur dengan pihak lawan? Jika pihak lawan mahukan kemerdekaan atau autonomi, tidak bolehkah Tuhan mengabulkan permintaan ini? Tidak bolehkah Dia hanya memberikan para pemberontak sebuah wilayah di suatu tempat di sudut alam semesta di mana mereka mungkin tinggal sendiri dan bukannya dimusnahkan?

Jawapannya adalah kompleks. Namun terdapat beberapa perkara yang boleh membantu menjelaskannya.

**Tiada Kompromi Oleh Tuhan**

Pertama, terdapat perbezaan kualitatif antara urusan harian kita dan kompromi yang Lucifer ingin capai. Tuhan menciptakan kita dengan semua kebebasan yang diperlukan untuk menyatakan diri kita, untuk berinteraksi dan berunding dengan orang lain, dalam kasih sayang dan dalam kebenaran. Walau bagaimanapun, terdapat beberapa batasan fizikal dan moral yang tidak boleh dikompromi kerana had ini membentuk asas kewujudan kita. Asas ini terdiri daripada kebenaran bahawa Tuhan adalah Pencipta kita, Pembekal kita, Pemberi Hukum kita (dan oleh itu, menyatakan bagaimana kita harus menjalani kehidupan kita untuk bahagia), dan Dia adalah Raja kita. Tuhan adalah Sumber kehidupan kita. Kita tidak boleh wujud tanpa Dia. Lucifer mahu mengubah asas ini. Dia mencabar watak, status dan kuasa Tuhan dan mendakwa bahawa manusia adalah tuhan (Kej. 3:4), yang memiliki kewujudan di dalam diri mereka dan mampu mencipta makna dan piawaian, kehidupan dan kebahagiaan mereka sendiri.

Kedua, dan berkait rapat dengan perkara di atas, ialah sifat dosa. Dosa bukan semata-mata memegang suatu pendapat yang bertentangan. Dosa adalah pemberontakan dan penolakan yang terjadi secara sedar dan disengajakan terhadap tuntutan Tuhan bahawa Dia adalah satu-satunya Pencipta, Pembekal, Pemberi Hukum dan Raja. Dosa tidak boleh bertolak ansur dengan kewujudan Tuhan yang sedemikian. Dorongan asas dosa adalah untuk menjatuhkan Tuhan ini dari takhta-Nya dan mengangkat dirinya sebagai raja. Namun demikian, Syaitan menawarkan kompromi. Dia akan bersedia untuk meninggalkan panggilannya untuk menolak sepenuhnya kewujudan Tuhan selagi dia, Lucifer, juga diiktiraf sebagai tuhan. Sebaliknya, Tuhan tidak memberi ruang untuk kompromi atau rundingan dengan dosa seperti itu. Apakah yang Dia boleh persetujui pada pihak-Nya? Adakah untuk mengatakan bahawa Dia bukan Pencipta? Untuk mengatakan Dia bukan Pembekal? Untuk mengatakan bahawa Dia bukan Sumber kehidupan dan piawai kebahagiaan dan moral? Untuk mengatakan bahawa malaikat dan manusia boleh hidup tanpa Dia? Mana-mana di antara hal yang disebutkan ini akan menjadi suatu pembohongan. Sementara kompromi ityu beruapa suatu kemenangan bagi syaitan, namun bagi Tuhan, kompromi bermakna menyerah kalah.

Ketiga, dan yang berkait rapat dengan dua perkara pertama di atas, situasi yang diterangkan di atas bukan sahaja mengenai kebenaran dan kehormatan tetapi merupakan satu keadaan hidup-dan-mati yang muktamad. Cuba kita bayangkan sejenak bahawa kita adalah Adam dan Hawa. Kita berada dalam suasana di mana Syaitan dan Tuhan menjelaskan kedudukan mereka kepada kita sebelum jatuh ke dalam dosa. Syaitan mendakwa bahawa Tuhan berbohong kepada kita, bahawa kita adalah autonomi, bahawa kita adalah tuhan, dan bahawa kita adalah abadi. Tambahan pula, dia menegaskan bahawa kita boleh menolak dakwaan Tuhan dan tidak akan mati (Kej. 3:4), kerana kita terdiri daripada kehidupan, asli dan tidak bersumber, di dalam diri kita sendiri. Seterusnya, Syaitan menuduh Tuhan sebagai menggunakan dakwaan-Nya sebagai Sumber dan piawai hidup untuk mengawal kita semua; bagi Syaitan tuntutan ilahi ini adalah bersifat diktator, autokrasi, penyalahgunaan, penipuan dan ketidakadilan. Menurut Syaitan, hakikat bahawa Tuhan tidak mahu berkompromi menguatkan dakwaannya. Atas sebab ini, Syaitan menyeru kita untuk melepaskan diri daripadaapa yang dikatakannya sebagai "pembohongan" dan "penderaan" Tuhan dan untuk mengalami satu kesedaran dan autonomi baru di mana kita menemui dan menikmati potensi sifat ketuhanan kita yang tidak terhingga dan kekal. Tetapi bukankah ini hanya berupa suatu dakwaan dan spekulasi? Adakah kita tidak menghadapi risiko mati atau hilang dari kewujudan jika kita memutuskan hubungan kita dengan Tuhan? Adakah suatu hal berbaloi untuk mencuba, hanya untuk membuktikan teori secara empirikal? Lucifer pasti fikir ia berbaloi untuk mengambil risiko.

Di sebaliknya, Tuhan memberitahu kita bahawa Dia adalah satu-satunya Pencipta dan Pemberi dan dengan itu, kita tidak boleh wujud tanpa Dia. Dia memberitahu kita bahawa jika kita tidak percaya kepada-Nya, jika kita menolak-Nya dan menolak pengesahan-Nya maka kita akan memutuskan hubungan kita dengan Dia, yang adalah Sumber kehidupan dan kita akan mati, iaitu, hilang dari kewujudan. Tuhan menjelaskan kepada kita bahawa keputusan ini bukan suatu spekulasi semata-mata tetapi suatu hakikat, kerana Dia adalah Pencipta kita. Kita tidak mencipta diri kita sendiri dan kita tidak kekal. Hakikat ini sahaja, yang berdasarkan firman-Nya, semestinya sudah mencukupi untuk kita percaya kepada-Nya. Namun demikian, Tuhan menunjukkan bahawa tuntutan-Nya juga dibuktikan oleh kehidupan kita dahulu dan sekarang: iaitu, selagi kita percaya kepada-Nya dan hidup bersama-Nya, maka semua orang akan berbahagia. Seluruh alam semesta telah berjalan lancar dan tidak ada yang pupus. Tuhan menjelaskan lagi kepada kita bahawa Dia tidak boleh berkompromi, bukan sahaja kerana Dia adalah benar, tetapi kerana, jika Dia meninggalkan takhta-Nya, kita semua dan seluruh alam semesta akan lenyap dari kewujudan, kerana Dia adalah satu-satunya Pemberi atau Pemelihara kewujudan dan kehidupan. Atas sebab ini maka Tuhan memanggil kita untuk percaya kepada-Nya, untuk mempercayai Dia, untuk tinggal Bersama Dia dan untuk hidup bahagia bersama-Nya selama-lamanya.

Jika anda menyaksikan perdebatan yang sedemikian, pihak siapakah yang anda akan percaya?

Keempat, malangnya bagi manusia, ibu bapa pertama kita telah menerima spekulasi Lusifer. Adakah risiko itu patut diambil? Tidak. Pilihan ibu bapa pertama kita bertukar menjadi tragedi bagi mereka dan bagi seluruh umat manusia. Selain itu, kesimpulan ini bukan suatu spekulasi semata-mata tetapi berdasarkan bukti sejarah dan empirikal. Daripada merasakan ketuhanan dan hidup selama-lamanya selepas tidak mematuhi hukum Tuhan, manusia merasai kekosongan, telanjang, penuh dengan rasa malu, hati dan hubungan mereka telah rosak (Kej. 3:7, 8). Lebih-lebih lagi, umat manusia mula menderita dan mati. Namun demikian, Lusifer tidak menghentikan spekulasinya terhadap kerajaan Tuhan; dia mencadangkan lebih banyak lagi kompromi. Dia menegaskan bahawa, kerana Adam dan Hawa tidak mati serta-merta selepas menderhaka kepada Tuhan, maka teori palsunya itu adalah betul. Kini dia mendakwa bahawa kita adalah abadi kerana kita mempunyai jiwa abadi yang akan pergi ke sfera alam rohani selepas kematian. Malangnya, ramai orang telah jatuh ke dalam perangkap ini dan mempercayai kepalsuan itu. Lebih-lebih lagi, Lucifer kini mula menyeru Tuhan dan manusia untuk menerima realiti kewujudan dosa dan kematian sebagai satu norma baharu. Dalam banyak agama yang bukan alkitabiah yang telah berlangsung pada sepanjang sejarah manusia, Syaitan telah mencadangkan untuk mentakrifkan dan mentafsir semula penderitaan dan kematian untuk mengelakkan kewujudannya yang merebak, yang sentiasa melemahkan dakwaan dustanya.

Kelima, Tuhan tetap benar kepada diri-Nya. Dia menjelaskan bahawa Adam dan Hawa tetap hidup selepas menolak Dia, bukan kerana Syaitan benar di dalam dakwaannya bahawa kita tidak boleh mati, atau kerana Tuhan telah berkompromi. Sebaliknya, Adam dan Hawa tidak mati kerana Tuhan, dalam kasih-Nya yang kekal kepada manusia, mempunyai rancangan keselamatan, yang telah mula beroperasi sebaik sahaja manusia jatuh ke dalam dosa. Menurut rancangan ini, jauh daripada berkompromi, Tuhan telah memberi kita peluang baru untuk memilih untuk diselamatkan, hidup dan tinggal bersama-Nya. Tetapi peluang dan keselamatan baru ini bukanlah suatu hasil daripada suatu kompromi. Kita tidak boleh mencampuradukkan kompromi dengan kesabaran, kasih sayang, dan rahmat Tuhan. Sebaliknya, keselamatan dan peluang baru untuk hidup ini berpunca daripada pengorbanan Tuhan. Justru kerana Tuhan tidak, dan tidak boleh, berkompromi, maka Dia telah berkorban. Tetapi Dia tidak mengorbankan kita. Sebaliknya, Dia mengorbankan nyawa-Nya sendiri. Jika boleh berkompromi, Dia tidak perlu mati menggantikan kita. Tetapi kerana Dia tidak berkompromi, Dia memilih untuk mati menggantikan kita untuk menegakkan kebenaran-Nya, untuk menyatakan kasih dan kebenaran-Nya, dan untuk menyelamatkan kita daripada rasa bersalah dan kuasa dosa. Lebih-lebih lagi, Dia tidak berkompromi, kerana Dia tahu akibat dari kompromi: penderitaan, kesengsaraan, dan kematian seluruh manusia dan alam semesta.

Atas sebab yang sama ini maka umat Tuhan yang benar tidak berkompromi. Memang benar, Kekristianan tradisional telah berkompromi dengan kebenaran firman Tuhan yang diwahyukan di dalam Kitab Suci. Namun, Tuhan bekerja untuk memulihkan kebenaran-Nya agar Dia dapat menyelamatkan seramai umat manusia yang mungkin. Atas sebab ini, gereja-nya yang sisa, yang setia dengan senang hati bekerjasama dengan-Nya untuk membantu menyebarkan kebenaran-Nya dengan memantulkan cahaya-Nya.

### Bahagian III: Penerapan Hidup

1\. Apakah syarat atau kriteria yang menarik minat di dalam budaya anda untuk menentukan kebenaran? Apakah sumber kebenaran dalam masyarakat, agama, atau budaya anda? Dalam cara apakah, jika ada, masyarakat atau budaya anda melihat Alkitab itu sebagai sumber kebenaran tentang asal usul, makna, hala tuju dan takdir dunia kita?

` `

2\. Dalam cara apakah anda boleh berkongsi fahaman kita sebagai Advent tentang Kitab Suci sebagai sumber kebenaran yang boleh dipercayai? Bagaimanakah pemahaman tentang Kitab Suci ini membantu kita mengembangkan satu pandangan dunia yang betul dan jalan menuju keselamatan?

` `

3\. Sila periksa kehidupan anda. Adakah anda berfikir bahawa terdapat suatu ruang di dalam hidup anda yang merupakan terjadi akibat daripada tindakan menjejaskan kebenaran Tuhan? Jika ya, apakah itu? Apakah yang boleh anda lakukan untuk membetulkan keadaan ini?

` `