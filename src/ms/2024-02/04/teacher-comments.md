---
title:  Komen Guru
date:   26/04/2024
---

### Bahagian I: Pandangan Keseluruhan

Ayat Utama: Yohanes 3:14, 15

Tumpuan Kajian: Yohanes 14:6; Yudas 3, 4; Wahyu 2:10; 1 Yohanes 1:7; Yohanes 3:14, 15; Ibr. 11:6; Kisah 4:12; Mat. 10:18-20; Wahyu 1:9.

**Pengenalan**: Umat Kristian yang awal dan pada abad pertengahan yang setia digambarkan bukan sahaja oleh kesetiaan mereka secara individu kepada Tuhan dan Firman-Nya, tetapi juga oleh pendirian umum yang mereka ambil dalam mengisytiharkan prinsip kerajaan Tuhan dan keselamatan. Minggu ini, kita terus menyaksikan pendirian gereja di sisi Tuhan di dalam kontroversi besar ini pada sepanjang tempoh Zaman Pertengahan dan semasa Reformasi. Pada masa ini, Reformis yang awal dan para pemimpin gereja mendapat inspirasi daripada teladan Kristus dan para rasul, serta daripada para martir, seperti Polikarpus.

Era pembaharuan ini tidak merangkumi tempoh penganiayaan biasa; sebaliknya, ia membentuk satu tempoh nubuatan menrangkumi masa selama 1,260 tahun, yang menjangkau masa dari 538 M hingga 1798. Seperti dalam kes tempoh penganiayaan nubuatan yang lain, era ini juga menunjukkan hakikat bahawa masa penganiayaan adalah terhad, dan pada akhirnya, Tuhan itu adalah yang mengawal.

Selama zaman ini, ramai orang Kristian, seperti orang Waldenses, Wycliffe dan Huss, bukan sahaja mengalami penganiayaan di tangan musuh Tuhan tetapi mereka terus bertahan berdepan serangan oleh kuasa kegelapan rohani. Senjata serangan mereka bukan berasal dari kekuatan, penglihatan atau kebijaksanaan mereka sendiri. Para pembela agama ini juga tidak melancarkan serangan terhadap kuasa-kuasa jahat dengan strategi ketenteraan yang dirancang dengan licik. Sebaliknya, misi orang Kristian sejati dan rahsia kuasa mereka terdiri daripada penemuan, cinta, dan pengisytiharan Firman Tuhan, tanpa mengira kosnya.

Kerja para Pembaharu menghasilkan pencapaian berganda bagi manusia dan Tuhan. Pencapaian pertama mereka ialah memahami bahawa kasih Tuhan, seperti yang dinyatakan dalam Firman-Nya, mengubah kehidupan umat-Nya dan memberi mereka harapan di dalam kerajaan Tuhan. Pencapaian mereka yang kedua ialah pengisytiharan terhadap kebenaran Alkitab kepada dunia sebagai pembenaran identiti dan watak Tuhan, yang kedua-duanya dihina oleh kuasa jahat di dalam perang kosmik yang besar. Kemudian, sama seperti sekarang, kegelapan rohani itu akan berundur ketika berdepan pengisytiharan Firman Tuhan yang menerangi dunia dengan harapan dan kasih.

**Tema Pelajaran: Pelajaran minggu ini menekankan tiga tema utama**:

1. Penganiayaan yang dilakukan oleh gereja zaman pertengahan terhadap orang Kristian yang percaya kepada Alkitab berlangsung semasa tempoh yang dinubuatkan, terhad dalam satu jangka masa dan di bawah pengawasan Tuhan yang muktamad, seperti yang diramalkan oleh Kitab Suci.

2. Orang Waldenses, Wycliffe dan Huss menggambarkan apa yang dimaksudkan sebagai berdiri di pihak Tuhan, bersaksi dan mengisytiharkan Firman Tuhan dalam masa paling gelap dalam konflik kosmik.

3. Firman Tuhan adalah sumber harapan dan kuasa terbesar kita, membolehkan kita hidup dan berdiri di pihak Tuhan.

### Bahagian II: Ulasan

**Akar Pada Penganiayaan**

Biasanya, punca penganiayaan atas umat Kristian yang awal telah diklasifikasikan oleh ahli sejarah gereja mengikut kategori berikut:

* Ekonomi (cth., pengakuan iman orang percaya memberi kesan, dan sering menyekat, transaksinya dengan perniagaan tempatan dan serantau; lihat Kisah 19:23-27).
* Sosial (cth., orang Kristian enggan menyertai aktiviti yang tidak bermoral).
* Politik (cth., Kristian dijadikan kambing hitam untuk menyelesaikan masalah politik).
* Keagamaan (cth., kepercayaan, amalan, dan pertumbuhan Kristian dianggap sebagai ancaman nyata terhadap agama yang dominan).

Punca semua penganiayaan ini adalah Syaitan. Apakah motifnya untuk menyerang umat Kristian dalam peperangan berterusannya terhadap Kristus? Kerana, bukankah Syaitan adalah yang pada asalnya telah menuduh Tuhan sebagai mengawal, menindas dan menyekat kebebasan, katanya? Mengapakah Syaitan kini menjadi sumber utama penganiayaan dan penindasan?

Kami mungkin boleh menganggap dua sebab sebagai suatu yang betul. Pertama, Lucifer membina seluruh pemberontakannya dan cadangannya untuk mewujudkan sebuah susunan dunia baru, berdasarkan pembohongan, spekulasi liar dan tuduhan yang tidak berasas dan merosakkan terhadap Tuhan, watak-Nya, status-Nya, dan kedaulatan-Nya (Yohanes 8:44). Sebagai pembohong, Syaitan memutarbelitkan realiti bukan sahaja untuk orang lain; dia sendiri terpengaruh dengan pembohongan yang diperkenalkannya dan oleh perbuatan pembohongan itu sendiri. Penipuan memesongkan asas keperibadian. Betapa cepatnya pembohongan menjadi kuasa yang mengawal di dalam diri seseorang, yang cuba untuk menegaskan sifat itu sebagai kebenaran terhadap ketentuan akal dan hati nurani.

Walaupun pembohongan hanya wujud dalam fikiran manusia, ia mengawal tindakan dan tingkah laku seseorang. Oleh itu, pembohongan menyebabkan pemesongan yang besar terhadap realiti luaran seseorang. Penyelewengan realiti ini berlaku kerana pembohongan tidak dapat bertahan secara semula jadi; ia tidak sepadan dengan realiti dan, oleh itu, ia mahu menyesuaikan realiti dengan apa yang dianggapnya sebagai benar. Jika tidak, pertemuan dengan kebenaran hanya akan menolak pembohongan. Oleh itu, pembohongan itu perlu sentiasa memaksa dirinya untuk wujud. Sebarang percubaan untuk menguji kebenaran adalah satu ancaman wujud terhadap pembohongan dan dengan itu orang yang menerima pembohongan akan menyekat sebarang percubaan untuk mencari kebenaran. Atas sebab ini, sifat jahat Lucifer, yang diputarbelitkan oleh pembohongannya sendiri, kini bertindak untuk menghalang sebarang usaha oleh umat Tuhan untuk menerima, menemui, menghidupi dan menyatakan kebenaran.

Kedua, tiada kebebasan tanpa Tuhan. Tuhan itu sendiri adalah bebas. Dia menciptakan kita dalam imej-Nya: bebas, dan, oleh itu, bermoral dan penyayang. Tuhan bukan sahaja mencipta kita sebagai bebas; sebagai Pemberi untuk kita, Dia adalah piawai dan pemelihara kebebasan kita. Kita tidak boleh mempunyai kebebasan sebenar tanpa Tuhan atau jika kita menentang Tuhan. Sebarang usaha untuk mewujudkan autonomi sepenuhnya selain daripada Tuhan, seperti yang dikehendaki Lucifer, bermakna tindakan itu merampas status Tuhan sebagai Pencipta dan Pemberi. Seterusnya, janji seperti itu adalah untuk menjatuhkan takhta-Nya. Oleh itu, untuk mencapai autonomi mutlak, Lucifer memulakan pemberontakannya terhadap Tuhan. Namun demikian, tidak lama kemudian Lucifer menyedari bahawa untuk mengekalkan autonominya, dia harus sentiasa perlu menindas kewujudan Tuhan, yang menurut definisi adalah Pencipta dan Pemberi. Bukan itu sahaja, Lucifer juga perlu menekan sebarang keinginan, dalam dirinya dan orang lain, untuk kembali kepada Tuhan dan kepada prinsip kerajaan-Nya. Atas sebab ini, Lucifer perlu menghapuskan sebarang ungkapan mengenai kewujudan Tuhan. Dengan demikian, kerana umat Tuhan bersaksi tentang kewujudan Tuhan dan menyembah Dia sebagai Pencipta dan Penyedia mereka, Syaitan tidak boleh membiarkan kewujudan umat Tuhan terus tidak diganggu. Kerana berbuat demikian bermakna mengakui kemusnahan pada teorinya, iaitu, bahawa tidak ada kebebasan yang terpisah daripada Tuhan dan kerajaan-Nya.

**Orang Waldenses, Pengikut Francis, dan Kitab Suci**

Pada permulaan milenium kedua selepas Kristus, Gereja Roman Katolik telah menjadi raksasa yang menakutkan, berpusat dan berhierarki di Eropah. Ia juga merupakan institusi yang sangat korup. Anggota gereja tidak boleh mengabaikan perkembangan ini. Mereka merasakan satu keperluan untuk mengenal pasti punca rasuah di dalam gereja itu dan mencadangkan satu penyelesaian. Proses ini telah menghasilkan banyak perintah dan tuntutan agama.

Pada permulaan abad ke-13, Francis of Assisi (1181-1226), anak lelaki keluarga kaya yang bersokap agak duniawi, telah memiliki satu pengalaman perubahan mistik dan selepas itu dia meninggalkan apa sahaja harta yang dia miliki dan menyatakan niatnya untuk meniru kemiskinan Kristus seberapa mungkin. Francis mengasaskan Kumpulan Franciscan, yang mempromosikan sifat kemiskinan sebagai kebajikan. Pengikut Franciscan terkenal dengan khutbah jalanan mereka. Pada tahun 1209, Francis meminta pengiktirafan rasmi kumpulannya oleh Pope Innocent III, yang berkuasa dari 1198 hingga 1216. Selepas teragak-agak para mulanya, pope itu telah meluluskan permintaan Francis pada tahun 1210. Francis juga mengasaskan kumpulan wanita, iaitu kumpulan St. Clare, serta Orde Ketiga (Third Order), yang terdiri daripada orang awam.

Hanya beberapa dekad sebelum itu, menjelang akhir abad ke-12, Peter Waldo (m. 1205), seorang ahli perniagaan yang berjaya di tenggara Perancis, juga mengalami perubahan agama, dengan meninggalkan kekayaannya, dan berdakwah tentang kemiskinan secara sukarela. Dia juga mengasaskan satu kumpulan untuk orang miskin dan merayu kepada kuasa kepausan untuk meluluskannya. Walaupun Pope Alexander III, yang berkuasa atas kepausan dari 1159 hingga 1181, pada mulanya menerima ikrar untuk menjadi miskin oleh Waldo, namun penggantinya, Pope Lucius III, yang menduduki takhta kepausan dari 1181 hingga 1185, telah mengutuk Waldo dan gerakannya, iaitu kumpiulan Waldenses, sebagai bidaah, dan melarang mereka berdakwah. Lebih buruk lagi, selama beberapa ratus tahun berikutnya, Gereja Roman Katolik melancarkan penganiayaan yang mengerikan terhadap Waldenses yang hampir menyebabkan kepupusan mereka.

Jadi, mari kita perhatikan persamaan yang kita lihat di antara kedua-dua gerakan kebangkitan dan gerakan kumpulan agama ini, yang muncul pada masa yang sama di dalam sejarah. Pengasas kedua-dua gerakan, Francis of Assisi dan Peter Waldo, telah mengalami satu peruabahan yang agak serupa. Pada mulanya, kedua-dua mereka telah mengasaskan gerakan kumpulan mereka berdasarkan peraturan rohani yang sama: kemiskinan dan dakwah jalanan. Kedua-dua mereka mempunyai keinginan yang sama untuk memperbaharui gereja, dan kedua-duanya merayu kepada Kuasa Paus untuk mendapat kelulusan untuk gerakan kumpulan mereka. Namun demikian, kedua-dua gerakan kumpulan itu mempunyai hubungan yang sangat berbeza dengan Kepausan, dan, akibatnya, mereka mempunyai nasib dan kesudahan yang berbeza. Permintaan Franciscans untuk mendapatklan kelulusan dari paus pada mulanya disambut dengan teragak-agak tetapi kemudiannya diberikan. Sebaliknya, ikrar kemiskinan oleh Waldo, yang pada mulanya diluluskan oleh Kepausan, namun kemudian dibatalkan. Kumpulan Franciscan berkembang menjadi salah satu gerakan kumpulan di dalam gereja Roman Katolik yang paling berpengaruh. (Hari ini, kita dapat melihat pengaruhnya yang paling ketara yang ditunjukkan di dalam hakikat bahawa paus yang berkuasa sekarang ini, walaupun seorang Jesuit, namun menghormati Francis dari Assisi dengan menggunakan namanya.) Sebaliknya, orang Waldenses mengalami salah satu penganiayaan yang paling kejam dalam sejarah, iaitu penganiayaan yang diarahkan kepada kemusnahan mereka.

Persoalan tentang mengapa adalah yang paling penting di sini. Apakah yang membuat perbezaan antara kedua-dua gerakan atau kumpulan ini? Jawapannya adalah dalam kesetiaan mereka yang muktamad. Pengikut Fransiscan, kemungkinan besar telah belajar dari pengalaman Waldo, iaitu mendapatkan persetujuan paus dengan memberikan kesetiaan tertinggi kepada paus. Iaitu, orang Fransiskan mengiktiraf Kepausan sebagai kuasa rohani dan duniawi yang muktamad di bumi dan berikrar untuk menyokong tanpa syarat kewibawaannya dalam hal doktrin dan amalan.

Sebaliknya, orang Waldenses percaya bahawa kuasa tertinggi untuk kehidupan dan ajaran kita muncul daripada Kitab Suci Tuhan. Atas sebab ini, mereka menjadikan Kitab Suci sebagai inti pembelajaran, khutbah dan kehidupan mereka. Susulan daripada itu, tidak lama kemudian, orang Waldenses menemukan dan menolak semakin banyak kepalsuan dan kompromi yang terdapat di dalam Gereja Roman Katolik, seperti:

* pemujaan orang-orang suci,
* kebanyakan daripada tujuh sakramen Katolik,
* konsep transubstansiasi (kepercayaan bahawa roti dan anggur benar-benar menjadi daging dan darah Kristus),
* tindakan mengaku dosa kepada imam manusia,
* amalan membaptiskan bayi,
* penjualan indulgensi (penjualan surat pengampunan dosa).
* doktrin api penyucian,
* doa untuk orang mati.

Sebaliknya, orang Waldenses mengisytiharkan bahawa Tuhan adalah satu-satunya Pencipta dan Penyelamat. Mereka juga menyatakan bahawa Kristus adalah satu-satunya Pengantara, pemberi rahmat, dan Pengampun dosa. Mereka mengajar bahawa ibadah tidak terhad kepada ruang fizikal gereja Roman Katolik tetapi boleh dipersembahkan kepada Tuhan di mana-mana tempat.

Di dalam hidup mereka, orang Waldenses tidak menerima ganjaran untuk kesetiaan mereka. Tetapi idea dan keberanian mereka untuk membela Firman Tuhan menentang kompromi dan kepalsuan syaitan segera mengilhami bintang fajar Reformasi, seperti John Wycliffe dan John Huss, serta seluruh gerakan Reformasi, dari abad keenam belas dan seterusnya. Para pembaharu yang tidak dihormati oleh manusia ini akan nanti dihormati oleh Kristus Sendiri pada kedatangan-Nya yang berkemuliaan. Sebagai sebahagian daripada legasi iman mereka yang kekal, orang Waldenses mewariskan kepada kita kepercayaan tersirat mereka terhadap kuasa autoriti pada Kitab Suci. Mereka memahami bahawa kejayaan Kekristianan bukan terletak pada kebijaksanaan semula jadi atau kepintaran para anggotanya, tetapi didalam kesaksian mereka kepada orang lain tentang apa yang telah Kristus lakukan dan dalam menunjuk kepada Firman Tuhan sebagai sumber wahyu dan keselamatan ilahi. Atas sebab inilah maka para Pembaharu hanya mengikuti nasihat rasul Paulus untuk memberitakanâ€firman Tuhan, bersedialah pada setiap masa, baik masanya sesuai mahupun tidakâ€ (2 Tim. 4:2, AVB. Ketika berjalan dalam memberitakan Injiil, mereka mengedarkan, Alkitab, atau salinan Kitab Suci, dan membiarkankan hasilnya kepada Roh Kudus. Orang Waldenses didorong dalam kerja ini oleh prinsip asas sola scriptura yang hebat, iaitu, Kitab Suci itu sendirinya adalah Firman Tuhan, bahawa Alkitab mempunyai kuasa untuk menyampaikan mesej Tuhan kepada semua manusia, dan bahawa ia sudah cukup dan akan difahami oleh semua pembacanya. Justru, etos inilah yang kemudiannya telah memberi dorongan kepada identiti, misi, kesatuan dan kehidupan gerakan Advent pada tahun 1800-an.

### Bahagian III: Penerapan Hidup

1\. Orang Waldenses menyebarkan Firman Tuhan pada masa penganiayaan. Mungkin, sama seperti mereka, anda berada dalam suatu suasana penganiayaan. Atau mungkin anda kini berada dalam situasi toleransi dan keamanan agama. Namun apapun, apakah yang boleh anda lakukan untuk menyebarkan Firman Tuhan dalam keadaan anda dengan cara yang bermakna untuk orang yang di sekeliling anda?

` `

2\. Buat satu rancangan tiga serangkai untuk membantu anda berdiri setia di pihak Tuhan semasa berada di dalam penganiayaan. Kongsi rancangan anda dengan keluarga atau dengan anggota kelas Sekolah Sabat anda.

` `