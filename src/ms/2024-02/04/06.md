---
title:  Digembirakan Oleh Pengharapan
date:   25/04/2024
---

`Baca Ibrani 2:14, 15. Bagaimanakah orang percaya pada Zaman Pertengahan mengalami realiti pada kontroversi besar itu?`

Apakah yang menggembirakan orang Waldenses yang setia semasa penganiayaan yang mengerikan yang mereka hadapi? Apakah yang memberikan keberanian kepada Huss dan Jerome, Tyndale, Latimer, dan para martir pada Zaman Pertengahan untuk menghadapi ancaman api dan pedang? Itu adalah iman terhadap janji-janji Tuhan. Mereka percaya pada janji Kristus, “Oleh sebab Aku hidup, kamu juga akan hidup” (Yohanes 14:19). Mereka mendapati kekuatan-Nya cukup untuk ujian terbesar dalam hidup mereka. Malah, mereka mendapatkan sukacita melalui persekutuan dengan Kristus di dalam penderitaan-Nya. Kesetiaan mereka adalah saksi yang kuat kepada dunia.

Mereka melihat jauh melepasi apa yang akan terjadi. Mereka tahu, melalui kebangkitan Kristus, kematian adalah musuh yang telah dikalahkan. Bagi lelaki dan wanita yang berani ini, belenggu kematian telah dipatahkan. Mereka berpegang teguh pada janji Firman Tuhan dan mereka berkemenangan.

`Baca Yohanes 5:24, Yohanes 11:25, 26, dan 1 Yohanes 5:11–13. Apakah jaminan yang diberikan oleh janji-janji ini kepada anda secara peribadi? Bagaimanakah ia membantu kita dalam ujian hidup?`

John Huss tidak akan goyah ketika berhadapan pemenjaraan, ketidakadilan dan malah dengan kematian itu sendiri. Dia menderita di penjara selama berbulan-bulan. Keadaan yang sejuk dan lembap membawa demam yang hampir menamatkan nyawanya. Namun demikian, “Karunia Tuhan menopangnya. Selama minggu-minggu penderitaan yang berlalu sebelum akhirnya hukuman di jatuhkan ke atas dirinya, kedamaian syurga memenuhi jiwanya. 'Saya menulis surat ini,' katanya kepada seorang kawan, 'di penjara saya, dan dengan tangan saya yang terbelenggu, mengharapkan hukuman mati saya esok. . . . Apabila, dengan pertolongan Yesus Kristus, kita akan bertemu lagi dalam kedamaian yang nyaman dalam kehidupan masa depan, anda akan mempelajari betapa belas kasihan Tuhan itu telah menunjukkan diri-Nya kepada saya, betapa berkesannya Dia telah menyokong saya di tengah-tengah godaan dan ujian saya.' —Bonnechose, jld. 2, ms. 67. Dalam kesuraman penjaranya di bawah tanah, dia meramalkan kemenangan iman yang benar.”—Ellen G. White, The Great Controversy, ms. 107, 108.

Nasihat rasul Paulus berbicara kepada kita dengan semakin relevan dewasa ini. “Marilah kita berpegang teguh pada pengakuan harapan kita tanpa berganjak, kerana Dia yang berjanji sentiasa setia.” (Ibr. 10:23, AVB). Sebagaimana janji-janji Tuhan menopang umat-Nya pada zaman lampau, demikian juga janji-janji Tuhan menopang kita hari ini.

`Apakah yang dimaksudkan dengan kehilangan segala-galanya untuk Kristus? Pada akhirnya, apakah yang benar-benar akan anda kehilangan? (Lihat Markus 8:36.) Apakah pelajaran yang boleh kita ambil daripada orang Waldenses dan para pembaharu yang boleh menyokong kita dalam konflik terakhir bumi?`