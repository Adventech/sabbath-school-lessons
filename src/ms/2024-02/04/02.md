---
title:  Dianiaya Namun Berkemenangan
date:   21/04/2024
---

`Baca Daniel 7:23–25 dan Wahyu 12:6, 14. Apakah tempoh masa nubuatan yang disebutkan di dalam petikan ini?`

Setiap kali umat Tuhan tetap setia kepada-Nya, Syaitan menjadi marah. Penganiayaan sering akan menyusul. Nabi Daniel menggambarkan satu masa, masa yang masih berada di depan baginya, apabila gereja zaman pertengahan akan “berperang” dan “menindas” umat Tuhan (Dan. 7:21, 25, AVB). Nabi Yohanes menggambarkan tempoh yang sama ini sebagai satu masa apabila gereja Tuhan terpaksa melarikan diri ke padang gurun, di mana dia akan “dipelihara selama tiga tahun setengah” (Why. 12:14, AVB). Wahyu 12:6 menambahkan, “Wanita [gereja] itu lari ke padang gurun, ke tempat yang telah disediakan oleh Tuhan baginya” (AVB). Umat Tuhan dipelihara di padang gurun. Firman-Nya menguatkan dan menopang mereka, ketika kontroversi besar berterusan selama tempoh dominasi gelap pada zaman kepausan.

Umat Tuhan menemui “tempat yang telah disediakan” bagi mereka oleh Tuhan. Dalam cabaran hidup yang paling besar, Tuhan sentiasa menyediakan tempat untuk pengikut-Nya yang setia. Selama masa ujian mereka yang terbesar, umat-Nya telah mendapat perlindungan dalam kasih dan pemeliharaan-Nya. (Lihat Mazmur 46.)

Tempoh 1,260 hari dan tiga tahun setengah dalam Wahyu 12:6, 14 adalah kedua-duanya merujuk kepada tempoh yang sama (3½ kali atau tahun x 360 hari/tahun = 1,260 hari). Nubuatan Alkitab sering ditulis dalam simbol. Dalam bahagian nubuatan Daniel dan Wahyu, satu hari nubuatan sama dengan satu tahun literal. Kita dapati prinsip hari-tahun ini dalam Bilangan 14:34 dan Yehezkiel 4:6.

Prinsip hari-tahun tidak terletak pada dua teks ini sahaja, tetapi pada asas kitab suci yang luas. Dr William Shea, seorang pakar kronologi dan sarjana Perjanjian Lama, memberikan 23 baris bukti alkitabiah di seluruh Perjanjian Lama menyokong untuk prinsip ini. Para pentafsir Alkitabe telah menggunakannya pada sepanjang abad.

Visigoth, Vandal, dan Ostrogoth adalah puak yang mempercayai doktrin yang berbeza daripada ajaran rasmi gereja Rom. Tampoh 1,260 hari itu bermula apabila suku kaum barbar yang terakhir ini, iaitu Ostrogoth, telah dihalau keluar dari Rom pada tahun 538 T.M. Tempoh kegelapan rohani ini berterusan sehingga 1798 T.M., apabila seorang jeneral di bawah perintah Napoleon, iaitu Jeneral Berthier telah menyingkirkan paus dari Rom. Ramai orang Kristian mati syahid dalam tempoh yang panjang ini kerana mereka taat terhadap Firman Tuhan. Walaupun berdepan kematian, mereka berkemenangan. Dalam Kristus mereka bebas daripada rasa bersalah dan kuasa dosa, beroleh kemenangan “melalui darah Anak Domba.” Kemenangan Kristus terhadap Syaitan di kayu salib adalah kemenangan mereka. Walaupun mereka mati, namun kematian mereka hanyalah satu istirahat sehingga kedatangan Kristus.

`Bagaimanakah nubuatan Alkitab yang digenapi itu telah menguatkan iman anda?`