---
title:  Cahaya Menewaskan Kegelapan
date:   22/04/2024
---

`Baca Yudas 3, 4. Apakah amaran di sini dan bagaimanakah ia diaplikasikan pada gereja Kristian yang kemudiannya?`

Kitab Yudas telah ditulis sebelum 65 T.M. ditujukan kepada orang Kristian yang setia yang “telah dipanggil dan dikasihi oleh TUHAN Bapa, serta dilindungi oleh Yesus Kristus” (Yudas 1:1, AVB). Umat percaya yang setia ini didesak untuk “berjuang untuk iman yang telah diberikan oleh Tuhan sekali sahaja kepada umat-Nya untuk selama-lamanya. Beberapa orang derhaka sudah menyeludup ke kalangan kita tanpa kita sedari. Mereka memutarbalikkan berita tentang kasih Tuhan kita” (Yudas 1:3, 4, AVB). Nasihat ini lebih bermakna kepada orang percaya pada Zaman Pertengahan selepas amalan pagan telah membanjiri gereja dan tradisi manusia menjejaskan Firman Tuhan. Selama berabad-abad, orang seperti Waldenses berdiri sebagai juara demi kebenaran Kitab Suci. Mereka percaya bahawa Kristus adalah satu-satunya pengantara mereka dan Alkitab satu-satunya sumber kuasa mereka. “Pada setiap zaman ada saksi-saksi bagi Tuhan—umat yang menghargai iman kepada Kristus sebagai satu-satunya pengantara antara Tuhan dan manusia, yang menganggap Alkitab sebagai satu-satunya peraturan kehidupan dan menguduskan Sabat yang benar.”— Ellen G. White, The Great Controversy, ms. 61.

`Baca Wahyu 2:10. Apakah janji yang Tuhan berikan kepada mereka yang setia kepada-Nya ketika berhadapan dengan kematian itu sendiri?`

Kata-kata ini telah ditulis kepada Jemaat di Smirna. Salah satu dewa penaung bagi kota itu ialah Dionysius, dewa perayaan dan kesuburan. Apabila ada imam bagi dewa Dionysius itu meninggal dunia, sebuah mahkota diletakkan di atas kepala mereka semasa di dalam perarakan pengebumian mereka. Yohanes membezakan mahkota duniawi yang diletakkan di atas kepala mereka semasa kematian dengan mahkota kehidupan yang diletakkan di atas kepala mereka yang menang atas kuasa kejahatan. Mahkota kehidupan ini dipersembahkan kepada mereka yang menanggung ujian, kesukaran, penderitaan dan kematian itu sendiri demi Kristus.

Mahkota kehidupan memberi inspirasi kepada umat percaya yang setia ini untuk menanggung kematian itu sendiri demi Kristus. Mahkota kehidupan sentiasa memotivasikan orang yang beriman ketika mereka berada di dalam keadaan yang mencabar. Ia telah memberi inspirasi kepada Waldenses melalui penderitaan dan penganiayaan. Mereka tahu suatu hari nanti mereka akan melihat dan akan hidup bersama-Nya selama-lamanya. Mahkota kehidupan ini berbicara juga kepada kita: kita mungkin akan melalui pencubaan sekarang, tetapi mahkota kehidupan menanti kita apabila kita tetap memandang kepada Yesus.

`Apakah yang mendorongkan anda ketika berada di dalam situasi yang mencabar? Apakah yang menakutkan anda? Apakah janji yang boleh anda tuntut untuk menangani masa-masa seperti itu?`