---
title:  Setia Di Tengah Penganiayaan
date:   09/04/2024
---

Sepanjang abad permulaan agama Kristian, gereja Kristian berkembang pesat, walaupun dipenjarakan, diseksa dan dianiaya. Umat percaya yang setia yang berkomitmen sepenuhnya kepada Kristus dan dipenuhi dengan Roh Kudus, mengisytiharkan Firman-Nya dengan kuasa; ramai kehidupan orang telah berubah, dan berpuluh-puluh ribu telah ditaubatkan.

`Baca Kisah 2:41; Kisah 4:4, 31; Kisah 5:42; dan Kisah 8:1–8. Apakah yang ayat-ayat ini ajarkan kepada kita tentang cabaran yang dihadapi gereja Perjanjian Baru dan juga mengapakah ia berkembang dengan begitu pesat?`

Para murid-murid teah berhadapan dengan ancaman (Kisah 4:17), pemenjaraan (Kisah 5:17, 18), penganiayaan (Kisah 8:1), dan kematian itu sendiri (Kis. 7:59, Kis 12:2), namun dalam kuasa Roh Kudus dengan berani mereka memaklumkan tentang Kristus yang telah dibangkitkan dan gereja menjadi bertambah banyak di seluruh Yudea, Galilea dan Samaria (Kisah 9:31).

Kubu-kubu neraka telah digoncangkan. Belenggu syaitan telah dipatahkan. Takhayul kekafiran diruntuhkan di hadapan kuasa Kristus yang dibangkitkan. Injil berjaya dalam menghadapi rintangan yang amat besar. Murid-murid bersembunyi ketakutan di bilik atas. Ketakutan menjadi hilang seperti bayang-bayang yang semakin pudar.

Di sebaliknya, iman memenuhi hati para murid-murid. Satu penglihatan sepintas terhadap Tuhan mereka yang telah dibangkitkan telah mengubah hidup mereka. Yesus memberi mereka alasan yang baru untuk hidup. Tuhan kita bukan sahaja memberikan Amanat Agung kepada mereka (Markus 16:15), tetapi Dia telah memberi mereka janji yang besar, “Tetapi kamu akan menerima kuasa apabila Roh Kudus datang ke atasmu; dan kamu akan menjadi saksi-Ku di Yerusalem, di seluruh Yudea dan Samaria, bahkan sampai ke hujung bumi.” (Kisah 1:8, AVB).

Injil telah menembusi seluruh pelosok bumi yang paling jauh (Kol. 1:23). Walaupun murid yang terakhir, iaitu Yohanes, telah meninggal dunia pada akhir abad pertama. Namun murid-murid yang lain mengambil obor kebenaran itu dan mengkhabarkan Kristus yang hidup. Pliny the Younger, gabenor wilayah Rom Bithynia di pantai utara Turki moden, telah menulis kepada Maharaja Trajan sekitar 110 M. Kenyataan Pliny adalah penting kerana hampir lapan puluh tahun selepas penyaliban. Pliny menerangkan perbicaraan rasmi yang dia jalankan untuk mencari dan menghukum mati semua umat Kristian. Dia berkata, “untuk ramai orang dari semua peringkat umur, dan kelas dan kedua-dua jantina yang diletakkan dalam bahaya dengan tuduhan dan ini akan berterusan. Penularan kepercayaan karut [Kristian] ini telah merebak bukan sahaja di bandar, tetapi di kampung dan daerah luar bandar juga.”—Henry Bettenson, Documents of the Christian Church (New York: Oxford University Press, 2011), ms. 4.

`Di sebalik serangan syaitan yang paling ganas, namun gereja Kristian tetap berkembang pesat. Apakah yang boleh kita pelajari daripada gereja mula-mula ini yang boleh membantu kita sekarang, gereja akhir zaman ini?`