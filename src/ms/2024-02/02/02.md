---
title:  Juruselamat Yang Patah Hati
date:   07/04/2024
---

Semasa Yesus duduk di atas Bukit Zaitun sambil menghadap ke arah kota Yerusalem, hati-Nya hancur. Kitab Injil Yohanes berkata, “Dia datang kepada milik-Nya sendiri, tetapi milik-Nya tidak menerima-Nya” (Yohanes 1:11, AVB). Yesus melakukan segala-galanya untuk menyelamatkan umat-Nya daripada kemusnahan yang akan datang di kota tercinta mereka.

Kasih Yesus kepada umat-Nya mengalir dari hati penyayang yang tidak terhingga. Dia berulang kali merayu kepada mereka dalam kasih untuk bertaubat dan menerima undangan rahmat-Nya yang penuh kasih.

`Baca Lukas 19:41–44; Matius 23:37, 38; dan Yohanes 5:40. Apakah yang ayat ini beritahu kepada anda tentang sikap Yesus terhadap umat-Nya dan respons mereka terhadap undangan kasih kurnia dan belas kasihan-Nya? Apakah yang anda lihat pada penyataan watak Tuhan?`

Sukar untuk memahami peristiwa seperti kemusnahan Yerusalem sehubungan dengan watak Tuhan yang penuh kasih. Sejarah menyatakan bahawa puluhan ribu orang mati ketika Titus, jeneral Rom mengetuai tenteranya menyerang kota itu. Yerusalem telah hancur. Lelaki, wanita, dan kanak-kanak disembelih. Di manakah Tuhan ketika umat-Nya menderita begitu dahsyat? Jawapannya jelas tetapi tidak mudah untuk difahami sepenuhnya. Hatinya hancur. Matanya dipenuhi dengan air mata. Selama berabad-abad Dia menjangkau umat-Nya. Dengan pemberontakan mereka terhadap kasih setia-Nya, mereka kehilangan perlindungan ilahi-Nya. Tuhan tidak selalu campur tangan untuk membataskan akibat daripada pilihan umat-Nya. Dia membenarkan akibat semula jadi dari pemberontakan berkembang. Tuhan tidak menyebabkan penyembelihan kanak-kanak yang tidak bersalah dalam pemusnahan Yerusalem; kematian tragik orang yang tidak bersalah adalah perbuatan Syaitan, bukan Tuhan.

Syaitan bersukacota di dalam peperangan, kerana ia membangkitkan nafsu yang paling buruk dalam hati manusia. Selama berabad-abad telah menjadi tujuannya untuk menipu dan memusnahkan dan kemudian menyalahkan tindakan jahatnya kepada Tuhan.

`Baca Matius 24:15–20. Apakah arahan yang Yesus berikan kepada umat-Nya untuk menyelamatkan didir mereka daripada kemusnahan Yerusalem yang akan datang?`

Adakah suatu hal yang baik untuk mengingati bahawa sebahagian besar orang Kristian yang tinggal di Yerusalem pada tahun 70 A.D. berasal dari latar belakang Yahudi. Tuhan yang pengasih ingin memelihara seramai mungkin umat-Nya. Itulah sebabnya Dia memberi arahan bahawa apabila tentera Rom menghampiri, mereka harus melarikan diri dari kota itu.

`Renungkan pernyataan berikut: kita tidak menilai watak Tuhan berdasarkan peristiwa yang kita lihat di sekeliling kita; sebaliknya, kita menapis semua peristiwa yang kita lihat melalui prisma watak penyayang-Nya seperti yang dinyatakan dalam Alkitab. Mengapakah ini berupa satu nasihat yang sangat baik?`