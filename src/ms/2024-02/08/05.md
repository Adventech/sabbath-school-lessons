---
title:  Berita Baik Tentang Tempat Maha Suci
date:   22/05/2024
---

`Baca Ibrani 4:14–16 dan Ibrani 10:19–22. Apakah jaminan dan jemputan ilahi yang diberikan oleh ayat ini kepada masing-masing kita?`

Maksud Paulus di sini dalam Ibrani ialah "berpegang teguh," "datang dengan berani," "jangan pernah berputus asa," tumpukan iman anda kepada Yesus, Imam Besar kita yang agung. Dalam Yesus, kita mempunyai semua yang kita perlukan. Dengan iman kita boleh masuk ke Bait Suci syurga melalui “jalan yang baru dan hidup” yang telah dibukakan Yesus bagi kita.

Apabila memandang ke halaman Bait Suci itu, kita boleh melihat darah yang disapu pada tanduk mezbah tembaga. Di Tempat Suci, kita melihat darah yang disapu pada tanduk emas mezbah kemenyan. Kita melihat darah yang terpercik pada tirai di hadapan peti pendamaian.

Darah Yesus menyediakan jalan pada setiap langkah. Ini memberi kita harapan, kerana kita boleh bertemu semula dengan Tuhan hanya apabila Yesus mengampuni kita dan menghapuskan dosa kita. Rahmat Tuhan tidak terhingga, demikian juga keadilan-Nya. Keadilan tidak dapat menerima pengorbanan Kristus sebagai pendamaian untuk pelanggaran kita kecuali ter;ebih dahulu Yesus memberikan jaminan untuk mengampuni dosa kita, dan kedua, untuk menghapuskannya.

`Baca Wahyu 11:19. Dalam konteks Kontroversi besar, mengapakah visi ini penting? Bagaimanakah ia menunjukkan hubungan yang tidak dapat dipisahkan antara hukum dan injil?`

Di sini, dalam cahaya terang yang mempesonakan dan kemuliaan yang menyala-nyala pada kehadiran Tuhan di ruang takhta alam semesta di dasar takhta Tuhan, kita menemui hukum Tuhan dalam Tabut Perjanjian. Di sini, di Tempat Maha Suci, keadilan dan belas kasihan Tuhan dinyatakan. Tiada kuasa duniawi boleh mengubah hukum Tuhan kerana, antara sebab lain, ia termaktub dalam Tabut Perjanjian di syurga. Ibrani 8:10 berkata: “‘Inilah perjanjian yang akan Kubuat dengan keturunan kaum Israel selepas zaman itu, Tuhan berfirman. Aku akan meletakkan hukum-Ku dalam fikiran mereka dan menuliskannya dalam hati mereka; Aku akan menjadi TUHAN mereka, dan mereka akan menjadi umat-Ku’” (AVB). Apabila kita, dengan iman, masuk ke dalam Bait Suci syurga, kita mendapat pengampunan atas dosa-dosa kita yang lalu dan kuasa untuk menjalani kehidupan yang taat setia melalui Kristus, yang telah mati untuk kita dan telah menuliskan hukum di dalam hati kita. Yesus menyelamatkan kita “sepenuhnya” (Ibr. 7:25). Yesus menyelamatkan kita sepenuhnya dan dengan lengkapnya—daripada hukuman dan kuasa dosa.

`Mengapakah perantaraan Yesus merupakan berita yang sangat baik? Semasa kita berdiri di hadapan hukum sebagai standard kebenaran, apakah harapan yang akan kita miliki tanpa Injil?`