---
title:  Yesus, Pembela Kita dalam Penghakiman
date:   23/05/2024
---

`Baca Ibrani 10:9–14. Apakah perbezaan yang dinyatakan oleh ayat ini antara pelayanan imam di Bait Suci dunia dan pelayanan Yesus di Bait Suci syurgawi?`

Kristus mati Sekali untuk selamanya, di atas kayu salib sebagai korban yang sempurna untuk dosa. Pelayanan keimamatan-Nya di Bait Suci syurgawi menyucikan kita. Sekarang, setelah memasuki Tempat Maha Suci, Dia berdiri sebagai Pembela kita dalam penghakiman (lihat 1 Yohanes 2:1). “Begitulah Kristus telah dikorbankan sekali untuk dosa semua manusia. Kepada mereka yang menunggu-Nya dengan penuh pengharapan, Dia akan datang bagi kali kedua, bukan untuk menanggung dosa tetapi untuk menyelamatkan mereka” (Ibr. 9:28, AVB). Melalui pengorbanan dan pengantaraan-Nya, dosa telah ditangani. Sekarang Dia datang lagi untuk mereka yang “yang merindu kedatangan-Nya” (2 Tim. 4:8, AVB).

`Baca Ibrani 6:19, 20. Mengapakah Dia menjemput kita untuk mengikut Dia, dan apakah yang kita temui semasa kita mengikut?`

“Pengantaraan Kristus bagi kepentingan manusia di Bait Suci di atas adalah sama pentingnya dengan rencana keselamatan sebagaimana kematian-Nya di atas kayu salib. Dengan kematian-Nya Dia telah memulakan pekerjaan itu yang setelah kebangkitan-Nya Dia naik untuk menyelesaikannya di syurga. Kita mesti masuk ke belakang tabir itu, dalam iman, ‘Di situ Perintis jalan telah masuk untuk kita.’ Ibrani 6:20. Di sana cahaya dari salib Kalvari dipantulkan. Di sana kita boleh mendapat gambaran yang lebih jelas tentang misteri penebusan. Keselamatan manusia dicapai dengan kos yang tidak terhingga yang syurga telah berikan; pengorbanan yang dilakukan adalah sama dengan tuntutan yang paling luas dari hukum Tuhan yang telah dilanggar. Yesus telah membuka jalan menuju ke takhta Bapa, dan melalui perantaraan-Nya maka keinginan yang tulus dari semua orang yang datang kepada-Nya dalam iman dapat dipersembahkan di hadapan Tuhan.”—Ellen G. White, The Great Controvery, ms. 489.

Rancangan keselamatan adalah satu rancangan lengkap untuk menyelesaikan Kontroversi Besar dan menyelamatkan planet ini daripada cengkaman Syaitan. Kehidupan Yesus menyatakan kasih Tuhan kepada dunia yang sangat memerlukan dan alam semesta yang sedang memperhatikan. Kematian-Nya mendedahkan kengerian dosa dan menyediakan keselamatan bagi semua bangsa manusia. Perantaraan-Nya di Bait Suci syurgawi memberikan manfaat pendamaian kepada setiap orang yang menghulurkan tangan dalam iman untuk menerimanya.

`Bagaimanakah kematian Kristus di kayu salib berkaitan dengan perantaraan-Nya di Bait Suci syurgawi, dan mengapakah penghakiman itu sangat diperlukan untuk rencana keselamatan?`