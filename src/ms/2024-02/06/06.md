---
title:  Kebenaran Berkemenangan
date:   09/05/2024
---

Di sebalik serangan dari musuh, pekerjaan Tuhan di bumi akan mencapai kemuncak yang mulia. Injil akan dikhutbahkan ke “setiap bangsa, suku, bahasa, dan kaum” (Wahyu 14:6, AVB). Kontroversi besar antara Kristus dan Syaitan akan berakhir dengan Kristus mengalahkan kuasa neraka itu sepenuhnya. Kerajaan Tuhan akan menang atas kejahatan dan dosa akan dihapuskan dari alam semesta untuk selama-lamanya. Wahyu 11 bermula dengan percubaan Syaitan melalui Revolusi Perancis untuk memusnahkan iman Kristian dan menghapuskan kepercayaan kepada Tuhan, tetapi bab itu berakhir dengan kemenangan kerajaan Tuhan atas kerajaan dan kuasa jahat. Ia memberikan dorongan kepada semua yang melalui ujian yang berapi-api demi kepentingan Kristus dan kebenaran-Nya.

`Baca Wahyu 11:15–18. Menurut ayat-ayat ini, apakah peristiwa yang berlaku pada akhir zaman nanti apabila sangkakala ketujuh dibunyikan?`

Kerajaan yang di dunia ini telah menjadi kerajaan Tuhan kita. Kristus beroleh kemenangan. Kejahatan dikalahkan. Yesus menang dan Syaitan kalah. Kebenaran berkemenangan. Kebenaran memerintah. Sebaiknya kita harus mematuhi arahan berikut: “Apa sahaja yang dibina di atas kuasa manusia akan digulingkan; tetapi apa yang diasaskan di atas batu karang firman Tuhan yang tidak berubah itu akan berdiri selama-lamanya.”—Ellen G. White, The Great Controvery, ms. 288.

`Baca Wahyu 11:19. Apakah yang Yohanes lihat dibuka di syurga? Dan apa yang dia lihat semasa dia memandang ke langit?`

Bait Suci Tuhan di syurga dibuka pada pandangan Yohanes. Semasa dia memandang ke dalam Tempat Maha Suci, dia melihat tabut perjanjian. Dalam Bait Suci Perjanjian Lama, yang merupakan model yang mengikut corak asal yang agung di syurga, kehadiran Tuhan yang mulia telah dinyatakan di antara dua malaikat yang dibentuk pada penutup tabut perjanjian itu. Di dalam tabut perjanjian itu terdapat hukum Tuhan. Walaupun kita diselamatkan oleh kasih kurnia sahaja melalui iman, namun kepatuhan kepada hukum Tuhan akan menyatakan sama ada iman kita tulen. Hukum Tuhan adalah asas atau standard penghakiman (Yakobus 2:12). Hakikat ini menjadi sangat penting dan relevan pada akhir zaman nanti (lihat Why. 12:17; Why. 14:12).

`Bagaimanakah perbezaan yang ketara antara keadaan tidak bertuhan pada Revolusi Perancis dan kemuncak kegemilangan yang digambarkan dalam Wahyu 11 yang berbicara kepada kita hari ini?`