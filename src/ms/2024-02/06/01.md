---
title:  Dua Saksi
date:   04/05/2024
---

### Bacaan Untuk Pelajaran Minggu Ini
Wahyu 11:3–6; Zakh. 4:14; Wahyu 12:5, 6, 14, 15; Dan. 7:25; Yesaya 54:17; Mzm. 119:89; Wahyu 11:15–18.

> <p>Ayat Hafalan</p>
> “Rumput layu dan bunga luruh, tetapi firman Allah kita kekal selama-lamanya” (Isaiah 40:8, AVB).

Selama berabad-abad, Firman Tuhan juga telah dicoretkan, diragui dan dibuang. Ia telah dikurungkan di biara, dibakar di dataran awam dan dikoyak-koyakkan. Orang yang beriman telah dicemuh, diejek, dipenjarakan, bahkan mati syahid. Melalui semua itu, Firman Tuhan telah menang.

Gereja zaman pertengahan telah menganiaya umat Kristian yang setia dan percaya kepada Alkitab. Namun, Firman Tuhan telah menerangi kegelapan. Penindasan dan penganiayaan tidak menghentikan pengisytiharan Firman Tuhan. Semasa penterjemah Alkitab Inggeris William Tyndale diuji kerana imannya, dia ditanya siapa yang paling membantunya dalam menyebarkan Firman Tuhan. Dia merenungkan soalan itu dan kemudian menjawab, "Uskup Durham." Majistret terkejut.

Tyndale menjelaskan bahawa pada suatu ketika, uskup itu telah membeli secukup jumlah bekalan naskah Alkitab bahasa Inggeris yang diterjemahkannya dan membakarnya secara terbuka. Apa yang tidak diketahui oleh uskup pada masa itu ialah dia banyak membantu perkara berkaitan dengan kebenaran. Dia telah membeli Alkitab itu dengan harga yang jauh lebih tinggi daripada biasa. Dengan pembelian yang begitu besar Tyndale dapat mencetak lebih banyak lagi naskah Alkitab daripada jumlah yang telah dibakar. Kebenaran yang telah dihancurkan dalam debu itu telah bangkit lagi dengan jumlah yang lebih banyak lagi untuk bersinar dalam segala kecemerlangannya.

Minggu ini, kita meneroka salah satu serangan paling kejam terhadap Kitab Suci dan kepercayaan Kristian. Semasa Revolusi Perancis, darah mengalir di jalan-jalan kota Perancis. Guillotine telah dipasang di dataran awam kota Paris, dan beribu-ribu orang telah dibunuh. Ateisme menjadi agama negara. Namun demikian, kesaksian Firman Tuhan tidak boleh didiamkan.

_*Kaji pelajaran minggu ini, berdasar buku Kemenangan Terakhir, bab 12-17, sebagai persediaan untuk Sabat, 11 Mei._