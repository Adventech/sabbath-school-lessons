---
title:  Dua Saksi Dibangkitkan
date:   08/05/2024
---

`Baca Wahyu 11:11. Apakah ramalan yang dibuat oleh ayat ini tentang Firman Tuhan?`

Pada penghujung Revolusi Perancis, secara kiasan Firman Tuhan akan hidup semula. Akan ada kebangkitan yang hebat. Ketakutan yang besar akan menimpa mereka yang melihat Firman Tuhan sekali lagi menjadi kuasa Tuhan yang hidup untuk keselamatan. Pada akhir abad ke-18, Tuhan telah membangkitkan lelaki dan wanita yang komited untuk membawa injil ke hujung bumi. Orang ramai telah menyebarkan mesej Alkitab dengan cepat, seperti William Carey, yang mengembara ke India dan menterjemahkan Alkitab ke dalam berpuluh-puluh dialek India. Didorong oleh kuasa Alkitab, ramai misionari telah dihantar ke seluruh dunia.

Bukanlah suatu kebetulan bahawa usaha misi ke seluruh dunia ini timbul selepas Revolusi Perancis. Firman Tuhan adalah Firman yang hidup dan walaupun bagi kebanyakan orang ia kelihatan seperti “mati”, namun ia masih hidup di dalam hati orang percaya dan akan bangkit kembali kepada kehidupan yang penuh, seperti yang diramalkan oleh nubuatan Wahyu. “Voltaire yang kafir itu pernah dengan angkuhnya berkata: ‘Saya bosan mendengar orang mengulangi bahawa dua belas lelaki telah mendirikan agama Kristian. Saya akan membuktikan bahawa seorang lelaki mungkin cukup untuk menggulingkannya.’ Generasi telah berlalu sejak kematiannya. Berjuta-juta orang telah menyertai perang menentang Alkitab. Namun, ia adalah jauh sekali daripada dimusnahkan, di mana terdapat seratus pada zaman Voltaire, kini terdapat sepuluh ribu, ya, seratus ribu salinan kitab Tuhan. Dalam kata-kata seorang Pembaharu awal mengenai gereja Kristian, ‘Alkitab adalah besi alas yang telah melusuhkan banyak tukul.’ ”—Ellen G. White, The Great Controvery, ms. 288.

`Baca Mazmur 119:89 dan Mazmur 111:7, 8. Apakah yang dikatakan oleh ayat ini tentang Alkitab, dan mengapakah kita boleh mempercayainya?`

Firman Tuhan mungkin boleh diserang, atau ditindas, tetapi ia tidak akan pernah dihapuskan. Bahkan ramai orang yang mengaku Kristian akan cuba melemahkan autoritinya dalam pelbagai cara, mempersoalkan beberapa bahagian Alkitab atau lebih menekankan unsur-unsur manusia sehingga semuanya kehilangan nilai ilahinya, dan kebenaran Tuhan dirusakkan.

Dalam apa juga cara sekalipun, kita tidak boleh membiarkan diri kita tergoda oleh serangan terhadap Firman Tuhan ini. Ia masih hidup hari ini, bercakap kepada hati manusia, memberi nafas baru kepada mereka yang bersedia mendengar Firman dan mengikuti ajarannya.

`Apakah nubuatan yang secara khusus berbicara kepada anda, secara peribadi, dan mengapa?`