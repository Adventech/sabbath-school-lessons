---
title:  Ditipu oleh Ular
date:  03/10/2022
---

`Sila baca Kejadian 3:1–7. Apakah kriteria yang Hawa gunakan untuk memilih di antara Firman Tuhan dan kata-kata ular itu?`

Kejadian 3 adalah salah satu contoh paling jelas tentang psikologi godaan. Tuhan telah memberi amaran kepada Adam dan Hawa bahawa jika mereka makan daripada buah larangan, mereka pasti akan mati (Kej. 2:16, 17). Dengan mengambil bentuk seekor ular, Syaitan menggunakan beberapa strategi retorik untuk memperdayakan Hawa ke dalam dosa.

Pertama, dia merujuk secara umum larangan khusus Tuhan itu. Dia bertanya kepadanya, “Tentulah Tuhan berfirman: Semua pohon dalam taman ini jangan kamu makan buahnya, bukan?” (Kej. 3:1). Hawa berhujah balas bahawa larangan itu hanya berkenaan dengan pokok tertentu itu, kerana jika mereka makan daripadanya atau menyentuhnya, mereka akan mati.

Kemudian, Syaitan menyanggahkan kenyataan Tuhan. Dia menyatakan dengan tegas, “Sekali-kali kamu tidak akan mati!” (Kej. 3:4).

Akhirnya, Syaitan menuduh Tuhan dengan sengaja menindas pengetahuan penting daripada dia dan suaminya. Si penipu itu berhujah, “‘Sebab Tuhan mengetahui, bahwa pada waktu kamu memakannya matamu akan terbuka, dan kamu akan menjadi seperti Tuhan, tahu tentang yang baik dan yang jahat” (Kej. 3:5).

Rasa ingin tahu Hawa itu telah membawanya ke lapangan syaitan yang memperdayakan. Di sana dia terpaksa memutuskan sama ada untuk tetap setia kepada perintah Tuhan yang melarang itu atau menerima perdayaan syaitan yang menggoda. Dengan meragui firman Tuhan, maka dia menggunakan derianya sendiri—kaedah empirikal, iaitu pemerhatian peribadi—untuk memutuskan antara dua pernyataan yang bercanggah.

Pertama, dia melihat bahawa dari perspektif pemakanan, “buah pohon itu baik untuk dimakan.” Kedua, dari sudut pandangan estetik, dia melihat bahawa “sedap kelihatannya.” Ketiga, dari analisis logik, “pohon itu menarik hati kerana memberi pengertian.” Oleh itu, dalam fikirannya sendiri, dia pasti mempunyai alasan yang baik untuk mengindahkan kata-kata ular itu dan memakan buah pohon  larangan. Malangnya, inilah yang dia lakukan.

Sesetengah orang berpendapat bahawa semua bentuk pengetahuan adalah sah, selagi kita mengekalkan “yang baik” (1 Tes. 5:21). Tetapi pengalaman tragis Adam dan Hawa di Taman Eden menunjukkan bahawa pengetahuan, dengan sendirinya, boleh menjadi sangat memudaratkan. Ada beberapa perkara yang sememangnya lebih baik jika kita tidak mengetahuinya.

`Apakah yang diajarkan oleh kisah ini kepada kita tentang betapa mudahnya untuk merasionalkan dan mewajarkan pilihan berdosa yang kita buat?`