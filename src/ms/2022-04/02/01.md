---
title:  Maut Dalam Dunia Berdosa
date:  01/10/2022
---

### Bacaan Untuk Pelajaran Minggu Ini
Kej. 2:16, 17; Kej. 3:1–7; Mzm. 115:17; Yohanes 5:28, 29; Rom. 5:12; 2 Kor. 5:21.

> <p>Ayat Hafalan</p>
> “Sebab itu, sama seperti dosa telah masuk ke dalam dunia oleh satu orang, dan oleh dosa itu juga maut, demikianlah maut itu telah menjalar kepada semua orang, kerana semua orang telah berbuat dosa.” (Roma 5:12).

Kristus ialah Agen Ilahi yang melalui Dia Tuhan mewujudkan alam semesta dan dunia (Yohanes 1:1–3, 10; Kol. 1:16; Ibr. 1:2). Namun apabila Tuhan Bapa menganugerahkan penghormatan istimewa kepada Kristus dan mengumumkan bahawa Mereka bersama-sama akan mencipta dunia ini, “Lusifer iri hati dan cemburu kepada Yesus Kristus” (Ellen G. White, The Story of Redemption, ms. 14) dan merancang menentang Dia.

Setelah dihalau keluar dari syurga, Syaitan memutuskan untuk ”memusnahkan kebahagiaan Adam dan Hawa” di bumi dan dengan itu “menimbulkan kesedihan di syurga”. Dia membayangkan bahawa “sekiranya dia boleh dalam apa juga cara memperdayakan mereka [Adam dan Hawa] kepada pelanggaran, Tuhan pasti akan menyediakan beberapa ketentuan yang membolehkan mereka diampuni dan kemudian dia dan semua malaikat yang jatuh bersamanya akan berada dalam cara yang adil untuk berkongsi belas kasihan Tuhan dengan mereka.”—Ellen G. White, The Story of Redemption, ms. 27. Oleh menyedari sepenuhnya strategi Syaitan itu maka Tuhan memberi amaran kepada Adam dan Hawa untuk tidak mendedahkan diri mereka kepada godaan (Kej. 2:16, 17). Ini bermakna walaupun dunia masih sempurna dan tidak bercela, sudah ada larangan yang jelas untuk dipatuhi oleh manusia.

Minggu ini kita akan memperhatikan tentang kejatuhan Adam dan Hawa, tentang bagaimana dosa dan kematian menguasai dunia kita, dan tentang bagaimana Tuhan menanam benih harapan untuk manusia yang telah bermula sejak di Eden.

_*Kaji pelajaran minggu ini untuk Persediaan Sabat, Oktober 8._