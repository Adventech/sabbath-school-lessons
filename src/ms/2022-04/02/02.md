---
title:  Kenyataan dalam Ketegangan
date:  02/10/2022
---

Dunia ini ketika ia datang daripada Tuhan, adalah sempurna (Kej. 1:31). Kematian adalah satu pengalaman yang tidak dikenali oleh Adam dan Hawa. Dalam konteks itu, Tuhan datang ke Taman Eden dan memberi amaran: “Semua pohon dalam taman ini boleh kau makan buahnya dengan bebas, tetapi pohon pengetahuan tentang yang baik dan yang jahat itu, janganlah kau makan buahnya, sebab pada hari engkau memakannya, pastilah engkau mati” (Kej. 2:16, 17).

`Bagaimanakah Kejadian 2:16, 17 menunjukkan realiti pada sifat kebebasan memilih di dalam kesempurnaan Eden? Iaitu, mengapakah Tuhan perlu memberikan amaran kepada mereka jika mereka tidak boleh memilih dengan bebas?`

Beberapa ketika selepas amaran daripada Tuhan ini, Syaitan menyamar sebagai seekor ular dan juga memasuki Tam,an Eden. Hawa melihat ular itu dengan gembira memakan buah dari pohon larangan itu dan tidak mati. "Dia sendiri telah makan buah larangan itu" (Ellen G. White, Patriarchs and Prophets, ms. 54), dan tiada apa yang berlaku kepadanya.

`Sila baca Kejadian 3:1–4. Dengan meletakkan diri anda pada kedudukan Hawa, mengapakah kata-kata itu sangat menyakinkan?`

Dari perspektif logik manusia, hujah ular itu kedengaran lebih meyakinkan daripada firman Tuhan. Pertama sekali, tidak ada bukti di alam semula jadi, setakat ini, untuk kewujudan dosa dan kematian. Kedua, ular itu sebenarnya memakan buah larangan itu dan dia sangat seronok menikmatinya. Oleh itu, mengapakah Hawa harus menahan diri daripada melakukan perkara yang sama? Perintah Tuhan nampaknya seperti terlalu ketat dan tidak masuk akal.

Malangnya, dalam membuat keputusan antara dua kenyataan yang bercanggah ini, Hawa mengabaikan tiga prinsip asas: (1) akal manusia bukanlah selalunya cara paling selamat untuk menilai perkara yang rohani; (2) Firman Tuhan boleh kelihatan seperti tidak logik dan tidak masuk akal bagi kita, tetapi ia sentiasa betul dan boleh dipercayai; dan (3) ada perkara yang tidak jahat atau dengan sendirinya adalah tidak salah, tetapi Tuhan telah memilihnya sebagai satu ujian kesetiaan.

Kita harus sedar bahawa pengalaman Hawa di Taman Eden bukanlah satu kes tunggal dalam suatu masa tertentu. Setiap hari dan setiap saat kita perlu memutuskan antara Firman Tuhan (yang bagi kebanyakan orang mungkin tidak popular) dan daya tarikan budaya sekeliling kita yang menggoda.  Pilihan kita akan mempunyai akibat yang kekal.

`Apakah cara yang jelas di mana ajaran Alkitab itu bertentangan dengan cara duniawi?`