---
title:  Jani Injil Yang Pertama
date:  06/10/2022
---

`Sila baca Kejadian 3:15, 21. Apakah pengharapan yang terdapat di dalam ayat ini untuk semua bangsa manusia?`

Kejadian 3 menjelaskan tragedi mengerikan itu yang mengambil alih dunia selepas Kejatuhan. Segala-galanya berubah, dan Adam dan Hawa boleh melihat perbezaan antara dunia dahulu dan apa yang telah berlaku.

Tetapi di tengah-tengah kekecewaan dan keputusasaan mereka, Tuhan memberi mereka satu jaminan untuk masa kini dan harapan untuk masa depan. Pertama, Dia mengutuk ular itu dengan kata-kata pengharapan Mesianik. Dia menyatakan, “ ‘Aku akan mengadakan permusuhan antara engkau dan perempuan ini, antara keturunanmu dan keturunannya; keturunannya akan meremukkan kepalamu, dan engkau akan meremukkan tumitnya’” (Kej. 3:15).

Istilah “permusuhan” (Ibrani ’eybah) membayangkan bukan sahaja satu kontroversi kosmik yang berpanjangan antara yang baik dan yang jahat, tetapi juga satu penolakan peribadi terhadap dosa yang telah ditanamkan oleh rahmat Tuhan dalam fikiran manusia. Secara semula jadi, kita telah jatuh sepenuhnya (Ef. 2:1, 5) dan “hamba dosa” (Rom. 6:20). Walau bagaimanapun, rahmat yang Kristus tanamkan dalam setiap kehidupan manusia mewujudkan dalam diri kita suatu permusuhan terhadap Syaitan. Dan pada “permusuhan” inilah satu anugerah ilahi dari Eden, yang membolehkan kita menerima rahmat penyelamat-Nya. Tanpa rahmat yang mengubah dan kuasa yang memperbaharui ini, manusia akan terus menjadi tawanan Syaitan, seorang hamba yang sentiasa bersedia untuk melakukan perintahnya.

`Sila baca 2 Korintus 5:21 dan Ibrani 9:28. Apakah yang ayat ini ajarkan tentang apa yang mula-mula dinyatakan di Taman Eden?`

Dengan mengetahui bahawa mereka akhirnya akan meninggal dunia (Kej. 3:19, 22–24), maka Adam dan Hawa telah meninggalkan Taman Eden. Tetapi mereka tidak meninggalkan dalam keadaan telanjang atau dengan memakai penutup daun ara buatan mereka sendiri (Kej. 3:7). Tuhan sendiri telah “membuat tunik dari kulit (haiwan) ” untuk mereka, dan Dia juga sendiri telah memakaikan pakaian itu kepada mereka (Kej. 3:21), satu simbol kebenaran-Nya yang menutupi (lihat Za. 3:1–5, Lukas 15:22). Oleh itu, walaupun pada masa itu, sejak awal lagi, bahkan di Taman Eden lagi, injil telah diwahyukan kepada manusia.