---
title:  Komen Guru
date:  07/10/2022
---

**Ayat-ayat Utama**:Kejadian 3

#### Bahagian I: Gambaran Keseluruhan

Tuhan telah menciptakan satu dunia yang sempurna tanpa dosa, kejahatan, keganasan, ketidakamanan, penyakit, dan tanpa kematian. Dia adalah Tuhan kehidupan, Sumber kehidupan, dan Pemberi kehidupan. Terdapat perbezaan yang besar antara dunia dalam Kejadian 1–2, di mana segala-galanya bermakna, indah, dan harmoni, digambarkan dalam warna-warni yang cerah, ceria, dan terang, dengan melodi yang menangkatkan semangat; dengan dunia di bahagian Kejadian yang lain, di mana segala yang baik tiba-tiba dilanda badai dosa dan akibatnya, rosak dengan hubungan kasih sayang yang hancur. Warna menjadi gelap dan muzik tidak lagi serasi. Potensi murni yang sangat baik untuk pertumbuhan dan penerokaan telah dicemari.

Namun, disebalik adanya dosa, Tuhan dalam belas kasihan-Nya sedang mencari manusia untuk membawa harapan dan penyelesaian kepada masalah dosa dan kematian. Tiada sistem falsafah atau agama yang boleh membawa penyelesaian kepada kematian, proses kematian, dan memulihkan kehidupan tanpa kematian di dunia kita. Hanya Tuhan yang boleh melakukan ini—Tuhan yang hidup melalui tindakan-Nya yang penuh kasih; dengan itu, tiada apa-apa dan tiada sesiapa yang dapat dibandingkan dengan Pencipta dan Penebus kita. Dia, di atas segala ciptaan-Nya, adalah unik dan berdaulat.

Pemberontakan dan ketidaktaatan bermula di syurga tetapi dipindahkan ke bumi apabila Adam dan Hawa berdosa, dan kontroversi  besar antara yang baik dan yang jahat bermula di bumi. Tuhan tidak membiarkan manusia di dalam dosa mereka tetapi telah satu memimpin peperangan melawan kuasa kegelapan dan Syaitan, penghulu mereka. Tuhan meletakkan permusuhan di antara kejahatan dan manusia supaya manusia tidak tergoda dan terperangkap oleh kejahatan tetapi boleh berkata tidak sambil berpaut kepada-Nya untuk mendapat hikmat dan kekuatan. Tuhan Pencipta membawa penyelesaian kepada masalah dosa dengan menghantar Benih yang telah Dijanjikan (Kej. 3:15), iaitu Yesus Kristus, sebagai Penyelamat umat manusia (Yohanes 3:16, Yohanes 5:24, Kis 4:12). Dosa membawa bukan sahaja komplikasi tetapi kematian akhir. Walau bagaimanapun, Yesus telah mengalahkan maut melalui kehidupan-Nya yang sempurna di dalam pelayanan yang penuh kasih, pengorbanan yang tidak mementingkan diri dan tunduk dalam ketaatan (Rom. 6:23).

#### Bahagian II: Ulasan

Syaitan, Pencipta Kemusnahan dan Kematian

Bukan Tuhan tetapi ular yang telah memperkenalkan ketidakpercayaan terhadap Tuhan ke dalam hati manusia dan menjadikan maut itu sebagai sebahagian daripada takdir kita. Melalui ketidaktaatan Adam, “maut itu telah menjalar kepada semua orang” (Rom. 5:12). Oleh itu, kematian itu adalah komponen utama dalam kewujudan kita di dunia yang penuh dosa ini. Salomo berkata, “orang yang hidup tahu bahwa mereka akan mati, tetapi orang yang mati tidak tahu apa-apa” (Pengkhotbah 9:5). Kematian adalah penceroboh dan musuh kita (1 Kor. 15:26).

Terdapat suatu masa kematian itu tidak ada, dan ia tidak wujud di dunia. Dalam menyatakan perkara ini, Kejadian 2:5, 6 mengandungi ungkapan yang singkat, tetapi sangat penting, iaitu “belum”. Ada masa ketika “belum” ada duri, kerja yang menyakitkan, bergelut dalam pertanian, dan hujan. Ayat peralihan ini membawa kepada Kejadian 3, di mana keadaan telah berubah secara dramatik. Kematian datang sebagai akibat daripada berpaling daripada Tuhan dan menjalani kehidupan yang terpisah dan bebas daripada-Nya: “engkau debu dan engkau akan kembali menjadi debu” (Kej. 3:19).

Tuhan secara khusus mengingatkan pasangan pertama itu agar tidak mengingkari Firman-Nya dan bahawa akibatnya akan memuncak kepada kemusnahan dan tragedi, iaitu kematian: “tetapi pohon pengetahuan tentang yang baik dan yang jahat itu, janganlah kau makan buahnya, sebab pada hari engkau memakannya, pastilah engkau mati” (Kej. 2:17). Syaitan bercanggah dengan Tuhan dengan mengatakan: “Sekali-kali kamu tidak akan mati” (Kej. 3:4). Perhatikan bahawa ular itu mengetahui dengan tepat apa yang Tuhan telah katakan sebelumnya kepada Adam di Taman Eden dan menafikannya dengan kata-kata yang sama, termasuk “sekali-kali,” seperti dalam “kamu tidak akan mati.’ ”

Oleh itu, pembaca dimaklumkan kepada hakikat bahawa ibu bapa pertama kita telah berurusan dengan Syaitan dan bukan sebagai satu reptilia semata-mata, kerana ular itu bercakap dan menentang Tuhan secara langsung. Tuhan menggunakan istilah “pastilah” dan Syaitan juga menekankan maksud yang sama. Iblis kemudiannya menyokong dakwaannya dengan dua pembohongan yang memperdayakan: “Matamu akan dibuka,” iaitu, kamu akan mendapat pandangan baru yang istimewa, menjadi bijak, dan “kamu akan menjadi sama seperti Tuhan, mengetahui yang baik dan yang jahat,” iaitu, mampu memutuskan apa yang baik dan apa yang jahat (Kej. 3:5). Syaitan, seorang pakar tipu daya, telah mengemukakan ketidaktaatan itu sebagai perkara yang berkaitan dengtan kebebasan dan keuntungan.

Dengan memakan buah larangan itu maka Adam dan Hawa sememangnya telah mengalami, sejenis pembukaan mata mereka (Kej. 3:7). Namun mata mereka dibuka berbeza daripada yang mereka jangkakan. Mereka menyedari bahawa mereka telah kehilangan apa yang mereka miliki sebelumnya: kesucian dan kemurnian mereka telah hilang dan mereka melihat bahawa mereka telanjang. Keadaan telanjang ini lebih daripada ketelanjangan fizikal kerana (1) mereka juga telanjang sebelum ini, tetapi mereka tidak malu (Kej. 2:25); dan (2) apabila Tuhan menemui mereka dan bertanya, “‘Di manakah kamu?” (Kej. 3:9) Adam menjawab bahawa dia bersembunyi kerana mereka telanjang. Untuk menjadi lebih jelas, dalam keadaan itu mereka tidak telanjang secara fizikal, kerana mereka ditutup dengan pakaian daripada daun ara (Kej. 3:7). Namun mereka telanjang secara moral kerana, buat kali pertama, mereka mendapati diri mereka dalam keadaan rasa bersalah.

Janji kedua Syaitan juga adalah dusta. Adam dan Hawa tidak menjadi sama seperti Tuhan dengan mengetahui hal yang baik dan yang jahat kerana Tuhan tidak mengetahui kejahatan melalui pengalaman (Dia tidak pernah berdosa!). Tetapi Adam dan Hawa kehilangan apa yang mereka miliki: keupayaan untuk membezakan dengan jelas antara yang baik dan yang jahat. Terjemahan literal Kejadian 3:22 menyingkap hakikat berikut, ”Lihatlah, manusia [tidak ’menjadi’] seperti salah seorang daripada kita, mengetahui [membedakan antara] yang baik dan yang jahat, tetapi sekarang . . .” (untuk butiran, lihat Jiri Moskala, “You Will Be Like God Knowing Good and Evil’: Discernment of Truth and Lies,”,” Journal of Adventist Mission Studies 12, no. 2 (2016): ms. 10–18) . Oleh itu, Adam dan Hawa bukan sahaja kehilangan integriti mereka tetapi juga mereka telah kehilangan keupayaan untuk mengetahui apa yang betul dan salah. Mulai saat itu mereka akan memerlukan wahyu dari Tuhan untuk mengetahui apa yang baik dan apa yang jahat. Mereka perlu bergantung pada kuasa rohani Tuhan dari luar diri mereka untuk dapat melakukan apa yang betul.

Akibat Dosa

Dosa adalah satu kutukan yang membawa akibat yang mengerikan. Ia seperti tanah runtuhan salji yang besar-besaran. Ia bermula dari suatu yang dalam ketiadaan, lalu ia kemudian memecahkan dan meruntuhkan segala yang indah, berharga dan bermakna, dan memusnahkan kehidupan sepenuhnya. Hanya menunggu masa sahaja sebelum kuasa pemusnah ini dapat dilihat dengan jelas. Di mana ada pemikiran yang salah, ia secara automatik akan menyusul bahawa akan ada juga tingkah laku yang jahat. Dosa telah merobohkan semua jenis hubungan yang bermakna; ia hanya membawa kesengsaraan, penderitaan, perpisahan dan pelbagai komplikasi. Tindakan dalam memutuskan hubungan kita dengan Tuhan (iaitu dimensi menegak pada kewujudan kita) akan membawa beberapa pecahan mendatar. Berkata tidak kepada Tuhan berupa punca kepada banyak akibat dosa:

1. 	Putusnya hubungan kita dengan Tuhan membawa kepada putusnya hubungan dengan "diri sendiri." Oleh itu, tabiat Adam dan Hawa telah rosak akibat dosa. Mereka hidup dengan kesedaran bersalah, malu, serta dengan perasaan kehinaan dan kekalahan.

2. 	Dosa/penderhakaan membuat Adam dan Hawa takut kepada Tuhan dan bukannya membenarkan diri mereka menikmati satu persekutuan denganNya (Kej. 3:10).

3. 	Dosa/pencabulan telah menyebabkan Adam dan Hawa menyalahkan orang lain atas kegagalan mereka. Oleh itu, mereka mengalami hubungan yang terputus antara satu sama lain (Kej. 3:12, Kej. 4:5–8). Dosa telah menjauhkan diri mereka dari satu sama lain.

4. 	Dosa/ ketidaktaatan membawa kematian kepada keluarga manusia kerana hubungan Adam dan Hawa dengan Pemberi Hidup mereka telah musnah (Kej. 3:19).

5. 	Dosa/pelanggaran akan membuat pengalaman melahirkan dan membesarkan anak-anak satu pengalaman yang menyakitkan (Kej. 3:16).

6. 	Dosa/pelanggaran akan menjadikan perkahwinan sebagai tempat memperjuangkan penguasaan dan ketuanan dan bukannya hubungan yang penuh kasih sayang, penyayang, emosi dan intim antara pasangan heteroseksual yang setara (Kej. 3:16).

7. 	Dosa/pelanggaran akan menjadikan kerja sebagai pengalaman yang menyakitkan; berpeluh dan penat kerana bekerja untuk mencari nafkah akan menjadi sebahagian daripada kehidupan (Kej. 3:18).

8. 	Dosa/pelanggaran Adam dan Hawa mengakibatkan kerosakan pada perasaan baik mereka dan kehilangan keupayaan mereka untuk membezakan antara yang baik dan yang jahat (Kej. 3:5, 22).

9. 	Dosa/pelanggaran telah memutuskan hubungan Adam dan Hawa dengan alam semul jadi. Akibatnya, tanah akan menghasilkan semak dan duri (Kej. 3:18, Kej. 6:11).

10. 	Dosa/pelanggaran telah mengakibatkan berlakunya keganasan, kesakitan, kebencian, poligami, dsb. (lihat Kejadian 4–19). Untuk butiran lanjut mengenai topik sifat dosa, akibatnya, dan rancangan penebusan Tuhan, lihat Jirí Moskala, “Origin of Sin and Salvation According to Kejadian 3: A Theology of Sin,” in Salvation: Contours of Adventist Soteriology, edited by Martin F. Hanna, Darius W. Jankiewicz, and Yohanes W. Reeve (Berrien Springs, MI: Andrews University Press, 2018), ms. 119–143. Kejadian 3 adalah model untuk memahami sifat dosa dan keselamatan. Dalam satu bab ini, seluruh injil sudah wujud, seperti yang dilihat dalam kurnia kasih percuma yang telah mengalir dari Kalvari kepada Adam dan Hawa (Wahyu 13:8).

Penyelesaian Tuhan

Harapan muncul daripada semua keputusasaan. Di tengah-tengah kegelapan, keputusasaan, dan kutukan, Tuhan telah meemberikan satu jaminan masa depan untuk manusia, walaupun Adam dan Hawa tidak layak untuk hidup.

Pertama, Tuhan mencari Adam dan Hawa: “Di manakah engkau?” (Kej. 3:9). Soalan ini mempunyai pelbagai tujuan. Ia berfungsi: (1) sebagai jemputan untuk berdialog; (2) sebagai tawaran rahmat (Tuhan menangis untuk anak-anak-Nya yang hilang dan sesat untuk menyediakan penyelesaian yang sangat mahal kepada keadaan mereka); (3) untuk membantu mereka menyedari dan memahami sikap mereka terhadap Tuhan berikutan dosa mereka (iaitu, daripada menikmati kehadiran-Nya mereka bersembunyi daripada-Nya); dan (4) sebagai ujian pemeriksaan penghakiman yang diadakan kerana mereka dipertanggungjawabkan atas tindakan masa lalu mereka terhadap Tuhan sebagai Pencipta dan Hakim mereka.

Kedua, Tuhan menyediakan pakaian yang sebenar (Kej. 3:21). Memandangkan ketelanjangan pasangan pertama adalah lebih daripada suatu fenomena fizikal, maka ia mengikuti secara analogi bahawa pakaian Tuhan menggambarkan lebih daripada sekadar suatu pakaian fizikal. Tuhan memberi mereka pakaian daripada kulit haiwan yang Dia buat sendiri, dan dengan demikian Dia menutupi orang berdosa dengan jubah kebenaran-Nya (1 Kor. 1:30, 2 Kor. 5:21). Penyelesaian bagi masalah dosa ialah Mesias (Ef. 1:4, 1 Pet. 1:20). Pengampunan dan penebusan harus dijamin melalui pengorbanan Tuhan, yang digambarkan oleh kematian binatang yang kulitnya Adam dan Hawa pakai.

Ketiga, Tuhan telah mewujdukan  permusuhan antara kuasa yang baik dan yang jahat agar kita boleh membenci kejahatan (Kej. 3:15).

Keempat, Tuhan berjanji untuk mengutus Benih itu (Kej. 3:15) untuk mengalahkan musuh kita, Syaitan. Pernyataan Tuhan kepada ular terletak di tengah-tengah bab ini. Mesias akan menjadi Penebus dan Juruselamat manusia, dan kematian-Nya yang berkemenangan,  yang direncanakan, akhirnya akan memusnahkan Syaitan dan seterusnya semua orang dan segala-gala yang berkaitan dengannya. Mesias adalah Pemenang dan Dia akan memberikan kemenangan kepada semua yang berpaut pada-Nya (Rom. 8:1–4). Kemenangan terakhir dipastikan oleh-Nya (Wahyu 12:7–12; Wahyu 19:6, 7, 15–21; Yudas 24, 25).

#### Bahagian III: Penerapan Hidup

1.	Maut adalah realiti yang tidak dapat dielakkan, dan kehilangan orang tersayang adalah bahagian yang tidak dapat dielakkan dari dunia yang telah jatuh ini. Bagaimanakah kita boleh membawa harapan di tengah-tengah kekecewaan dan keputusasaan kepada mereka yang berduka?

2.	Bincangkan dengan kelas anda mengapa dosa kelihatan begitu menarik sebagai suatu yang menguntungkan, dan bukannya kerugian yang sebenarnya. Apakah antara sifat kejahatan yang sangat memperdayakan? Terangkan.

3.	Kita semua dihukum mati kerana kita berdosa (Rom. 3:23, Rom. 6:23). Bagaimanakah kematian Yesus di kayu salib mengalahkan kematian kedua supaya kita boleh hidup selama-lamanya?