---
title:  Akibat Dosa
date:  05/10/2022
---

`Berdasarkan kepada Kejadian 3:7–19 dan Roma 5:12, apakah di antara akibat utama pada dosa?`

Oleh kerana terpesona dengan kata-kata ular yang memujuk itu, Hawa tidak menjangkakan akibat dahsyat daripada jalan yang dia lalui. Dengan sendirinya, perbuatan memakan buah larangan itu tidaklah sepenting mana yang digambarkannya. Melalui tindakan ketidaktaatan seperti itu maka Hawa telah memusnahkan kesetiaannya kepada Tuhan dan meletakkan suatu bentuk kesetiaan yang baru kepada Syaitan.

Kejadian 3 menerangkan kejatuhan Adam dan Hawa dan beberapa akibatnya yang paling tragik. Dari perspektif teologi, kedua-dua mereka telah dikalahkan oleh theophobia (takut kepada Tuhan) dan menyembunyikan diri daripada-Nya (Kej. 3:8). Daripada penilaian psiko-sosial, mereka malu dengan diri mereka sendiri dan mula melemparkan tuduhan antara satu sama lain (Kej. 3:7, 9–13). Dari sudut fizikal, mereka akan berpeluh, berasa sakit, dan akhirnya mati (Kej. 3:16–19). Dan dari perspektif ekologi, dunia semula jadi telah merosot (Kej. 3:17, 18).

Taman Eden bukan lagi tempat yang indah dan menyenangkan seperti dahulu. “Ketika mereka menyaksikan pada bunga yang layu dan daun yang gugur tanda-tanda pertama kemerosotan, Adam dan pasangannya berkabung lebih dalam daripada orang yang masa kini berkabung atas kematian mereka. Kematian bunga yang rapuh dan halus sememangnya menjadi punca kesedihan; tetapi apabila pohon-pohon yang baik menggugurkan daunnya, pemandangan itu mengingatkan dengan jelas hakikat nyata bahawa kematian adalah sebahagian bagi setiap makhluk hidup.”—Ellen G. White, Patriarchs and Prophets, ms. 62.

Adam dan Hawa tidak mati serta-merta, dalam erti kata berhenti hidup, tetapi pada hari yang sama mereka menerima hukuman mati. Tuhan memberitahu Adam, “ ‘Dengan berpeluh engkau akan mencari makananmu, sampai engkau kembali lagi menjadi tanah, kerana dari situlah engkau diambil; sebab engkau debu dan engkau akan kembali menjadi debu.’ ” (Kej. 3:19). Kejatuhan telah membawa akibat yang tragik kepada semua bangsa manusia. Rasul Paulus menjelaskan bahawa “sama seperti dosa telah masuk ke dalam dunia oleh satu orang, dan oleh dosa itu juga maut, demikianlah maut itu telah menjalar kepada semua orang, kerana semua orang telah berbuat dosa” (Rom. 5:12, NRSV).

Hakikat yang menyedihkan dan menyakitkan ialah sama seperti yang telah dilakukan oleh manusia pada sepanjang zaman, kita hari ini mengalami akibat daripada apa yang berlaku di Taman Eden. Betapa bersyukurnya kita, oleh kerana Yesus dan salib maka kita mempunyai harapan untuk hidup kekal di dunia di mana dosa tidak akan bangkit lagi.

`Ketika kita merenungkan kepada pengalaman Hawa yang tragik itu, apakah pengajaran yang boleh kita pelajari daripadanya tentang akibat daripada perbuatan dosa kita sendiri?`