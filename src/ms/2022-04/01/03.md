---
title:  Kebebasan Memilih, Asas Bagi Kasih
date:  26/09/2022
---

`Sila baca 1 Yohanes 4:7–16. Apakah yang ayat ini katakan kepada kita  mengenai kebebasan memilih sebagai satu syarat dalam memupuk kasih?`

Bunga tiruan boleh menjadi suatu yang sangat cantik, tetapi ia tidak tumbuh dan mekar seperti bunga yang asli. Robot telah diprogramkan untuk bercakap dan melaksanakan banyak tugas, tetapi mereka tidak memiliki kehidupan mahupun emosi. Pada hakikatnya, kehidupan dan keinginan bebas adalah syarat yang sangat diperlukan bagi seseorang untuk menerima, memupuk dan berkongsikan cinta. Oleh itu, Tuhan kita yang penyayang menciptakan malaikat (termasuk Lusifer) dan manusia dengan memiliki kebebasan untuk membuat pilihan mereka sendiri, termasuk kemungkinan mengikuti jalan yang salah. Dalam erti kata lain, Tuhan menciptakan seluruh alam sebagai satu persekitaran yang sempurna dan harmoni untuk makhluk-Nya bertumbuh dalam kasih sayang dan kebijaksanaan.

Dalam 1 Yohanes 4:7–16, rasul Yohanes menekankan bahawa “Tuhan adalah kasih,” dan bahawa Dia menyatakan kasih-Nya kepada kita dengan menghantar Anak-Nya sendiri untuk mati bagi dosa kita. Akibatnya, kita harus mengungkapkan rasa syukur atas kasih-Nya yang tidak terhingga dengan mengasihi satu sama lain. Kasih seperti itu, yang berasal dari ilahi, akan menjadi bukti yang paling meyakinkan bahawa Tuhan tinggal di dalam kita dan bahawa kita tinggal di dalam Dia. Seruan untuk memantulkan kasih Tuhan antara satu sama lain hanya masuk akal jika ditujukan kepada makhluk yang boleh memilih untuk memupuk dan menyatakan cinta itu atau, berbeza dengan itu, memilih untuk menjalani kehidupan yang mementingkan diri sendiri. Walau bagaimanapun, kebebasan memilih dengan mudah boleh disalahgunakan, ia berupa satu hakikat menyedihkan yang ditunjukkan di dalam pemberontakan tragik oleh Lusifer di syurga.

Walaupun manusia menyedari kepentingan pada sifat kebebasan memilih, sesetengah orang masih tertanya-tanya, Jika Tuhan tahu bahawa Lusifer akan memberontak, mengapakah Tuhan mencipta dia? Adakah dengan penciptaan Lucsfer tidak menjadikan Tuhan sebagai yang bertanggungjawab atas asal-usul dosa?

Soalan ini boleh menjadi satu pertanyaan yang sangat sukar untuk menjawab, kerana ia bergantung kepada banyak faktor, termasuk apa sebenarnya yang dimaksudkan dengan perkataan "bertanggungjawab." Asal usul dan sifat dosa adalah misteri yang tidak dapat dijelaskan sepenuhnya oleh sesiapa pun.

Namun demikian, Tuhan tidak mentauliahkan kewujudan dosa; Dia hanya membenarkan kewujudannya, dan kemudian, di kayu salib, Dia meletakkan ke atas diri-Nya sendiri hukuman terakhir untuk dosa itu, sehingga membolehkan Dia, akhirnya, untuk menghapuskannya. Dalam semua renungan kita yang menyakitkan tentang kejahatan, kita tidak boleh lupa bahawa Tuhan Sendiri telah membayar harga tertinggi untuk kewujudan dosa dan kejahatan (lihat Mat. 5:43–48, Rom. 5:6–11), dan bahawa Dia telah menderita kerananya lebih daripada yang pernah kita alami.

`Kebebasan memilih, satu anugerah daripada Tuhan, adalah suci, tetapi datang dengan satu beban berat dengan akibat yang berkuasa, bukan sahaja untuk diri sendiri tetapi untuk orang lain juga. Dalam menggunakan sifat kebebasan memilih ini, apakah keputusan penting yang anda akan lakukan, dan apakah akibat daripada sebarang pilihan yang anda buat itu?`