---
title:  Ketidaksyukuran yang Misteri
date:  27/09/2022
---

`Sila baca Yehezkiel 28:12–19. Apakah yang kita dapat pelajari dari ayat ini mengenai asal usul misteri pada dosa?`

Sebahagian besar kandungan kitab Yehezkiel ditulis dalam bahasa simbolik akhir zaman. Dalam banyak keadaan, entiti tertentu (seperti manusia, haiwan dan objek) dan peristiwa tempatan digunakan untuk melambang dan menerangkan realiti kosmik dan/atau sejarah yang lebih luas. Dalam Yehezkiel 28:1–10, Tuhan berbicara mengenai raja Tirus (Tirus sendiri adalah sebuah kota pelabuhan Fenisia kuno yang makmur) sebagai seorang pemerintah yang kaya dan sombong yang hanya seorang “manusia” tetapi yang mengaku sebagai dewa dan bahkan duduk (dia mendakwa) di atas takhta dewa-dewa.

Kemudian, di dalam Yehezkiel 28:12–19, realiti sejarah ini menjadi sebuah analogi untuk menggambarkan kejatuhan asal Lusifer dari istana syurga. Oleh itu, raja Tirus, yang merupakan seorang manusia yang hidup  “di tengah-tengah lautan” (Yeh. 28:2, 8), kini melambangkan “kerub yang berjaga, digunung kudus Tuhan” (Yeh. 28:14) yang hidup “di taman Eden, iaitu taman Tuhan,” (Yeh. 28:13.

Satu pernyataan penting di dalam keseluruhan catatan itu terdapat di dalam Yehezkiel 28:15, yang mengatakan, “Engkau sempurna dalam perilakumu sejak hari engkau diciptakan sampai kezaliman didapati padamu.” (AVB). Oleh itu, dan yang penting, kesempurnaan Lusifer termasuk potensi kejahatan, potensi untuk melakukan salah, dan itu adalah kerana, sebagai makhluk bermoral, Lusifer memiliki kebebasan memilih, yang berupa sebahagian daripada makna untuk menjadi makhluk yang sempurna.

Dalam realitinya, Lusifer telah diciptakan sempurna—termasuklah keupayaannya untuk membuat pilihan bebas. Namun demikian, dengan menyalahgunakan kesempurnaan kebebasan memilih itu, dia menjadi rosak dengan mengganggap dirinya lebih penting daripada yang sebenarnya.

Oleh kerana dia tidak lagi berpuas hati dengan bagaimana Tuhan telah mencipta dan memuliakannya, maka Lusifer telah kehilangan sikap rasa syukurnya kepada Tuhan dan dia ingin menerima lebih banyak pengiktirafan daripada yang sepatutnya. Seperti yang sudah disebutkan, bagaimana hal ini boleh berlaku kepada makhluk malaikat yang sempurna yang tinggal di alam semesta yang sempurna adalah satu misteri.

“Dosa adalah satu perkara yang misteri dan tidak dapat dijelaskan. Tiada sebab untuk kewujudannya; dalam  berusaha untuk menjelaskannya adalah untuk memberi alasan untuknya, dan itu adalah untuk mewajarkannya. Dosa muncul dalam alam semesta yang sempurna, sesuatu yang terbukti tidak ada alasan untuknya.”—Ellen G. White, The Truth About Angels, ms. 30.

`Di dalam 1 Tesalonika 5:18, Paulus berkata “dalam segala hal” kita harus mengucap syukur. Bagaimanakah kata-kata ini dapat membantu kita untuk mengatasi sebarang perasaan tidak bersyukur dan bersikap penting diri terutama dalam masa kesukaran?`