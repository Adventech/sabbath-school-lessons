---
title:  Ciptaan, Satu Pernyataan Kasih
date:  25/09/2022
---

`Alam semula jadi dalam keadaan sekarang ini membawa satu mesej yang samar-samar yang mencampur-adukkan yang baik dan yang jahat. Pokok mawar yang berduri boleh mengeluarkan kuntum bunga ros yang indah dan harum tetapi juga duri yang berbahaya dan menyakitkan. Seekor burung taukan boleh menarik perhatian kita dengan keindahan warna bulunya dan kemudian mengecewakan kita apabila ia menyerang sarang burung lain dan memakan anak burung yang lemah. Malah manusia, yang mampu berbuat baik pada satu saat, boleh menjadi ganas, benci, bahkan bersikap kejam pada masa yang lain. Tidak hairanlah bahawa di dalam perumpamaan tentang gandum dan lalang, para hamba itu telah bertanya kepada pemilik ladang, “Tuan, bukankah benih baik, yang tuan taburkan di ladang tuan? Dari manakah lalang itu?” (Mat. 13:27) Lalu pemiliknya menjawab, “Seorang musuh yang melakukannya” (Mat. 13:28). Dalam hal yang sama, Tuhan telah menciptakan alam semesta dengan sempurna, tetapi musuh telah mencemarinya dengan benih dosa yang penuh misteri.`

`Sila baca 1 Yohanes 4:8, 16. Apakah yang kepastian bahawa “Tuhan itu kasih” beritahu kepada kita mengenai sifat aktiviti-Nya yang kreatif?`

Hakikat bahawa “Tuhan adalah kasih” (1 Yohanes 4:8, 16) menyampaikan sekurang-kurangnya tiga implikasi asas. Pertama, cinta pada hakikatnya tidak boleh wujud tertutup dengan sendirinya tetapi mesti dizahirkan. (Apakah jenis kasih jika tidak dinyatakan?) Kasih Tuhan dikongsi secara dalaman di antara Tiga Peribadi Ketuhanan, dan secara luaran di dalam hubungan-Nya dengan semua makhluk-Nya. Kedua, semua yang Tuhan lakukan adalah ungkapan kasih-Nya yang tidak bersyarat dan tidak berubah. Ini termasuklah karya ciptaan-Nya, tindakan penebusan-Nya dan juga pernyataan penghakiman hukuman-Nya. Sebenarnya, “Kasih Tuhan telah dinyatakan dalam keadilan-Nya sama seperti di dalam belas kasihan-Nya. Keadilan adalah asas takhta-Nya dan buah kasih-Nya.”—Ellen G. White, The Desire of Ages, ms. 762. Ketiga, oleh kerana Tuhan adalah kasih dan semua yang Dia lakukan mengungkapkan kasih-Nya, maka Dia tidak boleh menjadi asal usul dosa kerana dosa bertentangan langsung dengan karakter-Nya.

Namun, adakah Tuhan benar-benar perlu menciptakan alam semesta? Dari perpespektif kedaulatan-Nya, seseorang boleh berkata “Tidak,” kerana itu berupa satu keputusan dari pilihan-Nya yang bebas. Namun dari perspektif sifat-Nya yang pengasih, maka Dia inginkan satu alam semesta sebagai cara-Nya untuk menyatakan kasih-Nya itu. Betapa suatu hal yang menakjubkan bahawa Dia telah menciptakan suatu bentuk kehidupan, seperti manusia, yang bukan sahaja mampu merespon kepada kasih Tuhan tetapi juga mampu mengongsikan dan menyatakan kasih itu, bukan sahaja kepada Tuhan tetapi kepada orang lain juga. (Lihat juga Markus 12:30, 31.)

`Sila lihat di sekeliling dunia yang diciptakan ini. Dengan cara apakah anda dapat melihat di dalamnya satu pantulan mengenai kasih Tuhan, walaupun terdapat kerosakan akibat dosa? Bagaimanakah kita dapat belajar untuk mengambil pelajaran tentang pengharapan daripada ungkapan kasih Tuhan yang dinyatakan di dalam Penciptaan?`