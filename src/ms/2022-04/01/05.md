---
title:  Harga Keangkuhan
date:  28/09/2022
---

Dalam Kitab Suci, seseorang boleh melihat dua tema atau motif utama yang bersaing antara satu sama lain. Salah satunya ialah tema Salem, Gunung Sion, Yerusalem, dan Yerusalem Baru, yang menggambarkan kerajaan Tuhan. Yang lain ialah tema Babel dan Babilon, yang bermaksud domain palsu atau tiruan Syaitan. Beberapa kali Tuhan memanggil umat-Nya keluar dari Babilon pagan untuk melayani Dia di Tanah Perjanjian.

Sebagai contoh, Abram (kemudian Abraham) telah diminta untuk berpindah dari Ur, iaitu negeri orang Kasdim ke tanah Kanaan (Kej. 11:31–12:9). Pada penghujung era lama pembuangan mereka, bangsa Yahudi meninggalkan Babilon dan kembali ke Yerusalem (Ezra 2). Di dalam kitab Wahyu, umat Tuhan dipanggil keluar dari Babilon akhir zaman (Wahyu 14:8) untuk tinggal bersama-Nya pada akhirnya nanti di Gunung Sion dan Yerusalem Baru (Wahyu 14:1; Wahyu 21:1–3, 10).

`Sila baca Yesaya 14:12–15. Apakah akibat yang meluas yang dibawa oleh kesombongan Lusifer semasa berada di syurga kepada alam semesta dan kepada dunia ini?`

Di dalam Alkitab, kota Babilon melambangkan sebuah kuasa yang secara langsung menentang Tuhan dan kerajaan-Nya; dan raja Babilon (dengan kiasan khas kepada Nebukadnezar) menjadi satu simbol kesombongan dan keangkuhan. Tuhan telah menyatakan kepada Raja Nebukadnezar bahawa Babilon hanyalah kepala emas pada patung besar yang melambangkan satu turutan empayar (Dan. 2:37, 38). Ketika mencabar pernyataan Tuhan, raja itu telah membuat sebuah patung yang sepenuhnya diperbuat daripada emas—satu simbol yang mengatakan bahawa kerajaannya akan kekal selama-lamanya—dan malah mengarahkan semua orang menyembahnya (Daniel 3). Sama seperti dalam kes raja Tirus (Yeh. 28:12–19), raja Babilon juga berupa satu simbol bagi Lusifer.

Yesaya 14:3–11 menggambarkan kejatuhan raja Babilon yang angkuh dan menindas itu. Kemudian, Yesaya 14:12–15 beralih dari alam sejarah ke istana di syurga dan menyatakan bahawa suatu roh yang sombong dan angkuh yang serupa telah menyebabkan kejatuhan asal Lusifer. Ayat itu menjelaskan bahawa Lusifer merancang untuk meninggikan takhtanya di atas semua bala tentera syurga dan menjadikan dirinya “menyamai  Yang Maha Tinggi” (Yes. 14:14). Ini adalah permulaan kepada situasi baru dan yang bermusuhan di mana kasih sayang dan kerjasama Tuhan yang tidak mementingkan diri sendiri akan dicabar oleh sikap egoisme dan persaingan oleh Lusifer. Musuh tidak takut menuduh Tuhan tentang dirinya sendiri dan menyebarkan pembohongannya kepada warga malaikat yang lain. Di sinilah asal-usul misteri kejahatan itu di alam semesta.

`Mengapakah sangat mudah untuk berbangga dan bermegah dengan kedudukan atau pencapaian kita, atau kedua-duanya? Bagaimanakah sikap yang sentiasa memandang kepada salib boleh menghalang kita daripada jatuh ke dalam perangkap sedemikian?`