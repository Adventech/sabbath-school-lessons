---
title:  Penyebaran Ketidakpercayaan
date:  29/09/2022
---

`Sila baca Wahyu 12. Apakah yang diajarkan oleh bab ini tentang penyebaran pemberontakan dari syurga ke bumi?`

Kejatuhan Lusifer bukanlah satu pertembungan mudah mengenai suatu idea yang bercanggah. Wahyu 12 memberitahu kita bahawa satu peperangan besar telah berlaku di syurga di antara Lusifer dan malaikat-malaikatnya pada satu pihak dan Kristus dengan para malaikat-Nya pada pihak yang lain. Di dalam petikan ini, Lusifer disebut sebagai “naga besar,” “ular tua,” “Iblis dan Syaitan,” dan “pendakwa saudara-saudara kita” (Wahyu 12:9, 10). Kristus disebut sebagai “Mikhael” (Wahyu 12:7), yang bermaksud “yang seperti Tuhan.”

Berdasarkan satu bayangan yang merujuk kepada “Mikhael” sebagai “penghulu malaikat” (Yudas 9), sesetengah penterjemah percaya bahawa Dia hanyalah makhluk malaikat. Namun di dalam kitab Daniel, setiap penglihatan utama memuncak dengan Kristus dan kerajaan-Nya yang kekal—sebagai batu yang dipotong tanpa tangan (Dan. 2:34, 45), sebagai Anak manusia (Dan. 7:13), sebagai Putera tentera dan Putera raja-raja (Dan. 8:11, 25), dan sebagai Mikhael putera besar (Dan. 12:1). Oleh itu, kerana Malaikat Tuhan yang disebutkan itu adalah Tuhan itu Sendiri (Keluaran 3:1–6, Kis 7:30–33, dsb.), maka Mikhael itu mestilah Mahkluk Ilahi yang sama, iaitu, Kristus Sendiri.

Wahyu 12 memberikan gambaran umum tentang kontroversi yang berterusan ini, yang (1) bermula di syurga dengan pemberontakan Lusifer dan satu pertiga daripada malaikat syurga, (2) memuncak dengan kemenangan mutlak oleh Kristus di kayu salib, dan (3) masih berterusan menentang umat sisa Tuhan pada akhir zaman.

Dalam memperhatikan permulaan kepada kontroversi ini, Ellen G. White menjelaskan bahawa “Tuhan dalam belas kasihan-Nya yang besar pada sekian lamanya telah bersabar dengan Lusifer. Dia tidak serta-merta diturunkan dari kedudukannya yang tinggi ketika dia mula-mula melayani sifat ketidakpuasan di dalam hatinya, malah ketika dia mula mengemukakan tuntutan palsunya di hadapan para malaikat yang setia. Dia dikekalkan di syurga untuk waktu yang lama. Berulang kali dia ditawarkan pengampunan dengan syarat pertaubatan dan penyerahan.”—Ellen G. White, The Great Controversy, ms. 495, 496.

Kita tidak tahu berapa lama peperangan itu berlangsung di alam syurga. Apapun kedahsyatannya dan jangka masanya, aspek yang paling penting dari keseluruhan perjuangan ini ialah Syaitan dan para malaikatnya “tewas dalam peperangan. Dia dan malaikat-malaikatnya tidak dibenarkan tinggal di syurga lagi.” (Wahyu 12:8, AVB; lihat juga Lukas 10:18). Sudah tentulah bahawa masalahnya sekarang ialah, mereka datang ke sini, ke bumi ini.

`Apakah cara kita boleh melihat realiti pertempuran ini berlangsung di bumi? Apakah satu-satunya harapan kita untuk mengatasi musuh kita dalam pertempuran ini?`