---
title:  Komen Guru
date:  30/09/2022
---

**Ayat-ayat Utama**: Yesaya 14:12–15, Yehezkiel 28:11–19

#### Bahagian I: Gambaran Keseluruhan

Tuhan itu kasih. Daripada kasih ini, Dia mencipta alam semesta yang penuh dengan keharmonian, kedamaian, sukacita, dan lebih banyak lagi kasih. Dia memenuhi ruang alam semesta dengan makhluk yang diciptakan untuk bertumbuh dalam kebahagiaan, pelayanan dan kasih. Walau bagaimanapun, susunan yang sempurna ini telah diganggu oleh pemberontakan yang tidak logik di syurga terhadap Pencipta, yang dituduh sebagai menuntut ketaatan yang ketat. Selain itu, piawaian tinggi Pencipta itu ditafsirkan sebagai satu tuntutan oleh seorang zalim. Hukum kasih itu telah disalahtafsirkan sebagai satu sekatan kepada kebebasan. Akibatnya maka terjadilah peperangan di syurga (Wahyu 12:7).

Apa yang sebelum ini sukar dipercayai telah menjadi satu realiti yang tragik. Makhluk yang bijak dan cantik, kerub penjaga yang diurapi (Ibrani: kerub mimshakh hasokek; Yeh. 28:14), dipanggil “Lusifer, anak fajar” (Ibrani: helel ben shakhar; Yes. 14:12)—diterjemahkan juga sebagai “yang bercahaya,” “bintang fajar,” atau “anak fajar”—telah bangkit menentang Pencipta yang kekal, kudus, pengasih dan penyayang dan mengemukakan tuduhan yang tidak wajar untuk meninggikan dirinya sendiri. Lusifer yang memusatkan pada diri sendiri, daya tarikan, dusta, tipu daya, dan sikapnya yang mementingkan diri telah memecah-belahkan para malaikat dan memusnahkan kedamaian surga yang sempurna.

Tuhan, dalam kebijaksanaan-Nya yang maha kekal, bertindak balas dengan menghormati pilihan Lusifer, dengan demikian ia telah membolehkan semua makhluk pintar untuk memahami sifat jahat yang merosakkan, yang pada pandangan pertama boleh kelihatan menarik. Akhirnya, satu makhluk ciptaan telah menyerang Penciptanya lalu kacau-bilau pun lahirlah. Orang yang seharusnya melindungi kerajaan Tuhan dan hukumnya telah merobohkan prinsip penghormatan dan kasih sayangnya dengan cara yang licik sehinggakan malaikat pun menjadi keliru tentang kesetiaan mereka kepada Tuhan. Tuhan, dengan menerima pilihan individu, menunjukkan bahawa Dia menghormati kebebasan peribadi tetapi tidak boleh membenarkan kemusnahan kehidupan, nilainya dan prinsip kebaikan berlaku.

#### Bahagian II: Ulasan

Misteri Asal Mula Kejahatan

Asal usul kejahatan dikelilingi oleh salah satu teka-teki yang terbesar. Pada satu sudut adalah "misteri kedurhakaan" sedang bekerja (2 Tes. 2:7); dan pada sudut lain pula adalah “misteri kesalehan” (1 Tim. 3:16), yang membawa penyelesaian kepada masalah kejahatan. Kesombongan Lusifer telah dikalahkan oleh kerendahan hati Tuhan Yesus Kristus yang bertopengkan tubuh manusia (Flp. 2:6–11). Kerana kuasa moral-Nya dan kasih yang tidak mementingkan diri sendiri, Yesus telah memperoleh kemenangan atas Syaitan, walaupun secara fizikal Dia telah menjadi lemah.

Kejahatan adalah tidak rasional dan penuh dengan kekacauan; oleh itu, adalah mustahil untuk mencari penjelasan logik tentang kewujudannya. Tidak ada sebab untuk ia berlaku. Yesaya 14 menerangkan keadaan kejatuhan Syaitan (bukan puncanya), iaitu kesombongan, dan Yehezkiel hanya menyatakan bahawa kerub yang diurapi adalah sempurna/tidak bercela dari penciptaannya sehingga “kedurhakaan didapati” dalam dirinya (Yeh. 28:15). Dengan memisahkan dirinya dengan Tuhan maka Syaitan telah memutuskan hubungannya dengan Dia dan akibatnya dia telah memutuskan dirinya daripada satu-satunya Sumber kehidupan, yang mengakibatkan kematian. Semua makhluk, termasuk malaikat di syurga dan manusia di bumi, diciptakan dengan bergantung sepenuhnya kepada Tuhan. Hanya dengan mengekalkan satu hubungan kasih dan memupuk kehadiran Tuhan, risiko ketidaktaatan dan pemberontakan dihapuskan dan kehidupan yang berkelimpahan terjamin. Mengenal Tuhan dan sifat-Nya, menghargai kebaikan-Nya, dan memupuk sikap bersyukur adalah jalan yang menuju ke hadapan.

Tidak ada alasan mengapa pemberontakan berlaku di alam semesta yang sempurna yang ditadbir oleh kasih. Tidak ada kecacatan wujud yang memerlukan penambahbaikan pada gaya pemerintahan Tuhan. Kita mungkin menerangkan suatu keadaan, bila dan apa yang berlaku, tetapi kita tidak akan pernah dapat mencari justifikasi untuk pemberontakan itu, kerana tiada justifikasi untuknya wujud. Tuhan mengizinkan kejahatan kerana Dia telah memilih untuk mencipta bukan automaton atau robot tetapi makhluk yang memiliki kehendak bebas supaya mereka boleh mengasihi dengan bebas.

Tiada Dualisme Pada Yang Baik dan Jahat

Kita tidak percaya bahawa alam semesta diperintah oleh dua tuhan yang bertelagah: di satu pihak, Tuhan yang hidup, yang merupakan Tuhan yang baik; dan sebaliknya pada pihak sebelah, Lusifer, dewa kejahatan. Dualisme ini adalah asing kepada pernyataan alkitabiah dan tidak serasi dengan ajarannya. Kitab Suci membuktikan bahawa Tuhan menciptakan makhluk yang luar biasa mulia dan bijaksana, satu “gambaran kesempurnaan, penuh kebijaksanaan dan cantik sempurna.” [Yeh. 28:12, AVB]) yang kemudiannya memberontak terhadap Tuhan. Oleh itu, Lusifer, ciptaan Tuhan yang tidak bercela, menjadi Syaitan. Rasul Yohanes menggambarkan musuh dalam istilah berikut: “ular tua, yang disebut Iblis atau Syaitan, yang menyesatkan seluruh dunia” (Wahyu 12:9). Betapa suatu pemikiran yang luar biasa dan mengejutkan! Orang yang berada di hadapan Tuhan, yang berada di Eden syurgawi di tempat kudus selestial, orang itu sendiri telah memberontak terhadap Tuhan yang pengasih. Tindakannya yang menakjubkan terhadap Penciptanya kelihatan suatu yang tidak betul: ciptaan yang berani menentang Raja dan Panglimanya.

Oleh itu sesuatu yang sangat misteri telah berlaku. Orang yang diciptakan sempurna, yang dikurniakan banyak talenta, yang memegang kedudukan tertinggi di syurga selepas Kristus, berbalik menentang Penciptanya. Nabi Yehezkiel menyatakan: “Engkau tak bercela di dalam tingkah lakumu sejak hari penciptaanmu sampai terdapat kecurangan padamu” (Yeh. 28:15). Sungguh satu paradoks! Kerub penjaga, bukannya melindungi perintah Tuhan, tetapi dia melanggar hukum-Nya.  Haruslah diingatkan bahawa di dalam Alkitab seseorang akan menemukan kerub dalam Yehezkiel 1 dan 10 (empat makhluk hidup adalah kerub, lihat Yeh. 10:15), dan mereka berkait rapat dengan Tuhan, menemani-Nya dalam perjalanan-Nya masuk dan keluar dari bait suci Yerusalem (Yeh. 10:4, 5; Yeh. 11:22, 23). Di dalam khemah suci, kerub penjaga berada di Tempat Maha Kudus di atas tutup pendamaian yang di bawahnya terletak Dekalog - Hukum Sepuluh,  (Keluaran 25:18–22). Kerubim melambangkan perlindungan kepada peraturan pemerintahan dan hukum Tuhan. Namun, Lusifer telah menyalahgunakan kedudukan istimewanya itu untuk melawan kuasa Tuhan.

Aktiviti Lusifer

Yehezkiel 28:15 menyatakan bahawa pada kerub yang diurapi itu telah didapati "kecurangan" (LAI) atau "kezaliman" (AVB). Istilah Ibrani ialah ‘avelah, yang bermaksud “tidak adil” atau “tidak benar”. Orang yang sempurna dan yang harus menjaga keutuhan hukum Tuhan untuk menjamin pemerintahan surga sedang menuduh Tuhan sebagai tidak baik dan tidak benar, iaitu tidak adil. Suatu tuduhan yang sangat tidak adil! Istilah “dagang” (Yeh. 28:16) adalah dalam bahasa Ibrani rekulah dan berasal dari akar kata rakal, yang bermaksud “berkeliling”, atau “pergi dari seorang kepada seorang yang lain,” sama ada untuk (1) berdagang atau (2) bergosip/ memfitnah. Konteksnya menunjukkan bahawa perdagangan atau perniagaan bukanlah yang dimaksudkan di sini kerana ia akan menjadi satu-satunya tempat dalam Alkitab Ibrani di mana perdagangan akan menjadi suatu dosa dan itu tidak masuk akal. Oleh itu, perkataan itu lebih menunjukkan bahawa kerub penjaga sedang berkeliling dan bergosip tentang Tuhan, menuduh Dia melakukan ketidakadilan, bergosip tentang watak-Nya dan menyebarkan dusta. Lusifer telah menaburkan sikap tidak yakin dan tidak percaya dan telah membawa orang lain menjauh dari percaya dan mengikuti Tuhan yang pengasih. Yesaya menerangkan motif Lusifer dari segi kebanggaan. Keangkuhannya begitu kuat sehingga dia ingin setara dengan Tuhan, duduk di atas takhta Tuhan, menjadikan dirinya raja dan mengangkat dirinya kepada kedudukan dewa (Yes. 14:13). Keangkuhan yang sukar dipercayai!

Nabi Yesaya menggambarkan kejatuhan Lusifer dari syurga sebagai tel;ah terjadi pada masa lalu (Yes. 14:12). Yehezkiel menyatakan bahawa dia telah “dibuang dari gunung Tuhan” [Yeh. 28:16]). Kemudian Yehezkiel menyatakan apa yang berlaku di dalam hati Lusifer, iaitu, bagaimana dia berdosa dalam fikirannya dengan memupuk sikap angkuh. Sila perhatikan dengan teliti sifat pada lima pernyataan besar “Aku” darinya: (1) “Aku hendak naik ke langit; (2) “Aku hendak mendirikan takhtaku mengatasi bintang-bintang Tuhan; (3) “Aku hendak duduk di atas bukit pertemuan; (4) “Aku hendak naik mengatasi ketinggian awan-awan; “Aku hendak menyamai Yang Mahatinggi” (Yes. 14:13, 14). Sikap mengangkat diri sendiri di dalam hati Lusifer ini ditegaskan dalam Yehezkiel 28:17: “Engkau sombong kerana kecantikanmu, hikmatmu kaumusnahkan demi semarakmu.” Akhirnya, selepas memuliakan diri ini, maka kepenuhan kehancurannya dinyatakan dalam bentuk masa hadapan: “Ke dalam dunia orang mati engkau diturunkan, ke tempat yang paling dalam di liang kubur” (Yes. 14:15). Nabi Yehezkiel juga berkata bahawa Tuhan akan memusnahkan Lusifer, yang menjadi Syaitan, iaitu si musuh. Kemusnahannya sangat pasti sehingga Yehezkiel menggunakan istilah nubuatan untuk menyatakan kepastian itu: “Maka Aku menyalakan api dari tengahmu yang akan memakan habis engkau. Dan Kubiarkan engkau menjadi abu di atas bumi di hadapan semua yang melihatmu…. Akhir hidupmu mendahsyatkan dan lenyap selamanya engkau.” (Yeh. 28:18, 19).

Hanya Bergantung Kepada Tuhan Yang Membawa Kemenangan\

Haruslah sentiasa diingati, bahawa Syaitan tidak boleh dikalahkan dengan hujah atau kuasa, tetapi hanya oleh seseorang yang “lebih lemah” daripadanya. Ini adalah sebab nya untuk Inkarnasi itu terjadi. Di dalam kitab Wahyu, naga dan pelbagai binatang itu telah dikalahkan oleh Anak Domba, yang sama sekali tidak pernah didengar di dalam alam semula jadi. Tetapi kekuatan moral kasih dan kebenaran Kristus telah menakluki dunia dan telah menang atas Syaitan dan kuasanya. Yesus, yang dilahirkan sebagai manusia yang rapuh, telah mengalahkan Syaitan oleh kemurnian, ketaatan dan penyerahan sepenuh-Nya kepada Bapa. Kehidupan-Nya yang tidak berdosa dan tidak mementingkan diri sendiri, penderitaanNya bagi pihak kita dan kemenangan kematianNya di kayu salib telah mengutuk dan membinasakan Syaitan. Sekarang tinggal menunggu masa sahaja sehingga hukuman mati ke atas Syaitan dilaksanakan dan kontroversi besar ini berakhir.

#### Bahagian III: Penerapan Hidup

Fikirkan mengenainya dan jawab soalan berikut:

1. Mengenai asal usul kejahatan: Mengapakah Tuhan yang pengasih dan penyayang membenarkan kejahatan wujud? Adakah Tuhan bertanggungjawab atas kewujudan kejahatan? Terangkan. Mengapakah Tuhan memutuskan dalam kebijaksanaan-Nya yang tidak terhingga untuk tidak memusnahkan Lusifer dengan serta-merta apabila pada mulanya idea-idea yang jahat muncul di dalam hatinya? Atau mengapakah Tuhan tidak memusnahkan Lusifer sejurus selepas dia mula bekerja secara rahsia menentang kerajaan Ilahi, dengan itu menghalang pemberontakan daripada merebak secara meluas?

2. Mengenai gambaran tentang apa yang berlaku di syurga: Dalam apakah istilah lain yang anda boleh gambarkan kesombongan dan tindakan Lusifer? Siapakah yang paling menderita dalam situasi pemberontakan ini? Adakah kemungkinan Tuhan boleh bertindak dalam cara yang lain terhadap Syaitan untuk mendapatkan penyelesaian yang berkekalan terhadap kewujudan kejahatan? Berikan alasan untuk jawapan anda. Bagaimanakah Syaitan dikalahkan?

3. Berkenaan mengatasi kesombongan: Kisah Lusifer adalah satu amaran yang serius bagi kita untuk tidak terjerumus ke dalam aktiviti dan tingkah laku yang salah. Jika kesombongan itu memperdayakan, bagaimanakah kita boleh berjaga-jaga supaya kita tidak terjerumus ke dalam perangkap mautnya dan tertipu dengan “kemuliaan” dan kejayaannya? Jelaskan bagaimana iri hati, mementingkan diri sendiri, dan kesombongan berjalan seiring dalam memusnahkan satu hubungan yang bermakna.

4. Berkenaan mengubah tingkah laku seseorang: Bagaimanakah anda boleh membantu seseorang yang bersikap sombong—yang tidak mendengar alasan, dikuasai oleh kemegahan diri dan bersikap mementingkan diri sendiri dan hanya melihat diri mereka sendiri dan kepentingan mereka sendiri—agar mereka merendahkan diri? Bagaimanakah anda boleh menjadi pendamai atau agen perdamaian untuk mengubah satu suasana berbahaya yang di sekeliling anda dan membawa penyelesaian di tengah-tengah ketegangan, iri hati, salah faham dan tuduh-menuduh?