---
title:  Penjelmaan Semula
date:  06/12/2022
---

Tanggapan pagan tentang jiwa yang abadi memberikan asas kepada teori mengenai penjelmaan semula atau transmigrasi jiwa yang tidak berdasarkan Alkitab. Teori ini telah diterima pakai oleh beberapa agama utama di dunia. Walaupun kebanyakan orang Kristian percaya kepada kewujudan jiwa abadi yang tinggal di syurga atau neraka yang kekal selepas kematian, mereka yang percaya kepada penjelmaan semula berpendapat bahawa jiwa abadi seperti itu melalui banyak kitaran kematian dan kelahiran semula di bumi ini.

Bagi sesetengah orang, penjelmaan semula dianggap sebagai satu proses evolusi rohani yang membolehkan roh mencapai tahap pengetahuan dan moral yang lebih tinggi dalam perjalanannya ke arah kesempurnaan. Orang Hindu percaya bahawa jiwa abadi itu akan melalui satu perkembangan kesedaran atau "samsara" pada enam kelas kehidupan: akuatik, tumbuhan, reptilia dan serangga, burung, haiwan dan manusia, termasuklah warga syurga.

`Sila baca Ibrani 9:25–28 dan 1 Petrus 3:18. Jika Yesus mati hanya “sekali” (Ibr. 9:28, 1 Ptr. 3:18) dan begitu juga semua manusia mati hanya “sekali” (Ibr. 9:27), mengapa sesetengah orang yang mengaku Kristian percaya mengenai beberapa bentuk penjelmaan semula?`

Ramai orang tidak percaya pada apa yang mereka harus percaya tetapi mereka percaya pada apa yang mereka mahu percaya. Jika satu teori akan membawa kepada mereka satu kewujudan kedamaian dan keselesaan, maka itu sudah cukup untuk menyelesaikan hujah itu untuk mereka. Tetapi bagi mereka yang memandang kepada Alkitab dengan serius maka tidak ada jalan untuk mereka menerima teori penjelmaan semula.

Pertama, teori ini bercanggah dengan ajaran Alkitab tentang kefanaan “jiwa” dan kebangkitan tubuh (1 Tes. 4:13–18).

Kedua, ia menafikan doktrin keselamatan melalui kasih karunia oleh iman terhadap pekerjaan penebusan Yesus Kristus (Ef. 2:8–10) dan menggantikannya dengan perbuatan manusia.

Ketiga, teori itu bercanggah dengan ajaran Alkitab bahawa takdir kekal ditentukan selama-lamanya oleh keputusan seseorang dalam kehidupan sekarang ini (Mat. 22:1–14, Mat. 25:31–46).

Keempat, teori ini meremehkan makna dan relevan pada Kedatangan Kristus yang Kedua Kali (Yohanes 14:1–3).

Kelima, teori ini mencadangkan kononnya ada peluang selepas kematian bagi seseorang yang masih dapat bergelut dengan perangkap hidupnya sendiri sekarang ini. Teori yang tidak mengikut Alkitab (Ibr. 9:27).

Pendek kata, tidak ada tempat untuk idea penjelmaan semula dalam kepercayaan Kristian.