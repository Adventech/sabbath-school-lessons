---
title:  Sejak Dunia Dijadikan
date:  30/10/2022
---

`Sila baca Wahyu 13:8, Kisah 2:23, dan 1 Petrus 1:19, 20. Bagaimanakah Kristus boleh dianggap sebagai “disembelih sejak dunia dijadikan” (terjemahan dari NKJV)?`

“Semua orang yang diam di bumi akan menyembah Dia, yang namanya tidak tertulis dalam Kitab Kehidupan Anak Domba yang disembelih sejak dunia dijadikan.” (Wahyu 13:8, Terjemahan daroi NKJV). Apa yang penting di sini bagi kita ialah idea tentang Kristus “disembelih sejak dunia dijadikan.” Jelas sekali, kita mesti memahami ini dalam erti kata simbolik (kitab Wahyu penuh dengan simbol), kerana Kristus tidak disalibkan sehingga beribu-ribu tahun selepas Penciptaan bumi. Apa yang dikatakan oleh teks ini ialah bahawa rencana keselamatan telah dilaksanakan sebelum penciptaan dunia. Dan inti kepada rencana itu ialah kematian Yesus, Anak Domba Tuhan, di atas kayu salib.

`Sila baca Titus 1:2. Apakah yang ayat ini ajarkan kepada kita tentang berapa lama dahulu rancangan keselamatan, yang berpusat pada kematian Kristus, telah dilaksanakan?`

“Rencana untuk penebusan kita bukanlah suatu yang difikirkan kemudian, rencana yang dirumuskan selepas kejatuhan Adam. . . . Ia adalah penyingkapan prinsip-prinsip yang telah menjadi asas takhta Tuhan sejak dari zaman kekekalan.”—Ellen G. White, The Desire of Ages, ms. 22.

Rancangan itu telah dinyatakan terlebih dahulu kepada Adam dan Hawa di Taman Eden (Kejadian 3:15, 21), dan ia dilambangkan dengan setiap pengorbanan darah pada sepanjang zaman Perjanjian Lama. Sebagai contoh, semasa menguji iman Abraham, Tuhan menyediakan seekor domba jantan untuk dikorbankan sebagai menggantikan Ishak (Kej. 22:11–13). Penggantian ini melambangkan lebih jelas lagi sifat penggantian di dalam korban pendamaian Kristus di atas kayu salib.

Oleh itu, pusat kepada keseluruhan rencana keselamatan adalah kematian Yesus yang menggantikan kematian manusia, yang dilambangkan selama berabad-abad oleh haiwan yang dikorbankan, yang setiap satunya berupa  simbol kepada kematian Yesus di kayu salib sebagai “Anak Domba Tuhan, yang menghapuskan dosa dunia” (Yohanes 1:29).

`Pengorbanan haiwan adalah mengerikan dan berdarah—itulah hakikatnya. Namun mengapakah kengerian dan pertumpahan darah ini tepat sekali dengan maksudnya, yang mengajar kita tentang kematian Kristus yang menggantikan kita dan betapa dahsyatnya dosa?`