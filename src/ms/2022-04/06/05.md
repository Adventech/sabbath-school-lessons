---
title:  Dia Telah Mati Untuk Kita
date:  02/11/2022
---

`Sila baca Yohanes 3:14–18 dan Roma 6:23. Apakah yang ayat-ayat ini ajarkan kepada kita yang kematian Kristus telah dicapai bagi kita?`

Ketika Yesus tiba di Sungai Yordan untuk dibaptis, Yohanes Pembaptis telah berseru, “Lihatlah! Anak Domba Tuhan yang menghapuskan dosa dunia!’” (Yohanes 1:29). Kenyataan ini memperakui Kristus sebagai Anak Domba Tuhan, yang kepada-Nya dilambangkan oleh semua upacara pengorbanan di dalam Perjanjian Lama.

Namun korban binatang tidak dapat menghapuskan dosa dengan sendirinya (Ibr. 10:4). Ia hanya memberikan pengampunan bersyarat bergantung pada keberkesanan korban masa depan Kristus di kayu salib. “Tetapi jika kita mengakui dosa kita kepada Tuhan, Dia akan menepati janji-Nya dan melakukan apa yang adil. Dia akan mengampunkan dosa kita dan membersihkan kita daripada segala perbuatan yang salah” (1 Yohanes 1:9, ABB).

`Sila baca Yohanes 3:16, 17. Apakah harapan besar yang boleh kita ambil daripada ayat ini, terutamanya apabila anda betul-betul merasakan bahawa anda layak dihukum kerana sesuatu yang anda telah lakukan?`

Fikirkan apa maksud semua ini. Yesus, yang menciptakan alam semesta (Yohanes 1:1–3), telah mempersembahkan diri-Nya bagi setiap kita sebagai korban untuk dosa kita, semuanya supaya kita tidak perlu dihukum kerana apa yang kita boleh dihukum dengan adil. Inilah janji besar pada Injil.

Yesus Kristus menyatakan bahawa “Tuhan sangat mengasihi orang di dunia ini sehingga Dia memberikan Anak-Nya yang tunggal” untuk mati bagi kita (Yohanes 3:16, ABB). Tetapi kita tidak boleh lupa bahawa Kristus menawarkan diri-Nya secara sukarela bagi pihak kita (Ibr. 9:14). Luther merujuk kepada salib sebagai “mezbah di mana Dia [Kristus], yang dihanguskan oleh api kasih yang tidak terhingga yang menyala di dalam hati-Nya, telah mempersembahkan pengorbanan tubuh dan darah-Nya yang hidup dan kudus kepada Bapa dengan doa pengantaraan yang bersungguh-sungguh, seruan yang nyaring dan air mata yang panas dan cemas (Ibr. 5:7).”—Luther's Works, vol. 13 (St. Louis, MO: Concordia Publishing House, 1956), ms. 319. Kristus mati sekali untuk segala-galanya (Ibr. 10:10) dan sekali untuk selama-lamanya (Ibr. 10:12), kerana pengorbanan-Nya adalah mencukupi dan tidak pernah kehilangan kuasanya.

Adalah lagi petikan tambahan: “Jika hanya ada satu jiwa yang tidak menerima Injil kasih karunia-Nya maka untuk menyelamatkan orang itu Kristus akan memilih hidup-Nya yang penuh jerih payah dan penghinaan dan kematian-Nya yang penuh rasa malu.”—Ellen G. White, The Ministry of Healing, ms. 135.

`Sila baca Yohanes 3:16 sekali lagi dengan menggantikan perkataan “orang di dunia” dan “sesiapa sahaja yang percaya” dengan nama anda. Bagaimanakah anda boleh belajar, detik demi detik, terutamanya apabila anda digoda untuk berbuat dosa, dalam menjadikan janji indah ini menjadi milik anda?`