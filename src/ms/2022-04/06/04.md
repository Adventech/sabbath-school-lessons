---
title:  “Sudah Selesai!”
date:  01/11/2022
---

`Sila baca Yohanes 19:1–30. Apakah mesej penting untuk kita di dalam kenyataan Yesus yang berbunyi, “Sudah Selesai”?`

Akhirnya, detik-detik penting untuk Kristus, untuk manusia dan untuk seluruh alam semesta telah tiba. Dengan penderitaan yang mendalam, Dia berjuang melawan kuasa kegelapan. Perlahan-lahan Dia berjalan melalui Taman Getsemani, melalui ujian-Nya yang tidak adil dan sehingga di atas Bukit Kalvari. Malaikat jahat cuba mengalahkan Dia. Semasa Yesus tergantung di atas kayu salib, ketua imam, ahli Taurat dan para tua-tua mengejek Dia dengan berkata, “Dia menyelamatkan orang lain, tetapi tidak dapat menyelamatkan dirinya sendiri! Bukankah dia raja orang Israel? Jika dia turun dari salib sekarang, kami akan percaya kepadanya!” (Mat. 27:42, ABB).

Bolehkah Kristus turun dari salib dan menyelamatkan diri-Nya? Ya, Dia boleh berbuat demikian tetapi tidak sanggup melakukannya. Kasih-Nya yang tidak bersyarat kepada semua bangsa manusia, termasuk para pencemooh itu, tidak mengizinkan Dia untuk berputus asa. Sebenarnya, “orang yang mengejek itu adalah antara mereka yang hendak diselamatkan-Nya; dan Dia tidak dapat turun dari kayu salib untuk menyelamatkan diri-Nya, kerana Dia ditahan, bukan oleh paku, tetapi oleh kehendak-Nya untuk menyelamatkan mereka.”—Alfred Plummer, An Exegetical Commentary on the Gospel According to S. Matthew (London: Elliot Stock, 1910), ms. 397.

Di sini, di dalam penderitaan Kristus, Yesus telah mengalahkan kerajaan Syaitan, walaupun Syaitanlah yang telah menghasut peristiwa yang membawa kepada salib, termasuk pengkhianatan Yudas (Yohanes 6:70; Yohanes 13:2, 27). “Entah bagaimana, dalam cara yang tidak cuba digambarkan oleh Penginjil, kematian Yesus adalah perbuatan Syaitan dan juga satu tindakan di mana Yesus beroleh kemenangan ke atas Syaitan.”—George E. Ladd, A Theology of the New Testament, rev. ed. (Cambridge, UK; Lutterworth Press, 1994), ms. 192.

Ketika berseru dari atas kayu salib, “Sudah selesai” (Yohanes 19:30), Kristus menyiratkan bukan sahaja bahawa penderitaan-Nya telah berakhir, tetapi khususnya bahawa Dia telah memenangi kontroversi kosmik-bersejarah yang besar terhadap Iblis dan kuasa jahatnya. “Semua yang di syurga telah menang di dalam kemenangan Juruselamat. Syaitan telah dikalahkan, dan dia tahu bahawa kerajaannya telah hilang.”—Ellen G. White, The Desire of Ages, ms. 758.

Adalah sukar untuk memahami sepenuhnya kontras yang menakjubkan di sini: di dalam penghinaan mengaibkan sepenuhnya terhadap Anak Tuhan maka telah Dia menang, untuk kita dan untuk alam semesta, satu kemenangan yang paling besar dan paling mulia.

`Fikirkan tentang betapa buruknya dosa yang memerlukan kematian Kristus untuk menebusnya. Apakah yang harus diajarkan kepada kita oleh kebenaran ini tentang betapa sia-sianya pekerjaan kita secara sendiri untuk mencapai pahala di hadapan Tuhan? Lagipun, apakah yang boleh kita lakukan untuk menambah kepada apa yang telah Kristus lakukan untuk kita? Bawa jawapan anda ke kelas pada hari Sabat.`