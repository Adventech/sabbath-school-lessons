---
title:  “Jiwa Yang Berdosa Akan Mati”
date:  10/10/2022
---

`Sila baca Yehezkiel 18:4, 20 dan Matius 10:28. Bagaimanakah ayat-ayat ini dapat membantu kita memahami sifat jiwa manusia?`

Kehidupan manusia di dunia yang penuh dosa ini adalah rapuh dan bersifat sementara (Ya. 40:1–8). Tiada apa-apa yang dijangkiti oleh dosa boleh kekal secara semula jadi. “Sebab itu, sama seperti dosa telah masuk ke dalam dunia oleh satu orang, dan oleh dosa itu juga maut, maka maut itu telah menjalar kepada semua orang, kerana semua orang telah berbuat dosa” (Rom. 5:12). Kematian adalah akibat semula jadi dari dosa yang mempengaruhi semua kehidupan di sini.

Mengenai perkara ini, terdapat dua konsep alkitabiah yang penting. Salah satunya ialah manusia dan haiwan sama-sama mati. Seperti yang dinyatakan oleh Raja Salomo, “ ‘Kerana nasib manusia adalah sama dengan nasib binatang, nasib yang sama menimpa mereka; sebagaimana yang satu mati, demikian juga yang lain. Kedua-duanya mempunyai nafas yang sama, dan manusia tak mempunyai kelebihan atas binatang, kerana segala sesuatu adalah sia-sia. Kedua-duanya menuju satu tempat; kedua-duanya terjadi dari debu dan kedua-duanya kembali kepada debu’” (Pkh. 3:19, 20).

Konsep kedua ialah kematian fizikal seseorang membayangkan berhentinya kewujudannya sebagai jiwa yang hidup (Ibr. nephesh). Dalam Kejadian 2:16, 17, Tuhan telah memberi amaran kepada Adam dan Hawa bahawa jika mereka berdosa, dengan memakan buah dari pohon pengetahuan tentang yang baik dan yang jahat maka mereka akan mati.

`Ketika menggemakan amaran ini, Tuhan memperkasakan hal yang dimaksudkan dalam Yehezkiel 18:4, 20: “‘Jiwa yang berdosa akan mati.’” Kenyataan ini mempunyai dua implikasi utama. Satu ialah kerana semua manusia adalah berdosa, kita semua berada di bawah proses penuaan dan kematian yang tidak dapat dielakkan (Rom. 3:9–18, 23). Implikasi yang satu lagi ialah konsep alkitabiah ini membatalkan tanggapan popular tentang keabadian semula jadi jiwa yang sepatutnya. Jika jiwa itu kekal dan wujud hidup di alam lain selepas kematian, maka kita tidak benar-benar mati, bukankah demikian?`

Sebaliknya, penyelesaian alkitabiah untuk dilema kematian bukanlah jiwa tanpa tubuh yang berhijrah sama ada ke syurga atau ke api penyucian, atau bahkan ke neraka. Penyelesaiannya sememangnya kebangkitan terakhir bagi mereka yang mati dalam Kristus. Seperti yang dinyatakan oleh Yesus dalam khutbah-Nya tentang Roti Kehidupan, “Sebab inilah kehendak Bapa-Ku, yaitu supaya setiap orang, yang melihat Anak dan yang percaya kepada-Nya beroleh hidup yang kekal, dan supaya Aku membangkitkannya pada akhir zaman” (Yohanes 6:40).

`Mengapakah jaminan mengenai Kedatangan Kedua, yang dipastikan oleh kedatangan Kristus yang pertama (kerana, apa gunanya Kedatangan Kristus yang Pertama tanpa Kedatangan yang Kedua?), begitu penting kepada semua yang kita percayai? Apakah harapan kita tanpa janji kedatangan-Nya kembali?`