---
title:  “Roh Kembali Kepada Tuhan”
date:  11/10/2022
---

`Sila baca Kejadian 2:7 dan Pengkhotbah 12:1–7. Apakah perbezaan yang dapat anda lihat antara kedua-dua petikan alkitabiah ini? Bagaimanakah ia dapat membantu kita untuk memahami dengan lebih baik keadaan manusia semasa kematian? Lihat juga Kejadian 7:22.`

Sebagaimana sudah kita lihat, Alkitab mengajar bahawa manusia adalah jiwa (Kej. 2:7), dan jiwa tidak lagi wujud apabila badan mati (Yeh. 18:4, 20).

Tetapi bagaimana dengan “roh”? Adakah ia tidak kekal sedar walaupun selepas kematian badan? Ramai orang Kristian percaya begitu dan mereka juga cuba untuk membenarkan pandangan mereka dengan memetik Pengkhotbah 12:7, yang mengatakan, “Debu kembali menjadi tanah seperti semula dan roh kembali kepada Tuhan yang mengaruniakannya.” Tetapi pernyataan ini tidak menunjukkan bahawa roh orang mati tetap sedar di hadapan Tuhan.

Pengkhotbah 12:1–7 dalam istilah yang agak dramatik menggambarkan proses penuaan yang berakhir dengan kematian. Ayat 7 merujuk kepada kematian sebagai pembalikan proses penciptaan yang disebutkan dalam Kejadian 2:7. Seperti yang telah dinyatakan, pada hari keenam minggu Penciptaan “TUHAN Tuhan membentuk manusia dari debu tanah, dan menghembuskan nafas kehidupan ke dalam hidungnya; dan manusia menjadi makhluk hidup” (Kej. 2:7). Tetapi sekarang, Pengkhotbah 12:7 memberitahu kita bahawa “Debu kembali menjadi tanah seperti semula dan roh kembali kepada Tuhan yang mengaruniakannya.” Jadi, nafas kehidupan yang dihembuskan Tuhan ke dalam lubang hidung Adam, dan yang Dia telah sediakan kepada semua manusia lain, kembali kepada Tuhan atau, dengan kata lain, berhenti mengalir ke dalam dan melalui mereka.

Kita harus ingat bahawa Pengkhotbah 12:7 menerangkan proses kematian semua manusia dan mejelaskannya tanpa membezakan antara orang yang benar dan orang yang jahat. Jika roh yang dikatakan semua orang yang mati itu terselamat sebagai entiti yang sedar di hadapan Tuhan, maka adakah roh orang jahat bersama Tuhan? Idea ini tidak selaras dengan keseluruhan pengajaran Kitab Suci. Kerana proses kematian yang sama berlaku kepada manusia dan haiwan (Pkh. 3:19, 20), kematian adalah tidak lain daripada berhenti wujud sebagai makhluk hidup. Seperti yang dinyatakan oleh pemazmur, “Apabila Engkau menyembunyikan wajah-Mu, mereka terkejut; apabila Engkau mengambil roh mereka, mereka mati binasa dan kembali menjadi debu” (Mzm. 104:29).

`Kita sering mengatakan bahawa kematian hanyalah sebahagian daripada kehidupan. Mengapa pandangan begitu sangat salah? Kematian adalah lawan kehidupan, ia adalah musuh kehidupan. Maka, apakah harapan besar yang terdapat dalam ayat ini: “Musuh terakhir yang akan dibinasakan ialah maut” (1 Kor. 15:26)?`