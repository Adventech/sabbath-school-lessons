---
title:  “Satu Mahkluk Yang Hidup”
date:  09/10/2022
---

`Sila baca Kejadian 1:24–27 and Kejadian 2:7, 19. Apakah persamaan dan perbezaan yang anda boleh lihat di antara cara Tuhan menciptakan haiwan dan manusia? Apakah yang Kejadian 2:7 beritahukan kepada kita mengenai sifat manusia?`

Kisah dalam Kejadian menyatakan bahawa pada hari keenam minggu Penciptaan Tuhan menghidupkan haiwan darat dan pasangan manusia pertama (Kej. 1:24–27). Kita diberitahu bahawa Dia  “membentuk dari tanah segala binatang hutan dan segala burung di udara. Dibawa-Nyalah semuanya kepada manusia itu untuk melihat, bagaimana ia menamainya; dan seperti nama yang diberikan manusia itu kepada tiap-tiap makhluk yang hidup, demikianlah nanti nama makhluk itu" (Kej. 2:19). Dia juga “membentuk manusia daripada debu tanah” (Kej. 2:7).

Walaupun kedua-dua haiwan dan manusia sama-sama dibuat daripada "tanah", pembentukan manusia itu berbeza daripada haiwan dalam dua cara utama. Pertama, Tuhan membentuk manusia itu secara fizikal, dan kemudian “menghembuskan nafas hidup ke dalam hidungnya lalu manusia menjadi makhluk yang hidup” (Kej. 2:7, AVB). Dia adalah satu entiti fizikal sebelum dia menjadi makhluk hidup. Kedua, Tuhan menciptakan manusia sebagai lelaki dan perempuan menurut gambar dan rupa Tuhan Yang Maha Esa (Kej. 1:26, 27).

Kejadian 2:7 menjelaskan bahawa penghembusan “nafas hidup” ke dalam tubuh fizikal Adam mengubahnya menjadi “makhluk hidup” (Ibr. Nephesh chayyah) atau secara literal “jiwa yang hidup” (KJV). Maksudnya setiap daripada kita tidak mempunyai roh yang boleh wujud yang terpisah daripada jasad. Sebaliknya, setiap daripada kita adalah makhluk hidup atau jiwa yang hidup. Dakwaan bahawa “jiwa” ini adalah entiti sedar yang boleh wujud berasingan daripada tubuh manusia adalah satu idea kekafiran, bukan alkitabiah. Memahami sifat sebenar manusia itu akan menghalang kita daripada menerima tanggapan popular  tentang jiwa sebagai bukan fizikal dan semua kesilapan berbahaya yang terbentuk di atas kepercayaan itu.

Tidak ada kewujudan yang sedar pada mana-mana bahagian tubuh manusia secara berasingan yang dipisahkan daripada orang itu secara keseluruhan. Tuhan menciptakan kita dengan cara yang sangat dahsyat dan menakjubkan, dan kita tidak seharusnya membuat spekulasi di luar apa yang sebenarnya dikatakan oleh Kitab Suci tentang perkara khusus ini. Sebenarnya, bukan sahaja sifat kehidupan yang menjadi misteri (para saintis masih tidak dapat bersetuju dengan tepat apa yang dimaksudkan untuk sesuatu benda menjadi hidup), malah lebih misteri adalah sifat kesedaran. Bagaimanakah beberapa paun tisu bahan (sel dan bahan kimia) di dalam kepala, otak kita, memegang dan mencipta perkara yang bukan material seperti pemikiran dan emosi? Mereka yang mengkaji idea ini mengakui bahawa kita benar-benar tidak tahu.

`Betapa ajaibnya kehidupan ini! Mengapakah kita harus bergembira dalam pemberian ini bukan sahaja kehidupan, tetapi juga kehidupan kekal, satu mukjizat yang lebih besar?`