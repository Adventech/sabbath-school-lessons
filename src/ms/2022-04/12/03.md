---
title:  Tubuh Sebagai Bait
date:  12/12/2022
---

Teori dua bentuk pada jasad fana dengan jiwa abadi telah menghasilkan pelbagai teori tentang jasad manusia. Sebagai contoh, bagi ahli falsafah Yunani kuno, tubuh manusia adalah penjara jiwa yang dibebaskan oleh kematian. Dalam mengungkap kembali konsep pagan ini, ramai orang Kristian hari ini percaya bahawa tubuh adalah tempat tinggal sementara bagi jiwa yang kekal, yang akan disatukan semula dengan tubuh pada kebangkitan. Sebaliknya, panteisme menjadikan tubuh manusia ilahi; mereka percaya bahawa Tuhan dan alam semesta adalah satu dan sama. Bagi mereka, semua benda adalah Tuhan dan tubuh manusia adalah sebahagian daripada zat Ilahi yang bersepadu dan universal. Ketika dikelilingi oleh teori yang bercanggah tentang perkara ini, kita mesti berpegang teguh pada apa yang diajar oleh Alkitab mengenai sifat manusia.

`Sila baca 1 Korintus 6:19, 20 dan 1 Korintus 10:31. Bagaimanakah pemahaman bahawa tubuh kita adalah “bait Tuhan” dan “bait Roh Kudus” boleh mempengaruhi gaya hidup kita secara positif?`

Adam dan Hawa diciptakan menurut gambar dan rupa Tuhan sendiri (Kej. 1:26, 27), yang dipantulkan bukan sahaja dalam watak mereka tetapi juga dalam aspek fizikal mereka. Kerana imej itu telah dicemari dan malah disembunyikan oleh kewujudan dosa maka kerja penebusan adalah untuk memulihkan manusia kepada keadaan asal mereka, termasuk kesihatan fizikal mereka, ke tahap yang mungkin bagi makhluk yang tidak dapat mengambil bahagian dari pokok kehidupan.

Pemulihan ini adalah satu proses seumur hidup yang akan diselesaikan hanya pada kedatangan Kristus yang kedua kali, apabila yang boleh rosak mengenakan yang tidak dapat binasa dan yang fana menjadi abadi (1 Kor. 15:53, 54).

Rasul Yohanes ketika menulis kepada temannya Gayus, berkata: “Saudaraku yang kekasih, aku berdoa, semoga engkau baik-baik dan sehat-sehat saja dalam segala sesuatu, sama seperti jiwamu baik-baik saja.” (3 Yohanes 1: 2).

Jika kita menyedari bahawa manusia adalah satu entiti yang tidak boleh dipisahkan dan agama itu merangkumi semua aspek kehidupan manusia maka kita harus menganggap kesihatan fizikal kita juga sebagai satu kewajipan agama. Kita harus dibimbing oleh prinsip yang diilhamkan, “Jika engkau makan atau jika engkau minum, atau jika engkau melakukan sesuatu yang lain, lakukanlah semuanya itu untuk kemuliaan Tuhan” (1 Kor. 10:31). Tetapi ingatlah bahawa kita masih hidup di dalam dunia di mana orang baik boleh melakukan yang terbaik tetapi masih menderita akibat sifat manusia yang berdosa dan persekitaran yang berdosa. Jadi, kita harus percaya kepada Tuhan dan melakukan yang terbaik dan kita menyerahkan akibatnya kepada Tuhan.