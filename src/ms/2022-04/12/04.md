---
title:  Fikiran Kristus
date:  13/12/2022
---

Sesetengah orang percaya bahawa dengan mengubah persekitaran maka seseorang individu akan berubah. Sudah tentulah  kita harus mengelakkan tempat dan keadaan yang boleh membuat kita lebih terdedah kepada godaan (Mzm. 1:1, Ams. 5:1-8). Tetapi masalah kita dengan godaan dan dosa boleh diselesaikan hanya dengan perubahan hati (atau fikiran) kita sendiri. Kristus menyentuh inti isu itu apabila Dia berkata, “Sebab dari dalam, dari hati orang, timbul segala pikiran jahat, percabulan, pencurian, pembunuhan, perzinahan, keserakahan, kejahatan, kelicikan, hawa nafsu, iri hati, hujat, kesombongan, kebebalan ” (Markus 7:21, 22). Ini bermakna minda kita perlu diubah supaya tingkah laku kita diubah.

`Sila baca ayat berikut: 1 Korintus 2:16; Mazmurs 24:3, 4; Roma 12:2; Filipi 4:8; dan Kolose 3:2. Apakah yang dimaksudkan dengan “fikiran Kristus”?`

Tuhan telah berjanji bahawa di bawah “perjanjian baru” Dia akan meletakkan hukum-Nya dalam fikiran umat-Nya dan menuliskannya di dalam hati mereka (Yer. 31:31–33, bandingkan dengan Ibr. 8:8–10, Ibr. 10:16). Maka, tidaklah menghairankan bahawa dalam Khutbah di Atas Bukit, Kristus meluaskan dan memperdalam makna pada perintah Tuhan ke tahap pemikiran dan tujuan (lihat Mat. 5:17–48). Oleh itu, kita boleh mencapai kemenangan atas godaan hanya dengan rahmat Tuhan yang mengubah dan, pada tahap pemikiran dan niat, kita harus menuntut janji itu supaya kita boleh menghentikan pemikiran yang berdosa.

Namun demikian, di dalam kehidupan ini, tidak kira betapa setianya kita, kita tidak akan pernah mencapai ketiadaan dosa sepenuhnya. Tetapi jika kita berada di dalam Kristus, kita dilindungi sepenuhnya oleh kebenaran-Nya. Walaupun kita belum sempurna, kita dianggap sudah sempurna di dalam Dia (Flp. 3:12–15). “Apabila kita bersatu dengan Kristus, kita memiliki pemikiran Kristus. Kesucian dan kasih sayang terpancar dalam watak, kelemahlembutan dan kebenaran mengawal kehidupan. Penampilan wajah itu akan berubah. Kristus yang tinggal di dalam jiwa mengerahkan kuasa yang mengubah dan aspek luaran menjadi saksi kepada kedamaian dan kegembiraan yang memerintah di dalam.”—Ellen G. White, Selected Messages, Book 1, ms. 337.

Hanya dengan penyerahan diri setiap hari, kematian setiap hari kepada keinginan sendiri, usaha yang ditentukan setiap hari dengan iman untuk taat kepada Yesus, maka kita boleh mengalami perubahan seperti ini di dalam hidup kita.

`Bayangkan bagaimanakah keadaan hidup anda jika anda boleh menghentikan pemikiran berdosa sekalipun. Sejauhmanakah berbezanya hidup anda itu? Apakah satu-satunya cara yang berpotensi untuk hal ini menjadi satu pengalaman anda?`