---
title:  Komen Guru
date:  16/12/2022
---

- P-12

**Ayat-ayat Utama**: Kejadian 2:7, Lukas 2:52, Roma 8:4–14, 1 Korintus 2:16, Filipi 2:5

#### Bahagian I: Gambaran Keseluruhan

Pandangan dunia Alkitabah bercanggah dengan falsafah Yunani mengenai dualism yang mengatakan bahawa tubuh itu jahat tetapi roh itu baik.  Dualisme mendakwa bahawa di dalam tubuh yang fana, satu jiwa abadi sedang terperangkap yang akan dibebaskan pada waktu seseorang itu meninggal dunia, dan mulai pada titik itu dia akan hidup selama-lamanya.

Pandangan ini bercanggah dengan ajaran Alkitab yang jelas di mana Tuhan mencipta segala-galanya dengan sangat baik, termasuk tubuh kita. Kita diciptakan dengan  bergantung kepada Tuhan; dengan itu, kita diciptakan tanpa keabadian yang wujud. Kehidupan tidak ada di dalam kita tetapi diberikan kepada kita dari luar dan semasa kita hidup dalam hubungan yang rapat dengan Tuhan, kehidupan ini dikekalkan selama-lamanya. Tuhan menjadikan manusia sebagai jiwa yang hidup (Kej. 2:7). Keabadian tidak ada di dalam diri kita tetapi sentiasa dibekalkan kepada kita daripada Tuhan Sendiri, Sumber dari luar.

Pandangan dunia Alkitabiah tentang sifat manusia ialah satu kesatuan semua aspek kewujudan kita, iaitu, fizikal, mental/intelek, emosi, kehendak, rohani dan sosial, aspek yang tidak wujud secara berasingan atau bebas antara satu sama lain. Semuanya disatukan oleh Tuhan Pencipta kita dalam satu kesatuan yang menakjubkan dan tidak dapat dipisahkan dan segala-galanya perlu dikuduskan oleh Tuhan (1 Tes. 5:23). Apabila seseorang mati, tidak ada lagi aktiviti dalam mana-mana aspek ini (Pengkhotbah 9:5, 6).

Kewujudan kita adalah satu unit dan Tuhan ingin mengubah kewujudan kita. Untuk mencapai transformasi ini, Dia bercakap kepada kita. Ellen G. White menekankan bahawa Tuhan berkomunikasi dengan kita melalui otak kita: “Saraf otak yang berkomunikasi dengan seluruh sistem adalah satu-satunya perantara yang melaluinya Syurga boleh berkomunikasi dengan manusia dan mempengaruhi kehidupannya yang paling dalam.”—Testimonies for the Church, vol. 2, ms. 347. Adalah sangat penting untuk memiliki pemikiran Kristus untuk dapat memahami Firman-Nya. Apabila Firman Tuhan tinggal di dalam kita dan sentiasa membimbing kita maka fikiran kita boleh diubah oleh kuasa Roh Kudus. “Kita boleh mencapai pemahaman tentang firman Tuhan hanya melalui pencerahan Roh yang melaluinya Firman itu diberikan.”—Ellen G. White, Steps to Christ, ms. 109. Paulus menjelaskan: “Janganlah kamu menjadi serupa dengan dunia ini, tetapi berubahlah oleh pembaharuan budimu, sehingga kamu dapat membedakan manakah kehendak Tuhan: apa yang baik, yang berkenan kepada Tuhan dan yang sempurna” (Rom. 12: 2).

#### Bahagian II: Ulasan

Hidup Menurut Roh

Dimensi kerohanian kehidupan kita adalah yang paling penting dan mesti dipupuk dengan betul. Untuk membantu dalam pemahaman dan melaksanakan tugas ini, rasul Paulus dengan tegas membezakan kehidupan menurut daging dan kehidupan menurut Roh (Rom. 8:4–6). Daging dan Roh adalah bertentangan: sifat daging manusia berbanding sifat rohani, yang dilahirkan semula oleh Roh Kudus (Rom. 8:9–11). Dalam memupuk kehidupan rohani kita memerlukan perhatian kepada semua aspek kewujudan kita, termasuk sikap dan motif kita. Kita mesti memilih di antara Tuhan dan nilai-nilai-Nya atau dosa dan diri, yang dengannya kita memuaskan keinginan daging, seperti nafsu, ketamakan, iri hati, kemarahan, kesombongan dan dominasi. Paulus memberi jaminan kepada kita bahawa mereka yang membenarkan Tuhan mengubah hidup mereka, yang memikirkan perkara-perkara Roh dan perkara-perkara yang di atas (Kol. 3:2), akan dipimpin oleh Roh. Umat percaya ini adalah anak-anak Tuhan (Rom. 8:5, 14). Yehezkiel berbicara tentang pilihan sama ada hidup dengan hati batu atau dengan hati daging (Yeh. 36:26), iaitu, menjadi sensitif kepada suara Tuhan, bersedia untuk berubah, dan terbuka untuk membantu orang yang memerlukan. Hanya Pakar Bedah syurga yang berjaya melakukan pemindahan jantung manusia yang seperti ini.

Tubuh —Aspek Fizikal

Manusia adalah daging (Kej. 6:3); mereka juga debu yang diambil dari tanah dan mereka akan kembali menjadi debu (Kej. 3:19). Kebenaran umum ini bermakna kita adalah rapuh dan fana. Namun, Paulus mendorongkan umat percaya agar dipenuhi dengan Roh untuk melayani dan memuliakan Tuhan di dalam tubuh mereka: “Atau tidak tahukah kamu, bahwa tubuhmu adalah bait Roh Kudus yang diam di dalam kamu, Roh Kudus yang kamu peroleh dari Tuhan, -- dan bahwa kamu bukan milik kamu sendiri? Sebab kamu telah dibeli dan harganya telah lunas dibayar: Kerana itu muliakanlah Tuhan dengan tubuhmu!” (1 Kor. 10:31).

Jiwa/Hati—Aspek Emosi, Intelek dan Kemahuan

Alkitab Bahasa Ibrani menggariskan pengertian hati di dalam banyak ayat. Tuhan menyatakan bahawa Dia akan mengubah hati manusia melalui ajaran, rahmat dan Roh-Nya: “Aku akan menaruh Taurat-Ku dalam batin mereka dan menuliskannya dalam hati mereka” (Yer. 31:33). “Roh-Ku akan Kuberikan diam di dalam batinmu dan Aku akan membuat kamu hidup menurut segala ketetapan-Ku dan tetap berpegang pada peraturan-peraturan-Ku dan melakukannya” (Yeh. 36:27). Di dalam Alkitab, jantung melambangkan lebih daripada sekadar organ fizikal yang mengepam darah—ia melambangkan tempat emosi, tempat kita memutuskan sesuatu, perasaan kita dan tempat kita berfikir. Ia mewakili kehidupan dalaman kita, kehidupan yang mendalam dari motif, matlamat dan keinginan kita.

Aspek Sosial

Kita telah dicipta sebagai orang bersosial; tiada seorang pun yang menjadi suatu pulau terpencil untuk dirinya sendiri. Kita dicipta dengan dimensi sosial itu. Kehidupan sosial adalah aspek yang sangat penting dalam kewujudan kita dan untuk mempunyai keseimbangan yang sihat dalam kehidupan maka kita perlu memupuk hubungan yang bermakna dengan orang lain dan melayani satu sama lain sama seperti yang Kristus lakukan (Mat. 20:28). Ia dinyatakan dengan baik pada masa kanak-kanak Yesus—bagaimana Dia maju dan bertumbuh secara menyeluruh dalam kehidupan: “Dan Yesus makin bertambah besar dan bertambah hikmat-Nya dan besar-Nya, dan makin dikasihi oleh Tuhan dan manusia” (Lukas 2:52). Kehidupan Kristus adalah seimbang apabila semua aspek keperibadian-Nya—dimensi mental, fizikal, rohani dan sosial—berkembang dalam harmoni yang sempurna.

Minda Kristus

Rasul Paulus menyatakan dengan jelas bahawa setiap umat percaya harus menjadi orang rohani. Kita boleh mempunyai fikiran Kristus hanya apabila kita membezakan perkara rohani secara rohaniah dan dibimbing oleh Roh Tuhan (Rom. 8:14). “Sebab siapakah yang mengetahui fikiran Tuhan, sehingga dia dapat menasihati Dia? Tetapi kami memiliki pikiran Kristus.” (1 Kor. 2:16). Dengan cara ini kita dapat melihat sekilas ke dalam fikiran Tuhan supaya kita dapat mengetahui pemikiran-Nya.

“Hendaklah kamu dalam hidupmu bersama, menaruh pikiran dan perasaan yang terdapat juga dalam Kristus Yesus” (Flp. 2:5). The New International Version menterjemahkan frasa ini: “Mempunyai pemikiran yang sama seperti Kristus Yesus” (Flp. 2:5). Terjemahan bebas dari versi The New Living Translation menjelaskan istilah ioni dengan betul dengan mengatakan: “Kamu mesti mempunyai sikap yang sama seperti yang ada pada Kristus Yesus” (NLT). Kita perlu berfikir mengikut jalan Tuhan. Yesus menegur Petrus kerana pemikiran duniawinya: “Engkau bukan memikirkan apa yang difikirkan Tuhan, melainkan apa yang difikirkan manusia.” (Mat. 16:23).

Kajian Antropologi dan Neurosains

Kajian terbaru dalam teologi antropologi memberikan pandangan baru yang sangat baik tentang kematian seluruh tubuh manusia. Penyelidikan mengesahkan ajaran Alkitab. David P. Gushee mengisytiharkan: “Tidak seperti tanggapan Yunani bahawa tubuh membusuk sementara diri melayang ke syurga, pemahaman Alkitab (terutamanya orang Yahudi) nampaknya tidak membayangkan kewujudan yang boleh dipisahkan antara tubuh dan jiwa atau roh. Apabila kita mati, diri kita semua mati.”—Only Human: Christian Reflections on the Journey Toward Wholeness (San Francisco, CA: Jossey-Bass, 2005), ms. 49.

Nancey Murphy merangkumkan fungsi fizikal dan hubungan kewujudan kita dan juga menekankan tanggungjawab moral manusia. Disebalik istilah jiwa, dia menggunakan tanggapan mengenai diri: “Istilah diri digunakan dalam pelbagai cara dalam psikologi dan falsafah. Apa yang menjadi persoalan di sini bukanlah persoalan tentang apa yang dimaksudkan dengan menjadi diri sendiri. Sebaliknya isunya ialah mempunyai konsep-kendiri.”—Murphy, “Nonreductive Physicalism,” in In Search of the Soul: Four Views of the Mind-Body Problem, ed. Joel B. Green and Stuart L. Palmer (Downers Grove, IL: InterVarsity Press, 2005), ms. 124. Murphy mendakwa bahawa manusia adalah fizikal dan bahawa “otaklah yang melakukan pekerjaan yang sebelum ini pernah dikaitkan dengan minda atau jiwa.”—In Search of the Soul: Four Views of the Mind-Body Problem, ms. 132. Betapa ini suatu pengesahan terhadap apa yang Ellen G. White nyatakan (sila lihat petikan ityu di Bahagian 1).

Joel Green, dengan menggunakan latar belakangnya dalam bidang neurosains dan kajian Alkitab, menyatakan bahawa kita memerlukan pemahaman yang lebih baik tentang antropologi Alkitab. Dia berhujah bagi pandangan Alkitabiah yang menyeluruh tentang umat manusia. Beliau menekankan bahawa manusia adalah satu unit dan tidak memiliki jiwa yang berbeza dari segi ontologi; oleh itu, dia betul-betul menafikan bahawa selepas kematian fizikal, jiwa hidup dalam “keadaan peralihyan.”— Body, Soul, and Human Life: The Nature of Humanity in the Bible (Grand Rapids, MI: Baker Academic, 2008), ms. 177–180. Green mengakhiri kajiannya dengan harapan akan kebangkitan dan dengan penuh kuasa mengisytiharkan: “Tiada apa pun dalam ciptaan manusia yang secara intrinsiknya kekal abadi. Kebangkitan dan kehidupan lepas kematian adalah perbuatan Tuhan, satu pemberian ilahi.”—Body, Soul, and Human Life, ms. 175.

F. F. Bruce dengan tepat mengatakan: “Di dalam penggunaan Alkitab, keabadian (hidup tanpa mati) adalah milik Tuhan sahaja; sebaliknya ia hanya menjadi milik orang yang kepadanya Tuhan berikan. Sekali lagi, dalam hal manusia, keabadian dalam Alkitab didasarkan pada tubuh, bukan jiwa. Bagi umat Kristian, pengharapan keabadian dikait Bersama dengan kebangkitan Kristus.”—“Foreword,” di dalam George Wisbrock, Death and the Soul (Oakbrook, IL: ZOE-Life Books, 1990), p. i.

#### Bahagian III: Penerapan Hidup

1. Bayangkan rakan anda berkecil hati, kecewa dan tertekan. Bagaimanakah anda boleh membantu dia mendapat keyakinan dalam kehidupan dan pengharapan?

2. 	Individualisme, mengutama diri sendiri dan mementingkan diri menghapuskan semua bentuk hubungan yang bermakna, yang dibina atas kepercayaan dan pengorbanan. Bagaimanakah anda boleh membina kehidupan sosial yang relevan dengan orang di sekeliling anda?

3. 	Ellen G. White mengisytiharkan: “Jika kita lebih banyak berfikir dan bercakap tentang Yesus, dan kurang tentang diri sendiri, kita seharusnya mempunyai lebih banyak kehadiran-Nya. . . . Kristus dan Dia yang disalibkan seharusnya menjadi tema perenungan, percakapan dan emosi kita yang paling menggembirakan.”- Steps to Christ, ms. 102–104. Bagaimanakah kita boleh mengongsikan Kristus dengan cara yang praktikal apabila kita makan Bersama atau bersosial dengan orang lain?

4. 	Bagaimanakah anda boleh memperoleh pemikiran Kristus? Pada apakah ia bergantung dan bagaimana ia boleh dibangunkan?

5. 	Apabila Tuhan berkomunikasi dengan kita melalui saraf sensitif di dalam otak kita, bagaimanakah kita boleh melindungi dan memupuknya dalam cara yang terbaik?