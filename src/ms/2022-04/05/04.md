---
title:  Anak Lelaki Seorang Janda Di Nain
date:  25/10/2022
---

Alkitab mengatakan bahawa Yesus “‘berjalan berkeliling sambil berbuat baik dan menyembuhkan semua orang yang dikuasai Iblis, sebab Tuhan menyertai Dia” (Kisah 10:38). Sesungguhnya, semua Injil penuh dengan kisah tentang Yesus melayani ramai orang yang memerlukan dan terluka, itulah sebab pada kemudiannya ramai orang Yahudi percaya bahawa Yesus adalah Mesias yang dijanjikan.

“Terdapat seluruh perkampungan di mana tidak ada lagi rintihan penyakit di mana-mana rumah sekalipun, kerana Dia telah melalui mereka dan menyembuhkan semua orang sakit di kalangan mereka. Pekerjaan-Nya memberikan bukti mengenai pengurapan ilahi terhadap-Nya. Kasih, rahmat dan belas kasihan dinyatakan dalam setiap tindakan di dalam kehidupan-Nya; Hatinya keluar dalam rasa simpati yang lemah lembut kepada anak-anak manusia. Dia mengambil sifat manusia, supaya Dia dapat mencapai kehendak manusia. Orang yang paling miskin dan paling hina tidak takut untuk mendekati-Nya. Malah kanak-kanak kecil pun tertarik kepada-Nya.”—Ellen G. White, Steps to Christ, ms. 11, 12.

`Sila baca Lukas 7:11–17. Apakah perbezaan penting antara apa yang berlaku dalam kebangkitan ini dan yang kita pelajari kelmarin?`

Semasa pelayanan-Nya di Galilea, Yesus menyembuhkan orang sakit dan mengusir roh jahat. Suatu ketika Dia dan para pengikut-Nya sedang menghampiri pintu gerbang Nain ketika perarakan pengebumian sedang melalui pintu itu. Di dalam keranda yang terbuka itu terdapat satu-satunya anak lelaki kepada seorang balu, yang menangis tanpa henti. Dengan penuh belas kasihan kepada ibu yang berdukacita itu, Yesus berkata kepadanya, “Jangan menangis.” Kemudian Yesus berpaling kepada anak yang sudah mati di dalam keranda itu dan memerintahkannya, “Anak muda, Aku berkata kepadamu, bangunlah.” Anak itu hidup kembali dan Yesus “menyerahkannya kepada ibunya” (Lukas 7:13–15). Kehadiran Yesus benar-benar telah mengubah keseluruhan senario dan ramai orang yang telah menyaksikan mukjizat itu tahu bukan sahaja sesuatu yang menakjubkan telah berlaku, tetapi seseorang yang istimewa (mereka memanggilnya "nabi yang besar") berada di antara mereka.

Kedua-dua janda Fenisia (1 Raja-raja 17:8–24) dan perempuan Sunem (2 Raja-raja 4:18–37) telah meminta bantuan—daripada Elia dan Elisa. Tetapi balu Nain telah dibantu tanpa dia memintanya. Ini bermakna Tuhan mengambil berat terhadap kita walaupun kita tidak mampu atau merasa tidak layak untuk meminta pertolongan daripada-Nya. Yesus melihat masalah itu dan menanganinya—begitu tipikal Yesus pada sepanjang pelayanan-Nya.

`Agama yang sejati melibatkan kegiatan menjaga anak yatim dan janda di sekeliling kita (Yakobus 1:27). Walaupun, jelas sekali, kita tidak akan dapat melakukan mukjizat seperti yang Yesus lakukan, namun apakah yang boleh kita lakukan untuk melayani mereka yang menderita di sekeliling kita?`