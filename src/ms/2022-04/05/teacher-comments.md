---
title:  Komen Guru
date:  28/10/2022
---

**Ayat-ayat Utama**:Yohanes 11:11

#### Bahagian I: Gambaran Keseluruhan

Pelajaran ini melihat kepada kes tertentu mengenai individu yang telah dibangkitkan sebelum penyaliban Kristus, iaitu:

1. Musa (Matt. 17:3, Lukas 9:30, dan Yudas 9)

2. Anak kepada janda di Sarfat (1 Raja-raja 17:21–23) dan anak wanita Sunem (2 Raja-raja 4:32–37)

3. Anak lelaki seorang janda di Nain (Lukas 7:14, 15)

4. Anak Perempuan Yairus (Markus 5:40–42)

5. Lazarus (Yohanes 11:41–45)

Di antara semua individu yang telah mati ini dan dibangkitkan, hanya Musa yang terus naik ke syurga. Semua yang lain dihidupkan semula dan mereka tinggal di bumi ini. Setiap catatan menunjukkan lebih lanjut lagi bahawa tiada kehidupan (“jiwa”) atau kewujudan selepas kematian. Menariknya, tiada seorang pun daripada orang yang dibangkitkan itu pernah menyebut mengenai pengalaman selepas mati. Bukankah pengalaman seperti itu, jika ada, sangat perlu untuk diingati dan dicatatkan atau sekurang-kurangnya diceritakan? Setiap kanak-kanak yang dibangkitkan itu seharusnya berkata, “Wah, Ibu, kamu tidak akan percaya apa yang saya telah lihat!” dan berita tentang pengalaman mereka di syurga akan tersebar jauh dan luas di bumi. Tambahan pula, seperti yang dipersoalkan oleh sesetengah pihak, mengapakah ada orang yang ingin kembali ke bumi setelah berada di syurga?

Musa, yang telah dibawa ke syurga, bukanlah suatu bentuk “roh” atau “jiwa” yang tidak berjasad kerana dia telah dibangkitkan dalam tubuh yang fizikal, seperti yang ditunjukkan oleh cara perselisihan di antara Kristus dan Syaitan, iaitu “tentang tubuh Musa” (Yudas 9). Tiada jiwa yang hidup pernah disebut oleh Syaitan atau Yesus dalam pertikaian itu. Mengapa tubuh diperlukan jika roh wujud? Tubuh tidak diperlukan untuk menempatkan jiwa kerana tubuh itu adalah Musa. Kemudian, Musa menampakkan diri kepada Yesus di Bukit Transfigurasi, bersama dengan Elia (Lukas 9), yang telah dibawa ke syurga dan tidak pernah mengalami kematian. Kisah ini sekali lagi menunjukkan bahawa penjelasan terbaik untuk kematian adalah tidur dan bukan kewujudan tanpa badan.

#### Bahagian II: Ulasan

Kita akan melihat kisah Lazarus bersama-sama dan membahaskan kebangkitannya dengan lebih terperinci.

Sebelum Yesus dan murid-muridNya pergi ke Betania, Yesus menggambarkan kepada mereka kematian itu sebagai tidur (Yohanes 11:11). Murid-murid mempersoalkan mengapa mereka pergi ke Yudea kerana orang Yahudi di sana cuba membunuh Yesus. Yesus menjawab bahawa mereka perlu pergi kerana Lazarus “telah tertidur” (Yohanes 11:11). Apabila para murid gagal memahami maksud kata-kata Yesus itu, Yesus menyatakan dengan jelas, “Lazarus sudah mati” (Yohanes 11:14).

Kematian itu disebut sebegai tidur dalam kedua-dua Perjanjian Lama dan Perjanjian Baru (Dan. 12:2; Kis. 7:60; 1 Tes. 4:13, 14). Daniel 12:2 menyatakan: “Banyak orang yang sudah mati akan hidup semula: ada yang akan menikmati kehidupan kekal, ada pula yang akan menderita hinaan kekal” (ABB).

Ayat ini berbicara mengenai dua kebangkitan: yang pertama sebelum milenium apabila semua orang yang telah menyerahkan hidup mereka kepada Yesus akan dibangkitkan dan dibawa ke syurga, dan yang kedua selepas milenium, bagi mereka yang menolak Yesus sebagai Juruselamat mereka (Wahyu). 20:4-6). (Umat Seventh-day Adventist melihat kepada satu kebangkitan istimewa di sini: “Kebangkitan istimewa mendahului kedatangan Kristus yang kedua. 'Semua yang telah mati dalam iman perkhabaran malaikat ketiga akan bangkit pada masa itu. Selain itu, mereka yang memandang dengan ejekan kepada penyaliban Kristus dan mereka yang paling kejam menentang umat Tuhan, akan dibawa keluar dari kubur mereka untuk melihat penggenapan janji ilahi dan kemenangan kebenaran [lihat GC 637; Wahyu 1:7].”—The SDA Bible Commentary, vol. 4, ms. 878.) Selain itu, Stefanus, yang dilempari batu di dalam kitab Kisah Para Rasul, digambarkan sebagai tertidur (Kisah 7:60). Adalah suatu keselesaan yang besar untuk mengetahui bahawa apabila kita mati, ia seolah-olah kita sedang tidur kerana akan ada kebangkitan.

Yesus memberitahu murid-murid-Nya mengenai perjalanan mereka untuk pergi melihat Lazarus, “tetapi Aku pergi ke sana untuk membangunkan dia dari tidurnya" (Yohanes 11:11). Kerana Yesus menjelaskan bahawa dengan "tidur" Dia bermaksud "kematian," Dia jelas berbicara tentang kebangkitan. Namun, nampaknya tidak ada sesiapa pun yang mengambil serius maksud Yesus sehinggalah peristiwa luarbiasa itu terjadi. Malah, Thomas menjadi bimbang tentang hakikat bahawa mereka semua akan dibunuh jika mereka pergi ke sana, bukan mengenai mukjizat yang baru diisytiharkan oleh Yesus yang akan Dia lakukan. Istilah untuk “membangunkan dia” adalah exupnizo dan berlaku di tempat ini sahaja dalam semua Perjanjian Baru. Ia secara literal bermaksud “tidak tidur.”  Sekali lagi, hubungan antara tidur dan mati itu boleh kelihatan. Yesus merujuk kepada membangkitkan Lazarus sebagai tindakan membawanya kembali keluar dari tidur.

Menariknya, apabila Yesus tiba, kedua-dua adi-beradik perempuan mengatakan perkara yang sama dalam situasi yang berbeza: “Tuhan, sekiranya Engkau ada di sini, saudaraku pasti tidak mati” (Yohanes 11:21, 32). Dalam kehadiran Kristus tidak ada ruang untuk kematian kerana Dia adalah Sumber kehidupan. Marta dan Maria telah melihat Yesus menyembuhkan orang sakit. Mereka tahu bahawa Dia membawa kehidupan. Dalam petikan lain, kita diberitahu bahawa “Tuhan yang memberikan hidup kepada segala sesuatu” (1 Tim. 6:13; lihat juga Yohanes 1:3, 4; Ulangan 32:39; Neh. 9:6).

Di dalam hadirat Tuhan tidak ada kematian. Kematian tidak datang dari Tuhan. Ia datang pada adegan dengan dosa dan kejahatan apabila Syaitan memutuskan untuk memberontak terhadap kerajaan Tuhan yang pengasih dan indah dan malangnya manusia telah mengikutinya. Dosa itu membinasakan dan membawa maut. “Sama seperti dosa telah masuk ke dalam dunia oleh satu orang [Adam], dan oleh dosa itu maut, maka maut itu telah menjalar kepada semua orang, kerana semua orang telah berbuat dosa” (Roma 5:12).

Yesus telah mengadakan perbualan dengan Marta dahulu sebaik saja Dia tiba di Betania. Apabila Dia memberitahunya, “Saudaramu akan bangkit” (Yohanes 11:23), dia menjawab dengan berkata “Aku tahu bahwa ia akan bangkit pada waktu orang-orang bangkit pada akhir zaman” (Yohanes 11:24). Dia mempunyai pemahaman yang tepat tentang kehidupan selepas kematian, tetapi kenyataannya juga menjelaskan bahawa dia tahu bahawa Lazarus tidak akan bangkit sehingga “hari zaman.”

Marta mungkin sudah mendengar tentang kebangkitan anak lelaki janda itu serta anak perempuan Yairus, tetapi mungkin tidak menyangka bahawa mukjizat ini akan menjadi sesuatu yang boleh atau akan dilakukan oleh Yesus untuknya. Kita semua kadang-kadang boleh menjadi ragu-ragu sama ada mukjizat Tuhan berlaku dalam kehidupan kita sendiri dan berfikir bahawa mukjizat hanya untuk orang lain.

Tetapi Yesus mempunyai rencana untuk menunjukkan kepada semua bahawa kehidupan datang melalui Dia kerana Dia adalah “kebangkitan dan hidup” (Yohanes 11:25). Yesus menambah, “Setiap orang yang hidup dan percaya kepada-Ku tidak akan mati selama-lamanya” (Yohanes 11:26). Dia menekankan bahawa akhirnya, mereka yang percaya kepada-Nya tidak akan mengalami kematian kedua. Yesus boleh membangkitkan mereka yang Dia pilih sekarang dan juga pada masa hadapan, iaitu “pada akhir zaman.”

Apabila Yesus melihat Maria dan orang Yahudi menangis, “Yesus sedih hati dan sangat terharu” (Yohanes 11:33, ABB). Istilah untuk sangat terharu ialah embrimaomai dalam bahasa Yunani. Selain terharu, ia juga bermaksud “memberi amaran” atau “menegur” dan digunakan lima kali dalam Perjanjian Baru (Mat. 9:30; Markus 1:43; Markus 14:5; Yohanes 11:33, 38). Tiga kali ia muncul sebelum Yohanes 11, ia diterjemahkan sebagai "memarahi atau menegur" atau sebagai amaran keras yang datang daripada Yesus. Oleh itu, apabila Yesus bertindakbalas dengan embrimaomai (perasaan mendalam) di sini, kemungkinan reaksi ini juga melibatkan kemarahan dan ketidaksenangan kerana dosa dan akibatnya. Yesus pastinya amat menyedari hakikat bahawa penderitaan dan kematian yang dialami dunia ini adalah akibat daripada dosa. Pengetahuan dan pengalaman Kristus terhadap kejahatan dan kematian akan menghasilkan campuran emosi yang sukar untuk dijelaskan atau difahami. Selain bersedih untuk sahabat rapat-Nya yang baru sahaja mengalami kehilangan, Yesus turut bersedih untuk semua manusia kerana dosa yang dilakukan kepada kita dan bagaimana ia mempengaruhi dunia kita.

Apabila Yesus memanggil Lazarus untuk keluar, Lazarus berjalan keluar dari kubur. Hebatnya, Yesus hanya perlu bercakap. Sekali lagi, sama seperti dalam kisah Penciptaan, Yesus hanya berfirman maka kehidupan pun terjadi. Sama seperti Yesus mencipta matahari dan bulan, haiwan dan manusia, demikian juga di sini Yesus mencipta kehidupan semula. Yesus membangkitkan dan oleh itu, mencipta semula. Berbeza dengan itu, dosa dan kejahatan adalah memusnahkan, bertentangan dengan penciptaan. Mereka merosakkan keindahan dan kebaikan ciptaan Tuhan.

Namun, injil itu adalah berita yang hebat bahawa Yesus mati untuk kita di kayu salib supaya kita boleh beroleh hidup yang kekal. Dia “telah dibangkitkan dari antara orang mati, sebagai yang sulung dari orang-orang yang telah meninggal” (1 Kor. 15:20). Oleh kerana kerana kebangkitan-Nya maka semua yang lain -kebangkitan orang benar kepada hidup yang kekal - adalah nyata akan terjadi.

Apabila diberitahu bahawa Lazarus sakit, Yesus berkata kepada murid-murid, “"Penyakit itu tidak akan membawa kematian, tetapi akan menyatakan kemuliaan Tuhan, sebab oleh penyakit itu Anak Tuhan akan dimuliakan” (Yohanes 11:4). Walaupun Lazarus telah mati, ia adalah satu kematian sementara (sekurang-kurangnya pada masa itu). Yesus dimuliakan melalui kematian Lazarus kerana semua orang menyaksikan kuasa Yesus untuk memberikan kehidupan. Yesus mengalahkan maut di kayu salib. Akibatnya, Dia boleh membangkitkan orang lain, bahkan sebelum pengorbanan-Nya sendiri, kerana salib. Alkitab menerapkan pengorbanan “Anak Domba” pada permulaan kehidupan, kerana ia mengisytiharkan anak domba “yang disembelih sejak dunia dijadikan” (Wahyu 13:8). Darah Anak Domba mebolehkan kebangkitan terjadi.

#### Bahagian III: Penerapan Hidup

1.	Berapa banyakkah yang anda telah pelajari setakat ini tentang keadaan orang mati? Sila catatkan. Pilih seseorang daripada keluarga atau rakan anda yang boleh anda jelaskan semua perkara yang telah anda pelajari setakat ini.

2.	Mengapakah sangat penting untuk mengetahui kebenaran tentang kematian sebagai tidur? Jika seseorang mendapatinya sukar untuk membayangkan bahawa saudara mereka yang telah mati tidak berada di syurga sekarang, bagaimanakah anda boleh menghiburkan mereka dengan memberitahu mereka bahawa orang yang mati itu sedang berehat, mereka tidak mengetahui apa-apa?

3.	Tuhan itu sedang dalam usaha-Nya untuk mencipta semula. Kebangkitan adalah perbuatan Tuhan yang mencipta semula. Walaupun dosa telah memusnahkan ciptaan kita, Yesus mempunyai rencana untuk mencipta kita semula melalui kebangkitan. Ada beberapa orang lain telah dibangkitkan sebelum kebangkitan-Nya sendiri kerana kematian-Nya di kayu salib berlaku secara prospektif. Apakah ertinya bagi anda hakikat bahawa Tuhan itu mencipta semula?