---
title:  Dua Kes Perjanjian Lama
date:  24/10/2022
---

`Sila baca 1 Raja-raja 17:8–24 dan 2 Raja-raja 4:18–37. Apakah persamaan dan perbezaan yang anda lihat di dalam kedua-dua kebangkitan ini?`

Di dalam Ibrani 11, kita membaca bahawa dengan iman “kaum wanita mendapat kembali sanak keluarga yang sudah dibangkitkan daripada kematian” (Ibr. 11:35, ABB). Ini berlaku dalam dua kebangkitan yang digambarkan di dalam ayat kita untuk hari ini.

Yang pertama (lihat 1 Raja-raja 17:8–24) berlaku semasa kemurtadan besar di Israel, yang berlaku di bawah pengaruh raja Ahab dan isteri kafirnya Izebel. Semasa kemarau yang teruk melanda negeri itu, Tuhan memerintahkan Elia untuk pergi ke Sarfat, sebuah kota di luar Israel. Di sana dia bertemu dengan seorang janda Finisia yang miskin yang hendak memasak makanan ringan terakhir untuk dirinya dan anaknya, dan kemudian mereka akan mati. Tetapi nyawa mereka terselamat melalui keajaiban tepung dan minyak, yang tidak habis sehingga kemarau berakhir. Beberapa ketika kemudian anaknya jatuh sakit dan meninggal dunia. Dalam keputusasaan, ibunya merayu kepada Elia, yang berseru kepada Tuhan. “TUHAN mendengarkan permintaan Elia itu, dan nyawa anak itu pulang ke dalam tubuhnya, sehingga ia hidup kembali.” (1 Raja-raja 17:22).

Kebangkitan kedua (lihat 2 Raja-raja 4:18–37) berlaku di Sunem, sebuah kampung kecil di selatan Gunung Karmel. Elisa telah membantu seorang janda miskin untuk membayar hutangnya melalui mukjizat mengisi banyak bejana dengan minyak (2 Raja-raja 4:1–7). Kemudian, di Sunem, dia bertemu dengan seorang wanita terkemuka yang sudah berkahwin dan tidak mempunyai anak. Nabi memberitahunya bahawa dia akan mempunyai seorang anak lelaki, dan hal itu terjadi seperti yang diramalkan. Kanak-kanak itu membesar dan sihat, tetapi pada suatu hari dia jatuh sakit dan meninggal dunia. Perempuan Sunem itu pergi ke Gunung Karmel dan meminta Elisa untuk ikut bersamanya menemui anaknya. Elisa terus berdoa kepada Tuhan, dan akhirnya anak itu hidup semula.

Dua wanita ini mempunyai latar belakang yang berbeza tetapi mereka memiliki iman yang menyelamatkan yang sama. Janda Finisia itu menjadi tuan rumah kepada nabi Elia dalam masa yang sangat sukar apabila tidak ada tempat yang selamat untuknya di Israel. Wanita Sunem dan suaminya membina sebuah bilik khas di mana nabi Elisa boleh tinggal semasa melalui kawasan mereka. Apabila kedua-dua kanak-kanak itu meninggal dunia, ibu mereka yang setia merayu kepada nabi Tuhan itu dan mereka bergembira melihat anak-anak mereka hidup semula.

`Ini adalah kisah yang hebat, tetapi untuk setiap satu daripada dua cerita ini, berapa banyakkah yang tidak dicatatkan mengenai kejadian yang begitu ajaib berlaku? Apakah yang hakikat menyedihkan ini harus ajarkan kepada kita tentang betapa pentingnya iman kita terhadap kebangkitan yang dijanjikan akan terjadi pada akhir zaman?`