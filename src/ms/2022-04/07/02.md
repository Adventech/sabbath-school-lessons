---
title:  Makam Yang Dimeterai
date:  06/11/2022
---

Misi Kristus seolah-olah sudah berakhir (dan malah gagal) dengan kematian-Nya di kayu salib. Syaitan berjaya menghasut Yudas untuk mengkhianati Juruselamat (Lukas 22:3, 4; Yohanes 13:26, 27) dan ketua imam serta para tua-tua untuk menuntut kematian-Nya (Mat. 26:59, Mat. 27:20). Selepas Yesus ditangkap, “semua murid meninggalkan Dia dan melarikan diri” (Mat. 26:56), dan Petrus menyangkal Dia tiga kali (Mat. 26:69–75). Sekarang Yesus sedang berbaring di dalam kubur yang dipahat dari batu, ditutup dengan batu besar dan dimeterai, dikawal oleh tentera Rom (Mat. 27:57–66), dan diawasi oleh kuasa iblis yang tidak kelihatan. “Jika dia boleh, dia [Syaitan] akan mengurung Kristus di dalam kubur.”—Ellen G. White, Manuscript Releases, vol. 12, ms. 412.

Semasa pelayanan-Nya di bumi, Kristus telah menubuatkan bukan sahaja kematian-Nya di kayu salib tetapi juga kebangkitan-Nya. Dengan menggunakan bahasa Timur yang inklusif —di mana sebahagian kecil daripada satu hari bermaksud satu hari penuh—Yesus menyebut bahawa “’seperti Yunus tinggal di dalam perut ikan tiga hari tiga malam, demikian juga Anak Manusia akan tinggal di dalam rahim bumi tiga hari tiga malam’” (Mat. 12:39, 40). Pada kesempatan lain Yesus menggariskan bahawa Dia akan dibunuh tetapi pada hari ketiga Dia akan bangkit semula (Mat. 16:21; Mat. 17:22, 23; Mat. 20:17–19). Para Imam Besar dan orang Farisi menyedari kenyataan itu dan mengambil langkah-langkah yang mereka harapkan akan menghalang kebangkitan-Nya.

`Sila baca Matius 27:62–66. Bagaimanakah tindakan ini hanya membantu menyediakan dunia kemudiannya dengan lebih banyak bukti untuk kebangkitan Yesus?`

Semua langkah pengawalan yang diambil untuk memastikan Yesus terkurung di dalam kubur hanya menjadikan kemenangan-Nya atas kematian dan kumpulan kejahatan lebih ketara oleh kerana semua langkah berjaga-jaga dan langkah lain yang mereka ambil untuk memastikan ia tidak akan berlaku.

Juga, mereka ini pastinya telah mendengar tentang mukjizat Yesus; mereka telah melihat sebahagian daripada mukjizat itu juga. Namun, mereka masih berfikir bahawa menjaga kubur itu boleh menghalang Dia, orang yang mampu melakukan begitu banyak mukjizat, daripada dibangkitkan?

Juga, meletakkan pengawal di sekeliling kubur sekiranya berlaku—apa? Murid-murid mungkin mencuri mayat itu dan kemudian mendakwa bahawa Yesus telah dibangkitkan daripada kematian? Apabila orang ramai bertanya, Di manakah Yesus yang telah bangkit? Mereka boleh berkata: Percaya sahaja kepada apa yang kami katakan.

Jika tidak ada alasan yang lain, tindakan mereka itu hanya mendedahkan betapa takutnya Imam Besar itu kepada Yesus, walaupun selepas Dia mati. Mungkin, jauh di lubuk hati, adakah mereka takut bahawa Dia mungkin akan dibangkitkan juga ahkirnya.