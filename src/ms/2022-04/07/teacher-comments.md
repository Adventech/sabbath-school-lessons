---
title:  Komen Guru
date:  11/11/2022
---

**Ayat-ayat Utama**: 1 Korintus 15:4–28, 32, 42, 49–56; Kolose 1:17, 18; Wahyu 1:17, 18

#### Bahagian I: Gambaran Keseluruhan

Salib adalah kemenangan Kristus atas dosa, atas kematian dan syaitan dan kebangkitan-Nya adalah kemuncak peristiwa kemenangan itu. Kematian tidak dapat menahan Yesus kerana Dia tidak pernah melakukan dosa dan tidak berdosa dalam semua tindakan-Nya. Kematian Yesus adalah titik utama pencapaian-Nya; walau bagaimanapun, salib tanpa kebangkitan akan hanya menjadi satu falsafah yang indah tentang pelayanan yang tidak mementingkan diri dan tidak mempunyai kepentingan yang menyelamatkan. Tambahan pula, salib tanpa kebangkitan akan hanya menjadi suatu demonstrasi kasih pengorbanan tetapi tidak mempunyai kuasa untuk mengubah kehidupan dan membawa penyelesaian yang tegas kepada masalah dosa dan kematian serta tidak mampu menyediakan kehidupan kekal bagi orang percaya (Rom. 3:21–26).

Kebangkitan Kristus adalah penting. Oleh kerana kebangkitan-Nya maka orang saleh juga boleh dibangkitkan. Dia mempunyai kunci dan Dia adalah juga merupakan untuk membuka kunci semua kubur yang! Rasul Paulus menjelaskan kebenaran tentang Yesus ini seperti berikut: “Dan Dia ialah Kepala kepada tubuh iaitu jemaah; Dia adalah permulaan, anak sulung yang bangkit daripada kematian, supaya dalam segalanya Dialah yang terutama” (Kol. 1:18, AVB). Kristus memegang satu kedudukan dan kuasa yang unik dan tidak boleh diganti kerana Dia adalah Pencipta. Dia mengalami kebangkitan daripada kematian hasil kerjasama semua Tritunggal (Yohanes 10:17, 18; Kis. 2:24; Rom. 8:11; Gal. 1:1). Dia mempunyai kuasa untuk membangkitkan orang daripada kematian (Yohanes 11:25) kerana Dia telah mengalahkan maut. Walaupun ada yang dibangkitkan sebelum Dia, seperti Musa dan Lazarus, namun mereka dibangkitkan hanya untuk menantikan kematian Kristus yang berkemenangan (Ef. 1:4, 1 Pet. 1:20, Wahyu 13:8). Kehidupan, kematian dan kebangkitan Kristus yang sempurna adalah punca kehidupan baru bagi semua orang yang percaya kepada-Nya. Tanpa kematian-Nya maka tidak akan ada kehidupan yang kekal. Sebagaimana melalui Adam maka datang kematian, demikian juga melalui Yesus Kristus “kebangkitan orang mati datang”  dan di dalam Dia “semua orang akan dihidupkan kembali” (1 Kor. 15:21, 22). Kristus adalah “sebagai yang sulung dari orang-orang yang telah meninggal” (1 Kor. 15:20).

#### Bahagian II: Ulasan

Kristus Hidup

“Yesus Kristus sudah bangkit! Dia hidup kembali!” Pengumuman ini pastinya merupakan satu berita yang paling menakjubkan dan menggembirakan yang diumumkan pada pagi hari kebangkitan Yesus (Markus 16:6, Lukas 24:34). Hari ini ia masih merupakan berita yang paling menonjol di dalam Injil. Yesus tidak lagi berada di dalam kubur; Dia telah dibangkitkan. Kematian tidak dapat menahan Yesus kerana Dia benar dan tidak pernah berdosa (Yohanes 14:30, 2 Kor. 5:21, Ibr. 4:15). Kristus meramalkan kematian dan kebangkitan-Nya beberapa kali kepada murid-murid-Nya tetapi mereka tidak faham kerana mesej-Nya tidak masuk akal bagi mereka pada masa itu (Mat. 16:21; Markus 8:31, 32; Lukas 18:31–34). Semasa Perjamuan Terakhir bersama murid-murid-Nya, Yesus mengumumkan bahawa Dia akan hidup kembali walaupun Dia akan dikhianati dan mati: “Akan tetapi Aku berkata kepadamu: mulai dari sekarang Aku tidak akan minum lagi hasil pokok anggur ini sampai pada hari Aku meminumnya, yaitu yang baru, bersama-sama dengan kamu di dalam Kerajaan Bapa-Ku.” (Mat. 26:29; bandingkan dengan Markus 14:25).

Apabila kita mengambil bahagian di dalam upacara Perjamuan Suci, kita juga menunjukkan melalui penyertaan kita bahawa kita percaya kepada kebangkitan Kristus. Seperti yang Paulus nyatakan: “Kerana setiap kali kamu makan roti dan minum dari cawan dengan cara demikian, kamu memberitakan kematian Tuhan hingga kedatangan-Nya.” (1 Kor. 11:26). Apabila orang yang bertaubat dibaptiskan, mereka juga mengesahkan kepercayaan mereka di dalam kebangkitan Kristus dan keinginan mereka untuk menjalani kehidupan baru di dalam iman: “Kita semua yang telah dibaptis dalam Kristus, … kita telah dikuburkan,… supaya, sama seperti Kristus telah dibangkitkan dari antara orang mati … demikian juga kita akan hidup dalam hidup yang baru” (Rom. 6:3, 4). Oleh itu, pembaptisan Kristian diamalkan sebagai peringatan kepada kematian, pengebumian dan kebangkitan Kristus.

Selepas lebih daripada 60 tahun, rasul Yohanes bertemu dengan Yesus yang sudah dimuliakan. Yesus menampakkan diri kepada Yohanes dan berkata: “Aku telah mati, namun lihatlah, Aku hidup, sampai selama-lamanya” (Wahyu 1:18). Kekristianan adalah mengenai kehidupan yang kita akan terima daripada Yesus kerana Dia telah mati untuk kita. Dia boleh memberikan kehidupan ini kepada kita kerana Dia telah dibangkitkan. Kerana Dia hidup, maka Dia boleh menerapkan kepada kita segala sesuatu yang Dia telah capai di kayu salib melalui pelayanan perantaraan-Nya bagi pihak kita.

Injil Yang Menurut Kebangkitan (1 Korintus 15)

Penjelasan terbaik tentang kepentingan pada kebangkitan Yesus Kristus dibentangkan dalam 1 Korintus 15, di mana rasul Paulus menjelaskan mengapa kebangkitan Yesus sangat penting. Pertama, Paulus memberikan alasan sejarah dan berhujah bahawa terdapat banyak saksi kepada  kebangkitan Kristus. Jika kesaksian mereka ditolak, maka semua yang bersaksi bahawa mereka telah bertemu dengan Kristus akan menjadi saksi palsu. Kristus menampakkan diri kepada Petrus, kepada para rasul, kepada Yakobus, kepada 500 orang, dan kepada Paulus sendiri (1 Kor. 15:5–8).

Kemudian Paulus berhujah berdasar kepada alasan teologikal untuk mempertahankan hal mengenai kebangkitan dan memberikan beberapa perkara penting:

1. 	Jika tidak ada kebangkitan orang mati, maka Yesus Kristus pun tidak dibangkitkan (1 Kor. 15:13, 16).

2. 	Jika Kristus tidak dibangkitkan, maka pemberitaan kita adalah sia-sia (1 Kor. 15:14).

3. 	Jika Kristus tidak dibangkitkan, maka sia-sialah iman kita (1 Kor. 15:14). Kata sifat Yunani kenos juga bermaksud "tidak berguna" atau "kosong." Iman kita kehilangan inti dan kuasanya jika Yesus tidak bangkit.

4.	 Jika Kristus tidak dibangkitkan, maka orang mati tidak akan dibangkitkan (1 Kor. 15:15). Tidak akan ada harapan selepas kematian.

5. 	Jika Kristus tidak dibangkitkan, kami adalah saksi palsu tentang Tuhan, kerana kami bersaksi tentang kebangkitan Tuhan Kristus (1 Kor. 15:15). Jadi jika Yesus tidak dibangkitkan daripada kematian, maka gambaran Tuhan dan tabiat-Nya terpesong, dan kita tersalah menggambarkan Dia. Walau bagaimanapun, Bapa benar-benar membangkitkan Kristus daripada kematian.

6. 	Jika Kristus tidak dibangkitkan, maka sia-sialah iman kita (1 Kor. 15:17). Makna kata sifat Yunani mataios ialah “tidak bernilai.” Kepercayaan kita kepada Tuhan tidak akan ada relevannya dengan kehidupan kita.

7. 	Jika Kristus tidak dibangkitkan maka tidak ada pengampunan atas kesalahan kita dan kita tetap berada di dalam dosa kita (1 Kor. 15:17). Sebagai orang berdosa, kita hanya layak dihukum mati.

8. 	Jika Kristus tidak dibangkitkan, maka tidak ada kebangkitan orang yang mati di dalam Kristus (1 Kor. 15:18), dan dengan demikian, tiada kehidupan kekal.

9. 	Jika Kristus tidak dibangkitkan, dan jika hanya dalam hidup ini kita boleh berharap dalam Kristus, maka kita adalah orang yang paling kesian (1 Kor. 15:19). Paulus menggunakan kata sifat Yunani eleeinos, yang bermaksud “menyedihkan.” Oleh itu, jika kita hanya mempunyai ajaran rohani yang baik tentang Yesus yang hanya berkaitan dengan kehidupan duniawi ini maka keadaan kita amat menyedihkan, menurut Paulus, kerana Yesus telah disalibkan dan mati dan kematian, yang tidak dapat dielakkan, adalah nasib terakhir bagi semua manusia.

10. Jika orang mati tidak dibangkitkan, maka kita harus “kita makan dan minum, sebab esok kita mati” (1 Kor. 15:32). Jika demikian maka moto kita di dalam kehidupan harus “carpe diem” (nikmati hari ini sepenuhnya tanpa memikirkan hari esol)  untuk sekurang-kurangnya dapat mengalami sedikit kebahagiaan dan kegembiraan masa kini.

Seterusnya, Paulus membuat pemerhatian praktikal dari dunia pertanian untuk menggambarkan kebangkitan: “Apa yang kamu tabur tidak akan hidup, jika ia tidak mati” (1 Kor. 15:36). Benih perlu terlebih dahulu ditanam di dalam tanah untuk kemudian menghasilkan hidupan baru pada skala yang lebih besar (iaitu, dari benih akan tumbuh seluruh pokok). Walaupun tubuh fana kita akan mati namun, yang tidak dapat binasa akan bangkit daripada kematian (1 Kor. 15:42) oleh kerana kuasa penciptaan Tuhan. Kemudian kita akan “memakai rupa dari yang syurgawi” (1 Kor. 15:49).

Pada kedatangan Kristus yang kedua (1 Kor. 15:23), mereka yang tidur dalam debu akan dibangkitkan dan “serta-merta, dalam sekelip mata” (1 Kor. 15:52), “kerana yang boleh binasa ini mesti mengenakan bentuk yang tidak boleh binasa, dan yang boleh mati ini mesti mengenakan bentuk yang tidak boleh mati” (1 Kor. 15:53).

“Maut telah ditelan dalam kemenangan” (1 Kor. 15:54, AVB; bandingkan dengan Yes. 25:8). Kemudian Paulus menulis tentang satu seruan kemenangan yang bermuliaan dan penuh kemenangan (perkataan “kemenangan” digunakan tiga kali dalam bahagian bab terakhir ini): “Wahai Maut, di manakah kemenanganmu? Wahai Maut, di manakah sengatmu?” (1 Kor. 15:55). Puji Tuhan kerana kemenangan atas maut ini diberikan kepada orang yang beriman di dalam Kristus Yesus. Betapa kita harus bersyukur kerananya (1 Kor. 15:57).

Harapan Diisytiharkan

Rasul Paulus dengan nada yang berkuasa mengingatkan umat Kristian yang awal tentang mereka yang meninggal dunia di dalam iman dan berharap dalam kemunculan Kristus pada Kedatangan Kedua. Paulus mendorong mereka yang tinggal untuk tidak putus asa atau kecewa mereka, dan kita juga, mempunyai harapan: “Saudara-saudaraku, kami mahu kamu mengetahui kebenaran tentang orang yang telah mati, agar kamu tidak bersedih seperti orang yang tidak mempunyai harapan.  Kita percaya bahawa Yesus telah mati dan hidup semula. Kita juga percaya bahawa mereka yang beriman kepada Yesus dan kemudiannya mati akan dihidupkan semula oleh Tuhan untuk hidup bersama-Nya. Inilah ajaran Tuhan yang kami sampaikan kepadamu bahawa pada hari kedatangan Tuhan yang masih hidup tidak akan mendahului mereka yang sudah mati. Pada waktu itu, Tuhan akan turun dari syurga dengan satu seruan yang kuat, dengan suara malaikat agung, dan dengan sangkakala Tuhan. Mereka yang telah mati dalam Kristus akan dibangkitkan terlebih dahulu. Kemudian kita yang masih hidup ketika itu akan diangkat bersama mereka ke awan untuk bertemu dengan Tuhan di angkasa. Lantas kita akan bersama Tuhan selama-lamanya. Oleh itu, hendaklah kamu menyenangkan hati sesama sendiri dengan kata-kata ini.” (1 Tes. 4:13–18, AVB). Perhatikan bahawa pada Kedatangan Kedua, Yesus tidak akan berjalan di atas bumi ini tetapi berada di udara ketika orang saleh yang mati dibangkitkan dan orang kudus yang masih hidup diubahkan. Mereka bersama-sama akan dibawa menemui Tuhan di langit untuk bersama-Nya selama-lamanya.

Mereka yang mati di dalam Tuhan tidak perlu risau tentang apa-apa kerana mereka akan hidup kembali. Yohanes mengisytiharkan: “Berbahagialah orang-orang mati yang mati dalam Tuhan, sejak sekarang ini. ‘Sungguh,’ kata Roh, supaya mereka boleh beristirahat dari jerih lelah mereka, kerana segala perbuatan mereka menyertai mereka.” (Wahyu 14:13).

#### Bahagian III: Penerapan Hidup

1. 	Mengapakah kebangkitan Yesus sangat penting? Bagaimanakah jika Dia hanya mati untuk kita dan hanya menunjukkan kepada kita bagaimana untuk menjalani kehidupan ketaatan, pelayanan yang tidak mementingkan diri, dan kasih?

2. 	Bagaimanakah upacara pembaptisan merayakan kebangkitan Kristus?

3. 	Apakah yang lebih penting dari perspektif teologi: Doa Yesus Kristus di Getsemani, kematian-Nya di kayu salib di Golgota, atau kebangkitan-Nya? Apakah yang dahulu, dan sekarang, yang menjadi inti kepada semua aktiviti Kristus, dan mengapa?