---
title:  Komen Guru
date:  21/10/2022
---

**Ayat-ayat Utama**: Ayub 19:25–27, Mazmur 73:24, Daniel 12:2

#### Bahagian I: Gambaran Keseluruhan

Kematian itu adalah menyedihkan, dingin dan tidak wajar. Ia merampas kepastian dan makna pada kehidupan dan memutuskan hubungan dengan tiba-tiba. Kematian itu tidak masuk akal. Sebagai manusia, kita tidak pernah dimaksudkan untuk mati. Hanya kerana dosa maka kita akan mati.

Namun, di Taman Eden di tengah-tengah kegelapan dan keputusasaan, Tuhan memperkenalkan harapan. Harapan bersinar di mana tidak ada harapan, seperti bulan dan bintang membawa cahaya ke dalam kegelapan. Harapan ini bermula dengan Tuhan yang mencari Adam dan Hawa (Kej. 3:9) dan pengumuman-Nya bahawa Dia akan menghantar Benih yang Dijanjikan untuk mengalahkan Syaitan (Kej. 3:15). Harapan adalah anugerah dari Tuhan sendiri kepada kita. Hawa menyangka bahawa anak sulungnya akan menjadi Juruselamat itu (Kej. 4:1), tetapi kematian hanya akan dikalahkan oleh Mesias, iaitu Yesus Kristus.

Gereja Perjanjian Lama (Kisah 7:38) hidup dengan pengharapan ini, yang menantikan kedatangan Mesias dan penubuhan kerajaan-Nya. Harapan tentang kebangkitan sudah sangat kuat di dalam Perjanjian Lama. Ia bermula dengan Ayub, berakhir dengan Daniel, dan di antaranya, beberapa penulis telah memberi kesaksian mengenainya.

#### Bahagian II: Ulasan

Mari kita imbas kembali secara ringkas beberapa ayat utama yang berkaitan dengan kebangkitan di dalam Perjanjian Lama:

Ayub 19:25–27

Boleh dikatakan bahawa tidak ada ayat yang lebih berkuasa dan lebih menonjol mengenai kepastian peribadi tentang kebangkitan selain daripada yang dikatakan oleh patriark Ayub. Buku ini adalah pengakuan iman yang menakjubkan dan dinyatakan dengan fasih. Ayat-ayat di dalamnya mengandungi salah satu ungkapan harapan yang paling indah mengenai kebangkitan tubuh secara fizikal.

Di sini kita dapati satu deklarasi yang seseorang boleh lihat terukir pada banyak makam Kristian: Pernyataan Ayub yang kuat bahawa dia akan melihat Tuhan dalam tubuhnya selepas kematian adalah yang tertua dalam Alkitab dan menetapkan nada untuk harapan yang luar biasa ini tentang apa yang Tuhan akan akhirnya lakukan pada pada penghujung sejarah bumi. Ayub menyatakan: “Tetapi aku tahu: Penebusku hidup.” (Ayub 19:25). Dia mengenal Tuhannya yang masih hidup, dan dia memanggil-Nya “Penebus” (Ibrani: goel, penebus kerabat, pembela, pemberi kebenaran, pelindung), sama seperti Boas bagi Rut (Rut 4:14). Ayub meneruskan dengan satu jaminan bahawa Penebusnya “hidup, dan akhirnya Dia akan bangkit di atas debu” (Ayub 19:25) untuk membangkitkannya, iaitu Ayub,  kepada kehidupan baru.

Malangnya, orang tahu dan biasanya memetik hanya ayat 25, tetapi apa yang dikatakan seterusnya adalah sama penting: “Juga sesudah kulit tubuhku sangat rusak, tanpa dagingku pun aku akan melihat Tuhan, yang aku sendiri akan melihat memihak kepadaku; mataku sendiri menyaksikan-Nya dan bukan orang lain. Hati sanubariku merana kerana rindu.” (Ayub 19:26, 27). Perhatikan nada peribadi kata-kata Ayub yang sungguh-sungguh: tubuhku, aku, aku sendiri, kepadaku. Dia sangat yakin dalam hatinya bahawa di dalam tubuhnya dengan matanya sendiri dia akan melihat Tuhan walaupun dia akan mati, dan badannya akan binasa. Jaminan peribadi tentang hari kebangkitan yang akan datang ini tidak boleh dinyatakan dengan cara yang lebih baik dan lebih tegas daripada ini.

Mazmur 16:9, 10

“Sebab itu hatiku bersukacita dan jiwaku bersorak-sorak, bahkan tubuhku akan diam dengan tenteram; sebab Engkau tidak menyerahkan aku ke dunia orang mati, dan tidak membiarkan Orang Kudus-Mu melihat kebinasaan.” Di sini, istilah Ibrani sheol seharusnya diterjemahkan sebagai “kubur,” sebagaimana dilakukan dengan banyak ayat yang lain. Istilah ini digunakan sebanyak 66 kali di dalam Kitab Ibrani, dan di dalam kebanyakan hal, maknanya adalah sinonim dengan kubur. Kedua-dua orang jahat dan orang benar akan turun ke sheol (Kej. 37:35; Kej. 42:38; Kej. 44:29, 31; Num. 16:30, 33; 1 Raja-raja 2:6, 9; Ayub 21:13; Mzm. 49:17; Mzm. 89:48; Pkh. 9:10; Yes. 14:9, 11, 15; Yes. 38:10; Yeh. 31:15–17). Di samping itu, Tuhan menebus umat yang setia dari sheol (Hos. 13:14); tiada sesiapa yang dapat bersembunyi dari Tuhan di sheol (Mzm. 139:8, Amos 9:2), dan tidak terdapat sebarang pekerjaan atau aktiviti di sheol (Pkh. 9:10).

Tidak terdapat di mana-mana dalam Alkitab yang menggambarkan sheol sebagai suatu dunia bawah tanah yang gelap di mana orang mati itu hidup atau tempat jiwa atau roh manusia meneruskan kewujudannya. Perkataan sheol ialah sebutan untuk kubur, tempat orang mati (lihat, sebagai contoh, secara konsisten terjemahan NIV, di mana, dalam kebanyakan kes, perkataan sheol diterjemahkan sebagai kubur [57 kali], tetapi juga sebagai kematian [lima kali], alam maut [sekali], kedalaman paling bawah [sekali], pintu maut [sekali], dan dibawah [sekali]). Daud bersukacita bahawa selepas kematian dia akan berehat dengan damai dan tidak akan dilupakan oleh Tuhan tetapi akan dibangkitkan kepada kehidupan baru dan tidak akan mengalami kemusnahan yang kekal (shakhat bermaksud kemusnahan, kerosakan, kebusukan, lubang).

Ayat ini melampaui pengalaman Daud dan mempunyai makna Mesianik yang lebih mendalam. Orang beriman (Ibrani khasid, taat berbakti, Yang setia, Yang Kudus), iaitu, Mesias Yesus Kristus, tidak akan menjadi busuk di dalam kubur-Nya, tubuh-Nya tidak akan membusuk, kerana Dia akan dibangkitkan selepas berehat tiga hari (dikira secara inklusif) di dalam kubur (sheol). Perjanjian Baru memetik ayat ini sebagai menubuatkan tentang kebangkitan Kristus (Kisah 2:25–28, Kisah 13:35).

Mazmur 49:9–15

Para Pemazmur mempamerkan perbezaan di antara nasib umum manusia dan ganjaran bagi orang yang benar. Pada satu pihak, manusia akan mati dan pergi ke kubur mereka (sheol) kerana mereka tidak akan “hidup selama-lamanya dan tidak melihat kebusukan [shakhat]” (Mzm. 49:9; bandingkan dengan Mzm. 16:10, Mzm. 17:15). Sebaliknya, mereka yang mengasihi dan taat kepada Tuhan akan mempunyai nasib depan yang berbeza. Penyair mengatakan, “Tetapi Tuhan akan membebaskan nyawaku dari cengkeraman dunia orang mati [sheol, kubur];, sebab Dia [Tuhan] akan menarik aku. S e l a Tuhan akan menebus [padah, ramson, menebus] saya dari alam orang mati [sheol, kubur]; dia pasti akan membawa saya kepada dirinya [laqakh, menerima, mengambil]” (Mzm. 49:16). AVB menterjemahkan ayat 15 seperti berikut: “Kerana Tuhan yang akan menyelamatkanku dari kubur.” ABB: “Dia akan melepaskan aku daripada kuasa maut.” (Ayat 16).

Mazmur 71:20

“Engkau yang telah memberiku penderitaan yang pedih, Engkau akan memulihkan aku; dan membawaku naik semula dari perut bumi.” (AVB). Mazmur ini adalah doa memohon pertolongan Tuhan di hari tua. Tuhan menyertai Pemazmur sejak lahir dan telah melakukan banyak perkara besar baginya; jadi, dia meminta perlindungan Tuhan daripada musuhnya. Tuhan bukan sahaja memulihkan kekuatan dan kesihatan fizikal tetapi mempunyai kuasa untuk membangkitkan. Pemazmur percaya, dan berharap, bahawa Tuhan akan membawa dia (Ibrani: 'alah, naik, naik) dari “perut [Ibrani: tehom, bermakna, secara literal, 'jurang, dalam'] bumi," yang mungkin berupa satu gambaran kiasan tentang kubur. Oleh itu, gambaran puitis ini membayangkan suatu kebangkitan fizikal. Terjemahan New Living Translation disertai dengan harapan berikut: “Engkau akan menghidupkan kembali aku dan mengangkat aku dari kedalaman bumi.”

Mazmur 73:24

Di dalam usaha kewujudannya untuk dapat memahami teka-teki kehidupan mengenai kemakmuran orang jahat dan penderitaan orang benar, Asaf menyimpulkan bahawa Tuhanlah yang memegang dan membimbingnya. Tuhan menjamin masa depannya dan akan membangkitkan dia untuk hidup yang kekal: “Dengan nasihat-Mu Engkau menuntun aku, dan kemudian Engkau mengangkat aku ke dalam kemuliaan” (Mzm. 73:23, 24). Tuhan memberi makna kepada kehidupan sekarang, tetapi lebih-lebih lagi, Dia menjamin masa depan kita walaupun selepas kematian. Kata kerja untuk "diangkat" ialah laqakh, dan digunakan dalam kisah Henokh ketika Tuhan mengangkatnya (laqakh; Kej. 5:24), serta dalam naratif Elia yang juga diangkat ke syurga ( laqakh;2 Raja-raja 2:3, 9. Kata kerja lain digunakan, ialah 'alah, naik, seperti dalam 2 Raja-raja 2:1, 11).

Yesaya 26:19

Nabi Yesaya, dalam apa yang disebut “Apokalips Kecil,” menyampaikan harapan kebangkitan dan mengumumkannya dengan berani: “Umat-Mu yang sudah mati akan hidup semula! Mayat mereka akan bangkit semula. Semua yang sudah dimasukkan ke dalam kubur, akan bangun dan bernyanyi dengan sukacita. Seperti embun yang berkilau-kilau menyegarkan bumi, demikian juga TUHAN akan menghidupkan mereka yang sudah lama mati” (Yes. 26:19, ABB). Harapan yang gemilang dan masa depan yang cerah digambarkan bagi mereka yang tinggal bersama Tuhan. Ayat ini adalah ayat yang sangat jelas tentang kebangkitan fizikal dari kematian. Nabi Daniel, seperti yang akan kita lihat seterusnya, mendasarkan pernyataannya mengenai kebangkitan pada kenyataan Yesaya.

Daniel 12:2, 13

Daniel menunjukkan kepada hari kebangkitan: “Banyak orang yang sudah mati akan hidup semula: ada yang akan menikmati kehidupan kekal, ada pula yang akan menderita hinaan kekal” (Dan. 12:2). Pernyataan Tuhan di dalam memuncak dengan pengisytiharan ini. Kematian diumpamakan seperti tidur, dan mereka yang mati akan dibangkitkan: mereka yang melayani Tuhan akan menerima hidup yang kekal, tetapi orang jahat akan dihukum mati yang kekal.

Tuhan juga menyakinkan Daniel bahawa dia akan dibangkitkan kepada hidup baru pada akhir zaman nanti: “Engkau Daniel, harus setia sampai akhir. Engkau akan meninggal, tetapi engkau akan bangkit untuk menerima ganjaranmu pada akhir zaman” (Dan. 12:13). Kematian itu sama denga istirehat dari kerja keras yang setia. Namun selepas itu akan tiba warisan yang dihargai: kehidupan kekal bersama Tuhan.

Yunus 2:2

Bayangan tentang kebangkitan dalam kisah Yunus adalah berkaitan dengan tinggal selama tiga hari di dalam perut ikan yang besar. Yunus menerangkan pengalaman ini sebagai berada di sheol, bermakna di dalam kubur.  (Yun. 2:2). Selepas tiga hari tiga malam, dia dibawa ke kehidupan baru apabila dia dimuntahkan keluar dari sheol ini. Dalam doanya dia berkata: “Aku tenggelam ke dasar bumi; pintunya terpalang di belakangku untuk selama-lamanya. Ketika itulah Engkau naikkan nyawaku dari dalam liang kubur, ya Tuhanku.” (Yun. 2:6).  Yesus telah menyamakan diri-Nya di dalam kubur dan kebangkitan-Nya kepada pengalaman Yunus (Mat. 12:40).

Hosea 6:2

Nabi Hosea berbicara mengenai kebangkitan rohani Israel dan kembali kepada Tuhan dalam hal dibangkitkan daripada kematian kepada kehidupan baru. Gambaran tentang kebangkitan digunakan untuk menjelaskan kehidupan baru ini bagi umat Tuhan.

#### Bahagian III: Penerapan Hidup

1.	Bagaimanakah anda boleh membawa harapan kepada mereka yang berduka kerana kematian orang yang sangat disayangi dalam keluarga mereka?

2.	Bagaimanakah pandangan alkitabiah tentang kebangkitan boleh mengubah sikap anda terhadap kematian dan keputusasaan?

3.	Bagaimanakah harapan terhadap Kedatangan Kedua Kali itu dapat meningkatkan kualiti perhubungan anda, sama ada dalam perkahwinan, kejiranan anda, dan/atau tempat kerja anda?