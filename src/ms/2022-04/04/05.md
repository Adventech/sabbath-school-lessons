---
title:  “Orang-Mu Yang Mati Akan Hidup Pula”
date:  19/10/2022
---

`Sila baca Yesaya 26:14 dan 19. Apakah kontras di antara mereka yang binasa selama-lamanya (Yes. 26:14; lihat juga Mal. 4:1) dan mereka yang akan menerima kehidupan kekal (Yes. 26:19)?`

Kitab Yesaya membentangkan satu perbezaan besar di antara keagungan Tuhan dan kerapuhan kita sebagai manusia (lihat Yesaya 40). Walaupun kita bagaikan rumput yang akan kering dan bunga yang akan layu, firman Tuhan tetap selama-lamanya (Ya. 40:6–8). Namun, disebalik keberdosaan kita sebagai manusia, rahmat Tuhan yang menyelamatkan tersedia untuk semua manusia dan ia menjadi berkesan juga kepada Bangsa Lain yang akan memeluk perjanjian-Nya dan memelihara hari Sabat (Yesaya 56).

Di dalam kitab Yesaya, harapan kebangkitan dikembangkan dengan luasnya. Sementara kiasan alkitabiah sebelumnya tentang kebangkitan lebih banyak diungkapkan dari sudut perspektif peribadi (Ayub 19:25–27, Mzm. 49:15, Mzm. 71:20), nabi Yesaya menyebutnya sebagai menggolong dirinya dan juga masyarakat umat percaya di dalam perjanjian itu. (Ya. 26:19).

Yesaya 26 membezakan nasib yang berbeza di antara orang jahat dengan orang benar. Pada satu pihak, orang jahat akan kekal mati tanpa dihidupkan semula sekurang-kurangnya selepas “kematian kedua” (Wahyu 21:8). Mereka akan dimusnahkan sepenuhnya dan semua ingatan mereka akan lenyap selama-lamanya (Yes. 26:14). Petikan ini menggariskan ajaran bahawa tidak ada jiwa atau roh yang masih hidup selepas kematian. Ketika berbicara mengenai kemusnahan terakhir orang jahat, yang datang kemudian, Tuhan menyatakan di tempat lain bahawa orang jahat akan dibakar sepenuhnya, tiada yang tinggal pada mereka, “‘bukan akar mahupun cabang’” (Mal. 4:1).

Sebaliknya, orang saleh yang mati akan dibangkitkan daripada kematian untuk menerima ganjaran mereka yang penuh berkat. Yesaya 25 menekankan bahawa Tuhan  “akan meniadakan maut untuk seterusnya” dan “akan menghapuskan air mata dari pada segala muka” (Yes. 25:8). Di dalam Yesaya 26 kita dapati perkataan berikut: “Ya, TUHAN, orang-orang-Mu yang mati akan hidup pula, mayat-mayat mereka akan bangkit pula. Hai orang-orang yang sudah dikubur di dalam tanah bangkitlah dan bersorak-sorai! Sebab embun TUHAN ialah embun terang, dan bumi akan melahirkan arwah kembali” (Ya. 26:19). Semua orang saleh yang dibangkitkan akan mengambil bahagian di dalam pesta sukacita yang Tuhan akan sediakan untuk semua orang (Yes, 25:6). Kebangkitan terakhir akan mengumpulkan semua orang benar dari segala zaman, termasuk mereka yang anda kasihi yang telah mati dahulu di dalam Kristus.

`Bayangkan jika kita tidak mempunyai sebarang harapan, tiada jaminan, tiada alasan untuk berfikir bahawa kematian bukanlah pengakhiran segala-galanya untuk kita. Kemudian, lebih teruk lagi, sesiapa yang pernah mengenali kita akan pergi dan tidak lama lagi ia akan seperti kita tidak pernah wujud dan hidup kita tidak pernah mempunyai sebarang makna. Bagaimanakah nasib seperti ini berbeza dengan harapan yang ada pada kita?`