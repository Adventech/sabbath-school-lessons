---
title:  “Dari Dasar Bumi”
date:  18/10/2022
---

`Sila baca Mazmur 71. Apakah yang dimaksudkan oleh Pemazmur ketika dia meminta Tuhan untuk membangkitkan dia "semula dari dasar bumi" (Mzm. 71:20)?`

Di dalam Mazmur 49 kita dapati satu ungkapan pengharapan yang menyentuh hati tentang kebangkitan, berbeza dengan jaminan palsu oleh orang bodoh yang mempercayai kekayaannya. Di dalam Mazmur 71, Pemazmur mencari keselamatan dan harapan daripada Tuhan sambil dikelilingi oleh musuh dan penuduh palsu yang mengatakan bahawa Tuhan telah meninggalkan dia (Mzm. 71:10, 11).

Di tengah-tengah ujiannya, Pemazmur itu mendapatkan penghiburan dan jaminan di dalam mengingati bagaimana Tuhan telah menjaganya pada masa lalu. Pertama, dia menyedari bahawa Tuhan telah menegakkannya sejak lahir dan malah mengeluarkannya dari rahim ibunya (Mzm. 71:6). Kemudian, dia mengakui bahawa Tuhan telah mengajarnya sejak mudanya (Mzm. 71:17).

Dengan kepastian bahawa Tuhan adalah batu karang dan kubu-Nya, Pemazmur memohon kepada-Nya, “Jadilah bagiku gunung batu, tempat berteduh, kubu pertahanan untuk menyelamatkan aku; sebab Engkaulah bukit batuku dan pertahananku” (Mzm. 71:3). “Janganlah membuang aku pada masa tuaku, janganlah meninggalkan aku apabila kekuatanku habis” (Mzm. 71:9). “Ya TUHAN, janganlah jauh dari padaku! Tuhanku, segeralah menolong aku!” (Mzm. 71:12). Dan kemudian Pemazmur menambah, “Engkau yang telah membuat aku mengalami banyak kesusahan dan malapetaka, Engkau akan menghidupkan aku kembali, dan dari samudera raya bumi Engkau akan menaikkan aku kembali” (Mzm. 71:20).

Ungkapan "dari kedalaman bumi" boleh difahami secara literal sebagai kiasan kepada kebangkitan fizikal pada masa depan bagi Pemazmur. Tetapi konteksnya seolah-olah memihak kepada huraian metafora tentang keadaan Pemazmur yang dalam kemurungan seolah-olah bumi telah menelannya (bandingkan dengan Mzm. 88:6 dan Mzm. 130:1). Oleh itu, kita boleh mengatakan bahawa "ia adalah suatu ucapan kiasan, tetapi ia juga membayangkan satu kebangkitan fizikal.”—Andrews Study Bible note on Psalm. 71:20.

Pada akhirnya, apa yang penting untuk difahami ialah, walau apa pun keadaan kita, Tuhan ada di sana, Dia mengambil berat dan akhirnya, harapan kita tidak ditemui di dalam kehidupan sekarang ini tetapi dalam kehidupan yang akan datang—kehidupan kekal yang kita miliki di dalam Yesus selepas kebangkitan kita pada kedatangan-Nya kembali.

`Kita semua pernah mengalami detik-detik keputusasaan yang mengerikan. Namun, bagaimanakah dengan memberikan tumpuan kepada cara Tuhan telah bersama anda pada masa lalu itu dapat membantu anda terus maju dalam iman dan percaya pada saat-saat ketika Dia kelihatan seperti berada sangat jauh?`