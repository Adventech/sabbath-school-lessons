---
title:  Komen Guru
date:  02/12/2022
---

- P-10

**Ayat-ayat Utama**: Yesaya 66:23, 24; Daniel 12:2

#### Bahagian I: Gambaran Keseluruhan

Takdir selama-lamanya bagi orang benar dan orang jahat digambarkan secara berbeza di antara satu sama lain. Kumpulan yang pertama menerima kehidupan kekal manakala kumpulan yang satu lagi akan menerima penghakiman yang menyakitkan dari Tuhan dan dimusnahkan sepenuhnya. Pembohongan besar mengenai hukuman kekal dan penderitaan yang berterusan terhadap orang jahat di neraka dibentuk di atas penipuan syaitan yang dinyatakan di Taman Eden: “Engkau pasti tidak akan mati” (Kej. 3:4).

Pembohongan Syaitan menunjukkan satu ajaran yang tidak berasas kepada Alkitab tentang keabadian jiwa. Berdasarkan pembohongan pertama bahawa keingkaran tidak akan membawa kematian dibentuk sebagai satu lagi penipuan yang mengatakan: apabila anda mati, hanya badan anda yang mati, bukan roh anda. Oleh itu, jika seseorang mempunyai jiwa atau roh yang abadi yang tidak boleh mati, orang berdosa akan dihukum selama-lamanya oleh Tuhan di dalam api neraka yang menyeksa. Pandangan negatif yang mengerikan ini menggambarkan Tuhan sebagai raksasa yang kejam dan zalim. Satu lagi ajaran rekaan semata-mata, dan sangat popular, yang menyesatkan orang dengan memberi mereka harapan palsu dalam  melalui suatu proses penyucian dan penambahbaikan diri selepas kematian mereka yang memuncak dengan mereka diselamatkan dan diberikan kehidupan kekal di Syurga. Pembohongan ini mengabaikan akauntabiliti diri terhadap tindakan peribadi di dalam kehidupan ini.

#### Bahagian II: Ulasan

Pelbagai Pandangan Tentang Hukuman di Neraka

Tiga pandangan mengenai api neraka kekal yang bersaing di dalam agama Kristian:

1. Pandangan Tradisionalis (Traditionalists View): Api Neraka yang menyiksa selama-lamanya tanpa henti. Neraka wujud sebagai tempat sebenar di suatu tempat di dunia bawah tanah di mana api sebenar menyeksa jiwa-jiwa abadi selama-lamanya. Menurut pandangan ini, penderitaan secara sedar oleh orang jahat datang sejurus selepas kematian dan kekal selama-lamanya.

2. Pandangan Bersyarat atau Pembasmian (Conditionalist or Annihilationist View): Hukuman lautan api yang tidak boleh ditarik balik dan sepenuhnya memusnahkan orang jahat, malaikat jahat dan syaitan dalam penghakiman terakhir. Manusia pada dasarnya tidak abadi dan mereka tidak memiliki jiwa yang kekal. Sebagai orang berdosa, manusia ditakdirkan kepada kematian kekal kecuali mereka menerima Yesus Kristus sebagai Juruselamat peribadi mereka. Keabadian dikurnis kepada mereka yang menerima rahmat Tuhan dan mempraktikkan iman kepada Yesus (Yohanes 3:16, Yohanes 5:24, Rom. 3:21–31, Ef. 2:1–10). Neraka bukanlah tempat di mana jiwa atau roh jahat pergi sejurus selepas kematian tetapi ia difahami sebagai sebuah “lautan api” di mana orang jahat akan dimusnahkan sepenuhnya pada akhir sejarah manusia (Mal. 4:1; Mat. 25:41); 2 Tes. 1:6–10; Wahyu 20:9, 10, 14, 15). Api ini, yang disediakan untuk iblis dan malaikat yang jatuh akan memusnahkan mereka, bersama-sama dengan orang jahat pada perlaksanaan penghakiman terakhir. Kesan  pada api itu adalah muktamad. Tiada siapa yang boleh memadamkan api semasa mereka melakukan pekerjaannya. Api mempunyai akibat yang kekal dan ia akan mencapai tujuannya: iaitu, pemusnahan kejahatan, dosa, kematian, malaikat jahat, pemberontak dan Syaitan sendiri. Akibatnya itu digambarkan sebagai “kematian kedua,” yang tidak ada penebusan atau pelepasan daripadanya; kematian kedua adalah pembasmian total kejahatan.

3. Pandangan Pemulihan atau Universalis (Restorationist or Universalist View)” Api Neraka pada akhirnya akan menyucikan dan menyelamatkan semua orang. Universalis mendakwa bahawa semua orang akhirnya akan diselamatkan, termasuk orang jahat, malaikat jahat dan Syaitan, kerana api neraka akan menyucikan mereka. Pemahaman ini dibina atas pengiktirafan bahawa selepas kematian jiwa yang kekal dari orang jahat tidak boleh pergi serta-merta ke syurga tetapi akan menderita dalam api penghakiman Tuhan. Api ini secara beransur-ansur akan membersihkan mereka dan kemudian, pada masa akan datang (saat yang tepat akan bergantung pada tindak balas individu terhadap proses pembersihan ini), semua orang akhirnya akan diselamatkan. Untuk penilaian terhadap tiga pandangan yang berbeza ini, lihat Jirí Moskala, “The Current Theological Debate Regarding Eternal Punishment in Hell and the Immortality of the Soul,” Andrews University Seminary Studies, vol. 53, no. 1 (2015): ms. 91–125.

Kenyataan Bermasalah

Terdapat beberapa kenyataan dalam Alkitab yang sukar berkaitan dengan doktrin neraka yang perlu dijelaskan kerana maknanya sering dilihat dari luar konteksnya:

1. Ulat-Ulatnya Tidak Akan Mati  (Yes. 66:24).

Bagaimanakah kita hendak memahami frasa alkitabiah: “Ulat [Ibrani: tola‘im] yang memakan mayat [orang mati yang jahat] tidak akan mati” (ABB)? Dalam konteks Yesaya 65 dan 66, orang jahat ialah mereka yang tidak beribadah kepada Tuhan dan memberontak terhadap Dia (Yes. 66:3), dan yang akhirnya “dihukum oleh Tuhan dengan api” (Ya. 66:16). Pertama, gambaran itu adalah fizikal. Orang jahat itu kelihatan dan mereka mempunyai tubuh fizikal. Ulat tidak memangsakan roh, atau roh yang bukan terdiri daripada tubuh si mati. Kedua, tiada mana-mana ayat dalam Alkitab mengandaikan bahawa ulat ini dikurniakan keabadian. Ulat atau cacing tidak menerima kurnia kehidupan kekal. Tiada mukjizat ilahi dilakukan ke atas mereka. Ketiga, gambaran mengenai ulat yang memakan mayat orang jahat ini adalah metafora yang sama seperti gambaran api yang tidak akan padam.

2. “Apinya Tidak Akan Padam,” (Yes. 66:24).

“Mereka akan keluar dan akan memandangi bangkai orang-orang yang telah memberontak kepada-Ku. Di situ ulat-ulatnya tidak akan mati, dan apinya tidak akan padam, maka semuanya akan menjadi kengerian bagi segala yang hidup” (Yes. 66:15, 17). Memadamkan api bermaksud mematikannya, menghalangnya daripada terbakar, atau menghentikannya sebelum ia menyelesaikan tugasnya. Oleh itu, secara kesinambungannya, api yang "tidak akan dipadamkan" bermakna api belum dipadamkan kerana tiada kuasa untuk menghalangnya daripada mencapai apa yang secara semula jadi harus dilaksanakan oleh api itu, iaitu kemusnahan total. Api tidak boleh dilawan atau ditolak. Oleh itu, maksud gambaran itu adalah telus: orang mati ini tidak mempunyai peluang untuk hidup semula. Penghakiman ke atas orang jahat ini adalah muktamad dan ini bermakna penghakiman kebinasaan Tuhan tidak akan dihentikan sehingga penyempurnaan yang lengkap telah dicapai. Tiada jalan keluar dari kematian muktamad ini. Tiada siapa yang dapat menyelamatkan orang jahat daripada kesudahan yang mengerikan ini. Pembalikan tidak boleh dilakukan. Penghakiman adalah muktamad dan kehancuran adalah lengkap. Ia tidak akan dihalang sehingga mayat binasa; oleh itu, takdir terakhir orang jahat adalah tidak boleh ditarik balik dan kekal. Barry Webb menyimpulkan Yesaya 66:24: “Seperti yang dinyatakan, ia seolah-olah menggambarkan pemusnahan dan bukannya siksaan kekal. Tubuh itu sudah mati.”—The Message of Yesaya: On Eagles' Wings (Downers Grove, IL: Inter-Varsity Press, 1996), ms. 251.

Nabi Yesaya menerangkan kemusnahan Edom yang terakhir dan menyeluruh dan menerangkannya dengan istilah biasa api yang akan memakan Edom. Api menyala siang dan malam; “tidak akan dipadamkan;” “asapnya akan naik selama-lamanya;” dan dengan itu bertukar menjadi “belerang” dan “tar” yang terbakar  (Yes. 34:9, 10,  ABB). Gambaran ini kemudiannya diambil dan digunakan dengan jelas dalam Wahyu 14:10, 11 dan Wahyu 20:10 dalam petikan yang penuh dengan simbol. Bahasa itu adalah metafora, dan ia menunjuk kepada hukuman Tuhan yang tidak dapat dibatalkan dan kemusnahan itu adalah total. Demikian pula, Yehezkiel menyatakan: “Dengarlah firman TUHAN: Beginilah firman Tuhan TUHAN: Lihat, Aku akan menyalakan api di dalammu yang akan memakan habis setiap pohon yang hidup padamu dan setiap pohon yang layu kering. Apinya yang sedang bernyala-nyala tidak akan padam dan semua muka dari selatan sampai utara akan terbakar kepanasan olehnya. Dan setiap manusia akan melihat, bahwa Aku, TUHANlah yang memasangnya; api itu tidak akan padam.” (Yeh. 20:47, 48; lihat Yer. 7:20).

Ralph Bowles menyimpulkan tafsirannya terhadap Wahyu 14:11 sebagai berikut: “Pembacaan tradisional unsur-unsur ayat ini terlepas pandang kepada unit struktur berbentuk sejajar yang terbalik pada Wahyu 14:9-11. Apabila nada rangkap ayat itu dibezakan, makna ayat dilihat sebagai tidak memberikan pengesahan kepada ‘seksaan kekal.’ Sebaliknya, ayat ini sesuai dengan tafsiran mengenai keabadian Bersyarat. Pandangan ini berpendapat bahawa Tuhan akhirnya dan sepenuhnya akan membawa musuh-musuhnya ke pengadilan, dengan kemusnahan dan kepupusan mutlak sebagai akibatnya.”—Ralph G. Bowles, “Does Revelayion 14:11 Teach Eternal Torment? Examining a Proof-text on Hell,” Evangelical Quarterly 73, no. 1 (January 2001): ms. 36.

Api yang difahami sebagai penghakiman Tuhan menunjukkan bahawa kesan api tersebut adalah kekal, dan untuk kejahatan tidak akan ada kewujudannya kembali. Kejahatan akan berada di bawah kawalan Tuhan untuk selama-lamanya, tidak akan berlaku untuk kali kedua, disekat selama-lamanya dan tidak akan ada lagi. Kemusnahannya adalah total. Tuhan tidak akan secara ajaib menyimpan api yang kekal atau dengan cara apa pun mengekalkan dalam bentuk kekal yang istimewa dalam menghukum orang jahat, malaikat yang jatuh, dan syaitan untuk selama-lamanya. Penipuan ini adalah pendekatan yang sangat spekulatif terhadap ajaran Alkitab tentang pelaksanaan penghakiman ilahi. Sebagaimana terdapat keharmonian penuh di syurga sebelum pemberontakan Lusifer terhadap Tuhan, begitu juga akan wujud keharmonian penuh apabila kejahatan dalam segala bentuknya akan dimusnahkan.

3. Kekal, Selama-lamanya

Istilah “selama-lamanya,” atau “kekal” (Ibrani: olam), sangat relatif dalam Kitab Suci. Ia mempunyai tiga kemungkinan makna yang berbeza; jadi ia mungkin merujuk kepada (1) kekekalan dengan permulaan dan kesudahannya (sebagai contoh, hamba dalam Keluaran 21:6 [NIV betul-betul menterjemah istilah 'olam dalam konteks ini: untuk kehidupan]; keimamatan dalam Keluaran 40:15; Bilangan 25:13); (2) kekekalan dengan permulaan tetapi tanpa penghujung (kehidupan kekal bagi semua yang ditebus; lihat Markus 10:30; Yohanes 3:16, 36; Yohanes 5:24); dan akhirnya, (3) kekekalan tanpa permulaan dan tanpa akhir (hanya milik Tuhan sendiri; lihat 1 Tim. 6:16; bandingkan dengan Ulangan 33:27). Selalunya konteks ayat itu yang mentakrifkan makna tepat bagi istilah untuk kekal. Kepada orang yang percaya kepada Tuhan, keabadian diberikan sebagai anugerah melalui Kristus Yesus (Yohanes 11:26; Kol. 3:3, 4).

4. Istilah “Hinaan” di dalam Daniel 12:2

“Banyak orang yang sudah mati akan hidup semula: ada yang akan menikmati kehidupan kekal, ada pula yang akan menderita hinaan kekal” (Dan. 12:2, ABB). Istilah hinaan (Ibrani: dera’on, kebencian, menjijikkan) digunakan dalam Alkitab Ibrani hanya dalam Daniel 12:2 dan dalam Yesaya 66:24. Makna istilah ini dibekalkan oleh konteksnya: ayat itu berbicara mengenai kutukan berhubung dengan penghakiman dan kebangkitan. Daniel berbicara tentang kutukan abadi dan rasa malu bagi orang jahat dan Yesaya menjelaskan bahawa orang jahat akan dimusnahkan kerana tiada siapa yang dapat menghalang api yang melahap daripada memenuhi tujuan pemusnahannya. Orang yang memberontak dan tidak bertaubat akan ditakdirkan untuk tidak wujud selama-lamanya, tetapi orang benar diberi kehidupan yang kekal.

#### Bahagian III: Penerapan Hidup

1. Apakah perbezaan di antara pandangan popular tentang neraka dan gambaran Alkitab tentang sebuah lautan api? Adakah lautan api itu sesuatu yang nyata, atau hanya kiasan puisi? Bincangkan.

2. Bagaimanakah anda boleh menerangkan kepada kelas anda dalam bahasa mudah bahawa orang tidak akan pergi ke neraka atau syurga (atau api penyucian) sejurus selepas kematian mereka? Bagaimanakah maklumat ini boleh menjadi berita baik?

3. Bolehkah kita lari dari api neraka? Mengapa atau mengapa tidak? Jika ya, terangkan bagaimana Tuhan menjadikan kemungkinan ini nyata di dalam kehidupan kita.