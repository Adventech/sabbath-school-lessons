---
title:  Pandangan Alkitabiah
date:  01/12/2022
---

`Sila baca 1 Yohanes 5:3–12. Mengapakah rasul Yohanes menghadkan “hidup kekal” hanya kepada mereka yang berada di dalam Kristus?`

Doktrin alkitabiah tentang keabadian bersyarat bagi manusia—yang berbeza dengan teori bukan alkitabiah tentang keabadian semulajadi jiwa—dijelaskan di dalam 1 Yohanes 5:11, 12. Untuk memahami maksud ayat penting ini, kita perlu ingat bahawa hanya Tuhan Yang Maha Esa “yang tidak takluk kepada maut” (1 Tim. 6:15, 16) dan merupakan satu-satunya Sumber kehidupan (Mzm. 36:9, Kol. 1:15–17, Ibr. 1:2).

Apabila dosa memasuki dunia melalui kejatuhan Adam dan Hawa (Kejadian 3), mereka dan semua keturunan mereka (termasuk kita) berada di bawah kutukan kematian jasmani dan kehilangan kurnia kehidupan kekal. Tetapi Tuhan kita yang pengasih telah melaksanakan rencana keselamatan yang membolehkan manusia untuk mendapatkan semula kehidupan kekal, kehidupan yang sepatutnya menjadi milik mereka sejak awal lagi. Seperti yang Paulus tuliskan: “Sebab di dalam Dia Tuhan telah memilih kita sebelum dunia dijadikan, supaya kita kudus dan tak bercacat di hadapan-Nya.” (Ef.1:4).

Rasul Paulus menjelaskan bahawa “sama seperti dosa telah masuk ke dalam dunia oleh satu orang [Adam], dan oleh dosa itu juga maut,” demikian juga melalui “satu Manusia, Yesus Kristus,” kurnia kehidupan kekal yang berkemurahan tersedia untuk semua manusia (Rm. 5:12–21). Di sini Paulus membuat rujukan yang jelas kepada Adam literal yang membawa dosa dan kematian ke dalam dunia ini. Seseorang tidak dapat memahami apa-apa di dalam Alkitab tanpa Adam literal yang, melalui pelanggaran, telah membawa dosa dan kematian ke dalam dunia kita.

Oleh itu, rasul Yohanes menambah, “Tuhan telah mengurniakan hidup yang kekal kepada kita dan hidup itu ada di dalam Anak-Nya. Barangsiapa memiliki Anak, ia memiliki hidup; barangsiapa tidak memiliki Anak, ia tidak memiliki hidup” (1 Yohanes 5:11, 12).

Seluruh gambaran menjadi lebih jelas sehubungan dengan kenyataan Yesus: “Setiap orang, yang melihat Anak dan yang percaya kepada-Nya beroleh hidup yang kekal, dan supaya Aku membangkitkannya pada akhir zaman” (Yohanes 6:40), dan “Akulah kebangkitan dan hidup; barangsiapa percaya kepada-Ku, dia akan hidup walaupun dia sudah mati” (Yohanes 11:25).

Ini bermakna bahawa kehidupan kekal adalah anugerah Tuhan melalui Kristus, yang dijamin pada masa ini tetapi dinikmati sepenuhnya hanya selepas kebangkitan terakhir orang benar. Kesimpulannya sangat mudah: jika hidup kekal hanya diberikan kepada mereka yang ada di dalam Kristus, maka mereka yang tidak berada di dalam Dia tidak mempunyai hidup yang kekal (1 Yohanes 5:11, 12). Sebaliknya, teori keabadian semula jadi jiwa memberikan kehidupan kekal—sama ada di firdaus atau di neraka—kepada semua manusia, bahkan kepada mereka yang tidak berada dalam Kristus. Walau bagaimanapun popular ajaran ini, ia bukan alkitabiah.