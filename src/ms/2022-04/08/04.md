---
title:  “Aku Akan Membangkitkan Dia”
date:  15/11/2022
---

Dalam salah satu mukjizat-Nya, Yesus telah memberi makan lima ribu orang dengan hanya lima roti dan dua ikan (Yohanes 6:1–14). Memandangkan orang ramai kemudiannya berhasrat untuk mengumumkan Dia sebagai raja (Yohanes 6:15), maka Yesus berlayar bersama murid-murid-Nya ke seberang Laut Galilea. Tetapi keesokan harinya orang ramai mengikuti Dia di sana di mana Dia menyampaikan khutbah-Nya yang penuh kuasa tentang Roti Kehidupan dengan penekanan khusus pada kurnia hidup yang kekal (Yohanes 6:22–59).

`Sila baca Yohanes 6:26–51. Bagaimanakah Yesus mengaitkan kurnia kehidupan kekal dengan kebangkitan terakhir bagi orang yang benar?`

Dalam khutbah-Nya, Yesus menekankan tiga konsep asas berkenaan dengan kehidupan kekal. Pertama, Dia memperkenalkan diri-Nya sebagai “roti hidup yang telah turun dari syurga dan memberi hidup kepada dunia’” (Yohanes 6:33, 58). Dengan mengisytiharkan bahawa “Akulah [Greek- ego eimi] roti hidup” (Yohanes 6:35, 48), Yesus mempersembahkan diri-Nya sebagai “AKULAH” yang Agung dalam Perjanjian Lama (Keluaran 3:14). Kedua, Yesus menjelaskan bahawa kehidupan kekal mendapat jaminan di dalam Dia: “sesiapa yang datang kepada-Ku” dan “sesiapa yang percaya kepada-Ku” akan mendapat berkat ini (Yohanes 6:35). Akhir sekali, Yesus mengaitkan kurnia keabadian dengan kebangkitan terakhir yang meyakinkan para pendengar-Nya sebanyak tiga kali, “‘dan Aku akan membangkitkannya pada hari akhir’” (Yohanes 6:40, 44, 54, AVB).

Yesus juga memberikan janji yang menakjubkan ini: “‘Sesungguhnya, Aku berkata kepadamu, orang yang percaya mendapat hidup yang kekal” (Yohanes 6:47). Jadi, kurnia kehidupan kekal sudah pun menjadi satu realiti masa kini. Tetapi ini tidak bermakna bahawa orang percaya tidak akan pernah mati, kerana ungkapan “membangkitkannya” (Yohanes 6:40, AVB) menunjukkan seseorang yang akan hidup kembali selepas seseorang itu telah mati.

Gambarannya adalah jelas. Tanpa Kristus, seseorang tidak mempunyai hidup yang kekal. Tetapi, walaupun selepas menerima Kristus dan mempunyai jaminan kehidupan kekal, pada masa ini kita masih dalam keadaan fana dan oleh itu tertakluk kepada kematian semula jadi. Pada Kedatangan Kedua, Yesus akan membangkitkan kita dan pada waktu itu juga nanti Dia akan memberikan kita kurnia hidup kekal yang sudah menjadi milik kita. Kurnia itu terjamin bukan kerana jiwa yang tidak dapat mati secara semula jadi tetapi sebaliknya, kerana kebenaran Yesus yang datang kepada kita melalui iman kepada-Nya.

`Renungi kata-kata Yesus bahawa, jika anda percaya kepada-Nya, anda memiliki (sekarang juga) hidup yang kekal! Bagaimanakah janji yang indah ini dapat membantu anda menangani realiti yang menyakitkan tentang kematian kita sekarang, walaupun hanya sementara?`