---
title:  Harapan Dalam Perjanjian Baru
date:  12/11/2022
---

### Bacaan Untuk Pelajaran Minggu Ini
1 Kor. 15:12–19, Yohanes 14:1–3, Yohanes 6:26–51, 1 Tes. 4:13–18, 1 Kor. 15:51–55.

> <p>Ayat Hafalan</p>
> “Dan inilah kesaksian itu: Tuhan telah mengaruniakan hidup yang kekal kepada kita dan hidup itu ada di dalam Anak-Nya. Barangsiapa memiliki Anak, ia memiliki hidup; barangsiapa tidak memiliki Anak, ia tidak memiliki hidup” (1 Yohanes 5:11, 12).

Walaupun menulis dalam bahasa Yunani, namun semua penulis Perjanjian Baru (kecuali Lukas) adalah orang Yahudi dan mereka sudah tentu memandang kepada sifat manusia dari keseluruhan perspektif Ibrani, bukan dari pagan Yunani.

Oleh itu, bagi Kristus dan para rasul, harapan Kristian bukanlah satu harapan yang baru tetapi sebaliknya, satu penyingkapan harapan kuno yang telah dipupuk oleh para patriark dan para nabi. Sebagai contoh, Kristus menyebut bahawa Abraham telah melihat dan bergembira melihat hari-Nya (Yohanes 8:56). Yudas menyatakan bahawa Henokh bernubuat tentang Kedatangan Kedua (Yudas 14, 15). Dan kitab Ibrani berbicara tentang pahlawan iman sebagai mengharapkan ganjaran syurga yang tidak akan mereka terima sehingga kita menerima ganjaran kita (Ibr. 11:39, 40). Kenyataan ini tidak akan bermakna jika jiwa mereka sudah bersama Tuhan di syurga.

Dengan menekankan bahawa hanya mereka yang berada di dalam Kristus yang mempunyai kehidupan kekal (1 Yohanes 5:11, 12), maka Yohanes menyangkal teori mengenai jiwa yang memiliki keabadian semula jadi. Sesungguhnya, tidak ada kehidupan yang kekal selain daripada hubungan yang menyelamatkan dengan Kristus. Oleh yang demikian, harapan Perjanjian Baru itu adalah harapan yang berpusatkan kepada Kristus dan berupa satu-satunya harapan bahawa kewujudan fana ini suatu hari nanti akan menjadi yang abadi.

_*Kaji pelajaran minggu ini untuk Persediaan Sabat, November 19._