---
title:  Harapan Melangkaui Kehidupan Ini
date:  13/11/2022
---

Seorang ahli sejarah Yunani purba bernama Herodotus (abad ke-5 SM) menulis tentang satu suku yang, semasa kelahiran, akan memulakan tempoh berkabung kerana mereka menjangkakan penderitaan yang akan dihadapi oleh bayi itu jika ia hidup hingga dewasa. Walau pun mungkin kepercayaan itu kelihatan asing bagi kita  namun terdapat beberapa logik padanya.

Beribu tahun kemudian, sebuah iklan di Amerika pada awal abad ke-20 berbunyi, "Mengapa hidup, jika anda boleh dikebumikan untuk sepuluh dolar?"

Kita tahu bahawa kehidupan ini boleh menjadi suatu keadaan yang cukup sukar walaupun kita percaya kepada Tuhan dan mengharapkan kekekalan. Bagaimanapun, bayangkan betapa sukarnya bagi mereka yang tidak mempunyai harapan untuk apa-apa selain kewujudan yang singkat dan sering bermasalah di dunia sekarang ini. Lebih daripada satu orang penulis sekular telah mengulas tentang ketiadaan kewujudan manusia kerana kita semua bukan sahaja akan mati, tetapi kita semua hidup dengan kesedaran bahawa kita akan nanti mati. Kesedaran inilah yang menjadikan keseluruhan kewujudan kehidupan manusia, yang selalunya sukar dan menyedihkan dengan sendirinya, seolah-olah batal dan tidak sah. Seorang pemikir merujuk kepada manusia sebagai “segumpal daging rosak yang berpaut pada tulang yang hancur.” Agak mengerikan, tetapi, namun sekali lagi dikatakan bahawa sukar untuk berhujah dengan logik.

Sudah tentu, berbeza dengan semua ini, kita mempunyai janji dalam Alkitab tentang kehidupan kekal di dalam Yesus. Itulah kuncinya: kita mempunyai pengharapan ini kepada Yesus dan apa yang ditawarkan oleh kematian dan kebangkitan-Nya kepada kita. Jika tidak, apakah lagi harapan kita?

`Sila baca 1 Korintus 15:12–19. Apakah yang Paulus katakan di sini tentang betapa rapatnya hubungan kebangkitan Kristus dengan harapan kebangkitan kita sendiri?`

Paulus secara eksplisit berkata: kebangkitan kita terikat tanpa boleh dipisahkan dengan kebangkitan Kristus. Jika kita tidak bangkit, maka ini bermakna bahawa Kristus tidak bangkit dan jika Kristus tidak bangkit, maka-apa? “Imanmu sia-sia; kamu masih dalam dosa kamu!” Dalam erti kata lain, apabila kita mati kita kekal mati dan selama-lamanya juga dan dengan itu semuanya tidak bermakna. Paulus berkata di dalam 1 Korintus 15:32 - “Jika orang mati tidak dibangkitkan, maka marilah kita makan dan minum, sebab besok kita mati!”

Jika kewujudan kita sekarang hanyalah berasaskan sebagai protoplasma sahaja, dan kita hanya ada “tujuh puluh tahun” sahaja (itupun jika kita bernasib baik; lebih-lebih lagi jika kita tidak merokok atau tidak memakan terlalu banyak makanan segera) maka kita berada dalam keadaan yang agak sukar. Tidak hairanlah Ellen G. White menambah, “Syurga bernilai segala-galanya bagi kita dan jika kita kehilangan syurga, kita kehilangan segalanya.”—Sons and Daughters of God, ms. 349.

`Fikirkan betapa berharganya harapan dan iman kita. Mengapakah, demi rahmat Tuhan, kita mesti melakukan semua yang kita boleh lakukan untuk memeliharanya?`