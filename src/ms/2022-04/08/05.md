---
title:  Pada Waktu Sangkakala Berbunyi
date:  16/11/2022
---

Umat di Tesalonika yakin bahawa kehidupan kekal akan diberikan secara eksklusif kepada mereka yang akan kekal hidup sehingga Kedatangan Kedua. “Mereka telah berhati-hati menjaga nyawa rakan-rakan mereka, supaya mereka tidak mati dan lalu kehilangan berkat yang mereka nantikan untuk mereka terima pada kedatangan Tuhan mereka. Tetapi satu demi satu orang yang mereka kasihi itu telah pergi dari antara mereka, dan dengan kesedihan orang Tesalonika telah memandang untuk kali terakhir kepada wajah umat mereka yang telah mati, hampir tidak berani berharap untuk dapat bertemu dengan mereka pada kehidupan yang akan datang.”—Ellen G. White, The Acts of the Apostles, ms. 258.

`Sila baca 1 Tesalonika 4:13–18. Bagaimanakah Paulus memperbetulkan pandangan yang salah ini?`

Terdapat satu kecenderungan dari segi sejarah untuk membaca ke dalam ungkapan, “mereka yang telah meninggal dalam Yesus akan dikumpulkan Tuhan bersama-sama dengan Dia” (1 Tes. 4:14) lebih daripada yang dimaksudkan oleh ayat ini. Ramai yang menerima teori keabadian semula jadi jiwa mengatakan bahawa Kristus, pada kedatangan-Nya yang kedua kali, akan membawa bersama-Nya dari syurga jiwa-jiwa orang benar yang telah mati yang sudah berada di syurga bersama Tuhan. Oleh itu, roh-roh itu boleh disatukan semula dengan badan masing-masing yang dibangkitkan. Tetapi tafsiran sebegitu tidak selaras dengan keseluruhan ajaran Paulus mengenai subjek itu.

Sila baca kata-kata dari seroang ahli teologi bukan Adventist ini mengenai maksud sebenar ayat ini: “Sebab mengapa orang Kristian Tesalonika boleh mempunyai harapan semasa mereka berduka untuk anggota gereja mereka yang mati adalah bahawa mereka akan ‘dikumpulkan’ oleh Tuhan, iaitu, Dia akan membangkitkan orang percaya yang mati ini dan menyebabkan mereka hadir pada kedatangan Kristus, supaya mereka akan ‘bersama-sama dengan Dia.’ Implikasinya ialah orang percaya yang telah meninggal ini tidak akan berada di dalam suatu keadaan yang merugikan pada kedatang Yesus Kristus tetapi akan 'bersama dengan dia' sedemikian rupa sehingga mereka berkongsi sama dengan orang percaya yang masih hidup di dalam kemuliaan yang dikaitkan dengan kedatangannya.”—Jeffrey A. D. Weima, 1–2 Thessalonians, Baker Exegetical Commentary on the New Testament (Grand Rapids, MI: Baker Academic, 2014), ms. 319.

Jika jiwa orang benar yang mati sudah bersama Tuhan di syurga, Paulus tidak perlu menyebut kebangkitan terakhir sebagai harapan Kristian; dia boleh sahaja menyebut bahawa orang benar sudah bersama Tuhan. Tetapi, sebaliknya, dia berkata bahawa “mereka yang beriman kepada Yesus dan kemudiannya mati" (1 Tes. 4:14) akan dibangkitkan daripada kematian pada akhir zaman.

Harapan dalam kebangkitan terakhir membawa penghiburan kepada orang Tesalonika yang berduka. Harapan yang sama dapat membantu kita menghadapi dengan penuh keyakinan saat-saat yang menyakitkan apabila cengkaman dingin oleh kematian akan mengambil orang yang kita sayangi daripada kita.