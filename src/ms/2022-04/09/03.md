---
title:  “‘Hari . . . Bersama-Ku di dalam Firdaus’”
date:  21/11/2022
---

Salah satu ayat Alkitab yang paling banyak digunakan untuk cuba membuktikan keabadian jiwa ialah Lukas 23:43—“Kata Yesus kepadanya: ‘Aku berkata kepadamu, sesungguhnya hari ini juga engkau akan ada bersama-sama dengan Aku di dalam Firdaus.’” Hampir semua versi Alkitab (dengan beberapa pengecualian) menterjemah ayat ini dengan cara yang sama, memberikan gambaran bahawa pada hari Kristus mati, Kristus dan pencuri itu akan berada bersama di Firdaus. Ini tidak seharusnya menghairankan kita kerana terjemahan tersebut dibuat oleh sarjana Alkitab yang percaya kepada dogma tentang keabadian semula jadi jiwa. Tetapi adakah ini terjemahan teks yang terbaik?

`Bandingkan Lukas 23:43 dengan Yohanes 20:17 dan Yohanes 14:1–3. Bagaimanakah janji kepada pencuri yang bertaubat di kayu salib itu harus difahami berdasarkan kata-kata Yesus kepada Maria Magdalena dan janji-Nya kepada murid-murid-Nya?`

Anggapan bahawa Kristus dan pencuri itu pergi pada hari yang sama ke Firdaus (atau syurga) bertentangan dengan kata-kata Yesus kepada Maria Magdalena selepas kebangkitan-Nya, yang menegaskan bahawa Dia belum pergi ke hadirat Bapa-Nya di syurga (Yohanes 20:17). Kesilapan ini, bahawa kedua-dua Yesus dan pencuri yang bertaubat itu pergi ke syurga pada hari itu, juga bercanggah dengan janji Yesus kepada murid-murid-Nya bahawa mereka akan dibawa ke syurga hanya pada kedatangan-Nya yang kedua kali (Yohanes 14:1–3).

Isu dalam Lukas 23:43 ialah sama ada kata keterangan (adverb)  “hari ini” (Yunani - semeron) harus dikaitkan dengan kata kerja yang mengikutinya (“engkau akan”) atau dengan kata kerja yang mendahuluinya (“berkata”). Wilson Paroschi mengakui bahawa "dari sudut tatabahasa" adalah hampir mustahil untuk menentukan alternatif yang betul. “Lukas, bagaimanapun, mempunyai kecenderungan yang pasti untuk menggunakan kata keterangan ini dengan kata kerja sebelumnya. Ini berlaku dalam 14 daripada 20 catatan semeron dalam Lukas dan Acts.”—Wilson Paroschi, “The Significance of a Comma: An Analysis of Lukas 23:43,” dalam Ministry, Jun 2013, ms. 7.

Oleh itu bacaan semulajadi pada Lukas 23:43 yang paling wajar ialah “Aku berkata kepadamu sesungguhnya hari ini juga,  engkau akan ada bersama-sama dengan Aku di dalam Firdaus.” Dalam kes ini, ungkapan idiomatik “Aku berkata kepadamu …hari ini juga” menekankan kaitan dan kesungguhan pernyataan “engkau akan ada bersama-sama dengan Aku di dalam Firdaus.” Pendek kata, Yesus berjanji kepadanya, pada saat itu juga, bahawa dia akan diselamatkan.

`Sila baca kisah pencuri yang bertaubat itu(Lukas 23:39–43), yang, walaupun berdosa, walaupun pada hakikatnya dia tidak mempunyai apa-apa untuk dipersembahkan kepada Tuhan, namun dia telah dijanjikan oleh Kristus untuk memiliki hidup kekal. Bagaimanakah kisah ini menyatakan kebenaran agung mengenai keselamatan melalui iman sahaja? Dalam hal apakah kita sama seperti pencuri itu? Dalam cara apakah kita berbeza?`