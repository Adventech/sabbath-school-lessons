---
title:  Komen Guru
date:  25/11/2022
---

**Ayat-ayat Utama**: Lukas 16:19–31

#### Bahagian I: Gambaran Keseluruhan

Pelajaran ini mengkaji beberapa petikan ayat Alkitab yang telah dikatakan oleh sesetengah pihak sebagai menyokong keabadian jiwa dan/atau kewujudan neraka yang menyala selama-lamanya. Ayat itu adalah seperti berikut:

1. 	Lukas 16:19–31: perumpamaan tentang orang kaya dan Lazarus yang miskin. Walaupun ada yang mendakwa perumpamaan ini sebagai huraian literal tentang kehidupan selepas kematian, kajian lanjut tentang konteks menunjukkan bahawa Yesus sebaliknya menggunakan perumpamaan (a) untuk menunjukkan bahawa menjadi kaya tidak menjamin syurga dan (b) untuk menyeru orang untuk mematuhi Kitab Suci.

2. 	Lukas 23:43: Yesus memberitahu pencuri di kayu salib, “Aku berkata kepadamu hari ini juga engkau akan ada bersama-sama dengan Aku di dalam Firdaus” Jika dibandingkan dengan petikan lain di mana Yesus berkata bahawa Dia belum naik kepada Tuhan pada kebangkitan pagi Ahad (Yohanes 20: 17) dan kenyataan-Nya bahawa kita akan Bersama dengan Dia selepas Dia datang kembali untuk membawa kita ke Syurga (Yohanes 14:1–3), adalah jelas bahawa Yesus tidak menjanjikan bahawa Dia dan pencuri itu akan bertemu di syurga pada hari itu juga. Sebaliknya, pencuri akan berada di syurga selepas kebangkitan. Seluruh kalimat Kristus menjelaskan: “Aku berkata kepadamu pada hari ini juga, engkau akan bersama-sama dengan Aku di dalam Firdaus.”

3. 	Filipi 1:21–24 dan 1 Tesalonika 4:13–18: Paulus berkata bahawa dia menantikan untuk “bersama Tuhan,” tetapi dia hanya tidak memasukkan masa berlalu antara kematiannya dan kebangkitan.

4. 	1 Petrus 3:13–20: Khutbah Kristus kepada “roh-roh dalam penjara . . . pada zaman Nuh” tidak bererti bahawa Yesus secara peribadi menyampaikan mesej kepada orang-orang yang tidak taat di dalam neraka, tetapi sebaliknya menandakan amaran tentang penjara dosa, yang dituturkan melalui Nuh melalui Roh Tuhan.

5. 	Wahyu 6:9–11: Jiwa para martir yang berseru untuk keadilan di bawah mezbah korban bakaran tidak merujuk kepada jiwa literal; mereka adalah lambang kepada umat yang telah dibunuh kerana kesetiaan mereka kepada Tuhan.

#### Bahagian II: Ulasan

Mari kita lihat sedikit lebih dalam pada dua petikan yang dikaji dalam pelajaran ini: (1) orang kaya dan Lazarus (Lukas 16:19–31) dan (2) jiwa para martir yang berteriak menuntut balas dendam (Wahyu 6:9– 11).

Orang Kaya dan Lazarus  (Lukas 16:19–31)

Yesus menceritakan kisah seorang kaya dan Lazarus untuk menunjukkan keseriusan pilihan kita semasa kita hidup di dunia ini. Yesus tidak menceritakan kisah ini untuk memberi kita maklumat tentang kehidupan selepas kematian. Apa yang kita pilih untuk kita berikan kesetiaan kita di sini, sama ada kepada Kristus atau tidak, tidak lagi boleh diubah selepas kematian (Ibr. 9:27).

Selain itu, perumpamaan ini menunjukkan bahawa jika seseorang tidak peduli untuk diajar oleh Kitab Suci, maka walaupun melihat seseorang yang bangkit dari kematian tidak juga akan meyakinkan mereka untuk percaya kepada Tuhan. Dalam erti kata lain, jika seseorang mempunyai akses kepada Kitab Suci tetapi tidak mengubah tingkah lakunya, maka jika seseorang datang kepada mereka dengan berita tentang neraka yang dahsyat sekalipun, itu masih tidak akan memberi sebarang perbezaan. Yesus menjelaskan bahawa sama ada seseorang mempunyai hati yang terbuka kepada Tuhan atau hati yang degil dan hanya sikap orang itu, atau kelembutan hatinya, terhadap Tuhan yang akan membawa kepada pertaubatan dan kehidupan yang berubah (Yeh. 36:26, 27). Kita tidak mempunyai alasan kerana kita semua memerlukan kitab suci yang memberitahu kita tentang Tuhan (Lukas 16:29–31).

Tidak ada di dalam konteks perumpamaan ini yang menunjukkan bahawa Yesus sedang menangani keadaan orang mati di sini. Sebaliknya, dalam petikan sebelumnya Yesus berkhutbah tentang mementingkan diri sendiri, keuntungan yang tidak jujur dan penatalayanan terutamanya merujuk kepada pengurusan kewangan. Kemudian Dia beralih kepada kisah orang kaya dan Lazarus, dengan menekankan bahawa kekayaan tidak menjamin kehidupan kekal yang berbahagia di syurga. Dalam erti kata lain, kehidupan kekal adalah berdasarkan kepada menerima kerja penyelamatan Kristus bagi pihak kita. Musa dan para nabi memandang ke depan kepada Mesias.

Ada orang lain yang memprotes dengan berkata bahawa kisah ini tidak boleh disebut sebagai perumpamaan kerana ia bermula dengan “Ada seorang kaya,” dan bukannya menyatakan bahawa ia adalah perumpamaan. Tetapi hujah itu tidak diterima kerana terdapat perumpamaan lain yang bermula dengan cara yang sama, seperti yang sebelumnya, yang bermula dengan frasa yang sama, iaitu “Ada seorang kaya” (Lukas 16:1).

Perincian pada cerita ini juga menafikan idea bahawa ia adalah penerangan literal tentang neraka yang menyala-nyala. Pertama sekali, mustahil bagi seseorang yang dibakar hidup-hidup untuk merasa segar dari lidahnya yang disejukkan oleh jari yang dicelupkan ke dalam air. Di samping itu, jarak yang dekat antara syurga dan “neraka” akan menjadikannya mustahil bagi sesiapa sahaja untuk menikmati masanya di syurga jika dia boleh, pada bila-bila masa, dan sambil boleh berbual-bual dengan orang yang disayangi di sebelahnya, yang sedang terbakar untuk selama-lamanya. Janji dari kitab Wahyu bahawa tidak akan ada lagi kesakitan, kesedihan, dan air mata di syurga tidak akan pernah direalisasikan (Wahyu 21:4).

Kita boleh bersyukur kerana perumpamaan ini tidak menggambar suatu realiti. Kita melayani Tuhan yang tidak menyeksa seseorang untuk selama-lamanya. Roy Gane menyenaraikan tiga masalah utama dengan neraka yang sentiasa menyala:

“1. 	Adakah Tuhan akan memberi makan buah dari pohon kehidupan kepada orang jahat untuk memastikan mereka kekal hidup di neraka? Jika ya, ini akan bercanggah dengan ajaran Alkitab bahawa hanya mereka yang diselamatkan yang akan menikmati hak untuk makan buah ini (Wahyu 22:14). Perhatikan Kejadian 3, di mana Tuhan menghalang Adam dan Hawa yang berdosa daripada pokok kehidupan dengan tepat untuk menghalang mereka daripada hidup selama-lamanya (ayat 22–24), dan akibatnya, mereka mati (Kej. 5:5 mengenai kematian Adam).

“2. 	Di dalam Wahyu 20, ‘lautan api’ yang akan memusnahkan orang jahat meliputi kawasan yang luas di permukaan bumi di sekeliling kota Yerusalem Baru (Wahyu 20:8–10). Tidak ada petunjuk dalam Wahyu 21-22 bahawa ‘lautan' cair panas itu kekal sebagai suatu ciri kekal di bumi yang baru.

“3. 	Mereka yang dilemparkan ke dalam ‘lautan api’ akan menderita ‘kematian kedua,’ iaitu kematian terakhir (Wahyu 20:14, 15; Wahyu 21:8). Oleh itu, mereka akan mati; mereka tidak terus hidup kekal di dalam kesengsaraan neraka.”—Roy E. Gane, “At-one-ment Forever in God’s New Heaven and New Earth,” Salvation: Contours of Adventist Soteriology, ms. 255, 256.

Jiwa Yang Mati Syahid (Wahyu 6:9–11)

Memandangkan rujukan kepada “dibunuh” dan “darah”, mezbah yang dilihat di sini adalah mezbah korban bakaran, bukannya mezbah kemenyan. Kerana darah binatang dicurahkan di bawah mezbah, darah orang kudus dengan itu secara simbolik dipersembahkan kepada Tuhan sebagai korban. Orang-orang kudus di bawah mezbah mati kerana kesaksian mereka yang setia kepada Injil. Walaupun ia berupa satu tragedi, namun kematian mereka juga merupakan satu kemenangan kerana mereka mati di dalam Kristus (Wahyu 14:13).

“Jiwa” itu berseru, bukan untuk menuntut balas dendam tetapi untuk menuntut keadilan undang-undang. “Tuhan diminta untuk menjalankan proses undang-undang yang membawa kepada keputusan yang akan mengisytihar benar orang-orang kudus-Nya yang mati syahid.”– Joel N. Musvosvi, Vengeance in the Apocalypse, Andrews University Seminary Doctoral Dissertation Series 17 (Berrien Springs, MI: Andrews University Press, 1993), ms. 232. Orang kudus dianiaya secara tidak adil dan mati kerana mereka setia kepada Tuhan dan berdedikasi untuk memberitakan Injil dengan penuh semangat. Pembenaran yang mereka serukan adalah untuk diri mereka sendiri, tetapi juga, dan yang paling penting, agar sifat Tuhan ditunjukkan sebagai benar, kudus, dan adil.

Terdapat beberapa sebab orang kudus yang disebutkan ini tidak boleh dilihat sebagai “jiwa” secara  literal yang berseru kepada Tuhan, tetapi sebaliknya sebagai gambaran simbolik terhadap darah orang kudus yang berseru untuk menuntut keadilan.

Pertama, adalah penting bahawa mezbah korban bakaran terletak di halaman luar bait suci kerana, seperti yang ditunjukkan oleh Ranko Stefanovic, itu bermakna “pemandangan yang digambarkan di sini tidak berlaku di bait suci syurga tetapi di bumi.”—Revelation of Jesus Christ: Commentary on the Book of Revelation, 2nd ed., (Berrien Springs, MI: Andrews University Press, 2009), ms. 244. Oleh itu, halaman bait sci bahagian luar melambangkan bumi. Dengan demikian, “jiwa orang yang terbunuh” berseru dari bumi dan oleh itu mereka bukanlah roh yang “hidup” yang berada di syurga.

Kedua, selepas orang kudus diberikan pakaian putih yang menggambarkan kebenaran Kristus, para martir diberitahu untuk menunggu “sedikit waktu lagi,” sehingga bilangan mereka yang sama-sama sebagai hamba sudah penuh, iaitu saudara mereka yang telah dibunuh sama seperti mereka ( Wahyu 6:11). Secara nyata, mereka diberitahu “untuk berehat sebentar lagi.” Perkataan untuk “berehat” ialah anapauo, dan diterjemahkan sebagai “berehat, menyegarkan, berhenti, atau malah mati.”  Ia juga digunakan dalam Wahyu 14:13: “ ‘Berbahagialah orang-orang mati yang mati dalam Tuhan, sejak sekarang ini.’ Sungguh,’ kata Roh, ‘supaya mereka boleh beristirahat dari jerih lelah mereka, kerana segala perbuatan mereka menyertai mereka.’” Kumpulan ini muncul lagi apabila mereka dihidupkan kembali pada Kedatangan Kedua Kali: “Aku juga melihat jiwa-jiwa mereka, yang telah dipenggal kepalanya kerana kesaksian tentang Yesus dan kerana firman Tuhan; … Mereka hidup kembali dan memerintah sebagai raja bersama-sama dengan Kristus untuk masa seribu tahun” (Wahyu 20:4). Adalah jelas bahawa pada ketika ini mereka “hidup” kembali. Mereka belum lagi menjadi jiwa/roh yang hidup, jika tidak kenyataan itu tidak diperlukan. Oleh itu, gambaran tentang  mereka “berehat” untuk sedikit masa lagi, apabila digabungkan dengan idea “tidur,” yang digunakan di seluruh Alkitab untuk kematian, membawa pembaca untuk memahami bahawa orang kudus yang dipenggal kepala itu akan tinggal di dalam kubur mereka lebih lama; iaitu sehingga kedatangan Kristus yang kedua kali.

#### Bahagian III: Penerapan Hidup

1. Oleh kerana perkara utama di dalam kisah orang kaya dan Lazarus itu adalah untuk berpegang pada ajaran Kitab Suci dan membolehkannya untuk mengubah hidup kita, maka untuk apakah perlunya bagi anda untuk membiarkan Tuhan berbicara kepada anda? Adakah ia mengenai pengumpulan harta dan kekayaan dan hidup dalam kemewahan seperti orang kaya, atau adakah ia sesuatu yang sama sekali berbeza? Mungkin mementingkan diri dengan cara lain? Ketamakan terhadap apa yang orang lain miliki, bukannya kepuasan? Berfikir bahawa pendapat dan cara saya adalah yang terbaik? Dalam bidang apakah anda memerlukan kuasa Tuhan yang mengubah dalam hidup anda? Luangkan waktu untuk menyerahkannya kepada Tuhan dalam doa.

2. Mati sebagai martir bukanlah sesuatu yang kita inginkan. Namun Yesus berkata: “Barangsiapa mempertahankan nyawanya, dia akan kehilangan nyawanya, dan barangsiapa kehilangan nyawanya kerana Aku, dia akan memperolehnya” (Mat. 10:39). Kita mungkin terlalu bimbang tentang kehilangan nyawa kita sehingga kita lupa misi kita untuk memberitahu orang lain tentang Yesus. Bagaimanakah kita boleh mengekalkan misi itu sebagai yang pertama dan terpenting?

3. Apakah yang boleh kita pelajari tentang perbezaan antara seruan untuk membalas dendam dari sudut manusiawi dan seruan agar Tuhan melaksanakan keadilan ilahi? Bagaimanakah kita boleh lebih menyerahkan segala-galanya kepada Tuhan dan mempercayai Dia untuk mengurus segala-galanya dalam hidup kita?