---
title:  Kristus: Titik Pusat Daniel
date:   29/12/2019
---

`Baca Lukas 24:25-27;  Yohanes 5:39; dan 2 Korintus 1:19, 20.  Dalam cara bagaimanakah Kristus menjadi pusat dalam Kitab Suci?`

Tidak dapat dipersoalkan bahawa Yesus adalah pusat Kitab Suci, dan ini termasuklah buku Daniel.  Sebagai contoh: Bab 1 menunjukkan, walaupun dalam cara yang terbatas dan tidak sempurna, pengalaman Daniel menjadi satu analogi kepada kehidupan Kristus, yang telah meninggalkan Syurga dan tinggal di dunia yang berdosa dan menentang kuasa-kuasa kegelapan.  Tambahan pula, Daniel serta sahabat-sahabatnya dianugerahkan dengan kebijaksaan serupa Kristus untuk menghadapi cabaran-cabaran budaya orang Babilon.  Bab 2 menerangkan tentang patung batu akhir zaman (eschatological) untuk menunjukkan bahawa kerajaan Kristus akhirnya akan menggantikan segala kerajaan-kerajaan dunia ini.  Bab 3 memperlihatkan Yesus berjalan bersama dengan hamba-hambaNya yang setia di dalam dapur perapian.  Bab 4 menunjukkan Yesus menyingkirkan Nebukadnezar dari kerajaannya untuk beberapa lama waktu agar raja itu mengeri bahawa “Sorgalah yang mempunyai kuasa” (Dan. 4:26).  Ungkapan “Sorgalah yang mempunyai kuasa” mengingatkan kita bahawa Kristus, sebagai “anak manusia” (Dan. 7:13), menerima kekuasaan dan kerajaan, seperti yang digambarkan dalam Daniel 7.  Bab 5 menunjukkan kemangkatan Raja Belsyazar dan kejatuhan kerajaan Babilon kepada Persia pada malam temasya dan pesta pora.  Ini memberi bayangan kepada satu peristiwa yang akan berlaku di masa hadapan iaitu kekalahan Syaitan dan pemusnahan Babilon akhir zaman oleh Kristus dan malaikat-malaikatNya.  Bab 6 memperlihatkan rancangan jahat terhadap Daniel yang menyerupai tuduhan-tuduhan palsu yang disuarakan terhadap Yesus oleh kepala imam-imam.  Selain dari itu, sementara Raja Darius tidak berjaya untuk menyelamatkan Daniel, Pilatus juga tidak berjaya dalam percubaannya untuk menyelamatkan Yesus (Mat. 27:17-24).  Bab 7 menceritakan Kristus sebagai Anak Manusia telah menerima kerajaan dan pemerintahan ke atas umat-umatNya.  Bab 8 menunjukkan Kristus sebagai seorang imam dalam kaabah Syurgawi.  Bab 9 menunjukkan Kristus sebagai korban persembahan bakaran, di mana kematianNya mengukuhkan semula perjanjian antara Tuhan dan umat-umatNya.  Bab 10-12 mempersembahkan Yesus sebagai Mikhael, ketua penghulu, yang menentang kuasa-kuasa kejahatan dan dengan penuh kemenangan menyelamatkan umat-umat Tuhan, bahkan dari kuasa kematian.

Oleh itu, marilah kita ingat bahawa Yesus adalah fokus buku Daniel.  Dalam setiap bab buku itu, terdapat pengalaman atau idea yang mengarah kepada Kristus.

`Dalam pergumulan, pencobaan, bahkah kadangkala dalam waktu-waktu kegembiraan dan kemakmuran, bagaimanakah kita boleh belajar untuk menjadikan Yesus sebagai pusat dalam kehidupan kita?  Mengapakah penting  kita berbuat demikian?`