---
title:  Bantuan Dari Tempat Suci
date:  25/01/2024
---

`Baca Mazmur 3:4; Mazmur 14:7; Mazmur 20:1–3; Mazmur 27:5; Mazmur 36:8; Mazmur 61:4; dan Mazmur 68:5, 35. Dari manakah datangnya bantuan yang disebtukan di dalam ayat ini?`

Motif perlindungan dan pertolongan rohani dan jasmani jelas kelihatan dalam konteks tempat suci itu. Tempat suci atau sanktuari adalah tempat pertolongan, keamanan dan keselamatan. Tempat perlindungan menyediakan tempat berteduh kepada mereka yang bermasalah. Tuhan membela anak yatim dan janda dan memberikan kekuatan kepada umat-Nya dari tempat kudus-Nya. Apabila “Dari Sion, puncak keindahan, Tuhan akan memancarkan cahaya-Nya” (Mazmur 50:2, AVB), penghakiman adil Tuhan diumumkan, dan berkat Tuhan dikeluarkan (Mazmur 84:4, Mazmur 128:5, Mazmur 134:3).

Perlindungan di tempat suci itu melebihi keselamatan yang disediakan oleh mana-mana tempat lain di dunia kerana di dalam tempat suci Tuhan bersemayam secara peribadi. Kehadiran Tuhan, bukan sekadar bait suci itu sebagai sebuah bangunan yang kukuh, memberikan keselamatan. Begitu juga, sebagai gunung di mana Tuhan bersemayam, Gunung Sion mengatasi gunung-gunung lain walaupun dengan sendirinya ia adalah sebuah bukit yang sederhana (Mazmur 68:15, 16; Yes. 2:2).

> <p></p>
> “Kita tidaklah mempunyai Imam Besar yang tidak dapat merasakan kelemahan kita. Sebaliknya dalam segala hal Dia telah menghadapi godaan seperti yang kita hadapi, tetapi Dia tidak melakukan dosa. Oleh itu, marilah kita tampil dengan berani ke hadapan takhta kasih kurnia, supaya kita mendapat belas kasihan dan kasih kurnia untuk menolong kita ketika kita memerlukannya.” (Ibrani 4:15, 16, AVB).

`Dalam cara apakah ayat-ayat ini selari dengan apa yang dikatakan pemazmur tentang tempat suci?`

Kekudusan tempat suci Tuhan mendorong pemazmur untuk mengakui bahawa semua orang adalah berdosa dan sama sekali tidak layak mendapat perkenan Tuhan dan dia mendakwa bahawa pembebasan adalah didasarkan pada kesetiaan dan kasih karunia Tuhan sahaja (Mazmur 143:2, 9–12). Tiada apa-apa dalam diri kita yang memberi kita apa-apa pahala di hadapan Tuhan. Hanya apabila orang berdiri dalam hubungan yang betul dengan Tuhan melalui pertaubatan dan penerimaan rahmat dan pengampunan Tuhan barulah mereka boleh memohon jaminan keselamatan Tuhan. Pelayanan tempat suci menggambar keselamatan yang terdapat dalam Yesus.