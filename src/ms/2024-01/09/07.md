---
title:  Kajian Tambahan
date:  01/03/2024
---

Baca Ellen G. White, “God With Us,” ms. 19–26, dalam The Desire of Ages.

Sebagai doa Kristus dan juga doa tentang Kristus, Mazmur memberikan wahyu unik tentang peribadi Kristus dan pelayanan penebusan sebagai Dia yang “Tuhan bersama kita” (Mat. 1:23). Yesus adalah “Tuhan bersama kita” dalam doa perjuangan dalam keadaan keseorangan dan penderitaan. Dia adalah “Tuhan bersama kita” dalam seruan untuk keadilan dan pembebasan. Yesus adalah “Tuhan bersama kita” dengan tidak meninggalkan kita dalam keadaan hilang dan putus asa tetapi menunjukkan kepada kita jalan iman yang menang. Dia menjadi bagi kita Imam dan Raja yang kekal untuk menyelamatkan kita daripada azab dosa yang kekal. Di dalam Kristus, Raja warisan Daud yang sempurna, semua janji keselamatan Tuhan yang sungguh-sungguh menemui penggenapannya (2 Kor. 1:20).

Ellen G. White secara mendalam menerangkan kesatuan Kristus dengan manusia: “Dengan kemanusiaan-Nya, Kristus menyentuh manusia; dengan keilahian-Nya, Dia berpegang pada takhta Tuhan. Sebagai Anak Manusia, Dia memberi kita contoh ketaatan; sebagai Anak Tuhan, Dia memberi kita kuasa untuk taat setia. Kristuslah yang dari semak-semak di Gunung Horeb berbicara kepada Musa dengan berkata, ‘AKU ADALAH AKU.... Demikianlah hendaknya engkau berkata kepada bani Israel, AKU ADALAH telah mengutus Aku kepadamu.’ Kel. 3:14. Ini adalah janji pembebasan Israel. Maka apabila Dia datang ‘dalam rupa manusia,’ Dia menyatakan diri-Nya  yang Dia adalah AKU. Anak Betlehem, Juruselamat yang lemah lembut dan rendah hati, adalah Tuhan yang ‘berwujud dalam daging.’ 1 Tim. 3:16. Dan kepada kita Dia berkata: 'AKU ADALAH Gembala yang Baik.' 'AKU ADALAH Roti yang hidup' 'AKU ADALAH Jalan, Kebenaran, dan Hidup.' 'Segala kuasa telah diberikan kepada-Ku di syurga dan di bumi.' Yohanes 10:11; 6:51; 14:6; Mat. 28:18. AKU ADALAH jaminan setiap janji. AKU ADALAH AKU; jangan takut.”—The Desire of Ages, ms. 24, 25.

**Soalan Perbincangan**:

`Bagaimanakah Tuhan telah menunjukkan kesetiaan-Nya yang tidak goyah terhadap perjanjian-Nya walaupun manusia tidak setia? Apakah jaminan yang diberikan kepada anak-anak Tuhan yang sedang berjuang pada hari ini?`

`Bagaimanakah keimamatan Kristus yang unik dan unggul menurut peraturan Melkisedek menguatkan kepastian keselamatan umat Tuhan?`

`Injil menunjukkan bahawa banyak janji Mesianik dalam Mazmur telah digenapi dalam Yesus Kristus. Bagaimanakah ini menunjukkan kebenaran Firman Tuhan? Mengapakah kita mesti menentang apapun dan setiap sentimen yang cenderung melemahkan kepercayaan kita terhadap Firman Tuhan?`

`Apakah penghiburan besar yang boleh kita peroleh daripada kata-kata Kristus, “‘Segala kuasa telah diberikan kepada-Ku di syurga dan di bumi’” (Mat. 28:18)? Bagaimanakah kita menggunakan janji ini pada pengalaman kita sendiri?`