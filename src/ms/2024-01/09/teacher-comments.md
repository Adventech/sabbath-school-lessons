---
title:  Komen Guru
date:  01/03/2024
---

#### Bahagian I: Pandangan Keseluruhan

**Ayat Kunci**: Mazmur 118:22, 23

Minggu ini, kita akan mempelajari subjek yang paling agung dalam semua Kitab Suci: Tuhan dan Juruselamat kita, Yesus Kristus. Yesus sebagai pusat bagi seluruh Alkitab adalah sangat penting bagi pemahaman kita tentang Kitab Suci dan dalam hal ini, Mazmur tidak terkecuali. Di antara pelbagai lagu pujian, pengampunan, keadilan dan pembalasan, Yesus digambarkan sebagai Gembala, Mesias yang Menderita, Anak Daud, Raja Kekal, dan Imam Syurgawi. Gambaran ini membantu kita untuk memahami dengan lebih baik kedudukan-Nya yang terkemuka dalam rancangan Penebusan dan kasih-Nya kepada setiap daripada kita.

Buku Mazmur memberi kita perspektif yang lebih luas tentang pelayanan Yesus di syurga dan tentang Kedatangan-Nya yang Kedua. Minggu ini, kita akan memperhatikan dari kitab Mazmur beberapa perspektif mengenai Yesus dan pekerjaan-Nya.

#### Bahagian II: Ulasan

Para penulis Perjanjian Baru menganggap kitab Mazmur sebagai sumber penting untuk memahami kehidupan dan karya Kristus. Perjanjian Baru merujuk banyak petikan dari Mazmur untuk menunjukkan bagaimana Yesus menggenapi nubuat Perjanjian Lama. Sebahagian daripada rujukan ini ialah “petikan” (iaitu notasi perkataan demi perkataan), dan yang lain adalah “kiasan” (rujukan tidak langsung kepada teks Perjanjian Lama dan ideanya, berbanding petikan perkataan demi perkataan).

Terdapat banyak rujukan dalam Mazmur tentang keilahian Kristus dan pelayanan-Nya di bumi. Rujukan ini menyatakan kesengajaan di pihak pemazmur, melalui bimbingan Roh Kudus, untuk mendahului dan memberitakan pekerjaan Yesus. Dengan gambaran ini dalam fikiran, mari kita mengalihkan perhatian kita kepada ayat-ayat Mazmur yang digunakan oleh penulis Perjanjian Baru untuk merujuk kepada Yesus.

**Yesus Adalah Yahweh Perjanjian Lama—Dia Adalah Tuhan!**

**Nubuatan: Yesus harus disembah.**
- Mazmur: Mazmur 97:7
- Aplikasi Perjanjian Baru: Ibrani 1:6

**Nubuatan: Yesus, sebagai Tuhan, menerima penghormatan.**
- Mazmur: Mazmur 45:6, 7
- Aplikasi Perjanjian Baru: Ibrani 1:8, 9

**Nubuatan: Yesus adalah Pencipta dan kekal.**
- Mazmur: Mazmur 102:25-27
- Aplikasi Perjanjian Baru: Ibrani 1:10-12

**Nubuatan: Yesus adalah Anak Tuhan.**
- Mazmur: Mazmur 2:7
- Aplikasi Perjanjian Baru: Kisah 13:33, Ibrani 1:5, Ibrani 5:5

Ketuhanan Yesus adalah topik penting bagi para penulis Perjanjian Baru, sebagaimana semestinya bagi kita juga. Dalam rajah di atas, kita dapat melihat petikan daripada Mazmur, merujuk kepada keilahian Yahweh, yang digunakan oleh Paulus dan Lukas tentang Yesus. Keilahian Yesus menjadikan pengorbanan-Nya tunggal dan berkuasa; iaitu Dia yang mati di kayu salib untuk menebus kita ialah Pencipta itu Sendiri. Sesungguhnya ini adalah satu pemikiran yang mendalam! Kita tidak akan pernah memahami sepenuhnya kedalaman agungnya dalam semua dimensinya, sekarang atau pada sepanjang zaman keabadian yang tidak berkesudahan, namun satu usaha untuk merenung dan menghayati kebenarannya yang indah itu akan mengubah hati kita.

**Kehidupan dan Pelayanan Yesus**

**Nubuatan: Inkarnasi Yesus dan persembahan lengkap**
- Mazmur: Mazmur 40:6-10
- Aplikasi Perjanjian Baru: Ibrani 10:5-7

**Nubuatan: Semangat untuk rumah Tuhan menguasai Yesus.**
- Mazmur: Mazmur 69:9
- Aplikasi Perjanjian Baru: Yohanes 2:17

**Nubuatan: Yesus akan membuka mulut-Nya dalam perumpamaan.**
- Mazmur: Mazmur 78:2
- Aplikasi Perjanjian Baru: Mat. 13:35

**Nubuatan: Yesus akan memberi makan orang ramai dengan roti syurga.**
- Mazmur: Mazmur 78:24
- Aplikasi Perjanjian Baru: Yoh. 6:31

**Nubuatan: Yesus adalah batu penjuru.**
- Mazmur: Mazmur 118:22
- Aplikasi Perjanjian Baru: Mat. 21:42; Mark 12:10, 11; Lukas 20:17

**Nubuatan: Kanak-kanak akan memuji kerja Yesus di bait suci.**
- Mazmur: Mazmur 8:2
- Aplikasi Perjanjian Baru: Mat. 21:16

Para penulis Injil dan Perjanjian Baru memahami bahawa petikan tertentu dari Perjanjian Lama, seperti ayat mazmur tertentu, mengisytiharkan pelayanan Yesus. Oleh kerana banyak petikan dalam Perjanjian Baru dari Mazmur, seseorang bolehlah berhujah dengan mengatakan bahawa Mazmur adalah buku kegemaran para penulis kitab Perjanjian Baru. Penulis Perjanjian Baru menggunakan Mazmur untuk menegaskan bahawa para nabi meramalkan peristiwa penting dalam pelayanan Yesus di bumi, seperti yang diserlahkan oleh enam peristiwa ini dalam rajah di atas.

**Penderitaan dan Kesengsaraan Yesus**

**Nubuatan: Yesus dikhianati oleh sekutu yang rapat.**
- Mazmur: Mazmur 41:9
- Aplikasi Perjanjian Baru: John 13:18

**Nubuatan: Musuh-Nya memberi Dia hempedu dan cuka untuk diminum apabila Dia dahaga.**
- Mazmur: Mazmur 69:21
- Aplikasi Perjanjian Baru: Matt. 27:34, 48

**Nubuatan: Dia ditinggalkan oleh Tuhan.**
- Mazmur: Mazmur 22:1
- Aplikasi Perjanjian Baru: Matt. 27:46, Mark 15:34

**Nubuatan: Yesus diejek.**
- Mazmur: Mazmur 22:7
- Aplikasi Perjanjian Baru: Matt. 27:39, Lukas 23:35

**Nubuatan: Musuh-Nya menggelengkan kepala mereka kepada-Nya**
- Mazmur: Mazmur 109:25
- Aplikasi Perjanjian Baru: Matt. 27:39

**Nubuatan: Mereka menentang iman Yesus.**
- Mazmur: Mazmur 22:8
- Aplikasi Perjanjian Baru: Matt. 27:43

**Nubuatan: Mereka membahagikan pakaian-Nya.**
- Mazmur: Mazmur 22:18
- Aplikasi Perjanjian Baru: Matt. 27:35, Mark 15:24

**Nubuatan: Yesus menjadi celaan kepada sahabat-Nya.**
- Mazmur: Mazmur 88:8
- Aplikasi Perjanjian Baru: Lukas 23:49

**Nubuatan: Yesus mengucapkan kata-kata terakhir-Nya.**
- Mazmur: Mazmur 31:5
- Aplikasi Perjanjian Baru: Lukas 23:46

**Nubuatan: Tulang-Nya tidak patah.**
- Mazmur: Mazmur 34:20
- Aplikasi Perjanjian Baru: John 19:36

**Nubuatan: Tubuhnya tidak akan reput di dalam kubur.**
- Mazmur: Mazmur 16:8-11
- Aplikasi Perjanjian Baru: Acts 2:25-28, Acts 13:35

Para rasul berusaha untuk memberikan bukti kitab suci untuk menyokong penderitaan dan kematian Yesus, sebagai peristiwa yang diramalkan secara terperinci dalam Perjanjian Lama. (Perlu diingat bahawa kita menumpukan di sini dengan bukti kitab suci hanya berdasarkan pada Mazmur. Sudah tentu, lebih banyak bukti yang menyokong penderitaan Kristus yang boleh didapati dalam Perjanjian Lama, terutamanya di dalam kitab Yesaya.)

Pengumpulan bukti kitab suci dari Mazmur mengesahkan hakikat mengenai penderitaan, kematian dan kebangkitan Yesus. Penyaliban dan kebangkitan Yesus adalah kemuncak sejarah keselamatan di antara peristiwa Kejatuhan dan Kedatangan Kedua Kali, serta juga titik pusat pada rencana Penebusan.

**Keangkatan Yesus Selepas Kebangkitan-Nya**

**Nubuatan: Mesias duduk di sebelah kanan TUHAN.**
- Mazmur: Mazmur 110:1
- Aplikasi Perjanjian Baru: Mat. 22:34, Mark 12:36, Lukas 20:42, Kisah 2:34

**Nubuatan: Seorang keturunan Daud akan berada di atas takhta Daud.**
- Mazmur: Mazmur 132:11
- Aplikasi Perjanjian Baru: Kisah 2:30

**Nubuatan: Yesus memerintah bangsa-bangsa.**
- Mazmur: Mazmur 2:1, 2
- Aplikasi Perjanjian Baru: Kisah 4:25, 26

**Nubuatan: Yesus adalah seorang imam menurut peraturan Melkisedek.**
- Mazmur: Mazmur 110:4
- Aplikasi Perjanjian Baru: Ibrani 5:6, 10; Ibrani 6:20; Ibrani 7:17, 21

**Nubuatan: Yesus memimpin tawanan dalam tawanan.**
- Mazmur: Mazmur 68:18
- Aplikasi Perjanjian Baru: Efesus 4:7, 8

Pelayanan pendamaian Yesus di syurga tidak kurang pentingnya daripada korban pendamaian yang Dia lakukan di Bukit Kalvari. Oleh itu, bukanlah satu kebetulan bahawa, di kalangan para penulis Perjanjian Baru, Mazmur 110 adalah yang paling banyak kali dipetik, atau dibayangkan, di dalam Perjanjian Lama. Contohnya, Mazmur 110:1 digunakan berkali-kali dalam Perjanjian Baru: Matius 22:44; Markus 12:36; Markus 16:19; Lukas 20:42-43; Lukas 22:69; Kisah 2:34, 35; 1 Korintus 15:25; Efesus 1:20; Kolose 3:1; Ibrani 1:3, 13; Ibrani 8:1; Ibrani 10:12, 13; Ibrani 12:2; Kolose 3:1; manakala Mazmur 110:4 dipetik sebanyak empat kali: Ibrani 5:6; Ibrani 6:20; Ibrani 7:17, 21.

Pelayanan syurgawi Yesus, dan pemahaman kita tentang pekerjaan-Nya bagi pihak kita, adalah teras kepada pengalaman rohani harian kita sebagai orang Kristian. Ibrani menyatakan, dengan penuh keyakinan: “Kita mempunyai harapan ini sebagai sauh kepada jiwa kita, tetap dan teguh, dan masuk sampai ke balik tirai. Di situ perintis jalan telah masuk untuk kita, iaitu Yesus, yang telah menjadi Imam Besar untuk selama-lamanya menurut peraturan Melkisedek” (Ibr. 6:19, 20, AVB, di mana ia memetik bahagian akhir pada Mazmur 110:4).

**Atribut Sifat Tuhan dalam Mazmur Diterapkan kepada Yesus dalam Perjanjian Baru**

Untuk memahami lebih lanjut bagaimana perspektif Mesianik yang diberikan di dalam Mazmur berkaitan dengan Yesus, mari kita periksa contoh berikut dari Mazmur dan aplikasinya di dalam Perjanjian Baru:

- Kebaikan Tuhan boleh “dirasai” atau dialami secara peribadi: Mazmur 34:8 (1 Petrus 2:3, 4)
- Yesus mengampuni dosa: Mazmur 103:2, 3 (Lukas 5:21, 24)
- Dia adalah Kehidupan: Mazmur 36:9 (Yohanes 1:4)
- Dialah Batu: Mazmur 18:2, Mazmur 95:1 (1 Petrus 2:6, 1 Kor. 10:4)
- Dia benar: Mazmur 129:4, Mazmur 145:17 (1 Yohanes 1:9, 1 Yohanes 2:1)
- Dia Maha Hadir: Mazmur 139:8 (Ef. 1:23, Mat. 18:20)
- Kerajaan-Nya kekal: Mazmur 145:13 (Dan. 7:14, Anak Manusia)
- Firman-Nya tinggal dalam orang percaya: Mazmur 119:11 (Kol. 3:16)

Seperti yang ditunjukkan oleh contoh ini, Tuhan yang disebtukan di dalam Mazmur ialah Mesias yang dinyatakan di dalam Perjanjian Baru. Oleh itu, Tuhan yang di dalam Perjanjian Lama bukanlah dewa yang berbeza daripada Ketuhanan yang dinyatakan dalam Perjanjian Baru.

**Nada Mesianik Pada Mazmur 24**

Beberapa mazmur merujuk kepada peristiwa atau gambaran Mesianik tertentu. Mazmur 24 adalah salah satu mazmur seperti itu. Ayat pertama (1-6) berkaitan kembali dengan Mazmur 15, memandangkan persamaan tematiknya. Mazmur 24 juga memberikan gambaran tentang identiti mereka yang dibenarkan masuk ke Tempat Suci, atau bukit suci Tuhan.

Dari ayat 7 hingga 10, Mazmur menggunakan nada Mesianik. Ia menggambarkan Tuhan yang memasuki kota suci. Ramai pengulas, di antaranya ialah Ellen G. White, mengaplikasikan bahagian ini kepada kenaikan Yesus ke syurga (lihat Early Writings, ms 190-192). Ayat ini adalah gambaran yang menggembirakan tentang masuknya Yesus ke dalam kerajaan syurga, di tengah-tengah nyanyian para malaikat, yang menyatakan Dia sebagai “Raja kemuliaan” dan “TUHAN yang gagah perkasa, TUHAN yang perkasa dalam peperangan” (Mazmur 24: 8, AVB). Adegan ini adalah gambaran dalam bentuk miniatur terhadap acara besar pada masa hadapan apabila semua orang yang ditebus akan masuk melalui pintu Kota Suci itu nanti.

#### Bahagian III: Penerapan Hidup

Dalam mengimbas kembali, mari kita perhatikan alas an pada pentingnya pembelajaran minggu ini kepada kehidupan rohani kita. Pertama, kajian kita telah menjadi pengesahan tentang asal-usul Firman nubuatan yang ilahi. Bagaimanakah lagi kita dapat menjelaskan pernyataan para penulis Alkitab yang sangata banyak itu, dari abad kesepuluh hingga abah kelima Sebelum Masehi, yang meramalkan dengan ketepatan yang tidak salah tentang peristiwa kehidupan nyata pada Mesias yang akan datang? Juga, bagaimanakah lagi Yesus dapat menggenapi semua butiran nubuatan ini jika bukan dengan bimbingan Roh, yang di bawah ilham-Nya maka para nabi menubuatkan tentang Juruselamat yang akan datang? Pada masa kini, di tempat kerja, bidang akademik dan sains dan pelbagai platform media sosial penuh dengan kritikan dan cemuhan minda yang tidak percaya yang mempermainkan Kitab Suci. Dalam menghadapi ruang ketidakpercayaan seperti itu, amatlah besar harapan kami agar pelajaran minggu ini akan menguatkan iman pelajar anda kepada Yang Diurapi dan terhadap Firman-Nya.

Jika tidak ada yang lain, kajian kita minggu ini mendedahkan satu kesatuan Alkitab. Walaupun secara zahirnya ia adalah satu koleksi tulisan daripada apara pengarang dan penulis yang berbeza, yang direkodkan di tempat dan budaya yang berbeza sepanjang enam belas lamanya, namun secara bersama-sama tulisan ini membentuk satu keseluruhan yang padu. Idea dan tema Alkitab dijalin dengan teliti, mendedahkan Roh yang mengilhami fikiran para nabi dan rasul yang menulisnya. Hasil akhirnya ialah penciptaan karya agung terhebat yang pernah ditulis dalam sejarah manusia. Iman dan tindakan kita harus diasaskan di atas batu yang kukuh ini.

Akhirnya, perbandingan kita lakukan dengan Mazmur dan kitab Perjanjian Baru telah memberikan kita satu pandangan baru tentang Peribadi dan watak Yesus. Kitab Suci adalah seperti peti harta karun di mana kita boleh menemui permata kebenaran yang lebih berharga tentang Tuhan kita yang menakjubkan.

` `