---
title:  Komen Guru
date:  09/02/2024
---

#### Bahagian I: Pandangan Keseluruhan

**Ayat Kunci**: Mazmur 12:5

Dalam Pelajaran4, kita menerokai idea bahawa Tuhan adalah tempat perlindungan, pertahanan, menara, dan kekuatan kita. Metafora ini menandakan kebenaran Alkitab bahawa Tuhan sentiasa berada di sisi anak-anak-Nya yang setia dengan menyediakan perlindungan dan penjagaan. Minggu ini, kita akan mempelajari kiasan yang serupa: tentang Tuhan kita, sebagai Pahlawan Perkasa, berjuang untuk anak-anak-Nya. Kita juga akan memperhatikan idea ini dalam konteks penindasan sosial, yang terlalu biasa berlaku pada zaman alkitabiah dan sebagaimana,  malangnya, terjadi juga pada zaman kita sendiri. Tema penindasan sosial, topik utama dalam buku nubuatan Perjanjian Lama, bergema di seluruh Mazmur. Walaupun penderaan orang oleh para pemimpin politik mereka menyebabkan kita susah, kita bukan tanpa jalan untuk berharap: sesungguhnya, Tuhan adalah pembelaan untuk mereka yang rendah hati.

#### Bahagian II: Ulasan

**Penindasan Sosial**

Hukum Musa memerintahkan umat Tuhan untuk menjaga secara khas tiga kumpulan manusia: “orang asing, anak yatim dan janda” (Ul. 10:18, Ulangan 14:29; Ulangan 16:11, 14; Ulangan 24). :17-20; Ulangan 26:12, 13; Ulangan 27:19). Biasanya, mereka ini tidak mempunyai sumber pendapatan yang stabil; sering kali mereka tidak memiliki tanah yang boleh diusahakan atau dikerjakan untuk menyara keluarga mereka. Sebaik-baiknya, kumplan masyarakat yang terpinggir dan pendatang ini berusaha untuk mencari tempat di mana mereka boleh mendapatkan pekerjaan, atau sekurang-kurangnya, dibenarkan untuk mengumpul sisa buah-buahan dan berkas di belakang para penuai (lihat Rut 2:6-8). Orang sedemikian tidak mempunyai perlindungan keluarga. Memandangkan keadaan kelemahan mereka, kita dapat melihat bagaimana penderaan terhadap balu, anak yatim, dan orang asing dianggap sebagai salah satu dosa paling teruk dalam masyarakat pada zaman Perjanjian Lama. Para nabi selalu menasihati orang ramai agar menyediakan untuk golongan yang kurang bernasib baik ini (Yes. 1:17, 23; Yer. 7:6; Yer. 22:3; Yehezkiel 22:7; Zakh. 7:10).

Untuk alasan ini, pemazmur menggambarkan Tuhan sebagai “Bapa kepada anak yatim, pelindung kepada balu” (Mazmur 68:5, AVB). Janji Pemazmur ialah: “UHAN menaungi orang asing, Dia membantu anak yatim dan balu, tetapi usaha orang zalim dihancurkan-Nya” (Mazmur 146:9, AVB, bandingkan dengan Mazmur 10:14). Tuhan kita ialah Tuhan bagi orang yang tertindas dan orang yang dibuang.

Kini, beberapa tempat mengadakan program sosial untuk membantu anak yatim dan balu. Program sebegini memberi peluang untuk membantu golongan miskin dan mereka ynag memerlukan untuk terus maju. Sesetengah kerajaan juga menyediakan bantuan kewangan yang sangat diperlukan. Tetapi sentiasa ada lebih ramai orang yang memerlukan, termasuk yang di dalam gereja, daripada sistem yang boleh menyokong. Pada masa kini, bentuk penderaan dan penindasan lain, seperti membuli dan penyeksaan, adalah berleluasa selain kemiskinan. Kita, sebagai orang Kristian, harus mengenal pasti mangsa penindasan dan ketidakadilan tersebut dan membantu mereka. Kita mesti komited dengan setia untuk mencari jalan dalam menyediakan keperluan mereka.

Penghijrahan merupakan satu lagi isu yang mencabar di banyak negara di seluruh dunia. Penghijrahan telah menjadi isu sejak hari pertama sejarah manusia. Orang ramai sentiasa mencari tempat yang lebih baik untuk hidup dan berkembang maju. Kita adalah tangan Tuhan: Dia meminta kita untuk menyokong dan memberi pertolongan kepada mereka yang hilang, yang sesat, yang asing dan yang terbuang di dalam masyarakat kita. Kita harus mengajak ahli-ahli kumpulan ini untuk menumpukan pandangan mereka kepada Dia yang merupakan Pembela anak yatim dan pendatang.

**Tuhan, Pahlawan Ilahi**

Terdapat satu metafora yang lebih kuat tentang Tuhan dalam Perjanjian Lama, dan, pada tahap yang sedikit rendah di dalam Perjanjian Baru, yang tidak terlalu popular di kalangan orang Kristian pada masa kini: iaitu, Tuhan sebagai pahlawan. Idea sedemikian mungkin terlalu kasar atau bersifat ketenteraan oleh budaya yang lebih suka ungkapan cinta, belas kasihan, keterangkuman dan kedamaian Tuhan.

“TUHAN semesta alam” (Yos. 5:14, 1 Sam 1:11, 1 Sam. 4:4, 1 Sam. 17:45, 2 Sam. 7:26, Yer. 10:16, Yer. 31: 35, Yer. 32:18, Amos 5:16, dsb.) adalah gambaran umum tentang watak Tuhan. Ia menggambarkan Pencipta sebagai seorang jeneral tentera syurga. Dia terlibat dalam konflik menentang kuasa jahat. Tetapi Firman Tuhan juga menggambarkan Dia sebagai Pejuang. “TUHAN ialah pahlawan” (Keluaran 15:3, ABB; Dia adalah “pejuang,” AVB); “T TUHAN akan maju seperti seorang kesateria” (Yes. 42:13, AVB).

Pemazmur menggunakan metafora ini dalam Mazmur 18:3-19. Dia mengaku telah dibebaskan (Mazmur 18:3) daripada “daripada musuhku yang kuat, daripada mereka yang membenciku, kerana mereka terlalu perkasa bagiku” (Mazmur 18:17, AVB). YHWH digambarkan sebagai Pahlawan, berjuang untuk hamba-Nya, dan sebagai Pejuang yang, menaiki kuda perang-Nya, menggunakan senjata-Nya melawan penindas umat-Nya. Baca dengan teliti ayat 7 hingga 15. Terdapat empat senario, seperti berikut:

Mazmur 18:6-8: Pahlawan Ilahi berada di istana-Nya (Bait Suci-Nya); Dia dibangkitkan kepada kemurkaan yang benar bagi pihak hamba-Nya setelah mendengar doanya. Pahlawan Ilahi bertindak balas dengan amarah dalam membela hamba-Nya (Mazmur 18:8).

Mazmur 18:9-12: Gambaran tentang Pahlawan Ilahi, yang menunggang dengan mempamerkan kuasa yang megah, sangat mengagumkan. Gambaran ini menimbulkan satu keyakinan dalam hati para hamba Pahlawan. Sesungguhnya Tuhan kita tidak lemah.

Mazmur 18:13-15: Dalam ayat ini, kita membaca tentang serangan yang dilakukan oleh seorang Pejuang, bersama dengan senjata-Nya yang menakutkan: hujan batu, api, anak panah dan kilat. Tokoh Pahlawan Perang ini, dengan senjata meteorologi-Nya, melambangkan seorang Kesatria yang kuat, yang marah terhadap ketidakadilan dan penindasan, berjuang dengan gagah berani dan adil untuk hamba-Nya yang setia.

Mazmur 18:16-19: Di sini kita membaca tentang pembebasan terhadap hamba: Pahlawan menyelamatkan, membebaskan, dan menopangnya. “Dia membawaku ke tempat yang luas” (Mazmur 18:19, AVB).

Sungguh ia berupa satu huraian yang menakjubkan dan terperinci tentang pekerjaan Tuhan untuk anak-anak-Nya di bawah keadaan yang paling sukar. Satu pemahaman tentang watak Tuhan ini akan mengubah dunia dan gereja kita. Orang yang ditindas dan dianiaya mesti yakin bahawa Tuhan sedang berjuang untuk mereka.

**Teguran kepada Pemimpin**

Mazmur 82 merupakan satu teguran keras kepada para pemimpin, yang memiliki pengaruh dan kuasa untuk mengubah keadaan “orang miskin dan anak yatim; lakukanlah keadilan kepada orang yang miskin dan ditindas” (Mazmur 82:3, AVB), tetapi gagal melaksanakan.

Mazmur menggambarkan satu pertemuan di mana pemimpin dimarahi kerana kecuaian dan sikap mereka yang tidak peduli terhadap orang yang ditindas. Mereka “menghakimi dengan tidak adil dan memihak kepada orang zalim” (Mazmur 82:2, AVB). Adakah sesetengah pemimpin tidak bersalah atas kesalahan seperti ini hari ini? Bukankah penderitaan orang miskin dan orang yang serba kekurangan adalah hasil daripada rasuah? Selain itu, bukankah sikap mementingkan diri dan tamak menyebabkan kita menumpukan perhatian kepada diri sendiri dan keluarga serta melupakan orang di sekeliling kita yang memerlukan sokongan kita? Kerja amal harus bermula di rumah, dalam keluarga dan kehidupan kita sendiri. Kita harus mengajar anak-anak kita untuk sentiasa bersikap baik dan pemurah kepada mereka yang memerlukan.

Pemazmur mengingatkan kita bahawa kita adalah “tuhan” dan “anak Yang Mahatinggi” (Mazmur 82:6, AVB). Tuhan mencipta manusia mengikut gambar dan rupa-Nya (Kej. 1:26), yang bermaksud bahawa kita adalah makhluk yang bijak dengan hati nurani moral. Oleh itu, kita harus menyokong orang yang menderita, orang asing dan orang yang memerlukan. Walau apa pun bidang kita—sama ada kejiranan atau tempat kerja—kita harus berusaha untuk menjadi sumber bantuan kepada mereka yang memerlukan.

**Penghakiman Tuhan**

Pelajaran hari Khamis mengundang kita untuk memperhatikan nasib orang yang tertindas dalam konteks penghakiman terakhir di tempat kudus syurgawi (Mazmur 96:6-10; Mazmur 99:1-4; dan Mazmur 132:7-9, 13-18) dan kontroversi besar antara Tuhan dan Syaitan, seperti yang digambarkan dalam kitab Daniel dan Wahyu khususnya.

Daniel 7 mendedahkan dua tujuan penghakiman pra-Advent di syurga: untuk menghukum penindas (Dan. 7:26) dan untuk membenarkan orang yang ditindas (Dan. 7:22). Penghakiman itu mengesahkan bahawa tindakan Tuhan memihak kepada orang-orang yang benar.

Dalam kitab Wahyu, penghakiman berlaku di tempat kudus. Dalam Wahyu 6, kita belajar bahawa jiwa “orang yang telah dibunuh kerana firman Tuhan dan kerana kesaksian yang dipegang mereka dengan setia” berada “di bawah mezbah” (Why. 6:9, AVB). Mereka menerima jubah putih sementara mereka menunggu tindakan terakhir Tuhan untuk menebus mereka daripada kematian.

Wahyu 8 bermula dengan penglihatan tujuh sangkakala (Wahyu 8:2), yang diberikan kepada tujuh malaikat yang berdiri berhampiran mezbah emas “di hadapan mezbah” Tuhan (Why. 8:3). Sangkakala adalah simbol penghakiman Pencipta terhadap kuasa-kuasa yang telah menganiaya umat Tuhan pada sepanjang abad yang panjang dalam sejarah manusia (lihat tujuh meterai dalam Wahyu 6 dan 7). Tempat kudus adalah tempat di mana Tuhan bertindak bagi pihak umat-Nya untuk menyelamatkan dan melindungi mereka daripada penindas mereka. Jadi, bukan kebetulan bahawa tujuh bala terakhir yang diberikan kepada tujuh malaikat itu dilepaskan dari bait suci, tempat penghakiman Tuhan (Wahyu 15:5, 6).

Oleh itu, apabila kitab Mazmur menyatakan kepastian bahawa orang yang beriman boleh berdoa ke Syurga untuk dibebaskan, pernyataan ini adalah dakwaan yang serius terhadap penindas umat Tuhan dan sumber iman bagi yang tertindas. ““Marilah kita pergi ke Rumah TUHAN; marilah kita sembah Dia di hadapan takhta-Nya. Datanglah dan tinggallah di Rumah-Mu, ya TUHAN, bersama-sama Tabut Perjanjian, lambang kekuasaan-Mu” (Mazmur 132:7, 8, AVB).

Kebenaran Alkitab yang di dalam ayat ini menyatakan stau hakikat yang patut kita renungkan sebagai orang percaya yang setia. Ya, kita harus melakukan yang terbaik untuk membantu dan menyara mereka yang memerlukan: balu, anak yatim. Tetapi kita mesti sentiasa ingat bahawa penyelesaian muktamad dan lengkap untuk semua penindasan dan penderitaan akan datang dari syurga. Kita tidak boleh tertipu dengan idea bahawa gereja boleh mencapai keadilan sosial di bumi, atau bahawa matlamat utama gereja adalah untuk memerangi pertempuran politik dalam usaha untuk menyelesaikan semua ketidakadilan di dunia. Isu rumit seperti ini boleh diselesaikan sepenuhnya hanya oleh Tuhan semesta alam. Iman kita harus tertumpu pada janji tindakan ilahi bagi pihak kita dan bukan pada kekuatan ilusi kuasa manusia, yang merupakan suatu bentuk fatamorgana yang terbaik.

#### Bahagian III: Penerapan Hidup

Tuhan adalah tempat berteduh dan perlindungan bagi mereka yang dalam kesusahan, tetapi Dia juga adalah Pahlawan Ilahi yang berjuang untuk orang yang tertindas. Tambahan pula, Dia adalah seorang pemimpin yang proaktif. Justeru, kita seharusnya bersikap proaktif dalam menghadapi masalah sosial yang kita hadapi hari ini di dunia ini. Yang pasti, kita tidak dapat menyelesaikan semua masalah ini, tetapi kita boleh berusaha untuk memberi kesan positif kepada komuniti kita dan pada kehidupan mereka yang terdedah dan tertindas di sekeliling kita: orang miskin, orang yang terpinggir dan orang yang teraniaya. Kita boleh melakukan kerja yang bermakna dan mengubah hidup bagi golongan minoriti yang telah dipinggirkan oleh masyarakat, seperti yang dilakukan Yesus bagi pihak pemungut cukai, orang berdosa (Mat. 9:10), pelacur (Lukas 7:37-39), dan orang yang dibuang (Mat. 15:21-28) pada zaman-Nya.

Teguran pemazmur untuk pemimpin masyarakat dan politik (Mazmur 82) juga termasuk kita jika kita tidak peduli dengan penderitaan atau ketidakadilan masyarakat dan gagal menangani atau mengurangkannya. Akhirnya, kita mesti ingat bahawa penyelesaian terakhir untuk kejahatan dunia kita yang tidak adil akan datang dari tempat kudus di syurga. Mari kita lakukan bahagian kita, percaya kepada Pahlawan Ilahi untuk hasil akhir keadilan.

` `