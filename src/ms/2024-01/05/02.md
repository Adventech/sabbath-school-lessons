---
title:  Hari Kejahatan
date:  28/01/2024
---

`Baca Mazmur 74:18–22 dan Mazmur 79:5–13. Apakah yang sedang dipertaruhkan di sini?`

Pemazmur berusaha untuk memahami pertentangan besar di antara Tuhan dan kuasa-kuasa jahat dan dia menunjuk kepada kesabaran Tuhan yang tidak terduga, serta kepada hikmat dan kuasa-Nya yang tidak terbatas.

Masalah mengenai kejahatan di dalam Mazmur adalah terutamanya bersifat teologikal; ia adalah persoalan yang tidak dapat dielakkan tentang Tuhan. Oleh itu, pemusnahan Yerusalem dan bait suci dilihat terutamanya sebagai suatu bentuk skandal ilahi kerana ia memberi peluang kepada orang kafir untuk menghujat Tuhan. Warisan Tuhan (umat Israel) adalah tanda pemilihan dan perjanjian ilahi-Nya (Ul. 4:32?38, Ulangan 32:8, 9) yang tidak akan pernah gagal. Konsep warisan Tuhan juga mengandungi dimensi akhir zaman, kerana suatu hari nanti semua bangsa akan menjadi warisan Tuhan dan akan mengabdi kepada-Nya. Tanggapan bahawa bangsa-bangsa akan menyerang warisan Tuhan mengancam janji-janji ilahi ini.

Tidak diragukan lagi yang para pemazmur mengakui bahawa dosa-dosa manusia telah merosakkan hubungan perjanjian manusia dengan Tuhan dan membawa semua akibatnya kepada manusia (Mazmur 79:8, 9). Kelangsungan hidup manusia bergantung semata-mata pada campur tangan Tuhan dan pemulihan ikatan perjanjian itu melalui penebusan dosa. Tuhan adalah “Tuhan penyelamat kita,” yang menyampaikan kesetiaan Tuhan kepada janji-janji perjanjian-Nya (Mazmur 79:9).

Walau bagaimanapun, yang lebih penting daripada pemulihan nasib Israel adalah mempertahankan watak Tuhan di dunia (Mazmur 79:9). Jika tindakan jahat bangsa-bangsa tidak dihukum, nampaknya Tuhan telah kehilangan kuasa-Nya (Mazmur 74:18–23, Mazmur 83:16–18, Mazmur 106:47). Hanya apabila Tuhan menyelamatkan umat-Nya, nama-Nya dibenarkan dan dinaikkan.

Sama seperti hari ini, prinsip yang sama wujud pada waktu itu. Dosa kita, kemunduran kita, kejahatan kita, boleh mendatangkan keburukan bukan sahaja kepada diri kita sendiri tetapi, lebih teruk lagi, kepada Tuhan yang namanya kita sanjungi. Tindakan salah kita boleh mendatangkan kesan rohani yang memudaratkan pada kesaksian dan misi kita juga. Berapa ramai orang yang telah dimurtadkan kepada iman kita oleh tindakan mereka yang mengaku nama Kristus?

`“Kehormatan Tuhan, kehormatan Kristus, terlibat dalam kesempurnaan tabiat umat-Nya.”—Ellen G. White, The Desire of Ages, ms. 671. Bagaimanakah anda memahami kebenaran penting ini, dan apakah maksudnya dalam kehidupan Kristian anda sendiri?`