---
title:  Adakah Janjinya Gagal Selamanya?
date:  31/01/2024
---

`Baca Mazmur 77. Apakah pengalaman yang sedang dilalui oleh penulis ini?`

Mazmur 77 bermula dengan satu permintaahn kepada Tuhan untuk pertolongan yang dipenuhi dengan ratapan dan mengenang masa lalu yang menyakitkan (Mazmur 77:1–6). Seluruh kewujudan si pemazmur berpaling kepada Tuhan dengan sedih. Dia enggan dihiburkan dengan sebarang kelegaan kecuali yang datang dari Tuhan.

Walau bagaimanapun, mengingati Tuhan nampaknya telah meningkatkan penderitaannya. “Apabila aku mengingat Tuhan, maka aku mengerang” (Mazmur 77:3, LAI). Ibrani hamah, “mengerang,” sering menggambarkan deru air yang mengamuk (Mazmur 46:3). Begitu juga, seluruh kewujudan pemazmur berada dalam keadaan kegelisahan yang hebat.

Bagaimanakah dengan mengingati Tuhan boleh menghasilkan perasaan kesusahan yang begitu kuat? Satu siri soalan yang merisaukan telah menyatakan punca penderitaannya (Mazmur 77:7–9): Adakah Tuhan telah berubah? Bolehkah Tuhan memungkiri perjanjian-Nya?

Perbezaan yang nyata antara tindakan penyelamatan Tuhan di masa lalu dan ketiadaan Tuhan yang nyata pada masa kini menyebabkan pemazmur merasa ditinggalkan oleh Tuhan. Jika Tuhan telah berubah, maka pemazmur tidak mempunyai harapan, satu kesimpulan yang dia berusaha untuk menolak.

Sementara itu, pemazmur tidak dapat tidur kerana Tuhan membuat dia terjaga (Mazmur 77:4). Ini mengingatkan watak-watak alkitabiah lain yang insomnianya telah digunakan oleh Tuhan untuk memajukan rencana-Nya (Kej. 41:1-8, Ester 6:1, Dan. 2:1-3). Malam yang panjang tanpa tidur menyebabkan pemazmur mempertimbangkan tindakan penyelamatan Tuhan yang lalu tetapi dengan satu tekad yang baru (Mazmur 77:5, 10).

Jaminan yang diterima oleh pemazmur daripada Tuhan tidak terdiri daripada penjelasan tentang situasi peribadinya, melainkan satu pengesahan terhadap kesetiaan dan kebolehpercayaan Tuhan (seperti Ayub). Pemazmur didorong untuk menantikan Tuhan dalam iman, mengetahui bahawa Dia adalah Tuhan yang sama yang melakukan mukjizat di masa lalu Israel (Mazmur 77:11–18). Pemazmur juga menyedari bahawa “jejak langkah-Mu tidak dikenali” (Mazmur 77:19, AVB), yang mengiktiraf bimbingan Tuhan, walaupun dalam situasi di mana kehadiran-Nya tidak jelas kepada mata manusia. Pemazmur mengakui bahawa Tuhan dinyatakan secara serentak dan tersembunyi dan oleh itu dia menawarkan satu pujian kepada cara Tuhan yang misterius dan berdaulat.

`Fikirkan masa lalu ketika Tuhan bekerja dalam hidup anda. Bagaimanakah kebenaran itu boleh membantu anda menangani apa sahaja yang anda hadapi sekarang?`