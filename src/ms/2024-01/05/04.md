---
title:  Di Manakah Tuhan?
date:  30/01/2024
---

`Baca Mazmur 42:1–3, Mazmur 63:1, Mazmur 69:1–3, dan Mazmur 102:1?7. Apakah yang menyebabkan rasa sakit yang hebat kepada pemazmur?`

Bukan sahaja penderitaan peribadi dan komunal yang menyusahkan pemazmur, tetapi juga, jika tidak lebih daripada itu, iaitu, apa yang kelihatan sebagai kurangnya perhatian Tuhan terhadap kesusahan para hamba-Nya. Ketiadaan Tuhan dirasakan seperti kehausan yang hebat di tanah yang kering (Mazmur 42:1–3, Mazmur 63:1) dan penderitaan maut (Mazmur 102:2-4). Pemazmur merasa jauh daripada Tuhan dan membandingkan dirinya dengan burung yang kesepian. “Aku seperti burung hantu di gurun, seperti burung hantu di runtuhan. Aku tidak dapat melelapkan mata; berbaring seperti burung pipit kesepian di bumbung rumah.” (Mazmur 102:6, 7, AVB).

Padang gurun yang disebutkan di sini mengetengahkan suatu perasaan terasing daripada Tuhan. Seekor burung “kesepian di bumbung rumah” yang berada di luar sarangnya, tempat berehatnya. Pemazmur berseru kepada Tuhan “dari air yang dalam,” seolah-olah ditenggelami air yang deras dan tenggelam ke dalam “air lumpur yang dalam” (Mazmur 69:1–3, Mazmur 130:1). Paparan ini menggambarkan keadaan yang menindas yang tidak ada jalan keluar daripadanya, kecuali dengan campur tangan ilahi.

`Baca Mazmur 10:12, Mazmur 22:1, Mazmur 27:9, dan Mazmur 39:12. Bagaimanakah pemazmur bertindak balas terhadap ketidakhadiran Tuhan yang kelihatan nyata?`

Sungguh menakjubkan bahawa para pemazmur bertekad untuk tidak berdiam diri dalam menghadapi keheningan Tuhan. Para pemazmur dengan teguh percaya kepada doa, kerana doa ditujukan kepada Tuhan yang hidup dan pengasih. Tuhan masih ada, walaupun Dia nampaknya tiada. Dia masih Tuhan yang sama yang mendengar mereka pada masa lalu, dan oleh itu mereka yakin bahawa Dia mendengar mereka pada masa sekarang.

Peristiwa keheningan Tuhan menyebabkan para pemazmur memeriksa diri mereka sendiri dan mencari Tuhan, tetapi dengan pengakuan dan permohonan yang rendah hati. Mereka tahu bahawa Tuhan tidak akan berdiam diri selama-lamanya. Mazmur menunjukkan bahawa komunikasi dengan Tuhan mesti diteruskan, tanpa mengira keadaan kehidupan.

`Apakah yang dapat kita pelajari daripada tanggapan pemazmur terhadap apa yang mereka lihat sebagai suatu ketidakhadiran Tuhan yang nyata? Bagaimanakah anda bertindak balas terhadap suartu keadaan waktu apabila Tuhan kelihatan senyap? Apa yang mengekalkan iman anda?`