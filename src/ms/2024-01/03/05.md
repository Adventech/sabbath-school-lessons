---
title:  Sentiasa Mengingat Perjanjian-Nya
date:  17/01/2024
---

`Tema penghakiman Tuhan menimbulkan satu persoalan penting: Bagaimanakah umat Tuhan dapat memiliki damai sejahtera dengan Tuhan dan memiliki jaminan keselamatan pada masa penghakiman? Baca Mazmur 94:14, Mazmur 105:7?10, Dan. 7:22.`

Umat Tuhan adalah dijamin kerana Tuhan meletakkan tempat kediaman-Nya di Sion (Mazmur 76:1, 2) dan menetapkan perjanjian kekal-Nya dengan mereka sebagai milik-Nya yang berharga (Mazmur 94:14, Mazmur 105:8–10). Tuhan tidak hanya berjanji untuk tidak menolak umat perjanjian-Nya; Dia secara aktif bekerja untuk memastikan mereka selamat di dalam Dia. Dia mengampuni dosa mereka (Mazmur 103:3); Dia mengajar, memberkati dan menguatkan umat-Nya (Mazmur 25:8-11, Mazmur 29:11, Mazmur 105:24). Penghakiman Tuhan diberikan untuk mengubah manusia kepada kebenaran dan untuk menunjukkan bahawa Tuhan peduli kepada mereka (Mazmur 94:8–15).

Mazmur 105 secara keseluruhan menunjukkan kesetiaan Tuhan terhadap perjanjian-Nya di dalam sejarah Israel. Dalam setiap yang berlaku, baik dan buruk, Tuhan itu ada. Dia telah memimpin Yusuf ke Mesir dan melalui dia menyelamatkan umat-Nya dan bangsa-bangsa di kawasan itu semasa kebuluran yang teruk (Mazmur 105:16?24). Tuhan membangkitkan Musa untuk memimpin umat-Nya keluar dari perhambaan Mesir, yang dilakukan-Nya dengan tanda-tanda dan keajaiban bagi mereka (Mazmur 105:25-38).

Tuhan memberikan kepada umat-Nya Tanah Perjanjian (Mazmur 105:11, 44) dan perlindungan-Nya yang berterusan (Mazmur 105:12?15). Dia memperbanyakkan mereka (Mazmur 105:24), membebaskan mereka dari penguasa mereka (Mazmur 105:37, 38), dan menyediakan keperluan harian mereka (Mazmur 105:39?41). Tidak diragukan lagi bahawa Tuhan mengawal dengan berdaulat ke atas semua yang melibatkan umat-Nya—suatu kebenaran yang para pemazmur mahu umat-Nya tidak pernah akan lupa.

Apabila Tuhan mengingati perjanjian-Nya, ia melibatkan lebih daripada suatu kesedaran atau ingatan kerana ia sentiasa membawa kepada tindakan (Kej. 8:1, 1 Sam. 1:19, Mazmur 98:3, Mazmur 105:42–44). Begitu juga, apabila orang diseru untuk mengingati keajaiban dan penghakiman Tuhan, ini bermakna bahawa mereka harus hidup dalam cara yang menghormati Tuhan.

Dalam perjanjian ini, panggilan utama Israel adalah untuk tetap setia kepada perjanjian dengan mematuhi hukum Tuhan (Mazmur 78:5-7, Mazmur 105:45). Umat Tuhan juga dipanggil untuk memberi kesaksian kepada bangsa-bangsa lain tentang Tuhan, kerana Tuhan menghendaki semua bangsa bergabung dengan umat-Nya Israel (Mazmur 105:1, 2). Maka dengan demikian, dunia ini akan menjadi aman di dalam perjanjian perlindungan Tuhan yang mahakuasa dan penuh belas kasihan (Mazmur 89:28-34).

`Apakah yang ada pada kita di dalam Yesus, yang menunjukkan mengapa janji-janji yang dibuat kepada Israel purba ini kini boleh diterapkan kepada kita? (Lihat Gal. 3:26–29.)`