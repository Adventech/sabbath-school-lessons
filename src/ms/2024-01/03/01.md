---
title:  Tuhan Bertakhta
date:  13/01/2024
---

### Bacaan Untuk Pelajaran Minggu Ini
Mazmur 8; Mazmur 100; Mazmur 97; Mazmur 75; Mazmur 105:7-10; Gal. 3:26–29; Mazmur 25:10.

> <p>Ayat Hafalan</p>
> “TUHAN bertakhta, pakaian-Nya adalah keagungan; TUHAN berpakaian keagungan dan Dia telah menyaluti diri-Nya dengan kekuatan. Sesungguhnya, dunia telah diasaskan; dan tidak dapat diganjakkan” (Mazmur 93:1, AVB).

Mazmur dengan teguh menegakkan kepercayaan asas dalam pemerintahan Tuhan yang berdaulat. Tuhan menciptakan dan memelihara segala yang Dia telah ciptakan. Dialah Raja yang berdaulat atas seluruh dunia, dan Dia memerintah dunia dengan keadilan dan kebenaran. Hukum dan ketetapan-Nya adalah baik dan menghidupkan orang yang memeliharanya. Tuhan adalah Hakim yang adil yang memastikan bahawa dunia kekal teratur, dan Dia melakukannya dengan memberi ganjaran kepada orang benar dan menghukum orang jahat, tetapi pada masa-Nya, bukan masa kita.

Perjanjian Tuhan dengan Israel memainkan peranan istimewa dalam mengamankan dunia kerana ia memaklumkan keselamatan Tuhan. Dari semua bangsa yang lain, Tuhan telah mengangkat Israel sebagai milik-Nya yang berharga, menjadikan mereka umat-Nya. Tuhan setia kepada perjanjian-Nya dan terus menjaga kawanan domba-Nya walaupun mereka tidak setia dan, kadang-kadang, berada di dalam pemberontakan terbuka.

Oleh itu, pemerintahan Tuhan yang berdaulat menjadikan dunia ini teguh dan aman. Pemazmur mahu pembaca memahami kebenaran asas ini. Dengan pandangan dunia seperti ini sebagai panduan utama mereka, para pemazmur berusaha untuk berkembang maju dan melayani Tuhan dengan pengabdian yang tidak berbelah bahagi.

_*Sila kaji pelajaran minggu ini untuk persediaan bagi Sabat, 20 Januari._