---
title:  Tuhan Adalah Hakim
date:  16/01/2024
---

`Baca Mazmur 75. Mengapakah sikap bermegah-megah oleh orang fasik itu sia-sia?`

Sebagai Raja yang berdaulat, Tuhan itu juga adalah Pemberi Hukum (Mzm. 99:7) dan Hakim (Mzm. 98:9, Mzm. 97:2). Orang jahat sentiasa mengancam ketertiban yang adil yang Tuhan telah tetapkan di dunia, tetapi Tuhan akan menghakimi dunia dan mengakhiri pemerintahan kejahatan itu (Mazmur 75:8?10, Mzm. 96:13).

Dalam Mazmur 75, beberapa imej menggambarkan kemusnahan orang jahat yang tidak boleh dibatalkan. Imej cawan dengan anggur merah (Mazmur 75:8) menyampaikan intensiti murka Tuhan (Yer. 25:15, Why. 14:10). Pemotongan tanduk orang jahat menggambarkan kesudahan kekuasaan dan pemerintahan mereka, manakala tanduk orang benar akan ditinggikan (Mazmur 75:10). Tuhan memilih “masa yang wajar” (Mzm. 75:2, AVB) atau “waktu yang Aku tentukan” (Mzm. 75:3, ABB) untuk penghakiman-Nya. Perlaksanaan penghakiman ini jelas akan berlaku pada akhir zaman (Mazmur 96:13, 1 Kor. 15:23-26).

Tuhan menyelidiki hati manusia sebagai sebahagian daripada penghakiman-Nya. Baca Mazmur 14:2. Ia membayangkan kepada Kejadian 6:5, 8. Kedua-dua teks menunjukkan bahawa pelaksanaan penghakiman Tuhan terhadap dunia didahului oleh pemeriksaan Tuhan terhadap kehidupan manusia dan mencari sesiapa sahaja yang boleh diselamatkan-Nya. Penghakiman ini kadang-kadang dipanggil “pemeriksaan penghakiman,” apabila Tuhan membela orang benar dan memutuskan nasib orang jahat.

Bagaimanakah ia berfungsi?

Pertama, Tuhan membebaskan umat-Nya daripada orang jahat (Mzm. 97:10, Mzm. 146:9) dan memahkotai orang yang rendah hati dengan keselamatan (Mazmur 149:4). Kedua, orang jahat yang tidak bertaubat dibinasakan untuk selama-lamanya (Mazmur 97:3). Beberapa Mazmur secara puitis menggambarkan kesia-siaan senjata manusia terhadap Hakim ilahi (Mazmur 76:3–6). Tuhan juga adalah Tuhan yang pengampun, walaupun Dia menghukum kesalahan manusia (Mazmur 99:8). Umat Tuhan, bukan sahaja orang jahat, akan memberi pertanggungjawaban kepada Tuhan (Mazmur 50:4, Mazmur 135:14).

Mazmur menyampaikan tanggapan yang sama yang dinyatakan dalam teks alkitabiah yang lain, bahawa penghakiman Tuhan bermula dengan umat Tuhan dan diperluaskan ke seluruh bumi (Ul. 32:36, 1 Petrus. 4:17). Pemazmur berseru kepada Tuhan untuk menghakiminya tetapi bergantung pada kebenaran Tuhan untuk membelanya (Mazmur 7:8?11; Mazmur 139:23, 24).

`Mazmur menyeru kepada kita untuk bersukacita menantikan penghakiman Tuhan (Mazmur 67:4, Mzm. 96:10?13, Mzm. 98:4?9). Bagaimanakah penghakiman Tuhan merupakan berita baik bagi mereka yang diliputi oleh darah Kristus?`