---
title:  Perdayaan Pada Jalan Yang Jahat
date:  21/02/2024
---

`Baca Mazmur 141. Apakah yang didoakan oleh pemazmur di sini?`

Mazmur 141 adalah doa memohon perlindungan daripada godaan dari dalam dan dari luar. Pemazmur bukan sahaja terancam oleh tipu daya orang jahat (Mazmur 141:9, 10) tetapi juga tergoda untuk bertindak seperti orang jahat. Titik lemah pertama ialah penguasaan diri dalam ucapan dan pemazmur berdoa agar Tuhan menjaga pintu bibirnya (Mazmur 141:3). Imej ini merujuk kepada penjagaan pintu kota yang, pada zaman alkitabiah, melindungi kota itu.

Pencubaan juga adalah,  sama ada anak Tuhan akan tunduk kepada nasihat orang benar atau terpikat oleh kelicikan orang jahat (Mazmur 141:4, 5). Pemazmur menggambarkan hatinya sebagai ancaman utama kerana pertempuran sebenar berlaku di sana. Hanya doa tanpa henti yang penuh kepercayaan dan pengabdian kepada Tuhan yang dapat menyelamatkan anak Tuhan dari pencubaan (Mazmur 141:2).

`Baca Mazmur 1:1 dan Mazmur 141:4. Bagaimanakah sifat godaan yang progresif dan licik itu digambarkan di sini?`

Mazmur 141:4 menggambarkan sifat progresif pada godaan. Pertama, hati cenderung ke arah kejahatan. Kedua, ia mengamalkan perbuatan jahat (makna dalam bahasa Ibrani menggariskan watak berulang-ulang pada tindakan itu). Ketiga, hati menikmati kelazatan orang fasik iaitu menerima amalan jahat mereka sebagai sesuatu yang diingini.

Begitu juga, dalam Mazmur 1:1 godaan datang untuk menghalang anak Tuhan daripada berjalan di jalan Tuhan dengan menyebabkan dia berjalan bersama orang jahat, berdiri di jalan orang berdosa, dan, akhirnya, duduk bersama orang yang mencemuh. Orang-orang berdosa, jahat dan mencemuh: kita tidak boleh menjadi seperti mereka atau membiarkan mereka membawa kita menjauhkan diri dari Tuhan.

Mazmur menggambarkan watak godaan yang progresif, memikat, dan licik, yang menggariskan hakikat bahawa hanya pergantungan sepenuhnya kepada Tuhan yang dapat menjamin kemenangan seseorang. Mazmur menekankan kepentingan kata-kata yang diucapkan dan didengari oleh seseorang di tengah godaan. Kesudahan kedua-dua orang jahat dan orang benar harus mengajar orang untuk mencari hikmat daripada Tuhan (Mazmur 1:4–6, Mazmur 141:8–10). Namun dalam kedua-dua Mazmur, pembenaran terakhir terhadap anak-anak Tuhan kekal pada masa hadapan. Ini bermakna bahawa orang-orang yang beriman dipanggil untuk sabar mempercayai Tuhan dan menunggu-Nya.