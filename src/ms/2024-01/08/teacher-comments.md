---
title:  Komen Guru
date:  23/02/2024
---

#### Bahagian I: Pandangan Keseluruhan

**Ayat Kuncis**: Mazmur 1, Mazmur 19, Mazmur 32, Mazmur 34, Mazmur 37, Mazmur 49, Mazmur 73, Mazmur 112, Mazmur 119, Mazmur 127, Mazmur 128, Mazmur 133

**Pendahuluan**: Bagaimana kita mentakrifkan kebijaksanaan? Kamus moden mentakrifkan kebijaksanaan sebagai “kumpulan pengetahuan dan prinsip yang berkembang dalam masyarakat atau dalam suatu tempoh tertentu.” Kebijaksanaan juga berkaitan dengan “ketulenan pada satu tindakan atau keputusan”. Kita juga menggunakan kebijaksanaan untuk bermaksud “kualiti dalam memiliki pengalaman, pengetahuan dan pertimbangan yang baik” (Kamus Bahasa Oxford). Kebijaksanaan berkaitan dengan pengetahuan, termasuk keupayaan untuk membuat keputusan yang bijak.

Apabila kita bertemu seseorang yang mempunyai pengetahuan luas dalam bidang sains atau kesusasteraan tertentu, kita menyebut dia sebagai “bijak”. Kebijaksanaan dalam pemahaman umum kita hari ini sering merujuk kepada memiliki kepakaran atau pengetahuan dalam suatu bidang khusus. Bagi sesetengah orang, kebijaksanaan merangkumi pengetahuan rahasia dan keupayaan untuk menghuraikan misteri atau mencapai tahap rohani yang lebih tinggi.

Minggu ini, kita memperhatikan apa itu hikmat dari perspektif alkitabiah. Kajian kita bukan sahaja akan mentakrifkan kebijaksanaan menurut Kitab Suci tetapi akan cuba menyaring prinsip-prinsip kebijaksanaan untuk kehidupan seharian. Lagipun, apakah kebijaksanaan alkitabiah jika bukan pengetahuan praktikal dan kebijaksanaan untuk kehidupan setiap hari menurut ajaran Kristus? Matlamat kajian kita adalah untuk memahami dan menerapkan hikmat alkitabiah ini dalam kehidupan kita.

#### Bahagian II: Ulasan

**Definisi Bijaksana dalam Alkitab**

Ayat-ayat Utama untuk memahami kebijaksanaan ialah dalam Amsal 1:7 (lihat juga Amsal 9:10): “Takut kepada TUHAN adalah permulaan pengetahuan; orang bodoh meremehkan hikmah dan didikan” (AVB). Asas kebijaksanaan alkitabiah ialah “takut akan TUHAN,” yang Kitab Suci kenal pasti sebagai ketaatan yang penuh hormat (Pengkhotbah 12:13, Ulangan 6:2, Ulangan 8:6, Ulangan 31:12). Ulangan 10:12, 13 menyamakan “takut akan TUHAN” dengan ungkapan seperti “berjalan di segala jalan-Nya,” “mencintai Dia,” “untuk beribadah kepada TUHANmu, dengan segenap hatimu dan dengan segenap jiwamu,” dan “untuk memelihara perintah-perintah TUHAN dan ketetapan-Nya” (ITB). Disatukan, ungkapan ini menekankan keperluan untuk memupuk pengalaman yang intim dan mendalam dengan Pencipta dalam kehidupan seharian seseorang.

Amsal 8:13 memberikan perspektif tambahan tentang hikmat dengan cara menegaskan apa yang melalui pernyataan dan apa yang bukan melalui pernyataan: “Takut kepada TUHAN bererti membenci kejahatan.

Kesombongan, ketakburan, kejahatan, serta mulut mungkar, semuanya Kubenci” (AVB). Perhatikan, sekali lagi, bahawa “permulaan pengetahuan” dikaitkan dengan tindakan praktikal dan moral.

Oleh itu, kita boleh mengatakan bahawa hikmat alkitabiah adalah “suatu cara untuk melihat dan mendekati kehidupan, yang melibatkan mengajar orang muda dalam tingkah laku dan moral yang betul serta menjawab soalan-soalan falsafah tentang makna kehidupan.”—C. H. Bullock, “Wisdom,” Evangelical Dictionary of Biblical Theology diakses di www.biblestudytools.com/dictionaries/bakers-evangelical-dictionary/wisdom.html). Fikiran dan iman kita kepada Tuhan dinyatakan melalui kasih sayang dan kehidupan yang saleh. Tidak ada dikotomi antara iman dan amalan. Pembezaan sedemikian adalah suatu tiruan dan arbitrari, suatu hasil daripada pengaruh falsafah Yunani. Bagi umat di Perjanjian Lama, kebijaksanaan menyatakan halnya di dalam iman yang matang yang membimbing seseorang untuk membuat pilihan yang betul dan menjadi baik dan adil kepada sesame manusia.

“Segala pemberian yang baik dan sempurna diturunkan dari syurga oleh Bapa, sumber segala cahaya. Dia tidak berubah dan tidak seperti bayangan yang berubah-ubah bentuknya” (Yakobus 1:17, AVB). Hikmat adalah anugerah daripada Tuhan yang diberikan kepada mereka yang dipilih-Nya dan kepada mereka yang memintanya dengan iman yang rendah hati (1 Raja-raja 3:12, Mazmur 51:6, Ams. 2:6, Yakobus 1:5-7). .

**Ciri-ciri Kebijaksanaan**

Kebijaksanaan Alkitab terutamanya dicatatkan dalam bentuk puisi. Buku Ayub, Amsal, dan Pengkhotbah adalah perwakilan literatur hikmat dalam Kitab Suci. Beberapa pengarang termasuk Kidung Agung juga, dalam kumpulan ini (walaupun, ia mesti diperhatikan, kemasukannya masih tertakluk kepada perdebatan).

Tema utama kebijaksanaan alkitabiah ialah Penciptaan, Hukum, nasihat untuk kehidupan yang bijaksana dan matang, takut akan Tuhan dan pembalasan. Buku Amsal, mungkin, merupakan contoh kesusasteraan hikmat yang paling terkenal dalam Alkitab: bab 1 hingga 9 menggambarkan nilai besar pada hikmat. Apabila bab-bab ini dibaca dengan teliti, seseorang akan dapay meperhatikan bahawa konsep kebijaksanaan terdiri daripada satu set ajaran untuk menjalani kehidupan yang saleh, dengan nasihat tentang cara menghindari perangkap kefasikan dan kejahatan. Dari bab 10 dan seterusnya, terdapat lebih daripada enam ratus pepatah (“peribahasa”), ayat pendek dengan nasihat praktikal yang boleh digunakan untuk pelbagai situasi dalam kehidupan seharian, seperti perkahwinan, cinta, perhubungan, isu kewangan, hal politik, pendidikan anak-anak, dll.

Berbeza dengan nasihat praktikal Amsal, buku Ayub lebih merupakan risalah tentang penderitaan, pembalasan, dan pembenaran. Tema ini berkaitan dengan kebijaksanaan tetapi dari perspektif Tuhan. Ia diungkapkan dari naratif kehidupan Ayub dan kesusahannya. Analisis ini bukan suatu falsafah tetapi bersifat ketuhanan. Bab 28 adalah inti buku itu, dan ia berakhir dengan idea bahawa rasa hormat dan kepatuhan kepada Tuhan adalah pusat kepada kebijaksanaan: “Sesungguhnya, takut kepada Tuhan, itulah hikmah, dan menjauhi kejahatan, itulah pengertian” (Ayub 28:28, AVB).

**Kebijaksanaan Di dalam Mazmur**

Ramai sarjana Bible mengklasifikasikan Mazmur tertentu di kalangan kesusasteraan hikmat Kitab Suci. “Walaupun pengenalpastian tepat menegani Mazmur Hikmat masih menjadi titik perdebatan, namun majoriti sarjana Alkitab mengakui pengaruh kebijaksanaan pada Mazmur 1, 19, 32, 34, 37, 49, 73, 112, 119, 127, 128, 133. Mazmur 1 mempunyai penekanan yang kuat pada undang-undang dan tingkah laku dan ia membuka Mazmur dengan meletakkan putaran hikmat pada keseluruhan koleksi. Juga, Mazmur 19, dengan penekanan pada penciptaan dan undang-undang, pasti menyatakan nada kebijaksanaan; dan Mazmur 119 menyuarakan kebijaksanaan dengan menawarkan satu renungan terpanjang tentang Taurat.”—Elias Brasil de Souza, “Wisdom in Daniel,” in Benjamin Rojas, TeÓfilo Correa, Lael Caesar and Joel Turpo, eds., “The End From the Beginning”: Festschrift Honoring Merling Alomía (Lima, Peru: Universidad Peruana Union, 2015), ms. 267, 268.

Di bawah ini kita akan mengkaji bagaimana hikmat itu di gunakan di dalam mazmur tersebut, seperti yang diambil dalam petikan di atas:

Mazmur 1. Mazmur ini mempamerkan dua cara hidup: kehidupan yang benar (Mazmur 1:2, 3) dan kehidupan yang jahat (Mazmur 1:4, 5). Lagu ini bermula dengan penerangan tentang bagaimana orang benar pergi ke arah yang bertentangan dengan orang yang tidak benar (Mazmur 1:1). Akibat daripada pilihan mereka, orang jahat menerima takdir yang sangat berbeza daripada orang benar (Mazmur 1:6).

Mazmur 19. Mazmur ini terbahagi kepada dua bahagian yang nyata. Bahagian pertama mengandungi wahyu Tuhan di dalam Penciptaan (Mazmur 19:1-6), dan bahagian kedua mengandungi wahyu-Nya di dalam Hukum (Mazmur 19:7-14). Kedua-dua tema ini sangat penting untuk pemahaman dan untuk mencapai kebijaksanaan alkitabiah. Kedua-dua topik adalah inspirasi kepada orang percaya yang bercita-cita untuk menjadi “tidak bercela” dan “bebas dari pelanggaran besar” (Mazmur 19:13, AVB).

Mazmur 32. Lagu ini memberikan perbezaan di antara orang yang bertaubat dan orang jahat (Mazmur 32:10, 11). Ia juga menggunakan nada arahan dan pengajaran yang bijak (Mazmur 32:8, 9), yang biasa digunakan dalam kesusasteraan hikmat (Ams. 4:1-15, Ams. 6:20-23, Ams. 7:1-5).

Mazmur 34. Beberapa bahagian dari Mazmur 34 membangkitkan nasihat praktikal yang mencirikan kesusasteraan kebijaksanaan, seperti yang dilihat dalam panggilan lembut oleh seroang bapa kepada anaknya untuk menginginkan umur yang panjang, untuk mengejar rasa takut akan Tuhan, dan untuk melarikan diri dari dosa. (Mazmur 34:11-14). Selepas memberikan nasihat ini, pemazmur menerangkan takdir bagi orang yang beriman (Mazmur 34:15, 16, 21). Tidak dinafikan, pilihan terbaik yang boleh kita buat dalam hidup adalah melalui kehidupan di jalan kebijaksanaan.

Mazmur 37. Mazmur ini menjawab persoalan besar: Mengapakah orang jahat menjadi makmur? Pada masa kini, kita menimbulkan persoalan yang sama. Jawapan yang diberikan tidak berfalsafah dalam analisisnya; sebaliknya, ia adalah nasihat berasaskan iman untuk kehidupan yang benar. Berhati-hatilah ketika merenung hikmah kekal yang terdapat di dalam lagu ini!

Mazmur 49. Dalam baris pembukaan lagu ini menyatakan: “Lidahku akan menuturkan kebijaksanaan; dan renungan hatiku akan memberi pengertian. Aku akan meneliti amsal; dan menerangkan ertinya sambil memetik kecapi” (Mazmur 49:3, 4, AVB). Dari situ, penulis meneruskan untuk menggambarkan nasib orang jahat yang makmur (Mazmur 49:5-20).

Mazmur 73. Orang Ibrani cuba memahami asal-usul kejahatan di dunia ini dan ketidakadilan dalam masyarakat. Mereka bergelut dengan sama ada pembalasan ilahi telah gagal atau tidak. Isu ini tidak kurang memberi masalah kepada mereka seperti yang berlaku kepada kita hari ini.

Mazmur 112. Lagu ini menggambarkan berkat takut akan Tuhan (Mazmur 112:1). Ada enam belas berkat bagi orang yang benar (Mazmur 112:2-9). Satu penelitian teliti terhadap berkat ini akan menunjukkan bahawa takut akan Tuhan adalah satu keinginan untuk mencapai tahap rohani yang tertinggi dalam kehidupan seharian kita. Pemazmur mengakhiri dengan huraian singkat tentang nasib buruk orang jahat berbanding dengan orang benar.

Mazmur 119. Mazmur terpanjang dalam Kitab Mazmur ini adalah mengenai Taurat (Hukum), yang terdiri dari lebih daripada sekadar kanun tulisan nabi Musa. Taurat merujuk kepada seluruh Kitab Suci. Ia mengubah kehidupan mereka yang memahami ajaran Firman Tuhan.

Mazmur 127.  Dengan hanya lima ayat mazmur ini menumpu pada berkat Tuhan atas rumah tangga dan atas anak-anak mereka yang percaya kepada Pencipta. Mungkin atas sebab ini, lagu itu dianggap sebagai satu ungkapan yang berhikmah. Kebijaksanaan mesti menjadi asas yang meletakkan harta paling berharga yang kita miliki: iaitu keluarga kita.

Mazmur 128. Enam baris mazmur pendek ini digolongkan di antara tulisan kesusasteraan hikmat kerana ia merujuk kepada kemakmuran Tuhan di rumah setiap orang "yang takut akan TUHAN" (Mazmur 128:1, 4, AVB).

Mazmur 133. Beberapa orang mungkin mempersoalkan kemasukan mazmur ini dalam kesusasteraan hikamt Kitab Suci. Tetapi ungkapan “apabila saudara-saudara seiman hidup bersama dengan bersatu-padu” (Mazmur 133:1, AVB) memasukkan ayat itu dengan ciri khas kebijaksanaan alkitabiah yang telah kita kenal pasti setakat ini sebagai ciri yang membezakannya sebagai  sastera hikmat. Untuk disemai dengan semangat persaudaraan seperti inilah yang berupa satu kehendak Yang Maha Kuasa bagi kita sebagai pengikut-Nya. Perpaduan sedemikian adalah bukti praktikal bagi kehidupan Kristian.

#### Bahagian III: Penerapan Hidup

Kebijaksanaan alkitabiah, seperti yang diajarkan oleh Perjanjian Lama, adalah pemahaman tentang isu-isu penting yang menyelamatkan, seperti asal usul kita (Penciptaan), Hukum (prinsip sifat Tuhan dalam kehidupan seharian kita), takut akan Tuhan (cinta yang hormat yang menghasilkan dalam ketaatan yang menggembirakan), dan pembalasan (nasib orang benar dan orang jahat). Kebijaksanaan juga merupakan pengetahuan praktikal yang menyediakan kita untuk menjalani kehidupan yang matang dan saleh di rumah, dalam kawasan kejiranan kita dan di tempat kerja. Tambahan pula, hikmat alkitabiah adalah nasihat ilahi untuk hidup harmoni dengan pasangan dan anak-anak kita. Ia melengkapkan kita dengan prinsip yang membimbing kita menggunakan wang dan banyak lagi aspek lain di dalam  kehidupan seharian.

Sila cabar para pelajar anda untuk merenungkan cara-cara di mana mereka boleh mengaplikasikan ajaran yang dipelajari minggu ini kepada keadaan kehidupan yang berbeza. Ingatkan mereka bahawa hidup dalam takut akan Tuhan akan mendatangkan kesukaan yang besar (Mazmur 112:1).

` `