### Mazmur: Tempat Tuhan dan Manusia Bertemu Hati ke Hati

Mazmur adalah doa dan nyanyian pujian dalam Alkitab yang tertinggi kecemerlangannya. Ia diucapkan di dalam pujian, kegembiraan, kesedihan dan keputusasaan; diucapkan atau dinyanyikan secara tertutup dan di khalayak ramai, oleh orang awam, raja, penyair dan imam, yang terdiri daripada orang yang saleh dan orang berdosa yang telah bertaubat, Mazmur telah berfungsi sebagai buku doa dan kitab buku nyanyian kepada beberapa generasi umat yang beriman.

Mazmur memiliki peranannya yang tersendiri pada hakikat bahawa walaupun kebanyakan Alkitab berbicara kepada kita, Mazmur berbicara untuk kita dan dengan kita. Mazmur adalah sumber berkat, harapan dan kebangkitan, panduan untuk refleksi diri dan refleksi tentang kebesaran Tuhan, membebaskan ketika seseorang menangis dari kedalaman, dan menawan untuk penyerahan yang baru kepada Tuhan. Oleh itu, tidak menghairankan bahawa ramai orang mendapati Mazmur bergema dengan emosi dan pengalaman mereka dan menerimanya sebagai doa mereka sendiri. Luther dengan tajamnya berbicara tentang Mazmur sebagai berikut: “Di manakah seseorang dapat menemukan kata-kata yang lebih mulia untuk menyatakan kegembiraan selain di dalam Mazmur pujian atau rasa syukur? Di dalamnya anda boleh melihat ke dalam hati semua orang kudus seolah-olah anda sedang melihat satu taman keseronokan yang indah, atau sedang menatap ke syurga. . . . Atau di manakah seseorang dapat menemukan kata-kata yang lebih dalam, lebih rasa penyesalan, lebih menyedihkan untuk menyatakan kesedihan selain di dalam Mazmur ratapan? Di dalamnya, anda melihat ke dalam hati semua orang kudus seolah-olah anda sedang melihat kematian atau menatap ke dalam neraka, begitu gelap dan kabur adalah pemandangan yang ditunjukkan oleh pelbagai perubahan pada bayang-bayang murka Tuhan. . . . Oleh itu, adalah mudah untuk memahami mengapa Kitab Mazmur adalah buku kegemaran bagi semua orang kudus. Kerana setiap orang pada setiap keadaan boleh menemui di dalamnya Mazmur yang sesuai dengan keperluannya, yang dia rasa sesuai seolah-olah itu telah diletakkan di sana hanya untuk kepentingannya. Di dalam buku lain ia tidak dapat menemukan kata-kata yang menyamainya, mahupun perkataan yang lebih baik.”— Martin Luther, _Martin Luther: Selections From His Writings_, ed. John Dillenberger (New York: Anchor Books, 1962), ms. 39, 40.

Untuk mengalami kuasa pada Mazmur yang mengubah hidup ini, kita diseru untuk menyanyi dan mendoakannya seperti yang dilakukan oleh generasi orang percaya yang telah menggunakan Mazmur untuk mencurahkan pujian, permohonan, pengakuan, ratapan dan kesyukuran mereka kepada Tuhan rahmat dan keadilan yang maha kuasa.

Oleh itu, adakah kita perlu mempelajari Mazmur,  sama seperti Kitab Suci yang lain? Mazmur ditulis dalam konteks sejarah, teologi dan kesusasteraan yang tersendiri. Usaha mengkaji Mazmur adalah untuk membawa dunia tertentu pada Mazmur itu agar lebih dekat kepada pembaca moden ini. Kita mesti mengambil perhatian bahawa walaupun Mazmur adalah doa umat Tuhan dan juga doa yang Yesus doakan sebagai Tuhan yang menjelma, Mazmur juga adalah doa tentang Yesus. Ia adalah wahyu Tuhan kepada manusia. Dengan itu, satu lagi  cara mengkaji Mazmur adalah, untuk belajar daripada Mazmur tentang semua yang Tuhan telah lakukan, sedang lakukan dan akan lakukan untuk dunia di dalam dan melalui Yesus Kristus

Walaupun Mazmur adalah satu koleksi yang terdiri daripada 150 puisi, koleksi itu mungkin tidak secara rawak seperti yang kelihatan. Mazmur memberi kesaksian tentang perjalanan rohani yang biasa bagi kebanyakan anak Tuhan. Perjalanan bermula dengan iman yang kukuh dan dijamin oleh pemerintahan Tuhan yang berdaulat, dan di mana kebaikan mendapat ganjaran dan kejahatan dihukum. Semasa kita bergerak di dalam pengkajian kita ini, kita akan melihat apa yang berlaku apabila dunia iman yang teratur dicabar dan diancam oleh kejahatan. Adakah Tuhan masih memerintah? Bagaimanakah orang percaya boleh menyanyikan nyanyian Tuhan di negeri asing?

Hasrat dan doa kami adalah agar Mazmur menguatkan kita di dalam perjalanan hidup kita, dan melaluinya kita dapat bertemu Tuhan setiap hari, dari hati ke hati, hingga hari ketika kita melihat Yesus Kristus secara bersemuka.

_Dragoslava Santrac, PhD dalam pengkajian Perjanjian Lama, ialah editor pengurusan Encyclopedia of Seventh-day Adventists di General Conference of Seventh-day Adventists World Headquarters. Dia (Puan Santrac) telah mengarang satu jilid pada Mazmur 76-150 untuk Seventh-day Adventist International Bible Commentary._