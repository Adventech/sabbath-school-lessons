---
title:  Dari Putus Asa Kepada Harapan
date:  10/01/2024
---

Kita semua mungkin pernah menghadapi masa ketika kehadiran Tuhan kelihatan sangat jauh dari kita. Siapakah yang, kadang-kadang, tidak terfikir: Bagaimana ini boleh berlaku?

Para pemazmur, manusia biasa seperti kita yang lain, pasti pernah menghadapi perkara yang serupa. Walaupun, ya, ada kalanya dosa-dosa kita mendatangkan ujian kepada kita, pada masa-masa lain ia kelihatan begitu tidak adil, dan kita berasa seolah-olah kita tidak layak dengan apa yang kita hadapi sekarang. Sekali lagi, siapakah yang belum pernah mengalaminya?

`Baca Mazmur 13. Apakah dua perasaan utama yang boleh anda bezakan dalam mazmur ini? Keputusan apakah yang anda fikir yang boleh membawa perubahan radikal dalam pandangan umum pemazmur?`

“Berapa lamakah, ya TUHAN, akan Kaulupakan aku selama-lamanya? Berapa lamakah Engkau akan menyembunyikan wajah-Mu daripadaku?” (Mzm. 13:1, AVB). Sekali lagi, siapakah yang tidak boleh mengaitkan dirirnya dengan sentimen ini, walaupun mungkin salah? (Adakah Tuhan pernah melupakan kita?)

Kemudian, Mazmur 13 menunjukkan cara untuk mengelakkan satu lagi kesilapan biasa, iaitu fokus kepada diri sendiri dan masalah kita ketika berdoa. Mazmur ini boleh mengubah doa kita dengan memimpin kita untuk menegaskan semula sifat setia dan tidak berubah dalam urusan Tuhan dengan umat-Nya.

Pasti, walaupun mazmur itu bermula dengan ratapan dan keluhan, ia tidak berakhir di situ. Itulah sebenarnya hal  yang penting.

Mazmur membawa kita untuk memilih secara sengaja untuk mempercayai kuasa penebusan Tuhan (Mzm. 13:5), supaya ketakutan dan kebimbangan kita (Mzm. 13:1–4) secara beransur-ansur dapat memberi laluan kepada keselamatan Tuhan, dan kita mula mengalami perubahan daripada ratapan kepada memuji, dari putus asa kepada harapan (Mzm. 13:5, 6).

Walau bagaimanapun, pengulangan kata-kata Mazmur dengan hanya sedikit pemahaman maknanya tidak akan menghasilkan transformasi yang sahih yang dimaksudkan oleh penggunaannya. Apabila mendoakan Mazmur, kita harus mencari Roh Kudus untuk membolehkan kita bertindak mengikut cara yang dituntut oleh mazmur. Mazmur adalah Firman Tuhan yang dengannya watak dan tindakan orang beriman diubah, bukan sekadar dimaklumkan. Dengan rahmat Tuhan, janji-janji Mazmur dinyatakan dalam kehidupan orang percaya. Ini bermakna kita membenarkan Firman Tuhan membentuk kita mengikut kehendak Tuhan dan menyatukan kita dengan Kristus, yang menunjukkan kehendak Tuhan dengan sempurna dan, sebagai Putera Tuhan yang menjelma, mendoakan Mazmur juga.

`Bagaimanakah ujian anda boleh mendekatkan anda kepada Tuhan? Mengapakah, jika anda tidak berhati-hati, bahawa ia boleh menolak anda jauh dari Dia?`