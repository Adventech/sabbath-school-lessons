---
title:  Percaya pada Masa Kesusahan
date:  08/01/2024
---

Semua orang Kristian tahu, dan telah mengalami, masa-masa berputus asa dan penderitaan, ketika mereka tertanya-tanya apa yang Tuhan lakukan, atau mengapa Tuhan membenarkan perkara itu berlaku kepada mereka. Para pemazmur sendiri mengalami perkara yang sama. Dan, melalui ilham ilahi, mereka merekodkan apa yang mereka telah alami.

`Baca Mazmur 44. Apakah yang dikatakannya kepada kita, dan mengapa hal ini relevan kepada umat percaya pada semua zaman?`

Pemilihan Mazmur dalam pelayanan ibadat gereja sering mencerminkan perasaan dan kata-kata eksklusif yang kita ungkapkan dalam doa bersama kita. Keterbatasan sedemikian mungkin merupakan tanda ketidakupayaan atau kegelisahan kita untuk terlibat dengan realiti kehidupan yang gelap. Walaupun kadang-kadang kita mungkin merasakan bahawa Tuhan tidak adil apabila kita ditimpa penderitaan, kita tidak merasa patut untuk menyatakan fikiran kita dalam ibadat umum atau bahkan dalam doa peribadi.

Keengganan ini boleh menyebabkan kita terlepas melihat maksud pada ibadah. Kegagalan untuk menyatakan perasaan dan pandangan kita secara jujur dan terbuka di hadapan Tuhan dalam doa sering menyebabkan kita terbelenggu dengan emosi kita sendiri. Ini juga menafikan keyakinan dan kepercayaan kita untuk mendekati Tuhan. Berdoa dengan Mazmur memberi jaminan bahawa, apabila kita berdoa dan beribadat, kita tidak diharapkan untuk mengecam atau menyangkalkan pengalaman kita.

Sebagai contoh, Mazmur 44 boleh membantu para penyembah dalam menyuarakan pengalaman mereka tentang penderitaan yang tidak bersalah secara bebas dan secukupnya. Mendoakan Mazmur membantu orang mengalami kebebasan bersuara dalam berdoa. Mazmur memberi kita kata-kata yang tidak dapat kita temui dan tidak berani untuk ucapkan. “Hati kami tidak berpaling tadah; dan langkah kami tidak meninggalkan jalan-Mu. Tetapi Engkau meninggalkan kami untuk dimakan serigala dan meliputi kami dengan bayangan maut” (Mazmur 44:18, 19, AVB).

Namun demikian, perhatikan bagaimana Mazmur 44 itu bermula. Penulis berbicara tentang pada masa lalu bagaimana Tuhan telah melakukan perkara besar untuk umat-Nya. Oleh itu, penulis itu menyatakan kepercayaannya kepada Tuhan dan bukan “pada busurku” (Mzm. 44:6).

Walaupun demikian, masalah masih datang kepada umat Tuhan. Senarai celaka dan ratapan itu panjang dan menyakitkan. Namun, walaupun di tengah-tengah semua ini, pemazmur berseru kepada Tuhan untuk menyelamatkan, untuk menebus “kami demi kasih setia-Mu” (Mazmur 44:26, AVB). Iaitu, walaupun di tengah-tengah kesusahan, dia tahu hakikat Tuhan dan cinta-Nya.

`Bagaimanakah dengan mengimbas kembali mengenai masa lalu, apabila kehadiran Tuhan terasa sangat nyata, membantu anda menghadapi masa di mana masalah tertentu akan membuat anda berfikir bahawa Tuhan itu jauh?`