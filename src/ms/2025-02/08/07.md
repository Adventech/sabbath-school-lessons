---
title:  Pandangan Tambahan
date:   23/05/2025
---

“Mazmur Daud merangkumi seluruh bentuk pengalaman, dari kesedaran rasa bersalah yang dalam dan mengutuk diri sendiri, kepada iman tertinggi dan perhubungan yang paling agung dengan Tuhan. Catatan kehidupannya menunjukkan bahawa dosa hanya mendatangkan rasa malu dan kesengsaraan, tetapi kasih dan belas kasihan Tuhan dapat mencapai kedalaman yang paling dalam, iaitu iman akan mengangkat jiwa yang bertaubat untuk mengambil bahagian dalam pengangkatan sebagai anak-anak Tuhan. Daripada semua jaminan yang terkandung dalam Firman-Nya, ini adalah salah satu kesaksian terkuat tentang kesetiaan, keadilan, dan belas kasihan perjanjian Tuhan... “Aku telah berjanji kepada hamba-Ku Daud... dengannya tangan-Ku akan diteguhkan; dan lengan-Ku akan menguatkan dia...

Kesetiaan-Ku dan kasih-Ku akan menyertainya, dan dengan nama-Ku tanduknya akan ditinggikan. Juga Aku akan meletakkan laut di bawah tangannya, dan sungai-sungai di bawah tangan kanannya. Dia akan berseru kepada-Ku, ‘Engkau Bapaku, Allahku, dan Batu Pejal, Penyelamatku.’ Aku juga akan menjadikannya anak sulung-Ku, tertinggi antara raja-raja di bumi. Kasih-Ku akan Kuperuntukkan baginya untuk selama-lamanya, dan perjanjian-Ku akan berdiri teguh dengannya.’ Mazmur 89:3-28, AVB.” - Ellen G. White, Patriarchs and Prophets, hlm. 754, 755.

**Soalan Perbincangan:**

`Manusia telah gagal sepenuhnya untuk memenuhi janji Tuhan kepada kita. Daud, “seorang yang berkenan di hati Tuhan,” walaupun melakukan beberapa kesilapan besar, masih digunakan dengan kuat untuk menyampaikan syarat keselamatan kepada kita. Dalam pengertian apakah Daud membayangkan Yesus, yang dengan sempurna memelihara perjanjian Tuhan bagi pihak kita? Dan kenapa apa yang Yesus lakukan bagi kita adalah satu-satunya harapan kita?`

`Mana satukah petikan di dalam Kitab Mazmur yang anda dapati sangat bermakna atau membantu anda, kerana ia menggambarkan pengalaman anda sendiri alami?`

`Mengapakah Mazmur sering merujuk kepada bait suci? Apakah yang dapat kita pelajari daripada kasih Daud kepada Bait Suci? Bagaimanakah ini dapat membantu kita menghargai apa yang kita ada dalam Yesus, sebagai Imam Besar syurgawi kita “berada di sebelah kanan Tuhan dan juga berdoa syafaat bagi pihak kita.” (Rom. 8:34, AVB)? Mengapakah kita, walaupun sebagai orang yang telah ditebus, memerlukan Kristus untuk menjadi perantara bagi kita di syurga?`

`Berdasarkan petikan daripada Ellen G. White di atas, apakah pengalaman peribadi anda tentang bagaimana Tuhan telah mengangkat "jiwa yang bertaubat untuk mengambil bahagian dalam pengangkatan sebagai anak-anak Tuhan" selepas "malu dan kesengsaraan" dosa?`