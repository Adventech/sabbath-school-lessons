---
title:  Mazmur 5
date:   21/05/2025
---

`Baca Mazmur 5. Dalam karya ini, Daud menggambarkan perbezaan yang ketara antara mereka yang tersesat dan mereka yang telah ditebus. Bandingkan Mazmur ini dengan bahasa Wahyu 14:1–12. Apakah persamaan yang kita temui, dan bagaimana ini menunjukkan pemahaman kita tentang apa yang dimaksudkan dengan menjadi sebahagian daripada gerakan sisa umat Tuhan pada zaman akhir?`

Satu pemahaman untuk diperhatikan bahawa Daud menegaskan yang kejahatan “tidak dapat tinggal” dengan Tuhan (Maz. 5:4, AVB). Tujuan khemah suci adalah supaya Tuhan dapat tinggal di antara umat-Nya, dan hal yang sama akan berlaku dalam kerajaan Kristus (lihat Wahyu 21:3). Mereka yang ingin mendekati takhta Tuhan mesti ditebus.

Perlu diperhatikan juga bahawa Daud menggambarkan tindakan penyembahan dalam Mazmur 5:7, yang merupakan isu yang dipertaruhkan dalam kontroversi besar itu. Wahyu 13 ada menyebut “menyembah” sebanyak lima kali, dan perkhabaran dari tiga malaikat memanggil dunia untuk “menyembah Dia yang menciptakan.” Daud memberitahu kita bahawa dia “takut” kepada Tuhan, dan pesanan dari umat sisa menyeru dunia untuk kembali, “ ‘Takutilah Tuhan dan muliakan Dia, kerana sudahlah sampai saat penghakiman-Nya’ ” (Wah. 14:7, AVB).

Perhatikan juga bagaimana orang yang ditebus dalam Wahyu 14 dikatakan "tiada kata-kata bohong" (Wah. 14:5, AVB) di dalam mulut mereka; mereka adalah orang-orang yang bercakap benar, kata-kata dan perbuatannya mencerminkan sifat Tuhan yang sebenar. Orang jahat, menurut Daud, “tiada sepatah kata pun daripada mulut mereka dapat dipercayai” (Mzm. 5:9, AVB).

Yohanes membentangkan satu keaadaan yang menakjubkan dalam bahagian penting Kitab Wahyu ini: orang berdosa telah dibangkitkan dari kematian dan diberi keistimewaan untuk berdiri di hadapan Tuhan. Mereka tidak memperoleh hak ini dengan usaha mereka sendiri; Hak ini diberikan kepada mereka melalui fakta bahawa Anak Domba Tuhan–Anak Manusia yang benar–berdiri di sana bersama mereka. Mereka diampuni, ditebus; mereka tidak perlu lagi menanggung kesalahan mereka sendiri (bandingkan Mzm. 5:10), kerana Anak Domba Tuhan telah menanggungnya bagi mereka (bandingkan Yes. 53:12 dan 2 Kor. 5:21).

Apabila nama Tuhan terpahat di hati, sukar untuk berdiam diri. Umat Tuhan membuat satu tawaran belas kasihan yang terakhir dengan "suara lantang" (Wahyu 14:7). “Tetapi biarlah semua orang yang bernaung kepada-Mu bersukacita; biar mereka sentiasa bernyanyi kegembiraan. Berilah mereka perlindungan-Mu, supaya orang yang mengasihi nama-Mu dapat bersukacita dalam-Mu.” (Mzm 5:11, AVB).

`Bayangkan berdiri di hadapan Tuhan yang kudus dan sempurna dalam penghakiman, dengan setiap perbuatan yang pernah anda lakukan dinyatakan sepenuhnya di hadapan-Nya. Apakah prospek ini memberitahu anda tentang keperluan anda untuk kebenaran Kristus?`