---
title:  Di Gunung Sion
date:   19/05/2025
---

Dalam Wahyu 14, kita dapati umat Tuhan berdiri di Gunung Sion. Gunung Sion yang asal, sekarang ini terletak di sebelah barat kota Yerusalem lama dan dianggap sebagai tempat takhta atau kehadiran Tuhan di kalangan umat-Nya. Selepas beberapa masa berlalu, gunung bait suci, yang terletak di Gunung Moria, dikenal pasti sebagai Gunung Sion.

Dengan erti kata lain, gambaran penting tentang umat sisa Tuhan di akhir zaman ini dipersembahkan dalam bahasa bait suci, seperti halnya sebahagian besar kejadian utama dalam Kitab Wahyu. Berkat Anak Domba, umat Tuhan berada di bukit-Nya yang kudus!

`Baca Mazmur 15 dan 24 (AVB), di mana Daud mengajukan soalan yang sangat penting: "Siapakah yang boleh duduk di bukit suci-Mu?" Bandingkan jawapannya di dalam Mazmur ini dengan huraian mengenai mereka yang berdiri di Sion dalam Wahyu 14:1–5. Apakah persamaan yang anda dapati? Bagaimanakah seseorang boleh menyertai kumpulan ini? Apakah kepentingan fakta bahawa nama Bapa tertulis di dahi mereka? (Wahyu 14:1).`

Gambaran tentang mereka yang dibenarkan masuk ke hadirat Tuhan yang terdapat dalam Mazmur Daud adalah tugas yang cukup besar untuk dipenuhi oleh orang berdosa. Siapa di antara kita yang boleh secara jujur mengatakan bahawa kita sentiasa berjalan di jalan yang betul? Atau selalu berkata benar dalam hati kita (Maz. 15:2)? Tiada seorang pun daripada kita boleh mengatakan bahawa kita “tidak akan goyah” (Mazmur 15:5, AVB). Jika kita mengatakan bahawa kita tidak pernah berdosa, alkitab mengatakan, kebenaran tidak ada dalam diri kita (1 Yohanes 1:8, AVB).

Tiada kesimpulan lain selain daripada Anak Domba itulah yang membolehkan kita berdiri di Sion. Anak Domba ini tidak disebutkan di dalam Mazmur Daud, tetapi Dia tiba-tiba muncul dalam keterangan yang terdapat dalam Wahyu 14. Ia hampir seperti Wahyu 14 menjawab soalan Daud. Apabila Anak Domba Tuhan telah ditetapkan di Gunung Sion, di tempat kudus, kita juga boleh hadir di sana kerana kebenaran-Nya yang sempurna yang diperhitungkan kepada kita melalui iman. Kita boleh mempunyai “keberanian untuk masuk ke Tempat Yang Maha Suci melalui darah Yesus, melalui jalan yang baru dan hidup, yang dibukakan-Nya untuk kita, menerusi tirai, iaitu tubuh-Nya. ” (Ibr. 10:19, 20, AVB). Tanpa darah-Nya, apakah harapan kita? Sesungguhnya, tiada.

`Fikirkan semua janji Alkitab tentang kemenangan atas dosa. Mengapakah, walaupun dengan janji-janji ini, kita masih gagal mencapai contoh sempurna yang Yesus berikan kepada kita, dan mengapa kita memerlukan kehidupan-Nya yang sempurna sebagai pengganti kita?`