---
title:  Daniel 2
date:   28/04/2025
---

Ia adalah semasa penawanan Babel, melalui nabi Daniel, bahawa Tuhan memberikan gambaran yang paling menarik yang ada pada kita tentang hubungan antara umat-Nya dan kerajaan-kerajaan dunia ini. Umatnya tidak lagi berautonomi; mereka kini akan menuai akibat daripada pilihan mereka. (Dan, mungkin, belajar daripadanya?)

`Baca Daniel 2:31–35, yang memberikan satu pemandangan panoramik yang menyeluruh tentang sejarah dunia hingga akhir zaman. Apakah kebenaran penting yang dapat kita pelajari daripada nubuatan yang menakjubkan ini?`

Pada akhir abad kesembilan belas, ramai orang menzahirkan keyakinan baru dalam kemajuan manusia. Sebagai contoh Pameran Paris (1900), merupakan pameran optimisme yang luar biasa tentang masa depan. Sudah tentu, dengan semua kemajuan teknologi dan saintifik yang kita saksikan sekarang, maka banyak masalah manusia yang paling teruk akan berakhir! Ketika umat manusia memasuki abad kedua puluh, di kalangan ramai pemikir terdapat keyakinan yang besar bahawa cita-cita Pencerahan (the Enlightenment ideal)—seperti kesempurnaan manusia dan kuasa akal—akan membawa kepada era baharu yang indah bagi umat manusia.

Namun demikian, Perang Dunia I telah dengan cepat menghancurkan impian itu, dan pada akhir abad kedua puluh, kita telah kehilangan lebih daripada 200 juta orang akibat peperangan. Kita mungkin telah maju dalam erti kata teknologi, tetapi sudah tentu tidak dalam aspek moral. Untuk menghuraikan kata-kata Dr. Martin Luther King Jr., kita mempunyai peluru berpandu tetapi manusia yang tidak berpanduan. Hal itu merupakan gabungan yang sangat menakutkan.

Ramai pelajar nubuatan telah menyedari bahawa lambang logam dalam Daniel 2 berubah daripada yang paling berharga kepada yang paling tidak bernilai: emas turun kepada perak, perak turun kepada tembaga, dan tembaga kepada besi, sehingga kita berakhir dengan hanya besi dan tanah liat.

Charles Darwin, Karl Marx, dan para pemikir abad kesembilan belas yang lain cuba meyakinkan kita bahawa manusia sedang bergerak menuju ke atas—bahawa kita sedang berkembang dari segi biologi dan sosial. Walaupun dalam beberapa cara kewujudan manusia telah bertambah baik (sekurang-kurangnya pada tahap fizikal), namun siapakah sebenarnya yang memandang ke hadapan untuk masa depan dunia ini, seperti yang kini diperintah dan ditadbir, dengan banyak keyakinan tentang keamanan, keselamatan, dan kemakmuran?

`Yesus memberi amaran, “Kamu akan mendengar tentang peperangan dan desas-desus peperangan, tetapi janganlah kamu gentar; kerana hal-hal begitu harus terjadi, tetapi belum sampai waktunya akhir zaman. Bangsa akan bangkit bertarung dengan bangsa, kerajaan dengan kerajaan. Kebuluran dan gempa bumi akan berlaku di merata-rata” (Mat. 24:6, 7, AVB). Di sebalik amaran ini, bagaimanakah kita boleh mendapat keselesaan dengan mengetahui bahawa kita telah diberi amaran terlebih dahulu mengenainya?`