---
title:  Daniel 7
date:   29/04/2025
---

Mimpi dalam Daniel 2 pertama kali diberikan kepada seorang raja Babel. Berbeza dengan itu, penglihatan dalam Daniel 7 diberikan kepada seorang nabi Ibrani, iaitu Daniel, seorang anggota umat perjanjian Tuhan.

Daniel diperlihatkan perkara yang sama seperti yang dilihat oleh Nebukadnezar, tetapi dari perspektif yang berbeza. Daripada patung, dia melihat beberapa bangsa yang muncul dari laut akibat angin yang mengocak air laut itu. Bangsa-bangsa ini sentiasa berada dalam keadaan berkonflik, menyebabkan perubahan kuasa yang berterusan di kalangan mereka. Ayat-ayat seperti Mazmur 65:5–8; Yesaya 17:12, 13; dan Yeremia 46:7, 8 menggunakan analogi banjir dan gelombang untuk menggambarkan pergolakkan di kalangan bangsa-bangsa.

Sebaliknya, Tanah Perjanjian, sekurang-kurangnya untuk suatu tempoh, wujud sebagai suatu pulau keamanan dan keselamatan di tengah-tengah lautan kerajaan bangsa-bangsa lain—sebuah bangsa suci yang diasaskan di atas dasar pemerintahan Tuhan, yang berbeza dengan bangsa-bangsa yang kacau-bilau di sekelilingnya.

`Baca Daniel 7:1–3. Terdapat banyak pergerakan berlaku di dalam gambaran ini. Apakah pelajaran yang boleh kita ambil daripada imej ini, seperti binatang yang mula muncul dari laut?`

Daniel menyaksikan kekacauan peperangan oleh bangsa-bangsa lain, (bukan Israel) dari pantai, apabila tiba-tiba pelbagai jenis binatang itu mula naik ke darat—menuju ke wilayahnya! Masalah bangsa-bangsa bukan Israel kini menjadi masalah umatnya. Mereka memilih untuk hidup seperti bangsa-bangsa itu, maka kini mereka harus hidup bersama (dan di bawah) bangsa-bangsa itu. Bermula dengan penaklukan Babel, umat perjanjian Tuhan tidak lagi menikmati kebebasan sepenuhnya atau yang berkekalan.

Kehilangan kebebasan ini bagi umat Tuhan akan berlanjutan hingga akhir zaman, apabila Kristus akhirnya dipulihkan ke tempat-Nya yang sah sebagai Raja kita. Dalam Perjanjian Baru, umat Tuhan terus menderita di bawah kekuasaan Empayar Rom dan kemudian di bawah penganiayaan oleh tanduk kecil, pewaris kepada Rom kafir.

Walaupun, dalam sejarah, ada bangsa yang lebih baik daripada yang lain, dan ada zaman yang lebih aman daripada yang lain, sebahagian besar sejarah bangsa-bangsa, rakyat, dan empayar hanyalah satu turutan dari satu tragedi ke tragedi lain, dari satu penindas ke penindas lain. Sering kali semua ini berlaku di bawah pemerintah yang mendakwa hanya mengutamakan kesejahteraan rakyat mereka. Betapa berbezanya pemerintahan yang Tuhan inginkan untuk umat-Nya, jika sahaja mereka memilihnya.

`Bagaimanakah Roma 3:10–19 membantu menjelaskan banyak hal tentang dunia kita? Bagaimanakah ayat 19, khususnya, menunjukkan mengapa kita sangat memerlukan injil dalam hidup kita?`