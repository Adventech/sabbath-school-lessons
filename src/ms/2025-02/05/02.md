---
title:  Perintah Yang Pertama Sekali
date:   27/04/2025
---

Taman Eden adalah bilik darjah bagi umat Tuhan yang pertama. Di sana, interaksi mereka dengan ciptaan akan sentiasa mengajar mereka dan keturunan mereka lebih banyak tentang Pencipta. Ellen G. White berkata, “Pasangan yang kudus itu bukan sahaja anak-anak di bawah pemeliharaan Tuhan, tetapi juga pelajar yang menerima pengajaran daripada Pencipta yang maha bijaksana... Misteri alam semesta yang kelihatan—'perbuatan-perbuatan ajaib dari Dia yang sempurna dalam pengetahuan' (Ayub 37:16)—menjadi sumber pengajaran dan kegembiraan yang tidak berkesudahan bagi mereka.” — Patriarchs and Prophets, ms. 50, 51.

`Baca Kejadian 2:9–17. Apakah perintah pertama, satu larangan, yang Tuhan berikan kepada manusia, dan mengapakah ia sangat penting?`

Penggunaan pertama kata kerja dasar tswh, yang bermaksud “memerintah,” diberikan oleh Tuhan kepada manusia dalam Kejadian 2:16, iaitu perintah untuk tidak makan dari pohon pengetahuan tentang baik dan jahat. Bagaimana mungkin ada pengetahuan yang dilarang? Bukankah lebih banyak pengalaman dan pengetahuan itu sentiasa berguna?

Menurut Alkitab, tidak begitu. Tuhan berhasrat mendidik umat-Nya dengan sepenuhnya sambil melindungi mereka daripada penderitaan jangka panjang yang akan timbul akibat daripada sesetengah pengetahuan, seperti apa yang berlaku apabila manusia memilih untuk memerintah diri sendiri daripada membiarkan Tuhan memerintah mereka.

Beribu tahun kemudian, apabila Israel meminta seorang raja, Tuhan menjelaskan akibatnya (seperti yang kita pelajari minggu lalu) dan memberitahu umat-Nya bahawa keputusan untuk menjauhkan diri daripada pemerintahan langsung dari Tuhan akan berterusan hingga akhir zaman.

Ketika raja-raja Israel semakin jahat, umat perjanjian Tuhan menjadi semakin duniawi dan jauh dari tujuan mereka. Tuhan kemudian membiarkan mereka mendapat lebih banyak daripada apa yang mereka inginkan: pemerintahan manusia.

Dengan melihat pada kitab Daniel dengan latar belakang ini boleh membuka pemahaman kita: bukan sahaja visi tentang perjalanan kerajaan-kerajaan dalam kitab ini menjadi penghakiman terhadap “bangsa-bangsa lain” (iaitu orang bukan Yahudi), tetapi juga penghakiman terhadap kegagalan Israel yang enggan mengikuti mitswot (perintah-perintah) Tuhan. Berabad-abad hidup dalam penaklukan, yang menggantikan kebebasan yang pertama kali diberikan di Eden, telah menjadi bilik darjah baru di mana hati yang rela dapat menyaksikan perbezaan ketara antara kerajaan dunia ini dan kerajaan Tuhan.

`Fikirkan tentang jenis pengetahuan, bahkan sekarang, yang sebenarnya lebih baik kita tidak tahu. Bagaimanakah hal ini membantu kita memahami apa yang dilarang di Eden?`