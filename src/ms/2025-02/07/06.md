---
title:  Kejatuhan Lucifer
date:   15/05/2025
---

Sungguh sukar untuk memahami bahawa Lucifer pernah memegang kedudukan sebagai kerub pelindung, suatu kedudukan yang sangat mulia di sebelah takhta Tuhan. Kehadirannya sepatutnya menjadi satu penyataan kemuliaan Tuhan kepada seluruh alam semesta. Namun, apa yang berlaku adalah yang sebaliknya—dia mula memikirkan tentang kemuliaannya sendiri, bukan kemuliaan Penciptanya. Lebih tepat lagi, dia mula membayangkan bahawa dirinya tidak diberikan penghormatan yang sepatutnya.

`Baca Yehezkiel 28:11–17 dan Yesaya 14:12–14. Apakah yang menyebabkan kejatuhan Lucifer? Bandingkan petikan ini dengan Wahyu 14:1–12. Bagaimanakah kontras antara kejatuhan Lucifer dan kedudukan tinggi manusia dalam Kristus membantu pemahaman anda mengenai peristiwa di dalam Wahyu 14?`

Lucifer disingkirkan dari gunung yang suci, sedangkan orang-orang yang ditebus berdiri di Gunung Sion bersama Anak Domba Tuhan. Lucifer pernah berada di Eden, dan manusia juga pernah berada di sana. Namun, bertentangan dengan nasib Iblis, manusia akan dipulihkan kembali ke syurga melalui Kristus (lihat Wahyu 22:1–3).

Dalam konteks ini, petikan berikut dari Ellen G. White sangat bermakna: “Syurga akan menang, kerana tempat yang kosong di syurga akibat kejatuhan Syaitan dan malaikat-malaikatnya akan diisi oleh orang-orang yang telah ditebus oleh Tuhan.”-The Advent Review and Sabbath Herald, 29 Mei 1900.

Mereka berada di syurga hanya kerana Injil. Tema Injil dan penebusan ini digambarkan secara jelas dalam bilik takhta Tuhan di dalam Wahyu 4 dan 5. Contohnya, para malaikat berseru: “Engkau layak mengambil gulungan naskhah itu dan membuka materainya kerana Engkau telah dibunuh, dan dengan darah kematian-Mu. Engkau telah menebus untuk Tuhan

manusia daripada segala suku, bahasa, kaum, dan bangsa.” (Wahyu 5:9, AVB).

Sungguh suatu gambaran yang luar biasa tentang Injil—kematian Yesus untuk menebus umat manusia!

Perhatikan juga bagaimana bahasa yang digunakan dalam petikan ini mencerminkan mesej malaikat pertama, yang menyeru kita untuk memberitakan “Injil yang kekal untuk disampaikan kepada penghuni bumi dan kepada setiap bangsa, suku, bahasa dan kaum" (Wahyu 14:6, AVB). Ini adalah satu gambaran yang kukuh tentang kepenuhan pekerjaan Kristus bagi dunia. Tidak ada satu manusia pun dalam sejarah bumi yang Kristus tidak mati untuknya. Mereka hanya perlu mengetahuinya dan membuat pilihan untuk menerimanya.

`Apakah peranan kita sebagai gereja dan individu dalam menyampaikan berita tentang apa yang telah Kristus lakukan untuk mereka?`