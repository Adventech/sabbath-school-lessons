---
title:  Ini Aku, Utuslah Aku
date:   11/05/2025
---

Beberapa tahun yang lalu, sebuah gereja memutuskan untuk mengubahsuai ruang bawah tanah yang sudah usang untuk dijadikan sebuah dewan pertemuan yang baru. Salah satu perkara pertama yang mereka lakukan ialah memasang lampu baharu, dengan harapan bahawa ia akan menjadikan ruang itu kelihatan lebih indah. Namun, setelah lampu-lampu itu dipasang, ruang tersebut kelihatan lebih buruk, kerana cahaya yang terang akan menampakkan segala kecacatan.

Penglihatan Yesaya tentang takhta Tuhan membuatnya sangat sedar akan kekurangannya. “’Malangnya aku!’ Dia meratap, ‘Aku binasa! Sebabnya aku seorang yang najis bibir, dan aku tinggal di tengah-tengah bangsa yang najis bibir. Namun demikian, mataku telah melihat Sang Raja, TUHAN alam semesta!’” (Yes. 6:5, AVB). Kita juga akan merasakan hal yang sama jika kita tiba-tiba dibawa ke hadirat Tuhan. Cahaya-Nya begitu terang sehingga menghapuskan segala alasan kita. Dalam hadirat Tuhan, kita menyedari betapa kita telah sesat. Yesaya akan mengalami kejutan yang tidak pernah dia alami seumur hidupnya.

`Baca Yesaya 6:6–8. Yesaya menyedari bahawa dosa bermaksud kita “binasa.” Upah dosa ialah maut. Namun, daripada membiarkan kita menerima akibat dosa, Tuhan yang penuh kasih menarik kita lebih dekat kepada-Nya. Apakah hasil daripada pertemuan ini, dan mengapa ia penting?`

Yesaya disucikan daripada dosanya apabila seorang serafim mengambil bara dari mazbah dan menyentuh mulutnya dengan bara itu. Kemungkinan besar ini adalah mazbah dupa, tempat di mana doa syafaat dipanjatkan oleh dan bagi umat Tuhan (lihat Wahyu 8:3, 4). Dosanya diampuni, dan kini dia layak berdiri di hadapan Tuhan—tetapi lebih daripada itu, dia juga diutus untuk mewakili Tuhan kepada dunia.

Menariknya, perkataan "serafim" bermaksud "yang menyala" atau "yang membara". Perhatikan bagaimana Yesus menggambarkan pelayanan Yohanes Pembaptis dalam Yohanes 5:35—“Yohanes ibarat pelita yang menyala dan bercahaya. Bagi seketika lamanya, kamu memilih untuk menikmati cahayanya” (AVB). Walaupun Yohanes sendiri seorang yang berdosa dan memerlukan kasih kurnia serta keselamatan, pelayanannya menunjuk kepada satu-satunya Peribadi yang dapat membawa kasih kurnia dan keselamatan.

Terhadap Yesus datang sebagai gambaran sempurna kemuliaan Bapa—dan Tuhan mengutus seorang nabi, seorang pendosa, yang menjalankan tugas yang serupa dengan tuga serafim yang di syurga.

`Hanya setelah Yesaya tahu bahawa dosanya telah disucikan, barulah dia berkata, "Ini aku, utuslah aku." Bagaimanakah setiap kita, yang telah disucikan oleh darah Yesus, dapat memberi respons seperti Yesaya?`