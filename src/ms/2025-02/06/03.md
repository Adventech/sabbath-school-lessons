---
title:  Darah Lembu dan Kambing
date:   05/05/2025
---

Ada yang mengkritik keseluruhan konsep korban, dengan mendakwa bahawa ia kejam, keras, dan dalam satu aspek, tidak adil. Namun, itulah sebenarnya intinya. Kematian Kristus adalah kejam, keras, dan tidak adil—yang tidak bersalah mati bagi yang bersalah. Itulah harga yang diperlukan untuk menyelesaikan masalah dosa. Dan kematian itu, iaitu, kematian Kristus, adalah apa yang dimaksudkan oleh semua korban yang kelihatan kejam, keras, dan tidak adil itu..

`Baca Ibrani 10:3–10. Apakah yang diajarkan ayat ini tentang korban yang dipersembahkan oleh umat Tuhan dalam Perjanjian Lama? Jika korban ini tidak benar-benar dapat menyelamatkan orang berdosa, mengapakah ia masih perlu dipersembahkan?`

Anak domba dan haiwan korban yang lain hanyalah simbol yang menunjuk kepada pengorbanan pendamaian Anak Domba Tuhan. Ia adalah tindakan iman yang memberi peluang kepada orang berdosa untuk menyatakan kepercayaan mereka kepada pekerjaan Mesias yang akan datang. Simbol ini sering disebut sebagai “tipe”, yang digenapi oleh “antitipe”, iaitu sesuatu peristiwa atau perkara yang dinubuatkan sebelumnya. Malah, ada yang menggambarkan korban ini sebagai “nubuatan kecil” tentang kematian Yesus di kayu salib.

Upacara korban boleh dibandingkan dengan membeli tiket perjalanan. Apabila kita membeli tiket kereta api, bas, atau kapal terbang, kita tidak serta-merta mengalami perjalanan itu. Sebaliknya, kita menerima tiket atau pas masuk sebagai simbol dan janji perjalanan yang akan datang. Kita boleh duduk di atas tiket itu sepanjang hari, tetapi ia tidak akan membawa kita ke mana-mana. Namun, setelah kita menaiki pengangkutan itu dan perjalanan bermula, tiket tersebut tidak lagi diperlukan kerana kita telah menerima apa yang dijanjikan.

Begitu jugalah dengan korban haiwan. Ia mempunyai peranan penting, tetapi setelah pengorbanan sebenar dilakukan, ia tidak lagi bermakna. Ini digambarkan dengan koyaknya tabir pemisah antara Tempat Suci dan Tempat Maha Suci dalam bait suci di dalam bait suci di bumi ketika Yesus mati. “Sejurus kemudian, tirai di dalam Bait Suci terbelah dua, dari atas hingga ke bawah” (Markus 15:38, AVB). Seluruh sistem korban, termasuk Bait Suci, semuanya menunjuk kepada kematian Yesus di kayu salib. Setelah Yesus menggenapi janji-Nya di kayu salib dan bangkit mengalahkan maut, simbol-simbol ini tidak lagi diperlukan.

`Fikirkan betapa dahsyatnya dosa sehingga hanya kematian Yesus, Firman yang menjadi manusia (lihat Yohanes 1:1–3, 14), yang dapat menebusnya. Bagaimanakah seharusnya sikap kita terhadap dosa berdasarkan pemahaman ini?`