---
title:  Kerana Engkau Menciptakan Segala Sesuatu!
date:   08/05/2025
---

Dalam beberapa kesempatan, para nabi telah dibawa begitu dekat kepada Tuhan dalam penglihatan sehingga mereka diizinkan melihat takhta-Nya. Yehezkiel melihatnya di atas cakrawala (Yeh. 1:26); Yesaya mengunjungi Bait Suci di syurga untuk melihatnya (Yes. 6:1), dan dalam salah satu gambaran paling jelas yang diberikan kepada kita, Yohanes dibawa dalam penglihatan ke sana dalam Wahyu 4 dan 5. Tipe di dalam sistem bait suci Perjanjian Lama menunjukkan bahawa hanya ada satu jalan bagi manusia untuk masuk ke dalam hadirat Tuhan: iaitu, melalui darah Kristus. (Lihat Imamat 16:2, 14, sebagai contoh.)

`Baca Yesaya 6:1–5 dan Wahyu 4:7–11. Apakah unsur-unsur yang serupa dalam kedua-dua penglihatan ini? Perhatikan urutan peristiwa tersebut: Apakah subjek yang diperkenalkan terlebih dahulu? Apakah yang berlaku selepas itu? Apakah kebenaran tentang Tuhan yang ditekankan dalam penglihatan ini?`

Dalam setiap penglihatan di ruang takhta ini, perkara pertama yang berlaku ialah makhluk-makhluk syurgawi menekankan kekudusan Tuhan. Dalam penglihatan Yesaya, pemandangannya sangat mengagumkan: Bait Suci dipenuhi asap dan “tiang-tiang pintu bergoncang” sementara para serafim menyatakan kekudusan Tuhan. Dalam penglihatan Yohanes, kerubim mengumumkan perkara yang sama, “Kudus, kudus, kudus.” (Lihat Yehezkiel 10:14, 15 untuk mengenal pasti makhluk-makhluk hidup ini sebagai kerubim.) Setiap nabi diperlihatkan kemuliaan Tuhan yang luar biasa.

Kemudian kita diperlihatkan dengan reaksi nabi itu terhadap penglihatan tersebut. Yesaya berseru bahawa dia adalah seorang yang berbibir najis (Yes. 6:5), dan Yohanes menangis kerana dia berhadapan dengan kenyataan tragik bahawa tiada seorang pun yang layak ditemui (Why. 5:4). Ketika kita secara langsung diperlihatkan kelayakan dan kemuliaan Tuhan, barulah kita mula memahami bagaimana keadaan manusia yang sebenarnya: kita sama sekali tidak layak dan kita sangat memerlukan Kristus sebagai Penebus kita.

Iblis telah melontarkan banyak tuduhan terhadap Tuhan dengan mendakwa bahawa Dia bersifat sewenang-wenang, mementingkan diri, dan kejam, tetapi hanya dengan satu sekilas pandang ke dalam ruang takhta Tuhan, semua pembohongan Iblis terbongkar. Itu adalah melalui penglihatan itu, di mana kita melihat Kristus sebagai “Anak Domba yang telah disembelih” (Why. 5:12, AVB), dan ini membolehkan kita melihat Bapa sebagaimana Dia sebenarnya. Alangkah suatu yang menghiburkan untuk mengetahui bahawa dengan melihat Yesus, kita melihat seperti apa Bapa itu sebenarnya (Yoh. 14:9). Peryataan terbesar tentang Bapa terlihat ketika Yesus mati di kayu salib untuk kita.

`Oleh itu, salib seharusnya menunjukkan kepada kita dua perkara: pertama, betapa besar kasih Tuhan kepada kita sehingga Dia rela mengorbankan diri-Nya untuk kita. Kedua, betapa berdosa dan jatuhnya kita sehingga hanya melalui salib kita dapat diselamatkan.`