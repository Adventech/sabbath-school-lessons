---
title:  Komen Guru
date:   09/05/2025
---

**Ayat Kunci:** Wahyu 5:9

**Tumpuan Kajian:** Kej 4:1-8, Isa. 53:1-12.

### Bahagian I: Pandangan Keseluruhan

Upacara korban adalah amalan biasa dalam kalangan kebanyakan bangsa di Zaman Purba Timur Dekat (ZPTD). Di ZPTD, korban dianggap sebagai satu pemberian kepada dewa seseorang, menyediakan makanan bagi dewa tersebut sebagai dengan harapan untuk mendapatkan pertolongan.

Namun, Alkitab memberikan makna yang sangat berbeza kepada upacara pengorbanan; malah, ia membalikkan tujuannya. Sementara di ZPTD, pengorbanan melambangkan pergerakan ke atas dari keadaan manusia ke alam ketuhanan, namun dalam Alkitab, pengorbanan melambangkan pergerakan ke bawah dari Tuhan kepada manusia. Di ZPTD, dewa menciptakan manusia agar mereka menjadi hamba yang akan melayani dan menyediakan makanan bagi dewa tersebut. Sebaliknya, Tuhan dalam Alkitab menciptakan manusia dan memberikan makanan kepada mereka.

Dalam pelajaran ini, kita akan mengkaji makna pengorbanan menurut Alkitab. Makna pengorbanan dalam Alkitab bergantung kepada konteks sastera di mana ia muncul. Teks sejarah dan perundangan cenderung melaporkan peristiwa pengorbanan itu sebagai suatu ritual dan dengan itu memberikan makna keagamaan serta etika pengorbanan sebagaimana yang dialami oleh umat. Sebaliknya, teks nubuatan dan puisinya cenderung menekankan makna rohani dan nubuatan pengorbanan.

Kita telah memilih satu teks yang tipikal bagi setiap kategori: pengorbanan sejarah Kain dan Habel dalam Kejadian 4, serta pengorbanan nubauatn mengenai Hamba yang Menderita dalam Yesaya 53, untuk memahami dengan lebih baik maknanya masing-masing.

### Bahagian II: Ulasan

**Kepentingan Agama dan Etika Korban.** Peristiwa pengorbanan eksplisit pertama menonjolkan pertentangan diametrik antara Kain dan Habel. Sementara Kain mengambil persembahannya hanya dari “buah tanah” (Kej. 4:3), Sebaliknya, Habel membawa “juga,” atau “sebagai tambahan” kepada, persembahan bukan binatang yang berupa “anak sulung kambing dombanya” (Kej. 4:4). Oleh itu, korban Habel adalah selaras dengan arahan alkitabiah, yang memerlukan “selain daripada” persembahan sayur-sayuran, seekor binatang korban dipersembahkan untuk korban bakaran (Keluaran 29:39–41). Memandangkan hakikat bahawa”Habel menggembala haiwan ternakan manakala Kain bertani” (Kej. 4:2, AVB), maka Kain, abang yang lebih tua, berhadapan dengan masalah: dia memerlukan bantuan adik lelakinya. Kesombongan Kain mungkin telah memainkan peranan dalam pilihan korbannya dan dalam tindakannya yang seterusnya.

Oleh itu, catatan alkitabiah memberitahu kita, bahawa “TUHAN berkenan kepada Habel dan persembahannya, tetapi Dia tidak berkenan kepada Kain dan persembahannya” (Kej. 4:4, 5, AVB). Ayat dalam Alkitab tidak menjelaskan mengapa korban Habel diterima dan persembahan Kain ditolak. Walau bagaimanapun, beberapa petunjuk dalam teks ini menunjukkan perkara berikut:

1. Keprihatinan pertama Tuhan ialah orang yang membuat persembahan, sebagai dinyatakan oleh terjemahan literal berikut: “Tuhan memandang dengan penuh minat kepada Habel, oleh itu [waw] pada persembahannya; tetapi Dia tidak memandang dengan penuh minat kepada Kain, dan oleh itu [waw] terhadap persembahannya.” Terjemahan ini menunjukkan bahawa sebab penolakan atau penerimaan Tuhan terhadap persembahan itu terletak terutamanya pada keadaan rohani seseorang dan bukan pada persembahannya (Mik. 6:7, 8; Yes. 1:11).
2. Sementara Kain memb erikan “kepada Tuhan,” Habel hanya mempersembahkan. Ungkapan “kepada Tuhan” tidak wujud dengan Habel. Walaupun Kain menganggap persembahannya sebagai pemberiannya kepada Tuhan, perhatian Habel pada dasarnya berkenaan dengan makna korban itu sendiri, iaitu, pemberian Tuhan kepadanya. Walaupun Kain melihat agamanya sebagai gerakan ke atas kepada Tuhan, Habel memahaminya sebagai pergerakan ke bawah dari Tuhan.
3. Manakala Habel memilih daripada bekorot, iaitu “buah sulung,” hasil yang paling berharga pada musim itu, menurut hukum Musa (Keluaran 23:19), namun Kain mengambil sebarang buah dari tanah itu. Persembahan Kain adalah ungkapan usaha manusia terhadap Tuhan, sedangkan persembahan Habel adalah ungkapan keperluan manusia untuk keselamatan dari Tuhan.
4. Persembahan Habel berkaitan dengan janji Anak Domba Mesianik dalam Kejadian 3:15, yang akan dikorbankan untuk menyelamatkan dunia, sedangkan persembahan Kain adalah upacara yang kosong dan tidak ada kepentingnya. Perhatikan bahawa perbezaan yang sama muncul antara pakaian manusia dan pakaian Tuhan (Kej. 3:7). Walaupun Adam dan Hawa menggunakan tumbuhan yang tersedia untuk mereka gunakan bagi untuk menutup diri mereka, Tuhan menggunakan pakaian yang menyiratkan korban binatang (lihat Kej. 3:21).
5. Akhirnya, kekurangan Kain dalam hubungan agama yang betul mencapai kemuncaknya dalam tindakan pembunuhan. Kerana Kain memutuskan hubungan dengan Tuhan Bapa, dia kehilangan hubungannya dengan saudaranya.

Pembunuhan saudara menggambarkan bagaimana dosa berfungsi. Dosa terhadap saudara seseorang berpunca daripada dosa terhadap Tuhan. Tuhan melihat hubungan antara aspek keagamaan dan etika ini ketika Dia memberi amaran kepada Kain: “Bukankah benar jika kamu berbuat baik, kamu akan berkeadaan bagus?” (Kejadian 4:7, AVB). Frasa “berbuat baik” berkaitan, pertama sekali, dengan korban yang sebenar, yang seharusnya dipersembahkan oleh Kain; namun, ia juga merujuk kepada perjuangan peribadi Kain melawan kejahatan dan, lebih khusus lagi, hubungannya dengan saudaranya. Kata kerja Ibrani teytib, yang bermaksud "berbuat baik," mempunyai konotasi etika yang kuat. Kata kerja yang sama digunakan oleh Yeremia untuk menggambarkan hubungan yang sepatutnya antara “satu sama lain” (Yeremia 7:5, AVB).

Menarik untuk diperhatikan bahawa seruan Yeremia kepada Israel menghubungkan isu kehidupan beragama dengan etika. Setelah menyenaraikan pelbagai kejahatan etika (mencuri, berbohong, berzina, dan sebagainya), nabi itu menegur umatnya yang kemudian “datang dan berdiri di hadirat-Ku dalam bait yang disebut dengan nama-Ku ini” (Yeremia 7:10, AVB). Seruan ini bergema dengan ramai nabi lain yang menekankan penolakan Tuhan terhadap korban-korban ini. Mikha, khususnya, dengan jelas menegaskan betapa tidak bernilainya agama yang sebegitu:

“Adakah TUHAN berkenan kepada ribuan domba jantan... Wahai manusia, engkau telah diberitahu apa yang baik....menegakkan keadilan, mencintai kesetiaan, dan hidup dengan rendah hati di hadapan Tuhanmu” (Mikha 6:7, 8, AVB).

**Makna Nubuatan Nabi dalam Pengorbanan**

Salah satu petikan Alkitab yang paling kuat mengenai makna nubuatan nabi dalam pengorbanan ialah nyanyian tentang Hamba yang Menderita dalam kitab Yesaya. Hamba yang Menderita digambarkan sebagai korban, yang menubuatkan pelayanan pengorbanan Yesus Kristus. Sebenarnya, idea utama dalam petikan ini adalah penderitaan dan kematian Hamba sebagai pendamaian. Idea ini muncul dalam lapan daripada 12 ayat (Yes. 53:4-8, 10-12).

Idea ini diperkuatkan lagi dalam bahagian tengah Yesaya 53:4-6 dan digambarkan dengan istilah serta motif yang diambil terus daripada dunia keimamatan dalam Imamat. Hamba itu dibandingkan dengan anak domba yang siap untuk disembelih (Yes. 53:7; bandingkan dengan Im. 4:32; Im. 5:6; Im. 14:13, 21; dll.). Bentuk pasif, yang merupakan salah satu ciri utama gaya penulisan dalam kitab Imamat, sangat ketara dalam Yesaya 53. Bentuk ini digunakan sebanyak 16 kali dalam teks; 12 daripadanya dalam bentuk Niphal, yang merupakan bentuk teknikal bagi “keputusan pengisytiharan” imam, biasanya digunakan dalam konteks pengorbanan. Niat keagamaan ini semakin ditakrifkan oleh tujuh rujukan terhadap “dosa,” yang merangkumi ketiga-tiga istilah teknikal (pesha‘, ‘awon, khet’): “Tetapi dia tertikam oleh karena pemberontakan kita [pesha‘], dia diremukkan oleh kerana kejahatan kita [‘awon]; Dia akan memikul dosa-dosa mereka[‘awon].... dia menanggung dosa [khet’] orang ramai” (Yes. 53:5, 6, 11, 12, ITB).

Satu ayat khususnya mendedahkan proses pendamaian menurut sistem keimamatan: “Hamba-Ku yang benar itu akan membenarkan ramai orang dengan pengetahuannya. Dia akan memikul dosa-dosa mereka” (Yes. 53:11, AVB). Perkataan “pengetahuan” (beda‘to) merujuk kepada ayat 3, di mana kata dasar yang sama, “mengetahui” (Yadu‘a), digunakan untuk menggambarkan Hamba sebagai seorang yang “mengetahui” penderitaan. Ayat ini menjelaskan bahawa melalui pengetahuan atau pengalaman penderitaan inilah Hamba itu akan “membenarkan”. Frasa berikut menerangkan tindakan yang tersirat dalam kata kerja "membenarkan”: “Kerana Dia akan menanggung kesalahan mereka” (Yes. 53:11). Dengan menanggung kesalahan mereka, Hamba akan dapat membenarkan banyak orang. Ayat seterusnya sekali lagi menggunakan perkataan "banyak orang” dan mengesahkan tafsiran ini, yang menjadikan "banyak orang” sebagai objek kata kerja "membenarkan”: Oleh itu, Hamba itu akan “menanggung dosa orang ramai” (Yes. 53:12, AVB).

Bahasa dan hubungan idea ini sangat biasa dalam konteks Alkitab, yang menunjukkan bahawa Hamba itu seperti korban persembahan, yang dalam sistem keimamatan dalam kitab Imamat, menanggung dosa dan dengan itu memungkinkan pembenaran serta pengampunan daripada Tuhan:

“Jika dia membawa seekor domba sebagai persembahan untuk korban penghapus dosa,...Hendaklah dia meletakkan tangannya di atas kepala korban penghapus dosa itu.... hendaklah imam mengadakan pendamaian bagi orang itu atas dosa yang telah dilakukannya, dan orang itu akan diampuni” (Im. 4:32-35, AVB).

Tekanan kuat terhadap aspek keimamatan dalam teks ini menyokong idea bahawa Hamba yang Menderita memainkan peranan sebagai korban pengganti, dan mengambil tempat orang berdosa untuk memberikan pengampunan..

### Bahagian III: Penerapan Hidup

**Pengorbanan Tuhan untuk Keselamatan Anda.** Baca Filipi 2:7. Renungkan ungkapan “telah mengosongkan diri-Nya sendiri” (ITB). Bagaimanakah kerelaan Tuhan untuk menjadi “tiada” berlaku dalam hubungan anda dengan sesama jiran atau sanak saudara anda? Sejauh manakah anda bersedia untuk menjadi tiada, untuk “mengosongkan” diri anda untuk kemajuan rakan sekerja anda atau pertumbuhan anak anda?