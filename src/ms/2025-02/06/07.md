---
title:  Pandangan Tambahan
date:   09/05/2025
---

Alkitab dengan jelas menyatakan bahawa Kristus adalah satu-satunya yang layak untuk menjamin keselamatan kita. Hidup-Nya adalah satu-satunya kehidupan manusia yang tidak berdosa, satu-satunya contoh kehidupan yang memberikan kepuasan sempurna kepada kemuliaan Bapa. Dia adalah Anak Domba Tuhan yang tidak bercela, dan kini Dia berdiri sebagai pemimpin umat manusia, menjadi jaminan keselamatan kita selama-lamanya. Pada masa yang sama, Dia menanggung kesalahan kita, memenuhi tuntutan penghakiman yang merupakan respons Tuhan terhadap kejahatan. Ketika Yohanes menyaksikan pemandangan luar biasa di mana makhluk-makhluk syurgawi berkumpul di sekeliling takhta Tuhan, dia diberitahu agar berhenti menangis kerana “Singa daripada suku Yehuda,... telah menang” (Why. 5:5, AVB).

Fikirkan juga betapa buruknya dosa, dan betapa jatuhnya umat manusia, sehingga hanya kematian Yesus—Tuhan sendiri—yang dapat menyelesaikan masalah dosa. Tidak syak lagi, jika ada cara lain yang membolehkan Tuhan menyelamatkan kita tanpa melanggar prinsip pemerintahan-Nya yang suci, pastilah Dia sudah melakukannya.

“Hukum Tuhan yang telah dilanggar menuntut nyawa orang berdosa. Di seluruh alam semesta, hanya ada satu yang boleh, bagi pihak manusia, untuk memenuhi tuntutan hukum itu. Oleh kerana hukum ilahi adalah sesuci Tuhan sendiri, maka hanya satu yang setara dengan Tuhan yang dapat melakukan pendamaian bagi pelanggaran itu. Tidak ada sesiapa kecuali Kristus yang dapat menebus manusia yang telah jatuh dari kutukan hukum dan membawanya kembali ke dalam keharmonian dengan Syurga. Kristus akan menanggung kesalahan dan kehinaan dosa—dosa yang begitu menjijikkan di hadapan Tuhan yang kudus sehingga ia harus memisahkan Bapa dan Anak-Nya. Kristus akan turun ke dalam jurang penderitaan yang paling dalam untuk menyelamatkan umat manusia yang telah binasa.”— Ellen G. White, Patriarchs and Prophets, ms. 63.

**Soalan Perbincangan:**

`Yohanes melihat Anak Domba memasuki bilik takhta dengan rupa seolah-olah Dia telah “disembelih.” Wahyu 13:8 memberitahu kita bahawa Yesus telah “disembelih” sejak asas dunia dicipta. Apakah yang dapat kita pelajari tentang Tuhan melalui hakikat bahawa rancangan keselamatan telah disediakan sebelum kita memerlukannya?`

`Ramai ateis percaya bahawa kita hanyalah makhluk yang sendirian dalam alam semesta yang dingin dan tidak peduli. Sebaliknya, Alkitab bukan sahaja berbicara tentang Tuhan, tetapi juga menyatakan bahawa Dia mengasihi dunia ini begitu rupa sehingga Dia turun ke dalamnya, bahkan mati untuknya. Bagaimanakah seharusnya kita memandang dunia dan peranan kita di dalamnya berbeza daripada mereka yang sama sekali tidak percaya kepada Tuhan? Dengan kata lain, bagaimanakah realiti salib seharusnya mempengaruhi segala yang kita lakukan?`

`Mengapakah kehidupan, kematian, dan kebangkitan Kristus merupakan satu-satunya cara untuk menyelamatkan umat manusia? Sekali lagi, apakah yang dikatakan oleh harga yang begitu besar dibayar ini tentang betapa buruknya dosa itu sebenarnya?`