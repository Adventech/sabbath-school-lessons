---
title:  Yesus di Bait Suci
date:   07/05/2025
---

Sepanjang keseluruhan kisah penyelamatan, terdapat suatu ketegangan yang jelas. Tuhan ingin memulihkan hubungan yang kita pernah nikmati bersama-Nya dan rindu untuk mendekati kita. Namun, membawa orang berdosa ke dalam hadirat-Nya akan membinasakan mereka. Daud menulis: “Engkau bukanlah TUHAN yang suka akan kejahatan; dengan-Mu orang zalim tidak dapat tinggal.” (Mazmur 5:4, AVB). Pada masa yang sama, Daud juga menulis: “Tetapi aku, dengan limpah belas kasihan-Mu, akan masuk ke rumah-Mu; dengan sepenuh hormat aku akan tunduk ke arah Bait Suci-Mu.” (Mazmur 5:7, AVB).

`Baca Hagai 2:7–9. Ketika Bait Suci yang kedua sedang dibina, nabi Hagai membuat satu janji yang luar biasa: Bait Suci yang baru ini akan lebih mulia daripada yang sebelumnya. Apakah maksud nubuatan ini?`

Ketika Bait Suci pertama didedikasikan oleh Salomo, kemuliaan Shekinah—hadirat Tuhan yang menyertai bangsa Israel dalam perjalanan ke Kanaan—memenuhi Bait Suci itu, sehingga para imam tidak dapat tetap berdiri untuk meneruskan tugas mereka (1 Raja-raja 8:10, 11). Namun, ketika Bait Suci kedua didedikasikan, tabut perjanjian, yang melambangkan takhta Tuhan, sudah tidak ada kerana telah disembunyikan oleh Yeremia. Hadirat Tuhan secara literal tidak lagi memenuhi Bait Suci seperti sebelumnya. Ini adalah sesuatu yang menyedihkan. Bagaimanakah janji Hagai boleh menjadi kenyataan?

Rupanya, di Bait Suci kedua inilah Yesus, penjelmaan Tuhan, hadir secara peribadi dalam tubuh manusia. Tuhan sendiri keluar dari balik tabir dan menjadi salah seorang daripada kita, hidup bersama kita di dunia yang penuh penderitaan ini. Kerana Anak Tuhan telah menjadi Anak manusia, kita dapat melihat wajah-Nya, mendengar suara-Nya, dan menyaksikan, misalnya, ketika Dia menyentuh seorang kusta yang najis dan menyembuhkannya (Matius 8:3). Bukannya membawa kita lebih dekat kepada-Nya dengan memaksa kita mendekatkan diri kita kepada-Nya, Tuhan justru menghampiri kita dengan mendekati kita secara langsung. Dia telah turun dari syurga dan datang kepada kita secara peribadi. Tidak hairanlah Alkitab berkata tentang Yesus: “’Seorang anak dara akan mengandung, dan melahirkan seorang anak lelaki, dan mereka akan menamai Dia ‘Immanuel’ yang bererti, TUHAN menyertai kita.” (Matius 1:23, AVB). Fikirkan apa maksudnya: Pencipta seluruh alam semesta bukan sahaja rela tinggal di antara kita, tetapi juga mati bagi kita.

`Salib adalah manifestasi terbesar kasih Tuhan. Apakah cara lain yang dapat kita lihat dan alami realiti kasih Tuhan ini?`