---
title:  "Soalan Ishak: Dimanakah Anak Domba?"
date:   08/04/2025
---

Sebutan pertama tentang seh (Istilah Ibrani untuk anak domba) dalam Alkitab berlaku dalam cerita yang sama dengan sebutan pertama tentang kasih, iaitu dalam Kejadian 22. Tentu sekali, anak domba adalah salah satu simbol yang paling berterusan yang terdapat di dalam kitab Wahyu, di mana Yesus dipanggil “Anak Domba” lebih daripada dua puluh kali. Dalam salah satu adegan yang paling kuat di dalam Wahyu—kunjungan Yohanes ke ruang takhta Tuhan dalam bab 4 dan 5—Anak Domba memainkan peranan yang utama.

`Baca Kejadian 22:7, 8; Keluaran 12:3–13; dan Wahyu 5:5–10. Bagaimanakah kisah Ishak yang hampir dikorbankan membantu kita memahami bagaimana anak domba digunakan secara simbolik? Bagaimanakah kisah ini berkait dengan apa yang dilihat oleh Yohanes dalam Wahyu 5?`

Sebutan pertama tentang seh (anak domba) dalam Alkitab muncul dalam bentuk soalan Ishak: “Di manakah anak domba?” (Kej. 22:7, AVB). Menariknya, seluruh Alkitab menjawab soalan itu dengan sangat terperinci. 38 kitab lain dalam Perjanjian Lama membawa pembaca melalui jalan di mana soalan Ishak dijawab secara berperingkat dengan lebih banyak maklumat, dari upacara Paskah hingga pekerjaan awal Daud dan seterusnya. Seluruh cerita itu dilengkapi dengan banyak nubuatan Mesianik yang menantikan jawapan pada soalan Ishak. Kemudian dalam Perjanjian Baru, soalan itu dijawab ketika Yesus muncul dalam daging dan darah, melayani umat-Nya, dan akhirnya mengorbankan nyawa-Nya di kayu salib.

Sementara itu, perhatikan sebutan pertama tentang Anak Domba dalam Injil Yohanes, di dalam Yohanes 1:29–34. Seolah-olah Yohanes Pembaptis secara peribadi menjawab soalan Ishak, dan situasinya sangat sesuai. Para pendosa sedang bertaubat dan masuk ke dalam air melalui baptisan, yang melambangkan kematian pendosa dan permulaan kehidupan yang baru. Dalam konteks ini, Yesus, Anak Domba Tuhan, tiba-tiba muncul dan, menurut catatan Matius, langit terbuka untuk mengumumkan-Nya: “Inilah Anak-Ku yang Kukasihi dan dengan-Nya Aku berkenan” (Mat. 3:17, AVB). Perhatikan bagaimana satu suara, Malaikat Tuhan, juga mengumumkan dari langit penyelesaian terhadap masalah Abraham dan Ishak (Kej. 22:11–14).

Apabila kita menyatukan semua lingkaran itu, maka jelaslah bahawa Yesus, Anak Domba TUHAN, adalah Pengganti kita. Ini memberikan banyak penerangan tentang pemahaman kita mengenai Anak Domba yang disembelih dalam penglihatan Yohanes.

`Mengapakah dengan mengetahui bahawa Yesus adalah Pengganti kita suatu yang sangat asas terhadap keselamatan kita? Apakah harapan yang akan kita miliki tanpa Dia, sebagai Pengganti kita, terutamanya dalam penghakiman?`