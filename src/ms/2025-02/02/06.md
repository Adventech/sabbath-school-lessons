---
title:  Si Ular
date:   10/04/2025
---

Isu penyembahan adalah subjek utama dalam kitab Wahyu. Pelaku utama dan pemudah cara kepada sistem penyembahan palsu dikenal pasti sebagai “naga” (Why. 13:2–4), dan gambaran ular kepada kerub yang jatuh ini bukanlah kebetulan. Ia dengan jelas membawa kita kembali ke Taman Eden, di mana seekor ular memasuki firdaus dan memujuk Adam dan Hawa untuk mengikutinya dalam pemberontakan terhadap Pencipta.

`Bandingkan Kejadian 3:1–5 dengan Wahyu 12:1–9. Apakah tema umum dalam setiap kisah tersebut? Bagaimanakah butiran yang ditemukan dalam pengenalan tentang ular di Kejadian membantu kita memahami beberapa isu yang sebelumnya membawa kepada perang di syurga yang disebut dalam Wahyu?`

Terdapat dua kisah dalam Kitab Suci di mana Iblis menyesatkan seluruh dunia. Di dalam Kejadian, ia berlaku ketika hanya ada dua manusia yang wujud; dan kemudian dalam kisah yang diberikan dalam Wahyu 12 dan 13, di mana Iblis dikenal pasti sebagai yang “menyesatkan seluruh dunia” (Why. 12:9) dan sebagai yang memudahkan kuasa binatang serta membawa “seluruh dunia” menyembahnya (Why. 13:2, 3). Salah satu tema yang ditemukan dalam nubuatan Alkitab ialah sifat besar pertentangan yang tidak berubah. Karakter dan Firman Tuhan tidak berubah, begitu juga dengan cita-cita syaitan.

Mujurlah, kerana sifat besar pertentangan tidak berubah, dan kerana kita mempunyai titik rujukan yang jelas dalam nubuatan Kitab Suci, maka umat Kristian mampu menyaring menerusi trend itu dan mula mengenal pasti di mana perangkap rohani itu terletak. Tuhan akan sentiasa menjadi siapa Dia, dan perkara yang sama berlaku untuk syaitan. Iblis mungkin menyamar dengan seribu wajah, tetapi selama ribuan tahun sejarah manusia yang jatuh, ditambah dengan senario nubuatan yang digambarkan dalam Wahyu, menunjukkan bahawa dia tidak pernah menyimpang daripada rancangan yang digunakannya di Eden. Tuhan telah menjanjikan kita hikmat dan kebijaksanaan (Yak. 1:5), dan dengan bersenjatakan kepastian Kitab Suci, kita tidak perlu terpedaya dengan pembohongan syaitan. Walaupun, malangnya, ramai yang telah terpedaya, dan ramai lagi—majoriti—akan tetap sedemikian.

Fikirkan bagaimana budaya berubah dari semasa ke semasa. Norma masyarakat berubah; perkara yang dahulunya boleh diterima menjadi tidak boleh diterima, dan sebaliknya. Memandangkan isu-isu asas dan pelaku dalam kontroversi besar itu tidak berubah, apakah perkara yang perlu diperhatikankan oleh seorang Kristian dalam memeriksa landskap budaya yang berubah-ubah? Sebagai contoh, pembohongan asal yang diberitahu oleh syaitan, seperti kamu tidak akan mati, dan kamu akan menjadi seperti Tuhan—di manakah kamu dapat menemukan pembohongan ini disampaikan dalam budaya kamu hari ini?