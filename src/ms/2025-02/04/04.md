---
title:  Diberikan Apa Yang Anda Minta
date:   22/04/2025
---

Seperti yang ditubuhkan pada asalnya, Israel tidak sepatutnya mempunyai seorang manusia sebagai raja mereka, seperti yang dilakukan oleh bangsa yang lain. Namun, lama-kelamaan, iman Israel goyah, dan mereka mendapati diri mereka merindui perkara-perkara yang dimiliki oleh “bangsa-bangsa”, orang bukan Yahudi.

`Baca 1 Samuel 8:4–18. Mengapakah pada pandangan anda bahawa para penatua Israel mendapati idea memiliki seorang raja suatu yang menarik? Dalam cara apakah kita menjadi mangsa godaan yang serupa?`

Adalah penting untuk diperhatikan bahawa permintaan untuk seorang raja adalah penolakan terhadap pemerintahan Tuhan ke atas umat-Nya. Seperti yang telah ditetapkan, bangsa itu harus menjawab secara langsung kepada Pencipta, dan hubungan mereka dengan Dia dipamerkan melalui pelayanan di sanktuari antara lainnya. Dengan meminta seorang raja, mereka akan mendatangkan penderitaan yang sama kepada diri mereka seperti yang dialami oleh kerajaan-kerajaan bukan Yahudi: wajib menubuhkan pasukan ketenteraan bagi berperang dalam peperangan raja, melakukan rampasan, percukaian, dan masalah yang lain. Mereka akan mendapati bahawa penguasa manusia cenderung untuk memerintah demi kepentingan mereka sendiri, bukannya dengan baik hati, seperti yang dilakukan oleh Tuhan.

Selain itu, susunan baharu itu akan kekal: Israel akan diberikan apa yang mereka minta, tetapi apabila mereka menyedari bahawa ia adalah satu penurunan taraf, mereka akan terperangkap dengannya. “Pada waktu itu kamu akan berteriak mengadu fasal rajamu yang telah kamu pilih itu, tetapi TUHAN tidak akan menjawab kamu pada waktu itu” (1 Sam. 8:18, AVB).

Tuhan mengetahui kelemahan umat-Nya, dan Dia meramalkan sejak awal lagi bahawa Israel akan meminta seorang manausia kalangan mereka untuk menjadi raja mereka. Mereka melakukannya, dan sebahagian besar sejarah suci ini adalah mengenai kisah akibat daripada pilihan itu.

Baca Ulangan 17:14–20. Perhatikan bahawa Tuhan tidak berkata, "Aku akan memberikan mereka seorang raja," tetapi sebaliknya, umat-Nya memutuskan bahawa mereka mahukan raja. Tuhan menyediakan perlindungan untuk melindungi umat-Nya daripada beberapa kejahatan kerajaan manusia—walaupun, seperti yang ditunjukkan oleh sejarah negara dan raja-rajanya, perlindungan itu sering diabaikan.

Kita hanya perlu melihat sejarah Israel selepas mereka memutuskan untuk mempunyai seorang raja untuk melihat betapa buruknya keadaan mereka di bawah raja-raja ini. Walaupun beberapa raja lebih baik daripada yang lain, malah raja yang “baik” juga telah melakukan kesalahan (fikirkan tentang Daud dan Batsyeba). Dalam banyak kes, bangsa itu hidup di bawah pemerintahan seorang demi seorang raja yang melakukan “yang jahat di mata TUHAN” (lihat 1 Raja-raja 11:6, 1 Raja-raja 15:26, 1 Raja-raja 16:30, 2 Raja-raja 3: 2, dsb.).

`Pada masa itu, atau bahkan hari ini, semua kerajaan manusia berkongsi satu persamaan: pendosa memerintah pendosa lain. Apakah yang mungkin boleh berlaku?`