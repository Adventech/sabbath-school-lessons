---
title:  Nimrod dan Niniwe
date:   20/04/2025
---

Eden telah dicipta sebagai sebuah rumah yang ideal untuk umat manusia. Setelah dosa masuk, Tuhan tidak mempunyai pilihan selain memisahkan manusia dari Taman itu dan dari pohon kehidupan, sekurang-kurangnya untuk saat ini.

Di luar Taman, manusia dikehendaki bekerja keras untuk melangsungkan kewujudan mereka sendiri yang berterusan. Kehidupan menjadi lebih sukar; kita terpaksa hidup dengan kesakitan dan dengan peluh di dahi kita (Kej. 3:16–19). Ibu bapa pertama kita mempercayai bahawa Raja yang sah akan menyediakan jalan untuk kembali ke Taman, dan mereka membawa korban ke pintu Eden dengan setia menantikan penebusan yang Tuhan sediakan sejak awal kepada dunia yang telah jatuh.

“Taman Eden tetap tinggal lama lagi di bumi setelah manusia disingkir dari jalan-jalannya yang menyenangkan.... Di sinilah Adam dan anak-anaknya datang untuk menyembah Tuhan. Di sini mereka memperbaharui ikrar mereka untuk mematuhi hukum itu yang pelanggarannya telah mengusir mereka dari Eden. Ketika gelombang kejahatan melanda dunia, dan kejahatan manusia menentukan kehancuran mereka dengan banjir air, tangan yang telah menanam Eden telah menariknya dari bumi. Tetapi dalam pemulihan terakhir, apabila akan ada ‘langit yang baru dan bumi yang baru’ (Wahyu 21:1), ia akan dipulihkan dengan hiasan yang lebih mulia daripada pada mulanya.”—Ellen G. White, Patriarchs and Prophets, ms. 62.

Walau bagaimanapun, sesetangah orang yang lain bekerja atas “penyelesaian” buatan manusia untuk masalah baru kita, dan kita melihat kelahiran negara kota, percubaan untuk mencipta kehidupan yang lebih mudah, dan mungkin untuk cuba menawan semula apa yang telah hilang di Eden.

`Baca Kejadian 10:1–12. Di sinilah Alkitab memperkenalkan beberapa pemain politik utama yang terdapat di seluruh Alkitab yang lain, termasuk Niniwe dan Babylon. Memandangkan apa yang kita ketahui tentang peranan kota-kota tersebut kemudiannya, apakah yang boleh kita simpulkan daripada ayat ini?`

Ada yang membaca tentang Nimrod dan menyimpulkan bahawa dia adalah seorang pahlawan yang mulia, sama seperti pahlawan penakluk mitologi pagan. Tetapi apabila Alkitab menggambarkan dia sebagai “orang yang gagah perkasa di bumi,” dan “pemburu yang gagah perkasa di hadapan TUHAN,” itu bukanlah satu pujian. Nimrod hebat dalam perkiraannya sendiri, dan dia berdiri "di hadapan" Tuhan dalam erti kata dia menentang Tuhan. Apa yang kita lihat di dalam ayat ini adalah penyebaran pemberontakan terhadap Tuhan, pemberontakan yang akan wujud sehingga, akhirnya, semua pemberontakan akan dihapuskan selama-lamanya.

`Mengapakah dosa pemberontakan terhadap Tuhan lebih halus daripada yang mungkin kita sedari? Bagaimanakah kita dapat melindungi diri kita daripada sifat seperti manusia ini?`