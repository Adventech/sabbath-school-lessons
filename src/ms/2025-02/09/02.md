---
title:  Bantuan yang Hadir pada Masa Kesusahan
date:   25/05/2025
---

`Baca Mazmur 46. Apakah pesanan harapan yang boleh kita ambil daripada ini di dalam huru-hara kehidupan hari ini dan apa yang kita tahu akan berlaku di bumi pada akhir zaman ketika kontroversi besar berlaku di sini?`

Mazmur 46 nampaknya menyentuh tema yang kita temui di seluruh kitab Ibrani: sesuatu yang lebih baik. Yesus lebih baik daripada imam besar di bumi, pengorbanan-Nya lebih baik daripada semua korban binatang, dan tempat kudus syurga adalah lebih baik daripada semua tempat sepertinya di bumi.

Walau bagaimanapun, Mazmur ini mengambil pendekatan yang berbeza. Penulis tidak mengambil perkara yang baik dan membandingkannya dengan perkara yang lebih baik; dia membezakan dunia yang memberontak—dan akibat yang mengerikan yang dibawanya—dengan janji tentang perkara yang lebih baik yang Tuhan telah rancangkan untuk kita.

Mazmur ini penuh dengan harapan dan janji, walaupun di tengah-tengah kehancuran, ujian, penderitaan, dan peperangan yang kita hadapi, kita mesti "diamlah, dan ketahuilah Aku Tuhan" (Mzm. 46:10, AVB), dan berehat dalam keyakinan bahawa suatu hari semua ini akan berakhir dan Tuhan “akan dimuliakan di bumi ini.” (Mazmur 46:10).

Perhatikan juga apa yang ditulis di sini. “Oleh itu, kita tidak akan takut meski bumi ini diganjakkan, meski gunung-ganang dialih ke tengah laut” (Mzm. 46:2, AVB).

Ayat ini mengingatkan apa yang akan berlaku apabila Kedatangan Kedua kali nanti: “Langit lenyap tergulung seperti gulungan naskhah manakala gunung dan pulau teralih dari tempatnya.” (Wah. 6:14, AVB). Dan ini: “Sementara menanti dan mempercepat menjelangnya hari penghakiman Tuhan. Pada hari itu langit akan musnah terbakar dan segala anasir lebur oleh kepanasan yang dahsyat. ” (2 Pet. 3:12, AVB). Dunia kita sekarang, dengan segala kejahatan yang menyertainya, tidak akan kekal selama-lamanya, dan apa yang datang selepas itu menjanjikan sesuatu yang hampir tidak dapat kita fahami. Oleh itu sekarang, kita hanya perlu bertahan, bertekun dalam iman, dan berpegang teguh pada wahyu Tuhan yang kita miliki, terutamanya melalui Yesus di kayu salib.

Betapapun buruknya keadaan di dunia ini (dan kita tahu keadaan akan menjadi semakin buruk), harapan apa yang dapat kita perolehi dari pengetahuan kita tentang kebaikan, kuasa, dan perwatakan Tuhan (pikirkan: salib)?