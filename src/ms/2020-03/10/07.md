---
title:  Kajian Tambahan
date:  04/09/2020
---

Beberapa tahun yang lalu, sebuah gereja kecil di Eropah di luar wilayah sebuah kota utama membuat keputusan bahawa ia harus melakukan sesuatu yang besar untuk Tuhan. Gereja itu tidak bertumbuh. Tidak sesiapa pun dibaptiskan bertahun-tahun lamanya. Jika keadaan sekarang ini berterusan, gereja itu mempunyai masa hadapan yang gelap. Pendeta dan lembaga gereja berdoa dengan bersungguh-sungguh dan dengan teliti memikirkan apa yang mereka harus lakukan.

Sementara mereka mempelajari Perjanjian Baru, mereka memutuskan untuk membentuk sebuah pelayanan kelompok kecil. Sembilan orang awam dalam sidang memulakan visi itu. Mereka bertekad untuk berdoa bersama dan belajar bagaimana menubuhkan kelompok kecil mereka dengan berkesan. Tidak lama kemudian, mereka memutuskan untuk menjadikan setiap rumah mereka sebagai pusat penginjilan. Kelompok-kelompok itu belajar menggunakan karunia-karunia mereka dalam pelbagai cara. Mereka melancarkan pelayanan doa dan layanan yang baik. Mereka menjalin persahabatan dalam komuniti. Mereka menjangkau dengan melakukan kebaikan-kebaikan kepada keluarga mereka, rakan-rakan, dan orang yang telah keluar dari Adventist. Pemimpin kelompok kecil itu memulakan pembelajaran Alkitab di sembilan buah rumah dengan kehadiran empat puluh orang tetamu. Mereka takjub dengan apa yang dilakukan oleh Roh Kudus. Akhirnya tujuh belas daripada empat puluh itu dibaptiskan. Kesaksian dari gereja kecil yang tidak bergerak ini telah melakukan satu perbezaan yang sangat besar. Mereka adalah salah satu jalan Tuhan untuk melibatkan ramai anggota gereja dalam misi gereja.

**Soalan Perbincangan**:

`Di dalam kelas, bincangkan dengan lebih lanjut tentang elemen-elemen penting dalam setiap kelompok kecil seperti yang digariskan dalam pembelajaran hari Khamis. Apakah aktiviti-aktiviti yang boleh disertai oleh kelompok kecil? Apakah antara cara-cara kelompok kecil boleh membantu mereka yang memiliki karunia-karunia istimewa agar mereka benar-benar dapat menggunakan karunia tersebut?`

`Mengapakah penting bagi kelompok kecil mempunyai fokus misi ke luar? Namun, walau sebanyak mana kelompok dapat membantu dalam memupuk dan menyokong anggotanya, mengapakah ia harus sentiasa menjadikan kegiatan penyebaran Injil itu sebagai pusat tujuannya? Mengapa, kelompok kecil juga harus selalu berhubung dengan badan gereja tempatan? Mengapakah ia begitu penting?`

`Pernahkah anda menjadi sebahagian atau mendengar tentang kelompok kecil yang tidak berfungsi dengan efektif dan akhirnya pupus? Bincangkan sebab-sebab berlakunya kejadian seperti ini.`

`Renungkan cerita di atas, tentang apa yang berlaku kepada pelayanan kelompok kecil di Eropah. Mengapakah ia berjalan dengan sangat baik? Apa yang mereka lakukan, dalam banyak cara, dengan mudah, namun sungguh efektif? Mengapakah bekerja dari persekitaran yang â€œselamatâ€ di rumah-rumah, berbanding dalam bangunan gereja, merupakan cara yang efektif memulakan penjangkauan kepada jiran-jiran atau masyarakat?`