---
title:  Persembahan dan Ibadah
date:  24/01/2023
---

Alkitab tidak memberi kita urutan susunan dalam acara peribadatan. Tetapi nampaknya sekurang-kurangnya empat perkara terdapat dalam ibadah. Dalam Perjanjian Baharu senarai ini termasuk belajar/khutbah, doa, muzik, persepuluhan serta persembahan.

Tiga kali setiap tahun para lelaki (dan keluarga) Israel semuanya menghadap Tuhan di Yerusalem. Selain itu, “Janganlah ia menghadap hadirat TUHAN dengan tangan hampa” (Ul. 16:16, ITB). Dalam erti kata lain, sebahagian daripada pengalaman penyembahan adalah pengembalian persepuluhan dan pemberian persembahan. Pada pesta Paskah, Pentakosta, dan Perayaan Pondok Daun, anak-anak Tuhan membawa persepuluhan dan persembahan mereka. Sukar untuk membayangkan seseorang datang ke pesta itu dengan tangan kosong.

Dengan kata lain, bagi Israel purba pemberian persepuluhan dan persembahan mereka merupakan bahagian penting dalam pengalaman peribadatan mereka. Penyembahan yang sejati, bukan hanya menyatakan dalam kata-kata dan nyanyian dan doa kesyukuran kita kepada Tuhan, tetapi juga menyatakan rasa syukur itu kepada Tuhan dengan membawa persembahan kita ke rumah Tuhan. Mereka membawanya ke bait suci; kita membawanya ke gereja pada hari Sabat (sekurang-kurangnya sebagai satu cara untuk mengembalikan persepuluhan dan persembahan kita), satu perbuatan dalam peribadatan.

`Sila baca 1 Tawarikh 16:29; Mazmur 96:8, 9; dan Mazmur 116:16–18. Bagaimanakah kita menerapkan prinsip yang dinyatakan di sini pada pengalaman ibadah kita sendiri?`

Sebagai anak-anak Tuhan, yang ditugaskan dengan tanggungjawab menguruskan pekerjaan-Nya di bumi, itu adalah satu keistimewaan, peluang, dan tanggungjawab untuk membawa persembahan kita. Jika Tuhan telah memberikan kita anak-anak untuk dibesarkan bagi Dia, kita harus berkongsi dengan mereka kegembiraan membawa persepuluhan dan persembahan ke Sekolah Sabat dan kebaktian gereja. Di sesetengah tempat, orang memulangkan persepuluhan mereka dalam talian atau dengan cara lain. Dalam cara apapun kita melakukannya, pengembalian persepuluhan dan persembahan adalah sebahagian daripada pengalaman peribadatan kita dengan Tuhan.

`Apakah pengalaman anda sendiri dengan peranan mengembalikan persepuluhan dan persembahan sebagai sebahagian daripada ibadah? Bagaimanakah amalan itu memberi kesan kepada hubungan anda dengan Tuhan?`