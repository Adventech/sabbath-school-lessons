---
title:  Tuhan Memberi Perhatian akan Persembahan Kita
date:  25/01/2023
---

`Sila baca Markus 12:41–44. Sama ada kita kaya atau tidak, apakah mesej yang boleh kita ambil daripada kisah ini? Apakah prinsip yang diajarkan ini kepada kita, dan bagaimanakah kita boleh menerapkannya dalam pengalaman ibadah kita sendiri?`

Yesus dan murid-murid-Nya berada di halaman bait suci di mana peti perbendaharaan terletak, Dia melihat mereka yang membawa persembahan mereka. Dia cukup dekat untuk melihat bahawa seorang balu telah memberikan dua syiling tembaga. Dia telah memasukkan semua yang ada padanya. “Tetapi Yesus memahami motifnya. Wanita itu percaya bahawa pelayanan bait suci itu ditentukan oleh Tuhan, dan dia ingin melakukan yang terbaik untuk membantu pelayanan itu. Dia melakukan apa yang dia dapat, tindakannya itu adalah untuk menjadi monumen untuk ingatannya sepanjang masa, dan kegembiraannya dalam kekekalan. Hatinya mengiringi pemberiannya; nilai pemberian itu dinilaikan, bukan dengan nilai syiling, tetapi oleh kasih kepada Tuhan dan minat dalam pekerjaan-Nya yang telah mendorong perbuatan itu.”—Ellen G. White, Counsels on Stewardship, hlm. 175.

Satu lagi perkara yang sangat penting adalah bahawa ini adalah satu-satunya pemberian yang pernah dipuji oleh Yesus—satu pemberian kepada gereja yang sebentar lagi akan menolak Dia, gereja yang sangat menyimpang daripada panggilan dan misinya.

`Sila baca Kisah 10:1–4. Mengapakah seorang perwira Rom menerima kunjungan malaikat dari syurga? Apakah dua perbuatannya yang dicatat di syurga?`

Nampaknya, bukan sahaja doa kita didengari di syurga, tetapi motif pemberian kita juga diperhatikan. Petikan itu menyatakan bahawa Kornelius adalah seorang pemberi yang murah hati. “‘Sebab di mana hartamu berada, di situ juga hatimu berada’” (Mat. 6:21, ITB). Hati Kornelius mengiringi pemberiannya. Dia bersedia untuk mengetahui lebih lanjut tentang Yesus. Doa dan sedekah berkait rapat dan menunjukkan kasih kita kepada Tuhan dan sesama manusia—dua prinsip besar hukum Tuhan: “ ‘ “Kasihilah TUHAN, Elohimmu, dengan segenap hatimu, dengan segenap jiwamu, dengan segenap kekuatanmu, dan dengan segenap akal budimu,” dan “sesamamu manusia seperti dirimu sendiri” ’ ” (Lukas 10:27). Hukum yang pertama dinyatakan dalam doa, yang kedua dalam pemberian sedekah.