---
title:  Motivasi untuk Memberi
date:  22/01/2023
---

Kita mengasihi Tuhan kerana Dia lebih dahulu mengasihi kita. Pemberian kita adalah sebagai balasan kepada pemberian-Nya yang menakjubkan kepada kita, Yesus. Malah, kita diberitahu, “Tuhan tidak memerlukan persembahan kita. Kita tidak boleh memperkayakan Dia dengan pemberian kita. Pemazmur berkata: ‘Segala sesuatu datang daripada-Mu, dan daripada-Mulah kami memberikan kepada-Mu.’ Namun Tuhan mengizinkan kita untuk menunjukkan penghargaan kita terhadap belas kasihan-Nya dengan usaha yang rela berkorban untuk menyebarkan hal yang sama kepada orang lain. Ini adalah satu-satunya cara untuk kita menzahirkan rasa syukur dan kasih kepada Tuhan. Dia tidak menyediakan yang lain.”—Ellen G. White, Counsels on Stewardship, hlm. 18.

Apabila kita menyerahkan wang “kita” kepada Yesus, itu sebenarnya menguatkan kasih kita kepada-Nya dan kepada orang lain. Oleh itu, wang boleh menjadi kuasa sebenar untuk kebaikan. Yesus menghabiskan lebih banyak masa bercakap tentang wang dan kekayaan daripada subjek lain. Satu ayat dalam setiap enam dalam Matius, Markus, dan Lukas adalah mengenai wang. Berita baik injil adalah Tuhan dapat menyelamatkan kita daripada penyalahgunaan dan cinta akan wang.

`Sila baca Matius 6:31–34 dan Ulangan 28:1–14. Apakah yang Tuhan janjikan untuk dilakukan untuk kita jika kita taat kepada-Nya? Apakah kita mementingkan diri sendiri ketika kita menuntut janji-janji Tuhan?`

Persembahan kita adalah bukti kesediaan kita untuk berkorban bagi Tuhan. Ia boleh menjadi pengalaman rohani yang mendalam, ungkapan fakta bahawa hidup kita diserahkan sepenuhnya kepada Tuhan sebagai Tuan kita. Bagi kita, seperti yang dikatakan simpulan bahasa Inggeris, ia adalah seperti “meletakkan wang kita di mana mulut kita berada” (“putting our money where our mouth is”). Maksud simpulan bahasa ini adalah untuk memberikan atau membelanjakan wang atau mengambil tindakan untuk melakukan atau menyokong sesuatu yang kita telah katakan. Anda boleh mengatakan anda mengasihi Tuhan, tetapi persembahan murah hati membantu mendedahkan (dan juga menguatkan) kasih itu.

Persembahan datang dari hati yang percaya kepada Tuhan peribadi yang sentiasa menyediakan keperluan kita yang Dia lihat terbaik. Persembahan kita bergantung kepada keyakinan bahawa kita telah mendapat jaminan keselamatan dalam Kristus. Persembahan bukanlah sesuatu untuk menenteramkan Tuhan atau usaha supaya kita diperkenankan Tuhan. Sebaliknya, persembahan kita mesti datang dari hati yang menerima Yesus dan anugerah penyelamat-Nya melalui iman..

`Sila baca 2 Korintus 9:6, 7. Apakah yang Tuhan katakan kepada kita di sini? Apakah yang dimaksudkan dengan memberi sebagai “tujuan dalam hatinya”? Bagaimanakah kita belajar untuk memberi dengan ceria?`