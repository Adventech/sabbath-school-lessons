---
title:  Hidup Kekal
date:  20/03/2023
---

Sebagai manusia (dan sama ada kita suka atau tidak), keabadian menanti kita. Menurut Alkitab, keabadian ini akan datang dalam salah satu daripada dua manifestasi, sekurang-kurangnya untuk setiap kita secara individu: sama ada kehidupan kekal atau kematian kekal. Itu sahaja. Tiada jalan tengah. Tidak berdiri mengangkang, sebelah kaki berpijak di sebelah kanan dan sebelah lagi berpijak di sebelah kiri. Sebaliknya, ia hanya satu sahaja (kehidupan) atau yang satu lagi (kematian). Inilah yang benar-benar terjadi kepada semua atau tiada sama sekali.

`Sila baca Roma 6:23 dan Yohanes 3:16. Apakah pilihan yang dibentangkan kepada kita?`

Sukar untuk membayangkan dua pilihan yang lebih jelas atau lebih berbeza, bukan?

Kemungkinannya ialah jika anda membaca ini, anda telah memilih kehidupan kekal, atau sudah tentu sedang memikirkannya. Tuhan mempunyai keupayaan unik untuk melakukan apa sahaja yang Dia katakan Dia boleh lakukan—untuk memenuhi semua janji-Nya. Bahagian kita hanyalah untuk mempercayai Dia, bergantung pada jasa Yesus, dan dengan iman mematuhi Firman-Nya.

`Sila baca Yohanes 14:1–3. Apakah nasihat Tuhan kepada kita dalam ayat 1, dan apa yang Dia janjikan kepada kita dalam ayat 2 dan 3?`

Pada hari-hari terakhir pelayanan-Nya di bumi, Yesus memberikan kata-kata pengharapan dan semangat yang menakjubkan ini kepada murid-murid-Nya. Kata-kata ini akan menaikkan semangat mereka pada masa-masa keputusasaan dan ujian. Kata-kata ini seharusnya memberi harapan dan semangat yang sama untuk kita. Yesus datang dari syurga, kembali ke syurga, dan telah berjanji kepada kita, “Aku akan datang kembali dan membawa kamu ke tempat-Ku, supaya di tempat di mana Aku berada, kamupun berada.”

Mungkin lebih daripada segala-galanya, kematian Kristus di kayu salib pada kedatangan-Nya yang pertama adalah jaminan terbesar kita tentang kedatangan-Nya yang kedua, kerana tanpa Kedatangan Kedua, apakah gunanya kedatangan-Nya yang pertama? Sebagaimana kita pasti bahawa Yesus telah mati untuk kita di atas salip, demikian juga kita pasti akan janjiNya: “ ‘Aku akan datang kembali dan membawa kamu ke tempat-Ku, supaya di tempat di mana Aku berada, kamupun berada ’ ” (Yohanes 14:3, ITB).

`Fikirkan lebih dalam idea bahawa kedatangan Kristus yang pertama adalah jaminan untuk kedatangan-Nya yang kedua. Apakah yang berlaku pada kedatangan pertama yang menjadikan janji kedua sebagai janji yang boleh kita percayai?`