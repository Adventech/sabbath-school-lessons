---
title:  Yerusalem Baharu
date:  21/03/2023
---

Penerangan alkitabiah tentang Yerusalem Baharu adalah apa yang Abraham lihat melalui iman. “Sebab ia menanti-nantikan kota yang mempunyai dasar, yang direncanakan dan dibangunkan oleh Tuhan” (Ibr. 11:10). Yerusalem Baharu adalah karya agung Tuhan, dibina untuk mereka yang mengasihi Dia dan mematuhi perintah-Nya. Yerusalem Baharu akan menjadi rumah bagi anak-anak Tuhan yang setia di syurga selama milenium dan, selepas itu, di bumi baharu untuk selama-lamanya. Ada berita baik untuk kita yang tidak suka berkemas untuk berpindah. Tuhan uruskan segalanya. Yohanes berkata dia melihat kota itu. “Dan aku melihat kota yang kudus, Yerusalem yang baru, turun dari sorga, dari Tuhan, yang berhias bagaikan pengantin perempuan yang berdandan untuk suaminya” (Why. 21:2, ITB).

`Sila baca Wahyu 21. Apakah beberapa perkara yang dijanjikan kepada kita?`

Terdapat begitu banyak perkara di sini sehingga fikiran kita hampir tidak dapat memahaminya. Fikiran kita rosak kerana dosa, dan hanya mengetahui dunia yang telah jatuh ke dalam dosa, tetapi apa yang kita fahami memenuhi kita dengan harapan.

Pertama, sama seperti Yesus tinggal bersama kita dalam dunia yang jatuh ini ketika Dia datang dalam daging, Dia akan tinggal bersama kita dalam dunia yang baharu. Sungguh suatu keistimewaan bagi mereka yang melihat Yesus secara dekat dan peribadi! Kita akan mendapat peluang itu lagi tanpa ada lagi selubung dosa yang memesongkan apa yang kita lihat.

Kemudian, juga, bagaimanakah kita yang hanya mengetahui air mata, kesedihan, tangisan dan kesakitan memahami salah satu janji terbesar dalam seluruh Alkitab: “ ‘Dan Ia akan menghapus segala air mata dari mata mereka, dan maut tidak akan ada lagi; tidak akan ada lagi perkabungan, atau ratap tangis, atau dukacita, sebab segala sesuatu yang lama itu telah berlalu’ ” (Wahyu 21:4, ITB)? Segala “sesuatu yang lama" itu akan berlalu, perkara yang tidak sepatutnya berlaku di sini sejak mula.

Juga, mengalir dari takhta Tuhan adalah sungai kehidupan yang murni, dan di kedua-dua sisi sungai itu adalah pokok kehidupan. Takhta Tuhan akan berada di sana, dan “mereka akan melihat wajah-Nya” (Why. 22:4, ITB). Orang yang ditebus akan hidup dalam kedekatan dengan Tuhan yang, sebahagian besarnya, tidak kita miliki sekarang.

`Sila baca Wahyu 21:8, tentang nasib mereka yang akan menghadapi kematian kedua. Dosa manakah di antara dosa-dosa yang digambarkan di sana tidak dapat diampuni oleh Yesus? Maka, mengapakah orang-orang ini akan binasa sedangkan beberapa orang yang telah melakukan perkara yang sama diselamatkan? Apakah perbezaan penting antara kedua-dua kumpulan ini?`