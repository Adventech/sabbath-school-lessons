---
title:  Mencari Nasihat Ilahi
date:  23/02/2023
---

Terdapat banyak pakar pengurusan wang sekular di luar sana, tetapi Tuhan memberi amaran kepada kita agar tidak berunding dengan mereka untuk pengurusan aset yang Dia amanahkan kepada kita. “Berbahagialah orang yang tidak berjalan menurut nasihat orang fasik, yang tidak berdiri di jalan orang berdosa, dan yang tidak duduk dalam kumpulan pencemooh, tetapi yang kesukaannya ialah Taurat TUHAN, dan yang merenungkan Taurat itu siang dan malam. Ia seperti pohon, yang ditanam di tepi aliran air, yang menghasilkan buahnya pada musimnya, dan yang tidak layu daunnya; apa saja yang diperbuatnya berhasil.” (Mazmur 1:1–3, ITB).

Jadi, orang yang suka dengan hukum Tuhan (hukum di sini boleh difahami dengan lebih luas sebagai Firman Tuhan) akan diberkati. Bukankah itu mudah difahami? Dia akan makmur – beroleh kejayaan.

`Sila baca Amsal 3:5–8. Bagaimanakah kita menggunakan prinsip ini dalam perkara asas kewangan kita?`

Gambaran keseluruhan nasihat alkitabiah mengenai pengurusan kewangan memberi kita beberapa poin yang sangat berharga untuk diikuti. Mari lihat tujuh daripadanya.

_1. Buatlah pengaturan._ Buat rancangan perbelanjaan (Ams. 27:23, 24). Banyak keluarga hanya bergantung kepada gaji setiap bulan. Tanpa perancangan sedarhana untuk pendapatan, perbelanjaan dan penyimpanan, kehidupan akan lebih tertekan.

_2. Berbelanja kurang daripada pendapatan anda._ Bertekadlah untuk hidup mengikut kemampuan anda (Ams. 15:16). Banyak keluarga di negara Barat sebenarnya berbelanja lebih daripada pendapatan mereka. Ini dimungkinkan hanya kerana ketersediaan kredit dan hutang. Banyak masalah yang melanda mereka yang berhutang.

_3. Simpan sebahagian daripada gaji setiap kali mendapat gaji_ (Ams. 6:6–8). Kita menyimpan untuk membuat pembelian yang lebih besar pada masa hadapan dan untuk mengurus perbelanjaan yang tidak dirancang, seperti kemalangan atau penyakit. Sebahagian simpanan boleh digunakan untuk merancang masa apabila, kerana usia yang semakin meningkat, kita tidak lagi dapat bekerja.

_4. Elakkan hutang seperti COVID-19_ (Ams. 22:7). Faedah (bunga hutang) adalah satu perbelanjaan yang anda boleh hidup tanpanya. Seseorang atau keluarga yang hidup dengan hutang—iaitu, dengan wang yang dipinjam—benar-benar hidup hari ini dengan wang yang mereka harapkan untuk diperoleh pada masa hadapan. Jika sebarang perubahan hidup berlaku, maka masalah kewangan yang serius dan mengaibkan boleh berlaku.

_5. Jadilah pekerja yang rajin._ “Hati si pemalas penuh keinginan, tetapi sia-sia, sedangkan hati orang rajin diberi kelimpahan” (Ams. 13:4, ITB).

_6. Setia secara kewangan dengan Tuhan_ (Ul. 28:1–14). Tiada keluarga yang mampu hidup tanpa berkat Tuhan.

_7. Ingatlah bahawa bumi ini bukanlah rumah sebenar kita._ Pengurusan kita banyak berkata tentang di mana keutamaan kita (lihat Mat. 25:14–21).