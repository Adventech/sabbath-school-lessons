---
title:  Tanggungjawab Ahli Keluarga Tuhan
date:  04/01/2023
---

Kita semua menikmati berkat dan kurnia rohani sementara yang Tuhan berikan kepada kita. Betapa menghiburkan juga untuk mengetahui bahawa kita adalah "sebahagian daripada keluarga" Tuhan.

`Sila baca Ulangan 6:5 dan Matius 22:37. Apakah maksud ini, dan bagaimanakah kita melakukannya?`

Bagaimanakah anda mengasihi Tuhan dengan “dengan segenap hatimu dan dengan segenap jiwamu dan dengan segenap akal budimu” (Mat. 22:37, ITB)? Menariknya, Alkitab memberi kita jawapannya. Jawapan itu tidak seperti yang dijangkakan oleh kebanyakan orang.

`Sila baca Ulangan 10:12, 13 dan 1 Yohanes 5:3. Secara alkitabiah, apakah respon kita yang sepatutnya dalam hubungan kasih kita dengan Bapa kita di syurga?`

Memelihara hukum? Mematuhi perintah? Malangnya, bagi kebanyakan orang Kristian, idea untuk mematuhi hukum (terutama perintah keempat) adalah legalisme. Mereka mendakwa bahawa kita hanya diminta untuk mengasihi Tuhan dan mengasihi sesama kita seperti diri kita sendiri. Walau bagaimanapun, Tuhan jelas: kita menyatakan kasih kita kepada Tuhan dan kepada sesama manusia dengan cara mematuhi perintah-Nya.

“Sebab inilah kasih kepada Tuhan, yaitu, bahwa kita menuruti perintah-perintah-Nya. Perintah-perintah-Nya itu tidak berat” (1 Yohanes 5:3, ITB). Kita terbiasa melihat ayat ini dengan pengertian, apabila kita mengasihi Tuhan maka kita mematuhi perintah-Nya. Itu baik. Tetapi mungkin kita juga boleh membacanya seperti berikut “inilah kasih Tuhan,” iaitu, kita mengetahui dan mengalami kasih Tuhan dengan mematuhi perintah-perintah-Nya.

Dalam Matius 7:21–27, Yesus berkata bahawa mereka yang mendengar dan melakukan firman Tuhan diibaratkan seperti pembina yang bijak yang membina rumahnya di atas batu yang kukuh. Mereka yang mendengar tetapi tidak mematuhinya diibaratkan seperti tukang bangunan yang bodoh yang membina rumahnya di atas pasir—dengan akibat yang buruk. Kedua-duanya mendengar firman itu; seorang patuh, seorang tidak. Hasilnya membuat perbezaan antara hidup dan mati.

`Fikirkan tentang hubungan antara mengasihi Tuhan dan mematuhi hukum-Nya. Mengapakah kasih kepada Tuhan dinyatakan sedemikian? Apakah yang dimaksudkan dengan mematuhi perintah-perintah, yang sememangnya, mendedahkan kasih itu? (Petunjuk: fikirkan tentang apa yang akan terjadi jika kita tidak mematuhi hukum-Nya.)`