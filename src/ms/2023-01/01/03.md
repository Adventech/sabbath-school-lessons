---
title:  Tuhan adalah Pemilik Segala Sesuatu
date:  02/01/2023
---

`Sila baca Mazmur 50:10–12; Mazmur 24:1; 1 Tawarikh 29:13, 14; dan Hagai 2:8. Apakah mesej di sini, dan apakah seharusnya kebenaran ini ajarkan kepada kita, dan bagaimana perasaan kita berhubung dengan apa sahaja yang kita miliki?`

Buku 1 Tawarikh, bermula dari bab 17, mencatatkan keinginan Raja Daud untuk membina sebuah rumah bagi Tuhan. Dia berkongsi hasrat ini dengan nabi Natan, yang menjawab, “‘Lakukanlah segala sesuatu yang dikandung hatimu, sebab Tuhan menyertai engkau’”(1 Taw. 17:2, ITB).

Tetapi pada malam itu firman Tuhan datang kepada Natan dan memerintahkannya untuk memberitahu Raja bahawa, oleh kerana dia seorang pahlawan dalam perang, maka dia tidak boleh membina rumah Tuhan. Sebaliknya, anak lelakinya akan melakukan kerja itu. Daud bertanya sama ada dia boleh, sekurang-kurangnya, melukis pelan dan menyediakan bahan binaan. Apabila permintaan Daud ini diperkenankan, dia menghabiskan sisa-sisa hidupnya dengan mengumpulkan sejumlah besar batu pahatan, aras, besi, emas, perak, dan tembaga yang “tidak tertimbang beratnya.” Apabila semua bahan binaan telah disediakan dan dipasang di tapak pembinaan, Daud memanggil semua pemimpin Israel untuk mengadakan upacara pujian dan kesyukuran.

Dalam 1 Tawarikh 29:13, 14, dalam doa Raja Daud di hadapan orang ramai, apakah yang dia katakan sebagai sumber sebenar semua bahan bangunan yang dia dan rakyat telah habiskan masa dan wang untuk mempersiapkannya? Sudah tentu, pada dasarnya, dia berkata, "Kami sebenarnya tidak boleh mengambil sebarang pujian untuk semua bahan-bahan istimewa ini kerana kami hanya mengembalikan kepadaMu barang-barang milikMu sendiri."

Perkara itu penting untuk kita semua, sama ada kaya atau miskin (tetapi terutama yang kaya). Memandangkan Tuhan telah menjadikan segala-galanya pada mulanya (lihat Kej. 1:1; Yohanes 1:3; Mzm. 33:6, 9), maka Dialah sebenarnya pemilik sah segala yang ada, termasuk apa sahaja yang kita miliki—tidak kira betapa sukarnya dan dengan tekun dan jujur kita telah berusaha untuk mendapatkannya. Jika bukan kerana Tuhan dan rahmat-Nya, kita tidak akan mempunyai apa-apa, kita tidak akan menjadi apa-apa; bahkan, kita tidak akan wujud. Oleh itu, kita mesti sentiasa hidup dengan kesedaran bahawa, sesungguhnya, Tuhan memiliki segala yang ada, dan dengan memuji dan berterima kasih kepada-Nya atas kebaikan-Nya kepada kita, kita boleh mengekalkan kebenaran penting ini dalam pikiran kita.

`“Sebab siapakah aku ini dan siapakah bangsaku, sehingga kami mampu memberikan persembahan sukarela seperti ini?” (1 Taw. 29:14, ITB). Apakah Prinsip-prinsip indah yang dinyatakan dalam kata-kata ini, dan bagaimanakah prinsip-prinsip itu mencerminkan sikap kita terhadap Tuhan dan sikap kita terhadap apa yang kita miliki?`