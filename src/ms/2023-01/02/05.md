---
title:  Kontrak Persepuluhan
date:  11/01/2023
---

Terdapat hubungan rohani yang rapat antara amalan mengembalikan persepuluhan dan hubungan kita dengan Tuhan. Orang Israel menjadi makmur apabila mereka mentaati Tuhan dan setia dalam persepuluhan. Sebaliknya, mereka jatuh dalam kesukaran apabila mereka tidak setia. Mereka seolah-olah mengikuti satu kitaran, ketaatan membawa kemakmuran, kemudian ketidaktaatan membawa masalah. Dalam salah satu tempoh ketidaksetiaan inilah Tuhan, melalui nabi Maleakhi, mencadangkan kontrak dua hala dengan umat-Nya.

`Sila baca Maleakhi 3:7–11. Apakah janji dan kewajipan yang terdapat dalam ayat-ayat ini?`

Tuhan berjanji kepada bangsa Israel bahawa jika mereka kembali kepada-Nya, Dia akan kembali kepada mereka. Apabila mereka bertanya apa yang Dia maksudkan dengan kembali kepada-Nya, Dia dengan jelas berkata, “Berhentilah merompak Aku mengenai persepuluhan dan persembahan.” Perompakan mereka adalah punca mereka dikutuk. Inilah penyelesaian Tuhan kepada masalah kutukan: “Bawalah seluruh persembahan persepuluhan itu ke dalam rumah perbendaharaan” (Mal. 3:10, ITB). Jika kamu melakukan ini, maka “Aku akan . . . membukakan bagimu tingkap-tingkap langit dan mencurahkan berkat kepadamu sampai berkelimpahan” (ITB). Jika kita tidak mempunyai ruang yang cukup untuk menerimanya, kita mempunyai lebihan yang mana dengannya kita boleh membantu orang lain dan membantu untuk memajukan pekerjaan Tuhan.

“Dia yang telah memberikan Anak-Nya yang tunggal untuk mati bagi anda, telah mengikat perjanjian dengan anda. Dia memberi anda berkat-Nya, dan sebagai balasannya Dia menghendaki anda untuk membawa persepuluhan dan persembahan anda kepada-Nya. Tidak ada sesiapa pun yang akan berani untuk mengatakan bahawa dia tidak memahami perkara ini. Rancangan Tuhan mengenai persepuluhan dan persembahan dinyatakan dengan pasti dalam pasal ketiga Maleakhi. Tuhan meminta agen-agen manusia-Nya untuk setia kepada kontrak yang Dia telah buat dengan mereka.”—Ellen G. White, Counsels on Stewardship, hlm. 75.

Salah satu kitaran ketaatan yang positif dicatatkan semasa pemerintahan Raja Hizkia yang baik dari Yehuda. Terdapat kebangunan rohani yang tulen di Yehuda, orang ramai mula dengan setia mengembalikan persepuluhan dan persembahan mereka ke tempat penyimpanan di bait suci. Begitu banyak yang masuk sehingga bertimbun-timbun di bait suci. 2 Tawarikh 31:5 menceritakan apa yang berlaku apabila orang-orang “membawa berlimpah-limpah hasil sulung dari biji-bijian dan anggur, minyak dan madu, dan dari segala hasil ladang; dan mereka membawa persepuluhan dari segala sesuatu dengan banyak sekali.”

`Apakah yang dikatakan oleh kesetiaan anda mengembalikan persepuluhan (atau tidak mengembalikannya) tentang kerohanian dan hubungan anda dengan Tuhan?`