---
title:  Warisan Rohani
date:  09/03/2023
---

Walaupun sukar untuk mengetahui bagaimana kehidupan di bumi sekiranya manusia tidak berdosa, satu perkara yang boleh kita ketahui dengan pasti: tidak akan ada penimbunan harta, tiada ketamakan, tiada kemiskinan—perkara yang telah melanda dunia kita sejak sejarah direkodkan. Perasaan kita bahawa harta yang kita perolehi dengan usaha yang gigih dan secara jujur adalah milik kita merupakan manifestasi daripada kehidupan di dunia yang sudah jatuh. Walau bagaimanapun, akhirnya, tidak kira berapa banyak yang kita miliki atau tidak miliki, ada satu perkara penting yang harus kita sentiasa ingat.

`Sila baca ayat-ayat berikut. Apakah perkara utama dalam kesemuanya, dan bagaimanakah perkara itu harus memberikan kesan kepada apa yang kita lakukan dengan apa jua harta yang Tuhan telah berikan kepada kita melalui berkatNya? (Mzm. 24:1, Ibr. 3:4, Mzm. 50:10, Kej. 14:19, Kol. 1:15–17).`

Kita adalah penatalayan dan pengurus apa yang Dia amanahkan kepada kita; iaitu, Tuhan akhirnya memiliki segala-galanya, Dialah yang memberikan kita kehidupan, kewujudan, dan kekuatan untuk memiliki apa sahaja. Oleh itu, adalah logik bahawa apabila kita telah selesai menggunakan apa yang Tuhan berikan kepada kita, dan telah memberikan kepada keluarga kita bahagian mereka, kita harus mengembalikan selebihnya kepada-Nya.

“Dalam memberikan kepada pekerjaan Tuhan, anda sedang mengumpulkan harta di syurga. Semua yang anda simpan di atas adalah selamat daripada bencana dan kerugian, dan bertambah menjadi harta yang kekal” “[dan] akan didaftarkan ke akaun anda di dalam kerajaan syurga.”—Ellen G. White, Counsels on Stewardship , hlm. 342.

Terdapat banyak kelebihan memberi sekarang, semasa kita hidup. Berikut adalah beberapa daripadanya:

Penderma sebenarnya boleh melihat hasil pemberian itu—bangunan gereja baharu, anak muda di kolej, kempen penginjilan yang dibiayai, dsb.

Jabatan atau orang boleh mendapat manfaat sekarang apabila keperluan sangat besar. Tidak ada pergaduhan sesama keluarga atau rakan-rakan selepas kematian anda.

* Ia menunjukkan contoh yang baik tentang nilai kekeluargaan iaitu kemurahan hati dan kasih sayang kepada orang lain.
* Ia meminimumkan akibat cukai harta pusaka.
* Ia menjamin bahawa pemberian itu akan diberikan kepada entiti yang anda inginkan (tiada campur tangan daripada mahkamah atau saudara mara yang tidak berpuas hati).
* Ia menunjukkan bahawa hati penderma telah berubah daripada mementingkan diri sendiri kepada tidak mementingkan diri sendiri.
* Ia menyimpan harta di syurga.