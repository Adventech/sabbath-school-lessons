---
title:  Zakheus
date:  15/02/2023
---

Zakheus adalah seorang Yahudi kaya yang telah menghasilkan wang dengan bekerja sebagai pemungut cukai untuk penjajah Rom yang dibenci. Sebab itulah, dan tambahan pula dia dan para pemungut cukai yang lain menuntut lebih banyak cukai daripada yang sepatutnya, Zakheus dibenci dan dipanggil “orang berdosa.”

Zakheus tinggal di Yerikho, yang terletak di jalan perdagangan yang sibuk dengan urusan perniagaan. Pertemuan Zakheus dan Yesus bukanlah suatu kebetulan. Zakheus nampaknya telah berada di bawah keinsafan rohani dan ingin membuat beberapa perubahan dalam hidupnya. Dia telah mendengar tentang Yesus dan ingin melihat Dia. Kemungkinan besar berita telah disebarkan bahawa rombongan yang bersama Yesus akan tiba di Yerikho pada hari itu. Yesus perlu melalui Yerikho dari Galilea, dalam perjalanan terakhir-Nya ke Yerusalem. Kata-kata pertama Kristus kepada Zakheus mendedahkan bahawa, bahkan sebelum memasuki kota itu, Yesus sudah mengetahui semua tentang dia.

`Sila baca Lukas 19:1–10. Apakah perbezaan antara pengalaman orang kaya ini dengan Yesus dan pengalaman pemimpin muda yang kaya itu?`

Zakheus dan pemimpin muda yang kaya itu mempunyai beberapa persamaan. Kedua-duanya kaya; kedua-duanya mahu melihat Yesus, dan kedua-duanya mahukan hidup yang kekal. Tetapi di sini persamaan itu berhenti.

Perhatikan bahawa apabila Zakheus berkata bahawa dia akan memberikan “separuh daripada hartaku” (Lukas 19:8) kepada orang miskin, Yesus menerima isyarat ini sebagai ungkapan pengalaman pertaubatan yang benar. Dia tidak berkata kepadanya, Maaf, Zakeus, tetapi anda perlu memberikan semuanya, seperti pemimpin muda yang kaya itu. Separuh sahaja tidak akan diterima. Mengapa? Kemungkinan besar kerana, walaupun Zakheus pasti menyukai kekayaannya, namun kekayaan bukan tuhan baginya, tidak seperti pemimpin muda yang kaya itu. Malah, walaupun kita tidak tahu apa yang Yesus katakan secara khusus kepadanya, Zakheus adalah orang yang mula-mula bercakap tentang memberi wang kepada orang miskin. Sebaliknya, Yesus terpaksa memberitahu pemimpin muda yang kaya itu secara khusus untuk menyerahkan semuanya; jika tidak kekayaan itu akan memusnahkan dirinya. Walaupun Zakheus, seperti mana-mana orang kaya, perlu berhati-hati tentang bahaya kekayaan, dia nampaknya mempunyai kawalan yang lebih baik daripada pemimpin muda yang kaya itu.

“Setelah pemimpin muda yang kaya itu berpaling daripada Yesus, murid-murid tercengang mendengar perkataan Guru mereka, ‘alangkah sukarnya masuk ke dalam Kerajaan Tuhan!’ Mereka makin gempar dan berkata seorang kepada yang lain: ‘Jika demikian, siapakah yang dapat diselamatkan?’ Sekarang mereka mempunyai demonstrasi tentang kebenaran kata-kata Kristus, ‘Bagi manusia hal itu tidak mungkin, tetapi bukan demikian bagi Tuhan.’ Markus 10:24, 26; Lukas 18:27. Mereka melihat bagaimana, melalui anugerah Tuhan, seorang kaya boleh masuk ke dalam kerajaan.”—Ellen G. White, The Desire of Ages, hlm. 555.