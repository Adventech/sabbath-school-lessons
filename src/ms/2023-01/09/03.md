---
title:  Perkara Terkutuk di Perkemahan
date:  27/02/2023
---

Ia boleh dikatakan salah satu zaman yang termegah dalam sejarah Israel. Selepas 40 tahun mengembara di padang gurun, mereka akhirnya memasuki Tanah Perjanjian. Melalui mukjizat dramatik, anak-anak Israel menyeberangi Sungai Yordan di atas tanah yang kering. Penyeberangan di atas tanah kering ini sangat mengagumkan sehingga hati raja-raja kafir di Kanaan menjadi cair, dan mereka tidak mempunyai semangat untuk berperang (Yosua 5:1).

Cabaran nyata yang pertama dalam penaklukan Kanaan adalah kota Yerikho yang bertembok dan berkubu. Tiada siapa yang tahu apa yang perlu dilakukan untuk mengalahkan penduduk Yerikho—bahkan Yosua pun. Sebagai jawapan kepada doa Yosua, Tuhan menyatakan rancangan untuk kemusnahan kota itu. rancangan itu mereka ikuti. Tetapi kemudian keadaan berubah menjadi buruk.

`Sila baca Yosua 7. Apakah yang berlaku selepas kemenangan besar di Yerikho, dan mesej apakah yang harus kita ambil daripada kisah ini untuk diri kita sendiri?`

Setelah didesak, Akhan mengakui apa yang dia lakukan, dengan mengatakan bahawa dia telah "mengingini" barang-barang itu. Perkataan Ibrani di sana yang diterjemahkan sebagai "mengingini," chmd, telah digunakan di beberapa tempat dalam Alkitab dalam erti kata yang sangat positif. Akar yang sama terdapat dalam Daniel 9:23, misalnya, apabila Gabriel memberitahu Daniel bahawa dia adalah seorang lelaki yang “sangat dikasihi.”

Walau bagaimanapun, dalam kes ini, chmd ini adalah berita buruk. Walaupun perintah yang jelas untuk tidak merampas untuk diri mereka sendiri dari kota-kota yang ditawan (Yos. 6:18, 19), Akhan melakukannya, membawa kehinaan kepada seluruh bangsa itu. Malah, selepas kekalahan di Ai, Yosua takut bahawa “apabila hal itu terdengar oleh orang Kanaan dan seluruh penduduk negeri ini, maka mereka akan mengepung kami dan melenyapkan nama kami dari bumi ini. Dan apakah yang akan Kaulakukan untuk memulihkan nama-Mu yang besar itu?” (Yos. 7:9, ITB). Dalam erti kata lain, Tuhan ingin menggunakan kemenangan besar ini untuk membiarkan bangsa-bangsa di sekeliling mengetahui akan kuasa-Nya dan kerja-Nya di kalangan umat-Nya sendiri. Penaklukan mereka harus (dengan cara yang berbeza) menjadi saksi kepada bangsa-bangsa tentang kuasa Yahweh. Sudah tentu, selepas kegagalan di Ai, selain kehilangan nyawa manusia, saksi tentang kuasa Tuhan itu telah dikompromi.

`Fikirkan betapa mudahnya Akhan boleh membenarkan tindakannya: lihatlah, jumlah itu sangat kecil berbanding dengan semua harta rampasan yang lain. Tiada siapa yang akan tahu, apakah kesakitan yang ia boleh bawa? Lagipun keluarga saya perlukan duit. Bagaimanakah kita boleh melindungi diri kita daripada rasionalisasi berbahaya seperti ini?`