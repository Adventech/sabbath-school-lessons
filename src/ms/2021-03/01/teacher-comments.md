---
title:  Komen Guru
date:  02/07/2021
---

#### Bahagian I: Ringkasan

Kwartal ini memulakan satu siri bertajuk Istirahat Dalam Kristus. Masyarakat abad ke-21 dipenuhi dengan orang-orang yang gelisah. Kebimbangan dan kekhuatiran, yang digabungkan dengan ketidakpastian tentang masa depan menyumbang kepada kegelisahan jiwa ini. Terdapat kebimbangan di kalangan profesional kesihatan mental terhadap peningkatan jumlah orang yang mengalami kemurungan yang mereka rawat. Dianggarkan terdapat lebih dari 300 juta orang yang mengalami kemurungan di dunia dan terdapat kemungkinan bahawa kemurungan akan mengatasi penyakit jantung sebagai penyebab utama kematian dalam beberapa dekad ini. Penjualan antidepresan di seluruh dunia kini dijangka melebihi $6 bilion, menurut unjuran Thomson Reuters Pharma berdasarkan ramalan konsensus dari para penganalisis. Lebih daripada 270 juta preskripsi antidepresan dijual di Amerika Syarikat sahaja pada setiap tahun. Pelajaran kita pada suku ini, dan terutamanya pelajaran minggu ini, memberi tumpuan kepada sumber istirahat yang sebenar dan memberikan nasihat praktikal bagaimana mencari istirahat dalam kesibukan hidup kita sehari-hari.

Minggu ini kita akan mengembara kembali kepada saat Penciptaan dunia kita dan mempelajari tentang peringatan rehat kekal dalam Kristus, hari Sabat. Kita akan mengkaji kesedihan mendalam seorang penulis dalam Perjanjian Lama dan kesan kesedihan itu kepada kesihatan fizikal, mental, dan emosinya. Sepanjang pelajaran minggu ini, kita akan diingatkan secara berterusan akan pelawaan Kristus untuk beristirahat dalam keseluruhan Kitab Suci. Sementara kita mempelajari makna kata “istirahat” dalam Perjanjian Lama dan Baru, kita akan memahami kegelisahan Kain dengan lebih jelas dan mengetahui bagaimana untuk benar-benar beristirahat dalam Kristus.

#### Bahagian II: Ulasan

Petikan yang paling komprehensif dalam Alkitab mengenai hari perhentian Sabat boleh dilihat dalam Kejadian 2:1-3. Pada akhir minggu Penciptaan, Yesus, Pencipta kita yang pengasih, menetapkan - seperti pengarang Yahudi, Abraham Heschel, nyatakan - sebuah istana pada waktunya. Setiap Sabat, Yesus mengajak kita untuk meninggalkan segala urusan-urusan, kebimbangan, dan kegelisahan kita di belakang kita dan memasuki istana-Nya untuk beristirahat di dalam Dia. Istana duniawi mempunyai lokasi geografi yang berbeza. Sebagai contoh, Istana Versailles di Perancis mengandungi 700 bilik dan mempunyai keluasan lebih dari 67,000meter persegi. Sebagai sebuah tapak Warisan Dunia, ia disenaraikan sebagai salah satu daripada pencapaian paling luar biasa pada abad ke-17.

Hari Sabat, istana Tuhan pada waktunya, jauh lebih penting dan menakjubkan dari istana duniawi. Ia bermula bukan pada abad ketujuh belas tetapi sejak pada permulaan waktu, sejak Penciptaan. Ia telah merentangi berabad-abad waktu dan menghiasi bumi dengan waktu suci pada setiap minggu. Ia merupakan satu peringatan yang berterusan tentang di mana istirahat sejati ditemukan. Hari Sabat membicarakan tentang Tuhan yang sangat mengenal keperluan asas manusia kita. Dia “beristirahat pada hari Sabat dan disegarkan,” bukan kerana Dia letih, tetapi kerana Dia tahu kita akan letih. Kejadian 2:2 mengatakan, “...berhentilah Dia pada hari ketujuh dari segala pekerjaan” (LAI). Masa bukanlah satu kitaran waktu untuk melakukan pekerjaan demi pekerjaan tanpa ada hentinya. Tuhan telah menganugerahkan kita dengan satu perhentian ilahi — waktu untuk memperdalam hubungan kita dengan-Nya, memperbaharui fikiran kita, menyegarkan tubuh kita, dan mengalami hubungan keluarga yang positif.

Istirahat Sabat ilahi ini memberikan kepastian kepada kita akan keprihatinan Pencipta yang maha pengasih kepada kita. Di dalam Dia, kita mendapat kedamaian. Sabat merupakan perintang tekanan. Ia merupakan jaminan bahawa Tuhan yang menciptakan dunia ini tidak melupakannya, dan Dia juga tidak melupakan kita. Ketika kita “Ingatlah dan kuduskanlah hari Sabat” (Kel. 20:8, LAI), Pencipta kita mengingat kita pada hari itu dan mencurahkan berkat syurga yang berlimpah ke dalam hidup kita untuk menyelamatkan kita dari belengu ketakutan, rantai kegelisahan, dan penjara kebimbangan.

**Jemputan Tuhan untuk Beristirahat.**

Dalam keseluruhan Kitab Suci, Tuhan mengajak kita untuk berehat dari kesibukan kita. Ketika kesibukan hidup menimpa kita, tiga perkara mula berlaku:

•	Kita mula kehilangan fokus. Kejadian-kejadian masa kini nampaknya membebankan kita. Cabaran hidup nampaknya jauh lebih besar, dan kita lebih memusatkan perhatian kepada masalah daripada kepada Tuhan, yang boleh menyelesaikan masalah itu. Dalam kesibukan kita, kita menumpukan perhatian kepada jawapan manusia terhadap dilema kita dan bukannya kepada penyelesaian ilahi.

•	Kita mula letih secara fizikal, mental, dan emosi. Kita mengatakan dan melakukan perkara yang kemudian kita sesali. Kesibukan menyebabkan kepenatan. Kepenatan membawa kepada keletihan, dan keletihan menyebabkan keputusasaan. Orang yang sibuk sering membuat keputusan-keputusan dengan cepat dan gagal untuk melihat gambaran yang lebih besar kerana mereka begitu sibuk. Mereka perlu pergi kepada masalah seterusnya untuk menyelesaikannya atau pergi kepada tugasan seterusnya, seperti yang terdapat dalam senarai tugas, yang harus mereka siapkan. Oleh itu, mereka mempunyai sedikit masa untuk memikirkan penyelesaian terbaik untuk masalah yang mereka hadapi.

•	* Kita mula mengabaikan doa dan pelajaran Alkitab. Akibatnya, kehidupan beribadah kita menderita. Kesibukan melahirkan rasa letih, dan rasa letih menghasilkan ketidakcekapan, kurang disiplin, ketidakupayaan untuk mengawal perasaan seseorang, dan menyebabkan penghakisan kepada kehidupan ibadah yang bermakna.

Ellen White mengatakan: “Semua yang berada dalam pelatihan Tuhan memerlukan waktu yang tenang untuk berhubungan dengan hati mereka sendiri, dengan alam, dan dengan Tuhan. Di dalam diri mereka harus dinyatakan suatu kehidupan yang tidak selaras dengan dunia, dengan adat kebiasaannya, atau praktik-praktiknya; dan mereka perlu mempunyai suatu pengalaman peribadi dalam memperoleh satu pengetahuan tentang kehendak Tuhan. Kita harus secara perorangan mendengarkan Dia berbicara kepada hati. Apabila suara-suara lain berdiam, dan di dalam keheningan itu kita menanti di hadapan Tuhan, maka ketenangan jiwa akan membuat suara Tuhan lebih jelas terdengar. Dia menyeru kita, “Diamlah dan ketahuilah, bahawa Akulah Tuhan!” Mazmur 46:11 (LAI). Inilah persiapan yang efektif bagi semua pekerjaan untuk Tuhan. Di tengah kerumunan orang yang terburu-buru, dan ketegangan aktiviti-aktiviti hidup yang berat ini, dia yang disegarkan akan dikelilingi dengan suasana tenang dan damai. Dia akan menerima suatu anugerah baru, iaitu kekuatan jasmani dan juga fikiran. Kehidupannya akan menghembuskan haruman, dan akan menyatakan kuasa Ilahi yang akan menjangkau hati manusia.”—The Ministry of Healing, ms. 58.

Pernahkah anda merasakan bahawa anda terlari-lari dari satu perkara ke satu perkara yang lain, dihimpit oleh kesibukan hidup? Terdapat satu lagi e-mel untuk dijawab, satu lagi SMS yang perlu dibalas, satu lagi panggilan telefon yang perlu dibuat, satu lagi komiti yang akan dihadiri, seorang lagi yang perlu ditemui.... Kehidupan anda nampaknya diatur oleh “satu lagi.” Anda perlu melakukan banyak perkara untuk menyelesaikan kesemuanya, dan ketika anda tidur di malam hari, anda memikirkan semua perkara yang anda belum selesaikan. Sudah tentu, kerja anda belum selesai. Senarai tugas yang harus anda lakukan hanya separuh yang terlaksana. Fikiran anda berlumba-lumba. Tidur diabaikan apabila anda dengan panik berusaha memikirkan bagaimana anda boleh memasukkan lebih banyak tugasan ke dalam jadual hari esok yang nampaknya sudah terlebih muatan.

Jemputan Kristus, khususnya, adalah untuk orang-orang yang sibuk, letih, penat, yang hidup dalam dunia 24/7. Murid-murid Yesus merasa cemas dan bingung setelah pemancungan Yohanes Pembaptis. Yesus mengajak mereka untuk, “ ‘Marilah ke tempat yang sunyi, supaya kita sendirian, dan beristirahatlah seketika.’ Sebab memang begitu banyaknya orang yang datang dan yang pergi, sehingga makan pun mereka tidak sempat.” (Markus 6:31, LAI). Dalam kesibukan mereka, Yesus menawarkan istirahat kepada mereka. Dia tidak terus-menerus mendesak mereka melakukan pekerjaan yang meletihkan itu. Jemputan-Nya kepada murid-murid untuk berehat diajukan bukan sekali sahaja. Kepada ramai orang yang mengikuti-Nya, Dia mengucapkan kata-kata penuh kepastian ini. “Marilah kepada-Ku, semua yang letih lesu dan berbeban berat, Aku akan memberi kelegaan kepadamu” (Mat. 11:28, LAI). Istirahat yang Yesus berikan bukanlah kebebasan dari kesukaran-kesukaran. Ia merupakan satu jaminan dalaman bahawa di dalam Dia kita akan aman. Dia tidak akan membiarkan atau meninggalkan kita. Salah satu pengalaman yang paling mencabar dalam hidup adalah merasa sendirian ketika kita menghadapi masa-masa sukar. Itulah yang dirasakan oleh Barukh, jurutulisYeremia.

**Kesedihan Barukh, kegelisahan Kain, dan Respon Tuhan.**

Barukh adalah jurutulis Yeremia. Menurut Yeremia 45: 3-5, orang miskin ini telah melalui satu tempoh kesakitan emosi yang mendalam. Kota Yerusalem tidak lama lagi akan diserang oleh tentera musuh. Penderitaan, sakit hati, dan bencana semakin mendekat. Kehidupan, seperti yang telah diketahui oleh Barukh, akan berubah selamanya. Ketakutan menyelubunginya. Kesedihan membanjiri hidupnya. Kekhuatiran menggenggamnya dengan cengkaman yang melemahkan. Tetapi Tuhan berbicara dan meyakinkannya bahawa Dia akan memberikan “ ‘nyawamu sebagai jarahan di segala tempat ke mana engkau pergi’ ” (Yer. 45:5, LAI). Janji-janji Tuhan itu pasti. Kita boleh beristirahat, walaupun di tengah-tengah kesulitan hidup, oleh kerana jaminan janji-janji yangTuhan berikan.

Dalam Perjanjian Lama, terdapat beberapa kata yang diterjemahkan sebagai “istirahat.” Makna mereka berbeza-beza. Kata-kata untuk istirahat dapat diterjemahkan sebagai “lega, tenang, damai, atau aman.” Dalam Perjanjian Baru, mereka boleh ditafsirkan sebagai “rehat, santai, atau aman.” Semua perkataan ini mempunyai satu persamaan. Mereka mencadangkan kedamaian dalaman, rasa tenang dan tenteram.  Istirahat ini adalah hadiah dari Tuhan yang diberikan kepada anak-anak-Nya yang letih lesu ketika mereka datang kepada-Nya dengan iman.

Kisah Kain menunjukkan bahawa tidak akan ada istirahat apabila manusia memberontak terhadap perintah Tuhan dan mempercayai pertimbangan mereka sendiri. Kain tidak mengendahkan arahan Tuhan yang jelas. Agamanya adalah karya manusia. Dia mengagungkan pendapatnya sendiri melebihi daripada penyingkapan ilahi Tuhan. Sebaliknya, Habel merasa damai walaupun pada saat kematianya kerana dia mempercayai Tuhan atas hidup. Pelajaran hari ini memberikan beberapa pelajaran praktikal dan penting untuk hidup dalam dunia 24/7 kita.

#### Bahagian III: Penerapan Hidup

Kajian minggu ini memberi kita sekurang-kurangnya tiga pelajaran praktikal untuk kehidupan seharian.

1.	Apabila kita menjadi terlalu sibuk untuk beristirahat dalam naungan Pencipta kita yang pengasih, kehidupan kita akan dipenuhi dengan tekanan dan kegelisahan. Tekanan ini boleh menyebabkan penyakit fizikal dan tekanan emosi.
2.	Pencipta kita telah merekacipta kita untuk berehat. Istirahat ini lebih daripada sekadar rehat fizikal, walaupun ia sama penting. Istirahat yang dimaksudkan ini adalah ketenangan fikiran yang datang dari mempercayai Firman-Nya, mempercayai janji-janji-Nya, dan memasuki keberkatan istirahat Sabat-Nya.
3.	Hidup yang terpisah daripada Pencipta kita, seperti yang dilambangkan oleh pengalaman Kain, hanya menghalang usaha kita untuk mendapatkan kedamaian dalaman dan kegembiraan abadi. Istirahat lahir dari jalinan hubungan percaya dengan Dia yang telah menciptakan kita. Dalam Kristus, ada ketenteraman. Dalam janji-janjiNya, ada kepastian. Dalam hadirat-Nya, kita bebas dari kegelisahan, kebimbangan dan kekhuatiran.