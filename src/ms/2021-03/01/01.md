---
title:  Hidup Dalam Masyarakat 24/7
date:  26/06/2021
---

### Bacaan Untuk Pelajaran Minggu Ini
Kej. 2:1-3, Yer. 45:1-5, Kel. 20:11, 2 Sam. 7:12, Mrk. 6:30-32, Kej. 4:1-17.

> <p>Ayat Hafalan</p>
> â€œJiwaku hancur kerana merindukan pelataran-pelataran Tuhan; hatiku dan dagingku bersorak-sorai kepada Tuhan yang hidupâ€ (Mazmur, 84:3, Lembaga Alkitab Indonesia).

Tik, tok; tik tok; tik, tok. Jam itu berdetik dengan tetap tanpa perasaan belas kasihan. Hanya dua jam sahaja lagi sebelum hari Sabat bermula. Mary menghela nafas panjang sambil memerhatikan keadaan pangsapuri kecil itu. Mainan kanak-kanak masih bertaburan di seluruh ruang tamu; dapur berselerak; Sarah, anak bongsu mereka, terbaring di atas katil kerana demam; dan Sabat esok dia telah bersetuju untuk bertugas sebagai penyambut tetamu di gereja mereka, yang bermaksud bahawa mereka harus meninggalkan rumah 30 minit lebih awal dari kebiasaannya. Saya harap saya boleh mendapat sedikit ketenangan esok, Mary berfikir dengan penuh harapan.

Pada masa yang sama, di satu bahagian lain bandar itu, Josh, suami Mary, sedang berbaris menunggu giliran untuk membayar barang-barang runcit mingguan mereka. Keadaan lalu-lintas juga sepertinya sebuah mimpi yang buruk. Barisan keluar sungguh panjang. Semua orang nampaknya memilih untuk berbelanja juga pada waktu itu. Saya memerlukan rehat, saya tidak boleh terus-menerus seperti ini, Josh mengeluh di dalam hati. Pasti ada yang melebihi dari semua ini dalam hidup ini.

Hidup kita diatur oleh jam yang sibuk, waktu kerja, temu janji hospital, perbualan-perbualan alam maya, membeli-belah, dan aktiviti-aktiviti di sekolah. Sama ada kita menggunakan pengangkutan awam, atau menaiki skuter kecil, atau mengendarai bas mini untuk mengangkut keluarga kita, rentak bunyi gendang keterlibatan kita dalam dunia di sekitar kita memberi ancaman untuk menenggelamkan apa yang benar-benar penting.

Bagaimana kita boleh mendapatkan istirahat di tengah-tengah kesibukan-kesibukan ini?

_*Sila kaji pelajaran minggu ini untuk persediaan Sabat, 3 Julai._