---
title:  Meneruskan Tanpa Daya
date:  28/06/2021
---

Kurang tidur dan keletihan akibat bekerja keras secara fizikal adalah masalah yang serius. Namun, ianya lebih sulit apabila kita meneruskan kehidupan yang “kosong secara emosi.” Pasti, jika kurang tidur ditambahkan ke dalam cabaran-cabaran emosi ini, kita boleh menjadi berputus asa.

Barukh, jurutulis Yeremia, pasti sering merasa demikian sewaktu dalam tahun-tahun pergolakan Yerusalem, iaitu sebelum kekacauan, penderitaan dan kehuru-haraan timbul setelah kemusnahan kota Yerusalem.

Baca Yeremia 45:1-5. Tulis satu diagnosis ringkas tentang kesihatan emosi Barukh.

Dapatkah anda bayangkan bagaimana perasaan anda jika Tuhan sendiri menghantar mesej langsung dari-Nya kepada anda? Barukh menerima perkhabaran terus dari ruangan takhta Tuhan (Yer. 45:2). Kita diberitahu bahawa ini terjadi “dalam tahun keempat pemerintahan Yoyakim Yehuda,” sekitar tahun 605 atau 604 SM. Yeremia 45:3 merupakan satu ringkasan yang baik tentang bagaimana perasaan seseorang yang berlari tanpa sebarang daya.

Dari semua yang kita ketahui dari Kitab Suci mengenai zaman ini, jelas bahawa keluhan Barukh bukanlah tangisan yang dibuat-buat. Dia mempunyai alasan yang baik untuk merasa putus asa dan letih secara emosional. Begitu banyak perkara buruk yang berlaku, dan masih banyak lagi yang akan berlaku di masa mendatang.

`Bagaimanakah respon Tuhan terhadap kesakitan dan keperitan Barukh: Baca Yeremia 45:4, 5.`

Tindak balas Tuhan terhadap penderitaan Barukh yang nyata mengingatkan kita kepada fakta bahawa keputusasaan dan keperitan Tuhan jauh lebih besar daripada apa yang dirasakan oleh Barukh. Dia telah membina Yerusalem; kemudian Dia hendak meruntuhkannya; Dia telah menanam Israel sebagai kebun anggur (Yes. 5:1–7); kemudian Dia hendak mencabutnya dan membawanya kepada pembuangan. Bukan ini yang Tuhan kehendaki bagi umat-Nya, tetapi ini harus terjadi kerana pemberontakan mereka terhadap-Nya.

Namun, terdapat cahaya di hujung terowong itu bagi Barukh. Tuhan akan memelihara kehidupan Barukh — walaupun di tengah kehancuran, pengasingan, dan kerugian.

`Baca sekali lagi kata-kata Tuhan yang ditujukan kepada Barukh. Apakah mesej umum yang boleh kita ambil dari kata-kata itu untuk diri kita sendiri? Iaitu, apa yang dikatakan ayat ini tentang Tuhan yang akan sentiasa bersama kita tidak kira apa pun keadaan kita?`