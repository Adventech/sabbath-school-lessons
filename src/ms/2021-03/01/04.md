---
title:  Mendefinisikan Istirahat dalam Perjanjian Lama
date:  29/06/2021
---

Sudah tentu, kita semua memerlukan rehat, dan sebab itulah tema ini terdapat dalam keseluruhan Alkitab. Walaupun Tuhan menciptakan kita untuk beraktiviti, aktiviti itu harus ditandakan dengan tanda rehat.

Kitab Perjanjian Lama Ibrani, contohnya, menggunakan beberapa istilah yang membawa maksud rehat. Penerangan tentang istirahat Tuhan pada hari ketujuh yang baru sahaja diciptakan dalam Kejadian 2:2, 3 menggunakan kata kerja shabbat, “berhenti bekerja, beristirahat, bercuti,” berbentuk kata kerja dari kata nama “Sabat.” Kata kerja yang sama digunakan dalam Keluaran 5:5 dalam bentuk kausatif dan diterjemahkan sebagai “menghentikan” seseorang dari melakukan kerja mereka. Firaun yang penuh amarah menuduh Musa “menghentikan” bangsa Israel dari pekerjaan mereka.

Rujukan untuk Tuhan menghentikan aktiviti pada hari ketujuh Sabat dalam perintah Hukum yang keempat diekspresikan dalam bentuk kata kerja Ibrani nuakh (Kel. 20:11, Ul. 5:14). Kata kerja ini diterjemahkan sebagai “istirahat” dalam Ayub 3:13 atau, dalam bahasa figuratif, “berhenti”, yang merujuk kepada tabut perjanjian dalam Bilangan 10:36. Dua Raja-raja 2:15 pula menyatakan bahawa roh Elia “hinggap” (rested) pada Elisa.

Satu lagi bentuk kata kerja lain yang penting ialah shaqat, “berhenti, memberi kelegaan, bertenang.” Ia digunakan dalam Yosua 11:23 untuk menggambarkan istirahat dari peperangan setelah penaklukan awal Joshua. Istilah ini selalunya merujuk kepada “kedamaian” dalam buku Joshua dan Hakim-hakim.

Kata kerja raga‘ juga digunakan untuk membawa maksud ketenteraman. Dalam amaran-amaran terhadap ketidaktaatan dalam buku Ulangan, Tuhan memberitahu Israel bahawa mereka tidak akan mendapat ketenteraman dalam pembuangan (Ulangan 28:65). Kata kerja yang sama muncul juga dalam bentuk kausatif dalam Yeremia 50:34, yang menggambarkan kemampuan Tuhan untuk memberikan ketenteraman.

`Baca Ulangan 31:16 dan 2 Samuel 7:12. Apakah jenis istirahat yang disebut di dalam ayat-ayat ini?`

Kedua-dua ayat ini menggunakan ungkapan idiomatik dari kata kerja shakab, yang membawa erti harfiah “berbaring, tidur.” Dalam perjanjian Tuhan dengan Daud, Tuhan menjanjikan kepada raja masa depan Israel ini bahawa “‘Apabila umurmu sudah genap dan engkau telah mendapat perhentian bersama-sama dengan nenek moyangmu, maka Aku akan membangkitkan keturunanmu yang kemudian’” (2 Sam. 7:12, LAI).

Senarai panjang (dan tidak lengkap) kata kerja Ibrani yang berlainan, yang membawa maksud istirahat membantu kita memahami bahawa konsep teologi untuk istirahat bukan hanya  satu atau dua kata tertentu sahaja. Kita beristirahat secara individu dan juga secara berkumpulan.  Istirahat mempengaruhi kita secara fizikal, sosial, dan emosi dan ia tidak terhad kepada hari Sabat sahaja.

`Kematian merupakan musuh dan akan dimusnahkan suatu hari nanti. Walaupun kita begitu berduka dan merindukan mereka yang telah pergi, mengapa mengetahui bahawa mereka sedang berehat, sekurang-kurangnya pada waktu ini, amat menghiburkan kita?`