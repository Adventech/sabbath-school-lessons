---
title:  Keadaan-keadaan Baru
date:  24/08/2021
---

Setelah 40 tahun mengembara di padang pasir, satu generasi baru yang mempunyai ingatan yang samar-samar, jika ada, tentang Mesir telah tumbuh. Mereka mempunyai pengalaman hidup yang sangat berbeza dari pengalaman ibu bapa mereka. Generasi baru ini telah berulangkali menyaksikan betapa kurangnya iman orang tua mereka, dan sebagai akibatnya, mereka juga harus mengembara di padang belantara sementara generasi ibu bapa mereka satu per satu menghilang di muka bumi.

Mereka beruntung kerana bait kudus berada di tengah-tengah perkhemahan mereka dan mereka dapat melihat awan yang menunjukkan kehadiran Tuhan yang melayang-layang di atas khemah suci. Ketika tiang awan itu bergerak, mereka tahu bahawa sudah waktunya untuk berkemas dan mengikutinya. Awan ini memberikan perlindungan pada siang hari, dan cahaya serta kehangatan pada waktu malam, dan menjadi peringatan yang berterusan akan kasih dan penjagaan Tuhan terhadap mereka.

`Apakah peringatan peribadi hari istirahat Sabat yang mereka miliki? Baca Keluaran 16: 14â€“31.`

Bertentangan dengan teologi yang popular, ayat-ayat ini membuktikan bahawa Sabat hari ketujuh mendahului penyerahan hukum di Gunung Sinai.

Apakah yang berlaku di sini?

Makanan istimewa yang disediakan Tuhan merupakan peringatan setiap hari tentang kenyataan bahawa Pencipta memelihara ciptaan-Nya. Melalui cara yang sangat nyata, Tuhan menyediakan keperluan-keperluan mereka. Setiap hari merupakan satu keajaiban dengan makanan yang muncul dan kemudian menghilang bersama dengan cahaya matahari. Jika ada sesiapa yang cuba untuk mengumpulnya sebagai bekalan hari esoknya, ia akan memburuk dan membusuk; namun, pada setiap hari Jumaat, terdapat jumlah yang cukup untuk bekalan dua kali ganda, dan sisa yang disimpan untuk dimakan pada hari Sabat akan tetap segar.

Israel, pada waktu ini, telah mencatatkan acara kebaktian kaabah dan segala hukum dan peraturan dalam buku Imamat dan Bilangan. Namun, Musa yang sudah berusia tetap memanggil semua orang dan mengulangi sejarah mereka dan meninjau kembali hukum-hukum yang telah Tuhan berikan (lihat Ul. 5: 6â€“22).

Generasi baru ini akhirnya bersedia untuk memasuki Tanah Perjanjian. Israel sedang mengalami perubahan tunggak kepemimpinan, dan Musa yang sudah tua itu ingin memastikan bahawa generasi baru ini akan mengingat siapa mereka dan apa misi mereka. Dia tidak mahu mereka mengulangi kesalahan ibu bapa mereka. Oleh itu, dia mengulang semula hukum Tuhan. Hukum Sepuluh diulang supaya generasi ini, yang berada di ambang penanklukan Kanaan, tidak akan lupa.

`Dalam pengalaman peribadi kita, kedatangan Yesus yang kedua itu tidak lebih dari beberapa saat setelah kita mati. Oleh itu, kepulangan-Nya selalu dekat, bahkan mungkin lebih dekat daripada yang kita bayangkan. Bagaimana pemeliharaan hari Sabat mengingatkan kita bukan hanya tentang apa yang telah Tuhan lakukan untuk kita tetapi apa yang akan Dia lakukan untuk kita apabila Dia kembali?`