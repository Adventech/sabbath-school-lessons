---
title:  Komen Guru
date:  27/08/2021
---

#### Bahagian I: Ringkasan

Kemuncak kepada semua ciptaan Tuhan adalah Sabat Alkitab. Selama tiga hari pertama dalam minggu Penciptaan, Tuhan menciptakan cahaya, membentuk langit dan bumi, dan menciptakan air dan tanah dan semua jenis tumbuhan. Pada hari keempat, Dia menjadikan matahari, bulan, dan bintang. Dua hari berikutnya, Tuhan memenuhi bumi dengan ikan dan unggas serta haiwan darat dan manusia. Pada hari ketujuh, Tuhan menguduskan, atau menetapkan satu hari sebagai hari kudus, iaitu hari Sabat sebagai hari bagi manusia untuk menghormati Tuhan atas keajaiban penciptaan, menikmati hubungan yang penuh kasih, dan mengadakan persekutuan dengan Pencipta. Dalam pelajaran minggu ini, “Rentak-rentak Istirahat,” kita akan mengetahui bagaimana hari Sabat ditenun ke dalam struktur masa sebagai tanda peringatan kepada Pencipta atas pemberian hidup kepada kita, baik kehidupan sementara mahupun kehidupan kekal.

Pelajaran ini mengungkapkan bahawa selama berabad-abad, hari Sabat telah menjadi satu alat yang mengingatkan umat Tuhan secara tetap kepada Pencipta mereka. Sekiranya hari Sabat dipelihara dengan setia oleh setiap generasi, pasti tidak akan ada ateis, agnostik, atau humanis sekular. Sabat berbicara tentang Tuhan yang menciptakan kita, prihatin terhadap kita, dan menjaga keperluan harian kita. Sabat juga merupakan satu peringatan akan kuasa Tuhan yang membebaskan. Pencipta yang maha berkuasa ini telah membebaskan Israel dari perhambaan Mesir dan dapat menyelamatkan kita dari perhambaan tabiat berdosa yang memperbudakkan kita.

Pada hari Sabat kita beristirahat dalam berkat dari Dia yang menciptakan kita, Dia yang telah menebus kita, Dia yang telah menguduskan kita, dan Dia yang akan datang kembali untuk kita. Sabat adalah istirahat oasis syurga di padang pasir kering dunia sekular kita yang kacau-bilau ini.

#### Bahagian II: Ulasan

Keajaiban ruang angkasa yang luar biasa berbicara tentang Tuhan yang Maha Kuasa yang juga merupakan Pencipta alam semesta. Frank Borman adalah komandan anak kapal angkasa pertama yang melakukan perjalanan di luar orbit Bumi. Memandang kepada bumi dari jarak 250,000 batu, Borman menyampaikan mesej  kembali ke bumi melalui radio,  dengan kutipan Kejadian 1:1, “ ‘Pada mulanya Tuhan menciptakan langit dan bumi.’ ” Seperti yang dijelaskannya kemudian: “Saya mempunyai perasaan yang sangat besar bahawa pasti ada kuasa yang lebih besar dari sesiapa kita--bahawa ada Tuhan, bahawa sesungguhnya ada permulaan.” Ramai ahli fikir terhebat dunia yang begitu tersentuh oleh reka bentuk, kerumitan, ketertiban, dan keluasan alam semesta yang luar biasa sehingga mereka membangun hamparan batu iman kepada Tuhan. Mari saya berikan beberapa contoh.

Sebilangan orang menganggap sains bertentangan dengan iman. Namun, kebanyakan tokoh hebat yang membentuk bidang saintifik pada mulanya merupakan penganut yang taat - seperti Copernicus, yang menemukan bahawa matahari, bukan bumi, adalah pusat sistem suria kita; Isaac Newton, yang mengungkapkan hukum graviti; Blaise Pascal, yang mencipta kalkulator pertama; dan James Maxwell, yang merumuskan undang-undang elektromagnetisma. Semua mereka adalah penganut Kristian yang merasakan bahawa kajian tentang alam tidak mencabar keimanan mereka tetapi malah menguatkannya.

Kejadian 1:1 merupakan landasan bagi semua Kitab Suci. “Pada mulanya Tuhan menciptakan langit dan bumi” (LAI). Kata Ibrani untuk “mencipta” dalam petikan ini adalah bara'. Ia merujuk kepada sesuatu yang Tuhan lakukan. Kata kerja Ibrani ini selalu dikaitkan dengan aktiviti kreatif Tuhan. Tuhan mempunyai kemampuan, kekuatan yang luar biasa, untuk mencipta sesuatu daripada yang tidak ada. Tuhan berfirman, dan bumi wujud. Dia bersuara, dan bumi dilapisi dengan hidupan yang hijau. Dia berfirman dan pokok dan bunga tumbuh dengan suburnya. Dia berfirman, dan matahari, bulan, dan bintang segera wujud.

**Kuasa Tuhan yang Tidak Terbatas**

Untuk mendapatkan idea kecil tentang betapa tidak terbatasnya kuasa Tuhan, mari kita perhatikan hanya satu objek di langit: matahari. Adakah Tuhan mencipta matahari? Sudah tentu. Kejadian 1:14–16 menceritakan kisah Tuhan menciptakan dua penerang yang memerintah langit: matahari untuk memerintah siang dan bulan untuk memerintah malam. Kita wujud di salah satu planet yang berputar di sekitar matahari. Matahari menghasilkan lebih banyak tenaga dalam satu saat daripada yang dihasilkan oleh manusia dalam seluruh sejarahnya. Kumpulkan semua tenaga elektrik dan semua tenaga yang dihasilkan oleh solar atau arang batu atau gas sejak dari awal waktu, dan matahari masih menghasilkan lebih banyak dari itu dalam kiraan satu saat.

Matahari memiliki diameter sekitar 860,000 batu dan dapat menampung sejuta planet seukuran saiz bumi. Namun, matahari hanyalah satu daripada sekurang-kurangnya 100 bilion bintang yang terdapat di galaksi kita, Bima Sakti. Satu bintang bernama Pistol Star mengeluarkan sepuluh juta kali tenaga yang dihasilkan oleh matahari kita. Satu juta bintang dengan ukuran matahari kita dapat dengan mudah masuk dalam lingkungan Bintang Pistol. Beberapa saintis menganggarkan bahawa terdapat sepuluh bilion trilion bintang di alam semesta. Seseorang pernah mengatakan bahawa bilangan bintang sama banyaknya butiran pasir di pantai.

Nabi Yesaya meminta kita untuk merenungkan kuasa kreatif Tuhan dengan kata-kata ini, “Arahkanlah matamu ke langit dan lihatlah: siapa yang menciptakan semua bintang itu dan menyuruh segenap tentara mereka keluar, sambil memanggil nama mereka sekaliannya? Satu pun tiada yang tidak hadir, oleh sebab Dia maha kuasa dan maha kuat” (Yes. 40:26, LAI). Sabat hari ketujuh adalah peringatan kekal, tanda abadi, peringatan berterusan akan kuasa kreatif Tuhan yang luar biasa.

Pada pengakhiran minggu Penciptaan, Kejadian 2:1–3 menyatakan, “Demikianlah diselesaikan langit dan bumi dan segala isinya. Ketika Tuhan pada hari ketujuh telah menyelesaikan pekerjaan yang dibuat-Nya itu, berhentilah Dia pada hari ketujuh dari segala pekerjaan yang telah dibuat-Nya itu. Lalu Tuhan memberkati hari ketujuh itu dan menguduskannya, kerana pada hari itulah Dia berhenti dari segala pekerjaan penciptaan yang telah dibuatNya itu” (LAI). Tuhan berehat bukan kerana Dia penat. Dia berehat, disegarkan, dalam keindahan dan keagungan dunia yang telah diciptakan-Nya. Dia berehat untuk memberikan teladan kepada kita. Sabat adalah jeda mingguan untuk memuji Dia yang menjadikan kita. Ketika kita beribadah pada hari Sabat, kita membuka hati kita untuk menerima berkat istimewa yang Dia letakkan pada hari itu, yang tidak didapati dalam mana-mana hari yang lain.

**Pencipta yang Memperdulikani**

Sabat mengingatkan kita bahawa kita bukan anak yatim kosmik pada sebuah batu bundar yang berputar. Sabat menghalakan kita kepada Pencipta yang menciptakan kita dengan satu tujuan dan yang begitu mengasihi kita sehingga Dia tidak meninggalkan kita walaupun kita menjauh dari tujuan itu. Sabat mengingatkan kita akan Dia yang telah menyediakan segala perkara baik untuk kehidupan kita. Penjagaan Tuhan digambarkan dalam tiga kali ganda keajaiban Sabat dalam hal manna yang turun. Bekalan manna turun dua kali ganda banyaknya pada hari Jumaat. Tidak ada yang turun pada hari Sabat. Sekiranya orang Israel mengumpulkan lebih banyak daripada yang mereka dapat habiskan pada satu hari dalam seminggu itu, kecuali pada hari Jumaat, ia akan membusuk. Namun, pada hari Jumaat, manna yang disimpan untuk dimakan pada hari Sabat tidak akan rosak. Peribadahan Sabat selama 40 tahun mengembara di padang belantara mengingatkan orang Israel tentang Tuhan Pencipta yang menjaga mereka. Penting untuk diperhatikan dengan teliti bahawa orang Israel sudah memelihara hari Sabat sebelum penyerahan Hukum Sepuluh di Gunung Sinai. Perintah Sabat dalam Keluaran 20:8–11 dimulai dengan kata “ingatlah.” Ia mengarah kembali kepada Tuhan yang menciptakan dunia dalam masa enam hari dan berehat pada hari ketujuh. Sekiranya, seperti yang diyakini oleh beberapa orang, Tuhan mengatur agar dunia ini bergerak dan berevolusi selama berjuta-juta tahun, sudah tentu kita sama sekali tidak memerlukan hari Sabat dan tidak ada yang perlu diingati.

Sabat adalah simbol kekal istirehat kita di dalam Dia. Ia menjadi satu tanda istimewa kesetiaan kepada Pencipta (Yeh. 20:12, 20). Hari Sabat bukannya satu kewajiban legalistik yang berubah-ubah tetapi hari yang menyatakan istirahat sejati dari kebenaran melalui perbuatan yang ditemukan di dalam Dia. Sabat berbicara tentang Tuhan yang telah menyelesaikan sesuatu agar kita boleh berehat dalam pencapaian-Nya itu. Istirahat Sabat yang sejati adalah istirahat penuh rahmat dalam tangan Dia yang menciptakan kita, Dia yang telah membebaskan kita, dan Dia yang akan datang kembali untuk kita.

**Penyelamat**

Ada aspek penting lain dalam perintah Sabat. Ulangan 5 menyatakan semula perintah Sabat kepada generasi baru yang akan memasuki Tanah Perjanjian. Petikan ini mengingatkan mereka bahawa mereka adalah hamba di Mesir, dan Pencipta mereka yang maha kuasa telah membebaskan mereka. Dia adalah satu-satunya yang dapat menyelamatkan kita dari belenggu dosa. Dialah satu-satunya yang dapat memutuskan rantai yang mengikat kita. Dialah satu-satunya yang dapat menyelamatkan kita dari cengkaman dosa. Inilah mesej hari Sabat - Pencipta yang maha kuasa ingin mencipta semula hati kita.

#### Bahagian III: Penerapan Hidup

Sementara anda mempertimbangkan penerapan Sabat secara praktikal untuk kehidupan anda sendiri, pertimbangkan soalan-soalan berikut:

- Apabila anda memikirkan perhentian Sabat, apa yang anda fikirkan? Bagaimana konsep perhentian Sabat itu bermakna bagi anda?
- Mengapa kebenaran Alkitab tentang Penciptaan penting dalam hidup anda? Apa perbezaan praktikal yang berlaku jika sekiranya kita diciptakan atau melalui proses evolusi selama berjuta-juta tahun lamanya? Bagaimanakah kepercayaan saya terhadap kedua-dua pandangan ini mempengaruhi kehidupan saya pada hari ini?
- Pernahkah anda memikirkan hari Sabat sebagai tanda pembebasan sebelum ini? Mengapa kebenaran alkitabiah ini penting?
- Hari Sabat berbicara tentang beristirahat di dalam Tuhan yang menyediakan semua keperluan kita. Pengiriman manna menggambarkan penyediaan-Nya setiap hari. Bagaimana idea mengenai Sabat ini memberi perbezaan dalam kehidupan anda?

Berdasarkan kepada pelajaran minggu ini, apa pendapat anda tentang maksud Ellen G. White dalam pernyataan berikut: “Pada permulaan masa kesusahan, kita dipenuhi dengan Roh Kudus ketika kita pergi dan memberitakan hari Sabat dengan lebih sungguh-sungguh.” --Early Writings, ms. 33. Dia menjelaskan dengan lebih lanjut tentang bermulanya masa kesusahan, dia berbicara tentang masa sebelum pintu kasihan ditutup, iaitu sewaktu pintu kasihan masih lagi terbuka.