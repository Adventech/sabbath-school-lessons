---
title:  Pengenalan kepada Istirahat
date:  22/08/2021
---

Tuhan ada di sana pada mulanya. Tuhan berfirman, dan terjadilah demikian. Cahaya memisahkan siang dari malam; cakrawala, langit, dan laut difirmankan kepada kewujudan pada hari kedua; daratan kering dan tumbuh-tumbuhan menyusul pada hari ketiga. Tuhan membentuk kerangka asas masa dan bentuk muka bumi, dan kemudian Dia memenuhkannya selama tiga hari yang berikutnya. Cahaya mengatur langit pada waktu siang dan malam. Berbeza dengan kisah kebanyakan budaya kuno, kisah Penciptaan alkitabiah menceritakan dengan jelas bahawa matahari, bulan, atau bintang-bintang bukanlah dewa. Mereka masuk dalam gambar penciptaan hanya pada hari keempat dan mereka takluk kepada firman Pencipta.

Huraian Musa tentang hari kelima dan keenam (Kej. 1: 20–31) penuh dengan kehidupan dan keindahan. Burung, ikan, binatang daratan — semuanya memenuhi ruang yang telah disediakan oleh Tuhan.

`Apakah penilaian Tuhan nyatakan tentang Penciptaan itu? Baca Kejadian 1:1-31.`

Ia bukan sekadar satu ruangan yang diciptakan Tuhan; ia adalah sebuah tempat yang sempurna. Makhluk-makhluk memenuhi bumi. Seperti bahagian ulangan sebuah lagu yang menarik, Tuhan berulang-ulang mengatakan bahawa ianya “baik” pada setiap hari.

`Apakah yang berbeza tentang penciptaan manusia berbanding dengan seluruh dunia yang diciptakan? Baca Kejadian 1:26, 27 dan Kejadian 2: 7, 21–24.`

Tuhan menunduk dan mula membentuk lumpur. Penciptaan manusia dalam gambar dan rupa Tuhan merupakan satu pelajaran penting berkaitan keeratan dan keakraban. Tuhan membongkok dan menghembuskan nafas kehidupan ke dalam hidung Adam, dan terciptalah satu makhluk yang hidup. Penciptaan istimewa Hawa dari tulang rusuk Adam menambahkan satu lagi elemen penting kepada minggu Penciptaan itu. Perkahwinan adalah sebahagian daripada rancangan Tuhan untuk manusia – kepercayaan suci perkongsian antara ‘ish dan ‘ishshah, “lelaki” dan “wanita.”

Kali ini, ketika Tuhan melihat semua yang Dia ciptakan pada hari keenam, ulangan itu kedengaran berbeza: “Maka Tuhan melihat segala yang dijadikan-Nya itu, sungguh amat baik” (Kej. 1:31, LAI)

`Fikirkan betapa berbezanya kisah Penciptaan Alkitab dengan apa yang diajarkan oleh manusia, tanpa panduan Firman Tuhan. Apa yang seharusnya diberitahukan oleh hal ini tentang betapa penting kita perlu bergantung pada Firman Tuhan untuk mengerti kebenaran?`