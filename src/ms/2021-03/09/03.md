---
title:  Perintah untuk Beristirahat
date:  23/08/2021
---

Penciptaan itu mungkin “sangat baik”, tetapi ia belum lengkap. Penciptaan diakhiri dengan istirahat Tuhan dan berkat istimewa pada hari ketujuh, hari Sabat. “Lalu Tuhan memberkati hari ketujuh itu dan menguduskannya, kerana pada hari itulah Dia berhenti dari segala pekerjaan penciptaan yang telah dibuat-Nya itu” (Kejadian 2: 3, LAI).

Hari Sabat merupakan sebahagian daripada ciptaan Tuhan. Malah, ia adalah kemuncak Penciptaan. Tuhan menjadikan hari istirahat dan memberikan satu ruangan bagi komuniti di mana umat manusia (pada masa itu keluarga Adam dan Hawa) dapat menghentikan aktiviti seharian mereka dan beristirahat berdampingan dengan Pencipta mereka.

Malangnya, dosa memasuki dunia ini dan mengubah segala-galanya. Tidak ada lagi hubungan secara langsung dengan Tuhan. Sebaliknya, ia digantikan dengan kelahiran yang menyakitkan, kerja keras, perhubungan yang rapuh dan bermasalah, dan sebagainya – demikian penderitaan-penderitaan yang kita sangat kenal sebagai kehidupan di dalam dunia yang telah jatuh ini. Namun, di tengah-tengah semua ini, Sabat Tuhan tetap ada, simbol kekal penciptaan kita, dan juga merupakan pengharapan dan janji penciptaan kita semula. Jika mereka memerlukan istirahat Sabat sebelum dosa, bukankah ia lebih-lebih lagi diperlukan selepas dosa?

Bertahun-tahun kemudian, ketika Tuhan membebaskan anak-anakNya dari perhambaan di Mesir, Dia mengingatkan mereka semula tentang hari istimewa ini.

`Baca Keluaran 20: 8–11. Apakah yang diajarkan hal ini kepada kita mengenai pentingnya hari Sabat yang dikaitkan dengan Penciptaan?`

Melalui perintah ini, Tuhan memanggil kita untuk mengingati asal usul kita. Bertentangan dengan apa yang diyakini oleh ramai orang, kita bukan produk yang tercipta secara rawak oleh kuasa-kuasa yang bersikap dingin, tidak peduli dan buta. Sebaliknya, kita adalah makhluk yang diciptakan menurut gambar rupa Tuhan. Kita diciptakan untuk mengongsikan hubungan persahabatan dengan Tuhan. Tanpa mengira bahawa orang Israel telah diperlakukan seperti hamba dengan nilai yang sangat rendah. Pada setiap hari Sabat, dalam cara yang istimewa, mereka diingatkan siapa mereka sebenarnya, iaitu makhluk-makhluk yang dijadikan menurut gambar Tuhan sendiri.

“Itulah peringatan pekerjaan penciptaan, dan menjadi tanda kuasa Tuhan dan kasih-Nya” – Ellen G. White, The Desire of Ages, ms. 281.

`Fikirkan betapa pentingnya doktrin penciptaan selama enam hari itu. Lagipun, apa pengajaran lain yang sangat penting sehingga Tuhan memerintahkan agar kita mengabdikan satu pertujuh daripada kehidupan kita, pada setiap minggu, tanpa ada pengecualian, untuk mengingatnya? Apa yang harus diajarkan oleh fakta ini kepada kita tentang betapa pentingnya kita mengingat asal usul kita yang sebenar, seperti yang digambarkan dalam buku Kejadian?`