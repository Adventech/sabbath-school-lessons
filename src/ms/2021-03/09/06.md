---
title:  Memelihara Hari Sabat
date:  26/08/2021
---

Tuhan memerintahkan umat-Nya untuk memelihara hari Sabat. Seiring dengan perintah jangan membunuh dan jangan mencuri adalah perintah untuk mengingat hari Sabat, walaupun Alkitab tidak memberikan perincian tentang bagaimana kita harus memeliharanya.

`Suasana seperti apakah yang kita wujudkan dan promosikan pada hari Sabat? Lihat Mazmur 92 dan Yesaya 58:13.`

Oleh kerana pemeliharaan Sabat bermaksud merayakan Penciptaan dan Pembebasan, suasana itu seharusnya suasana yang penuh kegembiraan dan keriangan dalam Tuhan dan bukan suasana yang suram.

Mengingat hari Sabat bukan bermula pada hari ketujuh. Oleh kerana Sabat pertama adalah kemuncak kepada minggu Penciptaan, jadi kita harus “mengingat hari Sabat” pada sepanjang minggu dan membuat perancangan sebelum tiba masanya agar kita dapat mengetepikan pekerjaan mingguan kita dan dengan demikian dapat “menyucikan” apabila hari Sabat itu tiba. Bersedia secara sedar pada sepanjang minggu dan terutamanya pada hari persiapan (Markus 15:42) atau Jumaat adalah kunci dan yang menambahkan kegembiraan kepada penantian untuk hari yang sangat istimewa ini.

`Apakah aspek penting dalam pemeliharaan Sabat yang diketengahkan dalam Imamat 19: 3?`

Memelihara Sabat juga bermaksud memelihara hubungan kita dengan keluarga dan sahabat handai. Tuhan menyediakan masa untuk persekutuan yang terfokus bersama dengan seluruh keluarga, dan ini termasuklah istirahat untuk hamba-hamba dan haiwan-haiwan milik keluarga (lihat Kel. 20: 8–11). Hari Sabat dan keluarga adalah seiringan.

Walaupun waktu rehat dan keluarga adalah prinsip-prinsip yang penting, pemeliharaan hari Sabat juga bermaksud turut serta dalam penyembahan Tuhan yang berfokus secara korporat, bersama keluarga gereja kita. Yesus menghadiri dan memimpin dalam kebaktian-kebaktian semasa Dia berada di bumi. (Lihat Imamat 23:3, Lukas 4:16, dan Ibrani 10:25.)

Walaupun rutin dan rentak mingguan kita mungkin terburu-buru, namun, jauh di dalam hati kita, ada kerinduan untuk istirahat Sabat yang sejati, persekutuan sejati dengan Pencipta kita. Mengingat untuk menghentikan semua urusan kita dan merancang untuk meluangkan masa dengan Tuhan dan memelihara hubungan kita, kita boleh masuk ke dalam rentak dan perhentian Sabat.

`Apa pengalaman anda sendiri berkenaan dengan hari Sabat dan berkat-berkat yang anda terima apabila memelihara hari Sabat? Dalam cara bagaimana anda boleh melakukan lebih banyak lagi untuk menjadikannya satu waktu yang suci sebagaimana ia seharusnya?`