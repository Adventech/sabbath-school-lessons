---
title:  Rentak-rentak Istirahat
date:  21/08/2021
---

### Bacaan Untuk Pelajaran Minggu Ini
Kej. 1, Kel. 20:8-11, Kel. 16:14-31, Ul. 5:12-15, Mzm. 92, Yes. 58:13.

> <p>Ayat Hafalan</p>
> “Lalu Tuhan memberkati hari ketujuh itu dan mengudskannya, kerana pada hari itulah Dia berhenti dari segala pekerjaan penciptaan yang telah dibuat-Nya itu” (Kej. 2:3, LAI).

Siapa boleh membayangkan apa aksi-aksi penciptaan itu – terang di tengah-tengah kegelapan, lautan dipenuhi dengan kehidupan, burung yang tiba-tiba terbang — sebegitu rupa? Penciptaan Adam dan Hawa yang begitu ghaib? Kita bahkan tidak dapat memahami bagaimana Tuhan melakukan semuanya itu.

Namun, setelah semua penciptaan aktif ini, Tuhan kemudiannya mengalihkan perhatian-Nya kepada sesuatu yang lain. Pada pandangan pertama, rasanya ia tidak begitu menakjubkan berbanding ikan paus yang sedang meloncat atau peragaan bulu burung-burung yang mempesonakan. Tuhan menciptakan satu hari, iaitu hari ketujuh, dan kemudian Dia menjadikannya istimewa. Bahkan sebelum pun umat manusia menjalani hidup yang penuh dengan tekanan, Tuhan telah pun menetapkan satu petanda yang menjadi satu peringatan yang hidup. Tuhan mahu hari ini menjadi satu masa bagi kita untuk berhenti dan dengan sengaja menikmati kehidupan ini — satu hari untuk melakukan atau tidak melakukan, hari untuk merayakan pemberian rumput, udara, hidupan liar, air, manusia, dan yang paling penting, Pencipta kepada semua pemberian yang baik.

Jemputan ini dilanjutkan walaupun setelah pasangan pertama itu diusir dari Eden. Tuhan mahu memastikan bahawa jemputan itu dapat bertahan dalam ujian waktu, dan kerana itu, sejak dari permulaan, Dia menganyamkannya ke dalam tenunan masa itu sendiri.

Sepanjang minggu ini, kita akan mempelajari mengenai jemputan Tuhan untuk masuk ke dalam istirahat yang dinamik, lagi dan lagi, pada setiap hari ketujuh.

_*Sila kaji pelajaran minggu ini untuk persediaan Sabat, 28 Ogos._