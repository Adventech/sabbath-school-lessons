---
title:  Satu Lagi Alasan untuk Beristirahat
date:  25/08/2021
---

Israel berkhemah di sebelah timur Jordan. Mereka telah merebut tanah raja Basyan dan dua raja orang Amori. Sekali lagi, pada saat genting ini, Musa memanggil seluruh Israel dan mengingatkan mereka bahawa perjanjian yang dibuat di Sinai bukan hanya untuk orang tua mereka tetapi juga untuk mereka. Dia kemudian mengulang (perjanjian) Hukum Sepuluh itu, sekali lagi untuk kebaikan mereka.

`Bandingkan Keluaran 20:8–11 dan Ulangan 5:12–15. Apa perbezaan dari segi cara hukum Sabat dinyatakan di dalam ayat-ayat ini?`

Dalam Keluaran 20:8, hukum itu dimulakan dengan kata “Ingatlah.” Ulangan 5:12 bermula dengan kata “Tetaplah ingat” (LAI). Kata “ingatlah” dilihat kemudian, setelah didahului oleh kata lain dalam hukum itu sendiri (Ul. 5:15). Di dalam ayat ini, mereka diberitahu untuk mengingat bahawa mereka adalah hamba-hamba. Walaupun generasi ini membesar dengan bebas, mereka juga pastinya dilahirkan dalam perhambaan jika bukan kerana penyelamatan yang ajaib itu. Hukum Sabat mengingatkan mereka bahawa Tuhan yang sama, yang aktif dalam Penciptaan, juga aktif dalam pembebasan mereka: “...engkau dibawa keluar dari sana oleh TUHAN, Tuhanmu dengan tangan yang kuat dan lengan yang teracung” (Ul. 5:15, LAI).

Kebenaran ini sesuai dengan keadaan Israel pada ketika itu, berdiri untuk kali kedua di garis sempadan Tanah Perjanjian, kira-kira empat puluh tahun setelah generasi pertama gagal dengan begitu teruk. Mereka tidak berdaya untuk menakluki negeri ini sebagaimana nenek moyang mereka yang melarikan diri dari Mesir. Mereka memerlukan Tuhan yang bertindak dengan “tangan yang kuat” dan “lengan yang teracung.”

Satu dimensi baru ditambahkan kepada Hari Sabat. Oleh kerana Tuhan adalah Tuhan pembebasan, Israel harus memelihara hari Sabat (Ul. 5:15).

Tentu saja, penciptaan tidak jauh dari hukum Sabat, bahkan dalam Ulangan 5, walaupun ada alasan tambahan untuk memeliharanya: pembebasan bangsa Israel. Dari satu segi, pembebasan Israel dari tanah Mesir adalah titik awal penciptaan baru, mirip dengan kisah Penciptaan dalam Kejadian. Israel, sebagai umat yang dibebaskan, adalah ciptaan Tuhan yang baru (lihat juga, misalnya, Yes. 43:15).

Oleh kerana Keluaran dilihat sebagai simbol pembebasan dari dosa, iaitu Penebusan, kita dapat menemukan dalam hari Sabat itu simbol Penciptaan dan Penebusan. Oleh itu, dalam cara yang sangat nyata, hari Sabat menunjukkan kita kepada Yesus, Pencipta dan Penebus kita.

`Baca Yohanes 1: 1–13. Apakah yang ayat-ayat ini ajarkan kepada kita mengenai Yesus sebagai Pencipta dan Penebus kita?`