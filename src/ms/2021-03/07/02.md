---
title:  Berhadapan Dengan Masa Lalu
date:  08/08/2021
---

Akhirnya, semua bergerak ke arah yang betul bagi Yusuf. Dia bukan sahaja dilepaskan dari penjara, tetapi dia juga dijadikan sebagai perdana menteri Mesir setelah berjaya menafsirkan mimpi Firaun (Kejadian 41). Dia berkahwin dan mendapat dua orang cahaya mata (Kej. 41:50–52). Gudang-gudang di Mesir penuh, dan kebuluran yang diramalkan itu bermula. Kemudian, pada suatu hari, saudara-saudara Yusuf muncul di Mesir.

`Baca tentang pertemuan pertama antara Yusuf dan saudara-saudaranya dalam Kejadian 42:7–20. Mengapa jalan ceritanya sengaja dirumitkan? Apa yang Yusuf cuba lakukan dalam pertemuan pertama ini?`

Yusuf mempunyai kuasa dan boleh membalas dendam terhadap saudara-saudaranya tanpa mencari alasan untuk membenarkan dirinya sendiri. Namun, gantinya membalas dendam, Yusuf mengambil berat terhadap ahli-ahli keluarga lain yang berada di rumah. Dia risau akan ayahnya. Adakah dia masih hidup, atau adakah keluarga yang bermasalah ini telah menjadi sebuah keluarga yang tidak mempunyai seorang bapa? Bagaimana dengan saudaranya Benyamin? Menjadi kegembiraan dan kegirangan ayahnya, Benjamin sekarang berada dalam posisi yang sama dengan Yusuf. Adakah saudara-saudara lelakinya itu mengalihkan rasa cemburu mereka yang berbahaya itu kepada Benyamin? Yusuf kini berada dalam kedudukan yang membolehkannya untuk menjaga anggota-anggota yang lemah dalam keluarganya ini, dan itulah yang dia telah lakukan.

Mengamalkan prinsip-prinsip alkitabiah dalam perhubungan kita tidak bermaksud bahawa kita boleh atau harus menerima penganiayaan. Masing-masing kita sangat berharga di mata Tuhan. Yesus membayar harga tertinggi di kayu salib untuk setiap kita.

`Mengapakah Yesus mengambil berat hal penganiayaan atau pengabaian terhadap orang lain secara peribadi? Baca Matius 25: 41–46.`

Kita semua telah dibeli melalui darah Yesus, dan secara sah kita semua adalah milik-Nya. Sesiapa sahaja yang melakukan penderaan, dia sebenarnya melakukan serangan ke atas harta milik Yesus.

Penderaan seksual dan keganasan fizikal dan emosi seharusnya tidak pernah menjadi sebahagian daripada dinamika keluarga. Hal ini bukan sekadar urusan keluarga secara peribadi untuk diselesaikan secara dalaman. Ia memerlukan bantuan dan campur tangan pihak luar. Sekiranya anda atau seorang daripada anggota dalam keluarga anda didera, dapatkan bantuan profesional yang telah diberi kepercayaan untuk menangani isu ini.

`Apakah beberapa prinsip alkitabiah yang perlu anda terapkan pada apa sahaja kesulitan dalam perhubungan keluarga yang anda alami sekarang?`