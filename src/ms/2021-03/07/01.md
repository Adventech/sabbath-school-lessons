---
title:  Istirahat, Perhubungan dan Kesembuhan
date:  07/08/2021
---

### Bacaan Untuk Pelajaran Minggu Ini
Kej 42:7–20, Mat.25:41–46, Kej. 42:21–24, Kej. 45:1–15, Luk. 23:34, Kej. 50:15–21.

> <p>Ayat Hafalan</p>
> “ ‘Tetapi sekarang, janganlah bersusah hati dan janganlah menyesali diri, kerana kamu menjual aku ke sini, sebab untuk memelihara kehidupanlah Tuhan menyuruh aku mendahului kamu’ ” (Kej. 45:5, LAI).

Seorang lelaki telah dituduh melakukan serangan seksual terhadap seorang wanita. Wanita itu berjaya mengenal pastinya dari barisan yang diperlihatkan oleh pihak polis. Walaupun bukti tuduhan bersalahnya dipersoalkan, wanita itu berkeras mengatakan bahawa “Johnny” adalah pihak yang bersalah.

Oleh itu, Johnny dimasukkan ke penjara, di mana dia menetap selama 14 tahun atas kejahatan yang tidak dilakukannya. Hanya apabila bukti DNA membebaskannya, wanita itu, “Joan,” menyedari kesilapan besar yang telah dilakukannya.

Dia mahu bertemu dengan Johnny setelah dia dikeluarkan dari penjara. Apa yang lelaki ini, lelaki yang telah banyak menderita, akan lakukan apabila bertemu muka dengan wanita yang telah memusnahkan hidupnya bertahun-tahun lamanya?

Wanita itu berada di sebuah ruangan, menunggu Johnny datang. Ketika Johnny tiba, mereka bertentangan mata, dan Joan menangis.

“Johnny hanya tunduk dan mengambil tangan saya, memandang saya dan berkata, ‘Saya memaafkan kamu.’ Saya sungguh tidak percaya! Berdiri di hadapan saya adalah lelaki yang saya benci dan saya hanya mahukan kematiannya. Namun, sekarang, di sini, dia memberitahu saya, orang yang telah melakukan kesalahan besar terhadapnya, yang dia memaafkan saya? Hanya pada ketika itu saya mula mengerti maksud sebenar rahmat itu. Hanya pada saat itu saya mulai sembuh dan merasakan kelegaan yang sesungguhnya.”

Pada minggu ini kita akan melihat kepada pengampunan dan apa yang ia boleh lakukan kepada jiwa manusia yang gelisah.

_*Sila kaji pelajaran minggu ini sebagai persediaan Sabat, 14 Ogos._