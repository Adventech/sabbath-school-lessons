---
title:  Menyediakan Pentas
date:  09/08/2021
---

Yusuf telah memaafkan saudara-saudaranya. Kita tidak tahu dengan tepat bila Yusuf memaafkan mereka, tetapi yang jelas, ia berlaku lama sebelum mereka muncul. Yusuf mungkin tidak akan pernah maju di Mesir jika dia tidak memaafkan kerana, kemungkinan besar, kemarahan dan kepahitan akan memakan jiwanya dan merosakkan hubungannya dengan Tuhan.

Beberapa kajian yang dilakukan ke atas mangsa-mangsa tragedi yang dilakukan oleh orang lain kepada mereka melaporkan fakta bahawa bagi mangsa yang mengalami penderitaan yang paling menyakitkan, pengampunan merupakan faktor utama yang membantu mereka mendapatkan kesembuhan dan memulakan kembali kehidupan mereka. Tanpa pengampunan, kita tetap menjadi mangsa. Pengampunan lebih berkaitan dengan diri kita sendiri daripada seseorang atau orang-orang yang telah menganiaya kita.

Walaupun Yusuf telah memaafkan saudara-saudaranya, dia tidak membiarkan hubungan keluarga itu terjalin kembali bermula dari saat dia meninggalkan mereka; iaitu di perigi kering di Dothan. Dia mahu melihat sama ada saudara-saudaranya sudah berubah.

`Apakah yang didengar oleh Yusuf? Baca Kejadian 42:21–24. Apa yang dia pelajari tentang saudara-saudaranya?`

Semua komunikasi mereka berlaku melalui seorang jurubahasa, oleh itu saudara-saudara Yusuf tidak menyedari bahawa dia dapat memahami perbualan mereka. Yusuf mendengar pengakuan saudara-saudaranya. Saudara-saudaranya itu menyangka bahawa dengan menyingkirkan Yusuf, mereka akan bebas dari laporan-laporan yang disampaikannya kepada ayah mereka. Mereka menyangka mereka tidak perlu lagi mendengar tentang mimpi-mimpinya atau melihat dia berseronok dengan posisinya sebagai anak kegemaran ayah mereka. Namun, daripada mendapat ketenteraman, mereka diganggu oleh rasa bersalah hati nurani mereka bertahun-tahun lamanya. Perbuatan mereka telah menyebabkan kegelisahan dan ketakutan terhadap pembalasan Tuhan. Yusuf benar-benar merasa kasihan di atas penderitaan mereka. Dia menangis kerana mereka.

Yusuf tahu bahawa kebuluran itu akan berlanjutan beberapa tahun lagi, dan sebab itu dia menegaskan bahawa mereka harus membawa Benyamin bersama mereka apabila mereka kembali lagi untuk membeli gandum di waktu yang lain (Kejadian 42:20). Dia juga menahan Simeon sebagai tebusan (Kejadian 42:24).

Setelah melihat bahawa Benyamin masih hidup, dia mengadakan pesta di mana dia secara terang-terangan menunjukkan sikap pilih kasih kepada Benyamin (Kejadian 43:34) untuk melihat apakah kecemburuan lama saudara-saudaranya masih ada. Saudara-saudara tidak menunjukkan tanda-tanda cemburu, tetapi Yusuf tahu betapa liciknya mereka. Mereka pernah menipu seluruh kota (Kejadian 34:13), dan dia pasti bahawa mereka juga telah berbohong kepada ayah mereka sendiri mengenai nasibnya (Kejadian 37:31–34). Jadi, dia merancang satu lagi ujian yang besar. (Lihat Kejadian 44.)

`Baca Kejadian 45:1–15. Apa yang dikatakan ini kepada kita tentang bagaimana perasaan Yusuf terhadap saudara-saudaranya dan pengampunan yang telah diberikannya kepada mereka? Apakah pelajaran yang harus kita ambil dari kisah ini untuk diri kita sendiri?`