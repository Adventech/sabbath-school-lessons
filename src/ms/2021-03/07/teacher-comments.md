---
title:  Komen Guru
date:  13/08/2021
---

#### Bahagian I: Ringkasan

Dalam pelajaran minggu ini, kita akan mempelajari tentang kuasa pengampunan. Idea pengampunan menimbulkan persoalan bagi ramai orang. Apa itu pengampunan? Sekiranya kita memaafkan seseorang yang telah menzalimi kita sebelum dia bertaubat atas kesalahan itu, adakah kita membenarkan tingkah lakunya? Sekiranya kita memaafkan seseorang, apakah itu bermaksud bahawa kita perlu menjalinkan hubungan atau memperbaiki semula hubungan akrab dengan mereka? Adakah pengampunan akan selalu membina semula sesuatu hubungan?

Kehidupan Yusuf menggambarkan kuasa pengampunan. Sepanjang hidupnya, dengan mudah dia boleh mengembangkan kemarahannya terhadap saudara-saudaranya, membenci para pedagang hamba yang menjualnya, dan berdendam terhadap Potifar. Namun, tidak ada sedikit pun dari sifat-sifat negatif ini hadir dalam kehidupan Yusuf. Dia adalah contoh rahmat pengampunan yang luar biasa.

Sepanjang pelajaran minggu ini, kita akan melihat bagaimana pengampunan membebaskan kita dari racun kepahitan. Pengampunan mengubah kita. Ia membebaskan kita dari belengu kebencian. Hati Yusuf dipenuhi dengan roh pengampunan sebelum pun saudara-saudaranya meminta pengampunan kerana dia merasakan bahawa Tuhan mempunyai tujuan yang besar untuk hidupnya. Saudara-saudaranya menderita atas rasa bersalah kerana tindakan mereka selama bertahun-tahun yang lalu. Mereka terseksa oleh ingatan mereka terhadap pandangan sayu adik mereka yang terakhir sebelum dia dibawa pergi kepada perbudakan. Sama seperti Yusuf yang perlu memaafkan, mereka juga memerlukan pengampunan. Pengampunan memudahkan penyembuhan dalam hubungan yang putus.

Kedua-dua Yesus dan Yusuf mempunyai persamaan yang ketara. Kedua-duanya dikhianati oleh orang-orang yang paling rapat dengan mereka. Kedua-duanya dihukum secara tidak adil. Kedua-duanya dihadapkan dengan tuduhan palsu dan menanggung akibatnya. Kedua-duanya memaafkan dan dimuliakan oleh Tuhan. Sewaktu tergantung di kayu salib, dengan paku terpacak menembusi tangan dan kaki-Nya, dan darah mengalir dari setiap anggota badan-Nya, Yesus berseru, “ ‘Ya Bapa, ampunilah mereka, sebab mereka tidak tahu apa yang mereka perbuat’ ” (Lukas 23:34, LAI). Kita dapat memaafkan orang lain kerana Yesus telah mengampuni kita, dan itulah tema pelajaran pada minggu ini.

#### Bahagian II: Ulasan

Pengampunan adalah sikap menunjukkan rahmat kepada orang-orang yang telah menzalimi kita. Ia tidak membenarkan tingkah laku mereka yang penuh dosa itu. Ia membebaskan mereka dari kecaman kita dan memperlakukan mereka dengan baik tidak kira apapun yang mereka telah lakukan kepada kita. Pengampunan yang sejati tidak akan menunggu sehingga orang yang telah menzalimi anda meminta anda memaafkannya. Pengampunan sejati memilih untuk memaafkan orang lain ketika mereka tidak layak mendapatkannya, kerana kasih Tuhan menjangkau kita ketika kita tidak layak mendapatkannya.

Ketika Yusuf bertemu dengan saudara-saudaranya setelah sekitar 20 tahun berpisah, sikap yang ditunjukkannya kepada mereka merupakan satu pengampunan, sebelum pun mereka memintanya. Yakub telah menghantar saudara-saudara Yusuf ke Mesir kerana kelaparan yang teruk di negeri mereka. Dia pernah mendengar bahawa terdapat bekalan makanan yang boleh didapati di Mesir. Oleh kerana Yusuf yang mengawasi bekalan makanan itu, mereka harus melaporkan kepadanya jika mahu membelinya. Memandangkan Yusuf berbicara dengan mereka melalui seorang jurubahasa, umurnya juga sudah meningkat dari hari terakhir mereka melihatnya, dan dia berpakaian seperti orang Mesir, mereka tidak mengenalinya. Namun, Yusuf segera mengenali mereka. Setelah menguji mereka dengan serangkaian pertanyaan tentang latar belakang dan keluarga mereka, dia merasakan bahawa kesedihan mereka akan masa lalu mereka adalah sungguh-sungguh.

Akhirnya, diyakinkan oleh keikhlasan mereka, Yusuf menangis dan meraung dengan keras di hadapan mereka. Kejadian 45:2 menyatakan: “Setelah itu menangislah ia keras-keras, sehingga kedengaran kepada orang Mesir dan kepada seisi istana Firaun” (LAI). Kasihnya kepada mereka mengatasi rasa benci terhadap apa yang telah mereka lakukan kepadanya beberapa dekad sebelumnya. Pengampunan ada di hatinya sepanjang masa, kerana kasih memaafkan. Setelah Yusuf mendedahkan siapa dia yang sebenar, saudara-saudaranya takut dia akan membalas dendam kerana sekarang, dia berada pada kedudukan yang cukup berkuasa. Namun, Yusuf melihat gambaran yang lebih besar. Dia memahami tujuan Tuhan yang lebih besar. Dia menjawab keprihatinan mereka dengan cara ini: “Tetapi sekarang, janganlah bersusah hati dan janganlah menyesali diri, kerana kamu menjual aku ke sini, sebab untuk memelihara kehidupanlah Tuhan menyuruh aku mendahului kamu” (Kejadian 45: 5, LAI).

Iblis berharap dapat menghancurkan tujuan Tuhan untuk hidup Yusuf, tetapi Tuhan dengan cara yang ajaib campur tangan. Walaupun melalui tindakan dosa dan khianat saudara-saudara Yusuf, Tuhan dapat memenuhi tujuan-tujuan-Nya. Setelah kematian Yakub, Yusuf meyakinkan keluarganya sekali lagi bahawa dia tidak mempunyai niat jahat terhadap mereka. “Tetapi Yusuf berkata kepada mereka: ‘Janganlah takut, sebab aku inikah pengganti Tuhan? Memang kamu telah mereka-rekakan yang jahat terhadap aku, tetapi Tuhan telah mereka-rekakannya untuk kebaikan, dengan maksud melakukan seperti yang terjadi sekarang ini, yakni memelihara hidup suatu bangsa yang besar” (Kej. 50:19, 20, LAI). Perkara luar biasa tentang rahmat Tuhan adalah bahawa di mana dosa melimpah, rahmat Tuhan lebih banyak lagi. Kejahatan mungkin melukai kita, tetapi Tuhan adalah penyembuh yang hebat. Tuhan mengikat luka kita, menyembuhkan hati kita, dan memulihkan imejNya dalam diri kita. Iblis tidak dapat menghancurkan tujuan Tuhan untuk kehidupan yang dikuduskan untukNya.

Bagaimanapun, ini tidak membenarkan sama sekali tingkah laku yang menganiaya. Perbuatan mendera sangat dahsyat di mata Tuhan. Anda tentu ingat dalam Matius 25: 40–45, Yesus berbicara tentang orang-orang yang diketepikan, yang kurang bernasib baik, dan yang miskin. Penganiayaan salah satu anak Tuhan adalah penderaan terhadap Kristus. Oleh itu, Yesus berkata, “ ‘Sesungguhnya segala sesuatu yang kamu lakukan untuk salah seorang dari saudara-Ku yang paling hina ini, kamu telah melakukannya untuk Aku’ ” (Mat. 25:40, LAI). Ketidakmampuan untuk memaafkan mereka yang telah menzalimi kita membatasi kemampuan Tuhan untuk menyembuhkan kita. Sekiranya Yusuf tidak mengampunkan saudara-saudaranya, roh kepahitan akan terus terjalin dalam hubungannya dengan orang lain dan menjauhkannya dari memenuhi tujuan Tuhan untuk hidupnya. Anda akan mengingati pertanyaan yang diajukan kepada Petrus kepada Yesus: “Tuhan, sampai berapa kali aku harus mengampuni saudaraku jika dia berbuat dosa terhadap aku? Sampai tujuh kali?” (Matius 18:21, LAI).

Satu sekolah pemikiran rabbi mengajarkan bahawa anda harus berbelas kasihan dan memaafkan sebanyak enam kali. Selepas kesalahan keenam, keadilan akan dilaksanakan. Berfikiran bahawa dia akan menyenangkan Tuannya, Petrus bertanya apakah memaafkan seseorang sehingga tujuh kali sudah cukup. Memberikan jawapan muktamad, Yesus berkata, “ ‘Aku berkata kepadamu: Bukan sampai tujuh kali melainkan sampai tujuh puluh kali tujuh kali’ ” (Mat. 18:22, LAI). Tujuh puluh kali tujuh adalah 490 kali. Apa yang Yesus katakan di sini adalah: Saya bersabar dengan Israel walaupun dalam kemurtadan dan pemberontakan mereka selama 490 tahun. Petrus, belas kasihan saya tidak terbatas. Pengampunan saya sentiasa ada. Kasihku tidak akan pernah habis.

**Mengampuni Kerana Kita Diampuni**

Efesus 4:32 adalah dasar kepada semua pengampunan yang sejati: “ ‘Tetapi hendaklah kamu ramah seorang terhadap yang lain, penuh kasih mesra dan saling mengampuni, sebagaimana Tuhan di dalam Krisus telah mengampuni kamu’ ” (LAI). Kita memaafkan orang lain kerana Kristus telah mengampuni kita. Pengampunan-Nya adalah asas dari semua pengampunan kita. Ingatlah doa-Nya di bukit Golgotha: “ ‘Ya Bapa, ampunilah mereka, sebab mereka tidak tahu apa yang mereka perbuat’ ” (Lukas 23:34, LAI). Sekiranya Kristus boleh mengampuni musuh-musuh-Nya ketika mereka tidak layak mendapatkannya, kita juga boleh memaafkan orang lain ketika mereka tidak layak mendapatkannya. Sekiranya Dia dapat mengampuni orang-orang yang menyebabkan kesakitan yang begitu besar kepada-Nya, kita juga dapat mengampuni orang-orang yang membawa kesakitan kepada kita dengan rahmat-Nya.

Berikut adalah tiga kisah pengampunan kehidupan nyata yang indah:

**Mengampunkan Anak Adventist yang Hilang**

Kisah pertama adalah mengenai sebuah keluarga Adventist yang aktif di gereja dan cukup dikenali di dalam komuniti. Anak perempuan mereka meninggalkan rumah kerana menganggap agama itu membosankan. Untuk memenuhi kehausannya akan keseronokan, dia berpesta dengan teman lelakinya, menjadi ketagih dengan rokok, minum dengan banyak, dan menghabiskan banyak waktunya di kelab malam di bandar-bandar. Tidak dapat mengisi kekosongan di dalam hatinya, dia akhirnya sedar. Dia memanggil ibu bapanya. “Ibu dan ayah, saya mahu pulang.” Dia telah memalukan mereka. Mungkinkah mereka akan menerimanya, memaafkannya, menyambutnya kembali? Dalam cahaya kayu salib, mereka menyambutnya pulang. Kini, dia bertumbuh dalam rahmat.

Dia anak lelaki kepada seorang pendeta tetapi terlihbat dalam penggunaan dadah sejak usia remaja. Akhirnya dia berhenti bersekolah dan hidup terumbang-ambing tanpa tujuan. Ibu bapanya tidak pernah berhenti berdoa untuknya, mengasihinya, memaafkannya, dan dalam cahaya kayu Salib, mereka menyambutnya pulang. Pada hari ini, dia merupakan seorang pendeta.

Dia seorang gadis muda yang mengalami kejatuhan moral sewaktu menghadari perkhemahan hujung minggu untuk orang-orang muda. Dia merasa bersalah dan malu. Adakah dia akan diasingkan atau diampuni? Pemimpin gereja menyambutnya dalam kasih penuh pengampunan. Pengampunan selalunya, walaupun bukan tiap kali, memulihkan perhubungan. Namun, adakalanya hubungan itu begitu hancur sehingga walaupun pengampunan adalah penyembuhan bagi orang yang telah terluka, ia tidak dapat memulihkan hubungan tersebut.

**Pengampunan adalah Asas dalam Semua Hubungan Manusia.**

Pengampunan adalah sifat Kristus yang berasal dari Kalvari dan merupakan asas dalam semua hubungan kita. Ia adalah asas kepada hubungan positif antara suami dan isteri, ibu bapa dan anak-anak, anggota-anggota gereja dan rakan-rakan sekerja. Sekiranya anda tidak dapat memaafkan, anda akan mengalami konflik berterusan dalam hubungan sesama manusia kerana, suatu hari nanti, seseorang akan menyinggung perasaan anda. Sekiranya anda menyimpan dendam, jika anda membenci, jika anda mempunyai kepahitan, hubungan anda akan menjadi basi. Orang yang membenci dan tidak mahu memaafkan, memuntahkan racun berbisanya kepada orang-orang di sekitar mereka. Orang yang mengampuni, yang juga telah diampuni, merupakan pengaruh yang positif ke mana sahaja mereka pergi. Suasana di sekeliling mereka mewujudkan kedamaian, sehingga orang akan merasa damai dari kehadiran mereka. Mereka telah mengalami kasih di kayu Salib sehingga mereka dapat mengasihi orang-orang di sekeliling mereka.

Pengampunan mengalir dari gunung Kalvari pada hari Jumaat Yesus tergantung di salib, menunggu saat untuk mati. Ada belas kasihan di kayu Salib. Ada rahmat di Golgotha. Di kayu Salib, pengampunan menang ke atas ketakutan, cinta menang ke atas kebencian, perdamaian menang ke atas kebencian, dan rahmat mengalahkan rasa bersalah.

#### Bahagian III: Penerapan Hidup

Ada dua jenis rasa bersalah: kesalahan moral dan kesalahan psikologi. Kesalahan moral adalah perasaan bersalah yang kita alami kerana kita berdosa terhadap Tuhan dan menyakiti orang lain. Apabila kita mengakui dosa kita kepada Tuhan, kita diampuni. Firman-Nya menyatakan, “Jika kita mengaku dosa kita, maka Dia adalah setia dan adil, sehingga Dia akan mengampuni segala dosa kita dan menyucikan kita dari segala kejahatan” (1 Yohanes 1: 9, LAI). Pengampunan menjadi milik kita serta-merta saat kita mengakui dosa kita. Pengampunan ditulis di sebelah nama kita dalam buku catatan abadi syurga. Mengapa kadangkala kita merasa bersalah setelah kita mengakui dosa kita? Satu sebab, tentu saja, adalah bahawa Syaitan tidak mahu kita mengalami kegembiraan oleh pengampunan.

Tetapi ada satu sebab lain. Kesalahan moral kita hilang ketika kita mengakui dosa kita, tetapi kesalahan psikologi mungkin tetap ada. Rasul Paulus berdoa untuk hati nurani “yang murni di hadapan Tuhan dan manusia” (Kisah 24:16, LAI). Ketika Tuhan mengampuni kita dan kita mengalami rahmat-Nya, kita rindu untuk melakukan segala yang mungkin, jika mungkin, untuk memulihkan hubungan-hubungan yang terputus. Kadangkala ini bermaksud bahawa kita perlu menjangkau mereka yang telah kita sakiti dan memohon pengampunan dari mereka. Ini mungkin bermaksud membuat panggilan telefon, menulis surat, atau mengirimkan SMS untuk memulakan perbualan.

Adakah anda telah menyinggung seseorang baru-baru ini? Apakah ada hubungan yang putus perlu dipulihkan? Apakah ada seseorang yang telah menyakiti anda yang perlu anda maafkan? Sekiranya anda telah menyinggung perasaan atau menyakiti seseorang, mengapa tidak meminta Tuhan untuk membantu anda mengetahui bagaimana memperbaiki hubungan itu? Berdoalah untuk melakukan sesuatu yang sangat spesifik untuk memulihkan hubungan itu. Sekiranya seseorang telah menyakiti anda dengan amat mendalam, mohonlah dari Tuhan untuk memberikan anda rahmat untuk memaafkan orang itu. Sama ada anda perlu meminta pengampunan atau anda yang perlu mengampunkan, anda akan mendapati bahawa rahmat Tuhan mencukupi untuk anda.