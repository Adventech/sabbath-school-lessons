---
title:  Mencabut Kegelisahan
date:  15/07/2021
---

`Baca Yohanes 14:1-6. Di tengah-tengah kegelisahan kita sendiri, apa yang boleh kita lakukan agar hati kita tidak merasa susah? Apa kunci untuk mengatasi perpecahan, sikap mementingkan diri sendiri, cita-cita, kemunafikan, dan benar-benar mencari istirahat?`

Mengatasi kegelisahan selalu bermula dengan Yesus. Dia adalah jalan, kebenaran, dan kehidupan. Dia tahu arah yang benar ketika kita mengembara tanpa tujuan di padang belantara dunia kita yang dibanjiri dengan media; oleh kerana Pemberi Hukum itu adalah jelmaan kebenaran itu sendiri, dan Roh-Nya akan membimbing kita ke dalam semua kebenaran (Yohanes 16:13). Ketika kita terluka, letih, lelah, sakit, dan berputus asa, Dialah kehidupan – dan bukan sekadar kehidupan yang biasa-biasa. Malah, Dia telah menjanjikan kita dengan kehidupan segala kelimpahan (Yohanes 10:10). Ini merangkumi rumah abadi dan kehidupan kekal kita, dan juga kualiti hidup yang berbeza di dunia ini. Pencipta pasti mampu memberi dengan berlimpah dan lebih dari yang kita fikirkan, bahkan sekarang ini pun.

“Janganlah gelisah hatimu” adalah satu jemputan untuk hidup dengan penuh pengharapan. Ketika kita merasa rendah, Dia mampu meletakkan kita di tempat yang tinggi. Ketika kita bergelut dengan kegelapan dan dosa, Dialah yang Satu yang bukan hanya memulakan pekerjaan yang baik di dalam kita tetapi akan meneruskannya sehingga selesai. (Flp. 1:6).

Tidak kira betapa buruknya keadaan di sini (dan ya, sememangnya ia boleh menjadi buruk) lihatlah janji yang telah diberikan kepada kita dalam Yesus. Dia sedang menyediakan “tempat” untuk kita, tempat di mana keperitan, kegelisahan, dan penderitaan kita akan dihapuskan selama-lamanya. Itulah pengharapan yang telah diberikan kepada kita dalam Kristus Yesus, dan ia diberikan kepada kita semua, tidak kira siapa pun kita, tidak kira apa pun latar belakang kita, tidak kira betapa pun suramnya kehidupan kita selama ini.

Kuncinya, bagaimanapun, adalah untuk kita datang kepada Tuhan dalam kelemahan kita, kesakitan kita, keperitan kita, dan dalam keadaan kita yang jatuh, mengetahui bahawa Dia menerima kita walaupun demikian keadaan kita. Itulah kasih karunia, dan menjadi sebab mengapa kita harus percaya bahawa ia telah pun diberikan jika kita mencarinya dalam iman.

`Baca Yeremia 3:22. Apa yang Tuhan minta kita lakukan, dan apa yang akan Dia lakukan sebagai respon kepada kita?`

`Fikirkan tentang kata-kata Yesus: “ ‘Aku akan datang kembali dan membawa kamu ke tempat-Ku, supaya di tempat di mana Aku berada, kamu pun berada’ ” (Yohanes 14: 3, LAI). Apa yang sepatutnya diceritakan ayat ini kepada kita tentang betapa pentingnya janji Kedatangan Kedua? Terutama bagi kita sebagai Adventist (dengan pemahaman kita tentang kematian), mengapa janji Kedatangan Kedua sangat berharga?`