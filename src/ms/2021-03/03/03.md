---
title:  Mementingkan Diri
date:  12/07/2021
---

Seperti perihal pokok Aspen, dan sistem bawah tanahnya yang lebih besar, sikap mementingkan diri adalah sebahagian daripada sistem bawah tanah yang besar, yang disebut “dosa,” yang membuat kita tidak dapat menemukan istirahat sejati dalam Yesus. Dari antara semua ekspresi dosa dalam hidup kita, sikap mementingkan diri sendiri adalah yang paling mudah diungkapkan, bukan? Bagi kebanyakan kita, mementingkan diri sendiri adalah sewajar seperti bernafas.

`Baca Lukas 12:13–21. Huraikan masalah yang ditekankan dalam perumpamaan Yesus. Apakah merancang masa depan mementingkan diri sendiri dan memperlihatkan sikap tidak mengendahkan kerajaan Tuhan? Sekiranya tidak, atau jika tidak semestinya, maka apa yang Yesus cuba peringatkan kita?`

Perumpamaan ini hanya terdapat dalam Injil Lukas dan diceritakan sebagai respon kepada pertanyaan dari seseorang yang tidak dikenalpasti dari kalangan pendengar. Apabila ditanya berkenaan dengan soal harta pusaka, Yesus merespon dengan menolak peranan perantara di antara saudara lelaki. Sebagai gantinya, Dia memilih untuk mencari masalah mendasar yang lebih besar iaitu sikap mementingkan diri sendiri. Dia menggali lebih dalam untuk menunjukkan himpunan besar akar di sebalik tindakan peribadi kita.

`Fikirkan tentang ekspresi mementingkan diri dalam hidup anda. Bagaimana sikap mementingkan diri mempengaruhi hubungan kita dengan Tuhan, dengan pasangan dan keluarga kita, dengan keluarga gereja kita, dengan jiran dan rakan sekerja kita di tempat kerja? Apakah kunci yang terdapat dalam Filipi 2: 5–8?`

Memusatkan perhatiannya hanya pada keperluan dan cita-cita sendiri, orang kaya muda yang tidak diketahui namanya dalam perumpamaan Yesus itu lupa untuk mempertimbangkan realiti syurgawi yang tidak kelihatan. Lebih besar, lebih baik, dan lebih banyak bukanlah prinsip-prinsip dasar kerajaan Tuhan. Paulus memperlihatkan sekilas pandang kepada kita apa yang menjadi motivasi Yesus ketika Dia memutuskan untuk menjadi Pengganti kita.

Filipi 2:5–8 menerangkan pola sikap tidak mementingkan diri, kerendahan hati, dan kasih. Sekiranya kasih kepada Tuhan dan orang lain tidak mendorong pilihan dan keutamaan kita, maka kita akan terus membina lebih banyak gudang untuk diri kita sendiri di dunia ini dan menyimpan hanya sedikit harta di syurga (Mat. 6:20).

`Mengapakah begitu mudah untuk terjebak dalam keinginan untuk memiliki kekayaan dan harta benda? Walaupun kita semua memerlukan sejumlah wang untuk membiayai hidup kita, mengapakah, tidak kira berapa banyak pun yang kita miliki, kita masih menginginkan lebih banyak lagi?`