---
title:  Cita-cita
date:  13/07/2021
---

Mempelajari minggu terakhir pelayanan Yesus di bumi sebelum penyaliban-Nya selalu menjadi sumber dorongan dan inspirasi. Ia juga memberikan gambaran bagaimana kegelisahan dan cita-cita mendorong orang untuk melakukan dan mengatakan perkara-perkara yang tidak diingini.

`Baca Lukas 22:14–30 dan fikirkan tentang perasaan Yesus ketika Dia mendengar murid-murid-Nya berdebat sewaktu perjamuan malam mengenai siapa di antara mereka yang harus dianggap terbesar (Lukas 22:24). Mengapakah fikiran para murid terpesong dari peristiwa penting ini dan memusatkan perhatian pada kehebatan manusia?`

Kita jarang berbincang dengan orang lain tentang siapa yang terbesar di gereja, keluarga, atau di tempat kerja kita. Kita mungkin selalu memikirkannya, tetapi adakah sesiapa yang mahu berbicara tentangnya secara terbuka?

Ini bukan kali pertama persoalan ini diajukan dalam komuniti pengikut-pengikut Yesus. Matius 18:1 mencatatkan mengenai murid-murid Yesus yang mengutarakan soalan ini kepada Yesus dan menyampaikannya dalam bentuk yang lebih abstrak: “‘Siapakah yang terbesar dalam Kerajaan Syurga?”’(LAI). Jawapan Yesus disertai dengan pengajaran penting. Setelah memanggil seorang anak kecil, Yesus menempatkan dia di tengah-tengah mereka. Mata mereka terbuka luas; kening mereka terangkat. Tindakan Yesus memerlukan penerangan, dan dalam Matius 18:3 Tuan itu memberi jawapan: “ ‘Aku berkata kepadamu, sesungguhnya jika kamu tidak bertaubat dan menjadi seperti anak kecil ini, kamu tidak akan masuk ke dalam Syurga’ ” (LAI).

Pertaubatan merupakan asas kepada istirehat yang sejati dalam Yesus. Kita menyedari bahawa kita memerlukan pertolongan dari luar. Kita tiba-tiba menyedari bahawa kita tidak boleh bergantung hanya pada diri kita sendiri tetapi perlu bersandar pada Yesus. Kita mengalami perubahan nilai dan cita-cita. Yesus memberitahu murid-murid-Nya: Percayalah dan bersandarlah kepada-Ku seperti anak ini. Kebesaran sejati adalah melepaskan hak-hak anda dan merangkul nilai-nilai kerajaan syurga.

Sayangnya, murid-murid nampaknya belum mengerti pelajaran ini pada waktu Yesus makan bersama mereka pada malam yang terakhir. Pertengkaran dan perkelahian sesama mereka merosakkan suasana persekutuan sempurna yang tidak pernah akan berulang lagi.

Semua ini terjadi walaupun bertahun-tahun lamanya mereka bersama Yesus, melayani bersama Yesus, dan mendengar dan belajar di kaki-Nya? Sungguh satu contoh yang menyedihkan tentang betapa rosaknya hati manusia! Akan tetapi, di sisi yang lebih positif, fikirkan tentang realiti rahmat Tuhan yang selalu ada, bahawa walaupun perdebatan menyedihkan ini terjadi di antara pengikut-pengikut-Nya, Yesus tidak berputus asa terhadap mereka.

`Mengapa kita harus memusatkan perhatian kita kepada Yesus di kayu salib sebagai ubat yang mujarab terhadap keinginan untuk meninggikan diri, yang sememangnya sebagai manusia yang jatuh, kita semua boleh menjadi mangsa kepada keinginan ini?`