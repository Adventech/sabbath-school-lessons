---
title:  Yesus Membawa Perpecahan
date:  11/07/2021
---

Sangat sedikit orang yang menyukai kekacauan. Kita merindukan keharmonian dan kedamaian. Kita malah mengajarkan seminar-seminar tentang bagaimana membawa kedamaian dan penyelesaian konflik dalam gereja-gereja mahu pun institusi-institusi kita.

`Baca Matius 10:34–39. Apa maksud Yesus ketika Dia mengatakan bahawa Dia bukan datang untuk membawa kedamaian melainkan membawa pedang? Apa maksudnya, memandangkan Yesus adalah “Putera Damai” (Yes. 9:6)?`

Pernyataan Yesus dalam Matius 10: 34–39 sangat berlawanan dengan apa yang diharapkan. Juruselamat itu, datang sebagai bayi yang tidak berdaya, bukan sebagai raja berkuasa yang dikelilingi oleh pengawal-pengawal elit, yang mengkhotbahkan tentang kasih terhadap jiran dan musuh, sekarang memberitahu murid-murid-Nya bahawa Dia membawa perpecahan dan pergelutan. Murid-murid-Nya dan para pendengar-Nya mungkin tertanya-tanya, seperti kita juga yang tertanya-tanya: Bagaimana ini boleh terjadi?

Matius 10:35–39 adalah tentang ketaatan dan kesetiaan. Memetik Mikha 7: 6, Yesus mencabar hadirin-Nya membuat pilihan-pilihan untuk keabadian. Seorang anak lelaki harus mengasihi dan menghormati ibu bapanya. Itulah syarat hukum yang diterima Musa di atas gunung. Itulah sebahagian daripada kaedah operasi yang dikehendaki Tuhan; namun, jika kasih itu mendahului komitmen para pendengar itu kepada Yesus, tentu sekali ia memerlukan keputusan yang sukar. Seorang bapa dan seorang ibu harus mengasihi dan menjaga anak-anak mereka. Namun, jika kasih itu melebihi komitmen mereka terhadap Yesus, ia memerlukan keputusan yang sukar. Hal yang terutama harus didahulukan, Yesus mengingatkan dalam petikan ini.

Yesus menyatakan pilihan ini dengan merumuskan tiga ayat, masing-masing menggunakan istilah layak. Kelayakan tidak berlandaskan standard moral yang tinggi atau bahkan kemampuan mengalahkan dosa. Kelayakan didasarkan pada perhubungan seseorang dengan Yesus. Kita layak apabila kita memilih Dia di atas segalanya — termasuk ibu, ayah, atau anak-anak. Kita memilih penderitaan salib dan mengikut Yesus.

“Saya tidak mempunyai keinginan yang lebih tinggi selain daripada melihat anak muda kita disemai dengan semangat agama suci yang akan memimpin mereka untuk memikul salib dan mengikuti Yesus. Keluarlah, murid-murid muda Kristus, yang dikendalikan oleh prinsip, yang memakai jubah kesucian dan kebenaran. Juruselamatmu akan membimbing anda ke posisi yang paling sesuai dengan talenta-talenta anda dan di mana anda paling diperlukan.”—Ellen G. White, Testimonies for the Church, jil. 5, ms. 87.

`Kadangkala kita terpaksa memikul salib bukan atas pilihan kita sendiri, dan kadangkala kita dengan sukarela memikul salib itu. Apa pun ia, apakah kunci untuk tetap boleh bertahan memikul salib itu dengan setia?`