---
title:  Melayani Orang Lain Memberikan Hormat kepada Sabat Tuhan
date:  01/09/2021
---

Dalam dunia Perjanjian Baru, para pemimpin agama memelihara Hari Sabat dengan begitu ketat sekali. Terdapat banyak larangan dan peraturan yang dibentuk untuk membantu dalam menyucikan Hari Sabat.

Ini termasuklah larangan untuk mengikat atau melepaskan ikatan pada apa-apa sahaja, memisahkan dua utas benang, memadamkan api, memindahkan sesuatu objek dari kawasan persendirian ke kawasan awam, atau mengangkut sesuatu melebihi jarak tertentu di kawasan awam.

`Apakah tuduhan yang dilemparkan kepada Yesus dalam Yohanes 5: 7–16?`

Mengabaikan sepenuhnya keajaiban luar biasa yang Yesus telah lakukan dan pembebasan dari penyakit yang diberikanNya kepada orang ini, para pemimpin agama begitu terganggu ketika lelaki yang disembuhkan itu mengangkat tempat tidurnya di tempat awam pada hari Sabat. Daripada melihat bagaimana “ ‘Tuhan atas hari Sabat’ ” (Markus 2:28, LAI) memanfaatkan hari istimewa ini, para pemimpin itu berkeras untuk memelihara peraturan dan undang-undang mereka sendiri. Kita perlu berhati-hati supaya dalam cara kita sendiri dan dalam konteks kita sendiri, kita tidak melakukan kesalahan yang serupa.

`Bagaimanakah Yesaya 58: 12–14 menguraikan agenda Tuhan untuk pemeliharaan Sabat?`

Tuhan tidak menginginkan penyembahan kosong atau ketakwaan yang senyap. Dia ingin melihat umat-Nya bergaul dengan orang lain, terutama yang tertindas dan terpinggir.

Yesaya menerangkan hal ini dengan jelas dalam Yesaya 58:13, 14: “ ‘Apabila engkau tidak menginjak-nginjak hukum Sabat dan tidak melakukan urusanmu pada hari kudus-Ku; apabila engkau menyebutkan hari Sabat “hari kenikmatan”, dan hari kudus Tuhan “hari yang mulia”; maka engkau menghormatinya dengan tidak menjalankan segala acaramu dan dengan tidak mengurus urusanmu atau berkata omong kosong, maka engkau akan bersenang-senang kerana Tuhan, dan Aku akan membuat engkau melintasi puncak bukit-bukit di bumi dengan kendaraan kemenangan; Aku akan memberi makan engkau dari milik pusaka Yakub, bapa leluhurmu, sebab mulut Tuhanlah yang mengatakannya’ ” (LAI).

Mengejar “kenikmatan” kita (Yes. 58:13, NKJV, atau “urusanmu,” seperti yang diterjemahkan oleh LAI di sini) adalah sama dengan “menginjak-injak hari Sabat” (LAI). Agenda-agenda manusia bukan sebahagian daripada ideal Sabat Tuhan. Sebaliknya, kita dipelawa untuk memperhatikan mereka yang bergelut, yang ditawan, yang lapar dan telanjang, da berjalan dalam kegelapan dan yang namanya tidak diingat oleh sesiapa pun. Lebih daripada hari-hari lain dalam seminggu itu, Sabat harus mengeluarkan kita dari diri kita sendiri dan sikap mementingkan diri sendiri, dan membuatkan kita berfikir lebih banyak tentang orang lain dan keperluan-keperluan orang lain lebih daripada hanya memikirkan tentang diri kita sendiri dan keperluan-keperluan kita.