---
title:  Komen Guru
date:  03/09/2021
---

#### Bahagian I: Ringkasan

Pernahkah anda kehilangan sesuatu, tetapi ia berada di depan mata dan anda tidak melihatnya? Katakan anda kehilangan kunci kereta anda. Anda mencari di seluruh ruangan tetapi tidak menjumpainya. Tiba-tiba anda teringat. Anda telah menyimpannya dalam poket jaket anda yang tergantung di almari atau dalam beg tangan anda yang terletak di atas kerusi di dapur.

Tuhan telah memberi kita kurnia untuk mengingati. Bagaimana jika kita tidak mempunyai hadiah itu? Bagaimana jika satu-satunya perkara yang kita tahu adalah saat sekarang ini? Hidup akan menjadi sangat rumit. Dalam pelajaran minggu ini, kita akan kembali kepada topik hari Sabat dan melihatnya dari perspektif yang berbeza. Anda akan ingat bahawa perintah keempat dimulai dengan kata “ingatlah.” Tidak ada perintah lain yang bermula dengan kata itu. Mengingati mengandaikan bahawa anda telah mengetahui sesuatu sebelum ini. Perintah Sabat adalah peringatan abadi kepada seluruh dunia akan kuasa kreatif Tuhan. Di mana sahaja kita berada di dunia, sama ada kita mengetahui tentangnya atau tidak, hari Sabat tetap datang kepada semua umat manusia dan memberikan berkatnya pada tiap hari ketujuh.

Dalam seluruh Kitab Suci, Sabat mengingatkan kita bahawa Kristus menciptakan kita, menebus kita, menyelamatkan kita, menciptakan kita kembali, dan akan datang lagi untuk kita. Pelajaran kita pada minggu ini menggarisbawahi fakta bahawa dalam rencana abadi Tuhan, Sabat adalah hari keberkatan, kegembiraan, penyembahan, dan pelayanan. Teristimewanya pada hari Sabat, ketika kita meluangkan waktu yang panjang di hadirat-Nya, mengambil bahagian dalam persekutuan ibadah, dan mencari-Nya sekali lagi, Dia akan menciptakan kita semula menurut gambar-Nya.

#### Bahagian II: Ulasan

Pada tahun 2008, terdapat sebuah artikel menarik yang diterbitkan, berjudul, “Neurotheology: Are We Hardwired for God?” (Neurotheology: Adakah Kita Telah Direka-cipta untuk Tuhan?) Artikel itu memetik Dean Hamer, seorang Ph.D. ahli genetik tingkah laku. Penulis artikel ini, René J. Muller, Ph.D., menyatakan, “Pada tahun 2004 Hamer menerbitkan The God Gene: How Faith Is Hardwired into Our Genes, yang ditonjolkan sebagai muka depan majalah Time, berkaitan dengan neurotheology. Hamer menjelaskan bahawa dia telah mendekati karyanya dengan peralatan alamiah sains: “Tugas pertama bagi setiap saintis yang berusaha menghubungkan genetik dengan kerohanian adalah untuk menunjukkan bahawa kerohanian dapat didefinisikan dan diukur.’ ” “Tulisan Hamer bukan tentang membuktikan kewujudan Tuhan, yang merupakan domain agama, tetapi tentang menunjukkan bahawa kerohanian adalah fenomena sebenar yang dapat dijelaskan dan diukur. . . . Agama, menurutnya, berakar pada pengasuhan dan kerohanian secara alamiah.” -- “Neurotheology: Are We Hardwired for God? “Psychiatric Times, 1 Mei, 2008, http://psychiatrictimes.com/view/ neurotheology-are-we-hardwired-god. Hamer bergabung dengan sekumpulan saintis yang percaya bahawa kita “telah direkacipta untuk Tuhan,” yang semakin bertambah bilangannya.

Dalam Kejadian 1:26, naratif alkitabiah menceritakan tentang penciptaan manusia. “Berfirmanlah Tuhan: ‘Baiklah Kita menjadikan manusia menurut gambar dan rupa Kita’ ” (LAI). Kejadian 1:27 melanjutkan: “Maka Tuhan menciptakan manusia itu menurut gambar-Nya, menurut Tuhan diciptakan-Nya dia; laki-laki dan perempuan dicipta-Nya mereka” (LAI).

Apa maksudnya bahawa manusia diciptakan menurut gambar Tuhan? Sudah tentu, ia membawa makna lebih dari sekadar keserupaan secara fizikal. Baik haiwan dan manusia melahirkan keturunan. Gambaran Tuhan berkaitan dengan keseluruhan siapa kita secara fizikal, mental, emosi, dan rohani. Kita diberi hati nurani, akal, dan pertimbangan untuk membuat keputusan moral dan etika. Tetapi yang terpenting, ditulis dalam kod genetik kita, dalam DNA kita, pada tahap paling dalam, kita adalah makhluk yang menyembah. Hari Sabat mengisi kekosongan yang menyakitkan dalam hati kita untuk berhubung kembali dengan Pencipta kita. Hari Sabat bukanlah syarat legalistik atau institusi Yahudi yang eksklusif. Sabat adalah perayaan untuk hidup yang telah diberikan oleh Kristus kepada kita. Ia adalah peringatan untuk memelihara persekitaran di sekeliling kita, yang menjadi objek penjagaan Pencipta kita.

**Sabat dan Alam Sekitar**

Ketika Tuhan menempatkan Adam dan Hawa di Taman, Dia memerintahkan mereka untuk “mengusahakan dan memelihara” taman itu (Kejadian 2:15, LAI). Adam juga diberi hak istimewa untuk menamakan semua binatang (Kejadian 2:19, 20). Ibu bapa pertama kita sangat dekat dengan alam di taman tempat tinggal mereka dan diperintahkan oleh Tuhan untuk menjaga persekitaran semula jadi mereka. Sabat adalah peringatan mingguan kepada kedua-dua hubungan mereka dengan Tuhan dan hubungan dengan alam sekitar mereka. Menyembah Pencipta itu termasuklah memelihara ciptaan-Nya. Sekarang ini, pencemaran dari perindustrian merosakkan planet kita. “Pencemaran beracun mempengaruhi lebih dari 200 juta orang di seluruh dunia, menurut Pure Earth, sebuah organisasi alam sekitar tidak berasaskan keuntungan.... Orang Amerika menghasilkan 30 bilion cawan pakai buang, 220 juta tayar, dan 1.8 bilion lampin pakai buang setiap tahun, menurut Green Schools Alliance. . . . Pencemaran di China boleh mengubah corak cuaca di Amerika Syarikat. Hanya lima hari yang diperlukan oleh arus udara yang kuat untuk membawa pencemaran udara yang berat dari China ke Amerika Syarikat, di mana ia akan menghentikan awan daripada menghasilkan hujan dan salji. Kira-kira 7 juta kematian pramatang setiap tahun dikaitkan dengan pencemaran udara, menurut WHO. Itu adalah satu daripada lapan kematian di seluruh dunia.”-- Alina Bradford, “Pollution Facts and types of Pollution,” Live Science, 28 Febuari 2018, http://livescience.com/22728-pollution-facts.html. Sabat adalah panggilan penting untuk menjaga ciptaan Tuhan.

**Hari Sabat dan Pembebasan**

Ketika Musa mengulang semula perintah Sabat kepada generasi baru yang hampir bersedia untuk memasuki Tanah Perjanjian, dia memulakan, “Tetaplah ingat dan kuduskanlah hari Sabat” dan diakhiri dengan “haruslah kau ingat, bahawa engkau pun dahulu budak di tanah Mesir dan engkau dibawa keluar dari sana oleh Tuhan, TUHANmu dengan tangan yang kuat dan lengan yang teracung; itulah sebabnya Tuhan, TUHAN mu, memerintahkan engkau merayakan hari Sabat” (Ul. 5:12, 15, LAI). Sabat adalah tanda pembebasan. Bani Israel ditahan selama bertahun-tahun di Mesir. Dengan penuh keajaiban, Tuhan membebaskan mereka. Mereka tidak menyelamatkan diri mereka sendiri. Tuhan yang membebaskan mereka dengan “tangan-Nya yang kuat.” Hari Sabat adalah peringatan akan kuasa Tuhan yang membebaskan kita dari apa jua keadaan.

Pada Penciptaan, Tuhan berfirman, dan dunia kita wujud. Firman Tuhan adalah perkataan yang sangat berkuasa, kreatif dan mengubah hidup. Sabat adalah peringatan mingguan bahawa tidak ada yang mustahil bagi Tuhan. Jika Dia menciptakan dunia melalui firman-Nya, Dia juga boleh mencipta semula hati kita. Jika Dia boleh mengeluarkan cahaya dari kegelapan, Dia juga boleh menerangi fikiran kita yang gelap. Sekiranya Dia berbicara dan pohon buah-buahan muncul dengan buah-buahnya yang enak dan sedap, Dia juga boleh menghasilkan buah Roh dalam kehidupan kita. Jika Dia boleh memberikan nafas kehidupan kepada Adam, Dia juga dapat memberikan nafas baru ke dalam kehidupan kita. Roma 6: 1–7 berbicara tentang kehidupan baru yang Kristus berikan kepada kita apabila kita secara sukarela mati dari kehidupan lama kita seperti yang diungkapkan dalam upacara pembaptisan. Terdapat hubungan langsung antara kehidupan asal yang diciptakan Tuhan di Eden dan kehidupan baru yang berlaku apabila Tuhan menciptakan semula hati kita. Pada mulanya, Tuhan menciptakan kehidupan, dan sekali lagi Dia menjadikan hidup kita baru. Sabat adalah simbol Penciptaan dan ciptaan Tuhan yang baru.

Sabat Sebagai Simbol yang Menyegarkan dan Berkat

Tuhan merekacipta hari Sabat untuk segenap umat manusia. Berkatnya yang menyegarkan, menurut Kitab Suci, adalah untuk kita setiap kita (Kel. 23:12). Berkat Sabat bukan hanya untuk orang Yahudi. Menurut Perjanjian Lama, Sabat adalah untuk setiap orang. Sabat bukan hanya hari penyembahan, tetapi juga hari untuk memberkati orang lain. Yesus melakukan lebih banyak mukjizat penyembuhan pada hari Sabat berbanding hari-hari yang lain. Bagi Yesus, hari Sabat adalah hari untuk menyentuh orang lain dengan rahmat penyembuhan-Nya.

Fikirkan kisah tentang seorang kurang upaya di Kolam Betesda, yang terletak di Yerusalem, dekat Pintu Gerbang Domba. Betesda bermaksud “rumah belas kasihan,” atau “rumah rahmat.” Nampaknya, Yesus dalam perjalanan menghadiri ibadah Sabat ketika Dia melihat seorang lelaki yang berada dalam keadaan menderita sudah 38 tahun lamanya. Menceritakan pengalaman ini, Ellen G. White menggambarkan Yesus “menyendiri dan minta doa sendirian” ketika dia melihat “penderita yang malang.”—The Desire of Ages, ms. 201, 202. Hari itu adalah hari Sabat, dan Yesus tahu bahawa tindakan-Nya untuk menyembuhkan pada hari itu akan menimbulkan kontroversi yang besar di kalangan orang Farisi. Para imam mempunyai 39 peraturan yang berbeza tentang pengaturan pekerjaan yang boleh dilakukan pada hari Sabat. Peraturan-peraturan ini merupakan “tuntutan yang tidak bererti,” serta “larangan tidak masuk akal” dan “beban yang berat.” - The Desire of Ages, ms. 204. Kita diberitahu bahawa Yesus “dengan kata-kata-Nya dan oleh pekerjaan belas kasihan-Nya. . . melanggar kuasa penindasan dari tradisi lama dan hukum buatan manusia, dan memperlihatkan kasih Tuhan yang penuh tanpa henti” (The Desire of Ages, ms. 205)

Melihat keputusasaan-Nya, Yesus bertanya kepada penderita sakit yang mengasihankan itu, “ ‘Maukah engkau sembuh?’ ” (Yohanes 5: 6, LAI). Adalah mustahil bagi lelaki itu untuk menyembuhkan dirinya. Namun, dengan iman, Dia memberikan respon kepada perintah Juruselamat, “ ‘Bangunlah, angkatlah tilammu dan berjalanlah’ ” (Yohanes 5: 8, LAI). Kehidupan baru mengalir ke setiap saraf dan tisu tubuhnya. Melalui keajaiban, dia menjadi sembuh. Melalui iman, dia menerima firman Kristus dan bertindak dengan perbuatan. Keajaiban Sabat ini, seperti setiap penyembuhan Sabat Yesus, berkaitrapat dengan kebenaran rohani yang lebih dalam. Apabila kita menerima Firman Tuhan dengan iman dan bertindak menurutinya, kita menjadi sempurna. Inti keajaiban Sabat ini adalah bahawa Yesus adalah Pencipta kita dan Penebus kita. Dia yang telah menjadikan kita dapat mencipta kita semula dan menjadikan kita sempurna. Dia datang bertemu dengan kita di mana kita berada, melihat keperluan kita, menebus kita dengan rahmat-Nya, dan mengubah keputusasaan kita menjadi pengharapan.

#### Bahagian III: Penerapan Hidup

Tuhan mendesak umat Israel melalui nabi Yesaya untuk membuat pembaharuan seperti yang ditentukan dalam amalan pemeliharaan Sabat mereka. Dalam Yesaya 58:13, 14, dia mendesak mereka untuk “tidak menginjak-injak hukum Sabat dan tidak melakukan urusanmu pada hari kudus-Ku; apabila engkau menyebutkan hari Sabat “hari kenikmatan”, dan hari kudus Tuhan “hari yang mulia”; apabila engkau menghormatinya dengan tidak menjalankan segala acaramu dan dengan tidak mengurus urusanmu atau berkata omong kosong; maka engkau akan bersenang-senang kerana Tuhan, dan Aku akan membuat engkau melintasi puncak bukit-bukit di bumi” (LAI). Pada zaman alkitabiah, meletakkan kaki anda ke atas sesuatu benda merupakan simbol yang menyatakan kepemilikan. Sabat adalah milik Tuhan. Kita tidak memilikinya. Ia adalah milik-Nya dan oleh itu, Dia dengan ramah mengundang kita untuk mendapatkan kenikmatan dan kesukaan yang paling dalam sewaktu menyembah-Nya dan memberkati orang lain pada hari Sabat.

- Bagaimana hari Sabat boleh menjadi lebih bererti bagi anda?
- Apakah ada aspek pemeliharaan Hari Sabat anda yang ingin anda ubah secara peribadi?
- Dalam susunan keutamaan anda, ke berapa pentingkah penyembahan Sabat bagi anda?
- Senaraikan sekurang-kurangnya tiga perkara khusus yang boleh anda lakukan untuk memberkati orang lain pada hari Sabat.