---
title:  Merayakan Pembebasan
date:  30/08/2021
---

Seperti yang kita lihat sebelum ini, hari Sabat menunjukkan kepada kita lebih dari sekadar hari-hari penciptaan. Kali kedua kita mendengar tentang Hukum Sepuluh adalah pada waktu Musa meninjau semula 40 tahun bangsa Israel berada di padang belantara. Pada kali ini, kalimat yang memberitahukan alasan untuk memelihara hari Sabat sebagai hari yang kudus tidak berkaitan dengan penciptaan, melainkan tentang pembebasan dari perhambaan dan perbudakan di Mesir (Ul. 5: 12–15).

Walaupun, pada zaman ini, kita bukan hamba di Mesir, kita semua berhadapan dengan perhambaan dalam bentuk yang lain, dan dalam keadaan-keadaan tertentu, boleh bertindak seperti penindasan.

`Apakah bentuk perhambaan lain yang kita hadapi pada hari ini? Baca Kejadian 4: 7, Ibrani 12: 1, dan 2 Petrus 2:19.`

Sabat merupakan satu perayaan pembebasan dari semua perkara yang mengikat kita. Pada hari Sabat, kita diingatkan bahawa ada kebebasan dari dosa, bukan dalam kekuatan kita sendiri tetapi dalam kuasa Tuhan, yang ditawarkan kepada kita melalui iman. Kita juga diingatkan bahawa pembebasan ini diperoleh bukan atas usaha kita sendiri. Anak-anak sulung bangsa Israel diselamatkan oleh darah anak domba yang dilumurkan pada pintu pada waktu malam sebelum mereka keluar dari Mesir (Keluaran 12). Kita juga telah diselamatkan oleh darah Anak Domba, dan sekarang kita harus berjalan dalam kebebasan yang menjadi milik kita dalam Kristus Yesus.

`Baca Roma 6: 1–7. Apakah yang Paulus katakan di sini yang dapat dikaitkan dengan apa yang telah diberikan kepada kita dalam hari Sabat?`

Dalam kata-kata Ulangan 5:15— “Sebab haruslah kau ingat, bahawa engkau pun dahulu budak di tanah Mesir dan engkau dibawa keluar dari sana oleh TUHAN, Tuhanmu dengan tangan yang kuat dan lengan yang teracung” (LAI) – bangsa itu diingatkan, sekali lagi, bahawa perbuatan dan kuasa Tuhan, bagi pihak mereka, yang telah menyelamatkan mereka. Berapa banyak harus kita, sebagai orang Kristian, menyedari bahawa hanya pekerjaan dan kuasa Kristus bagi pihak kita yang telah menyelamatkan kita dari dosa?

Perintah ini memberitahu kita untuk beristirahat dalam keselamatan yang telah Tuhan telah perolehi bagi kita dengan tangan-Nya yang perkasa. Kita dibebaskan dari usaha kita sendiri untuk mendapat kesucian kerana kita diingatkan bahawa Tuhan adalah Pencipta dan bahawa kita boleh mempercayai-Nya untuk menciptakan kita semula, dan membebaskan kita, bahkan sekarang juga, dari belenggu dosa jika kita merelakan Dia bekerja di dalam diri kita.

`Apa pengalaman anda sendiri berkaitan penghambaan dosa? Bagaimanakah kita dapat belajar untuk melayakkan diri kita untuk menerima janji-janji yang telah diberikan oleh Yesus mengenai pembebasan dari perhambaan itu?`