---
title:  Hari Sabat dan Penciptaan
date:  29/08/2021
---

Dari semua Sepuluh Hukum, hanya hukum yang keempat dimulai dengan kata kerja “Ingat.” Bukan, “Ingat, jangan mencuri”, atau “Ingat, jangan mengingini.” Hanya ada “Ingatlah hari Sabat....”

Idea “mengingati” mengandaikan sejarah, mengandaikan bahawa sesuatu yang berlaku pada masa lalu perlu kita ingat juga. Apabila kita ingat, kita membuat hubungan dengan masa lalu, dan “Ingatlah dan kuduskanlah hari Sabat” melukis satu garis lurus yang membawa kita kembali kepada minggu Penciptaan itu sendiri.

`Baca Kejadian 1:26, 27 dan Kejadian 9: 6. Apa yang diajarkan oleh ayat-ayat ini kepada kita tentang betapa istimewanya kita sebagai manusia, dan betapa berbezanya kita dari makhluk ciptaan bumi yang lain? Mengapa sangat penting bagi kita untuk memahami perbezaan ini?`

Apabila kita mengingati penciptaan, kita akan ingat bahawa kita diciptakan menurut gambar Tuhan, sesuatu yang tidak dinyatakan tentang apa-apa yang lain dalam peristiwa Penciptaan. Jelas bahawa, sebagai manusia, kita sangat berbeza dari makhluk lain di planet ini, tanpa kira berapa banyak pun DNA yang kita miliki serupa dengan beberapa haiwan yang lain. Bertentangan dengan mitologi yang popular, kita bukan sekadar kera yang lebih canggih atau versi yang lebih maju dari sebilangan primat purbakala. Sebagai manusia, dijadikan menurut gambar rupa Tuhan, kita adalah unik berbanding semua yang Tuhan telah ciptakan di bumi ini.

`Bagaimanakah kisah Penciptaan mengingatkan kita tentang hubungan kita dengan penciptaan? Kejadian 2:15, 19.`

Menyedari bahawa Tuhan juga menciptakan dunia kita mengingatkan kita akan tanggungjawab kita terhadap penciptaan. Kita harus “berkuasa” ke atas ciptaan. Memiliki kekuasaan tidak bermaksud mengeksploitasinya. Kita harus memerintah sebagai wali Tuhan. Kita harus berinteraksi dengan dunia semula jadi seperti yang Tuhan kehendaki.

Ya, dosa telah merosakkan dan mengacau-bilaukan segalanya, tetapi bumi ini masih merupakan ciptaan Tuhan, dan tidak ada yang boleh memberikan kita hak untuk memperalatkannya, terutama yang boleh merosakkan manusia lain, seperti yang sering terjadi.

`Selain menghormati peringatan Tuhan sebagai Pencipta, dengan cara apa pemeliharaan Sabat dapat menolong kita untuk lebih sedar tentang keperluan untuk menjadi penatalayan-penatalayan alam yang baik?`