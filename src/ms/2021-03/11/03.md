---
title:  Ritual dan Persembahan Korban
date:  06/09/2021
---

Sistem ritual dan persembahan korban Perjanjian Lama, seperti yang terdapat di Imamat, memberikan lebih banyak contoh dari apa yang kita lihat kelmarin — simbol Perjanjian Lama yang menunjuk pada kebenaran Perjanjian Baru. Walaupun pembaca Alkitab moden sering mengabaikannya, upacara-upacara ini mengandungi banyak kebenaran rohani penting yang sangat bermanfaat bagi mereka yang mahu mempelajarinya.

`Baca panduan-panduan untuk korban penghapus dosa bagi seorang Israel dalam Imamat 4:32–35. Apakah yang dapat kita pelajari dari upacara ini, walaupun kita tidak memiliki bait suci atau kaabah dengan mezbah di mana kita boleh mempersembahkan korban untuk dosa-dosa kita? Kaitkan upacara ini dengan Yohanes 1:29 dan 1 Petrus 1: 18–21.`

Ritual merupakan penghubung yang sangat baik kepada nilai dan maklumat yang penting, dan perlu difahami dalam konteksnya. Biasanya ia memerlukan waktu tertentu, lokasi tertentu, dan urutan tindakan yang telah dirancang terlebih dahulu agar ia akan lebih efisien. Sesungguhnya, ketika kita membaca perintah alkitabiah dalam Perjanjian Lama mengenai persembahan korban, menjadi jelas bahawa Tuhan memberikan perincian yang sangat spesifik tentang apa yang boleh dikorbankan, bila, di mana, dan apa upacara dan aturan yang harus diikuti.

Intipati dari banyak ritual ini, sudah tentu, adalah darah, dan tumpahan dan percikan darah itu. Ini bukanlah sesuatu yang indah, dan sememangnya ia sepatutnya tidak indah kerana ia berkaitan dengan sesuatu yang paling buruk di seluruh alam semesta iaitu dosa.

Apa sebenarnya peranan yang dimainkan oleh darah itu, dan mengapa ia harus diletakkan pada tanduk-tanduk mezbah itu? Walaupun sebahagian besar daripada upacara yang berkaitan dengan bait suci muncul dalam bentuk yang preskriptif (iaitu, mereka memberi petunjuk bagaimana melakukannya), ia tidak selalu disertai dengan semua penjelasan. Mungkin kerana orang sudah memahami maksud semua itu. Lagipun, orang-orang di Israel sudah memahami kepentingan darah tersebut (Imamat 17:11).

Contoh yang diambil dari Imamat 4:32–35, bagaimanapun, berisi penjelasan penting dalam Imamat 4:35: “Dengan demikian imam mengadakan pendamaian bagi orang itu kerana dosa yang telah diperbuatnya, sehingga dia menerima pengampunan” (LAI). Oleh itu, darah adalah kunci kepada seluruh proses penebusan, cara di mana kita sebagai orang berdosa dapat dibenarkan oleh Tuhan yang Kudus. Oleh itu, apa yang kita lihat dari persembahan-persembahan korban ini adalah satu jenis atau sebuah model, tentang kematian dan pelayanan Kristus bagi pihak kita.

`Fikirkan tentang betapa dahsyatnya dosa itu kerana ia memerlukan pengorbanan, pengorbanan diri oleh satu daripada anggota Ketuhanan, Yesus, untuk menebusnya. Apa yang seharusnya diajarkan oleh hal ini tentang mengapa kita bergantung hanya pada rahmat dan bukan usaha? Lagi pun, apakah ada lagi yang boleh kita tambahkan kepada apa yang telah Kristus lakukan untuk kita?`