---
title:  “Contoh” Istirahat
date:  07/09/2021
---

Selain daripada contoh-contoh yang kita telah lihat, idea tentang jenis dan simbol ini juga boleh diaplikasikan kepada konsep istirahat alkitabiah. Untuk melihat ini, kita pergi kepada buku Ibrani dalam Perjanjian Baru.

`Baca Ibrani 4:1–11. Apakah janji selebihnya untuk masuk ke dalam perhentian-Nya yang dimaksudkan? Bagaimanakah pengalaman Israel sewaktu Keluaran dan pengembaraan di padang belantara memberikan gambaran tambahan berkaitan dengan idea memasuki tempat perhentian Tuhan?`

Tema ketabahan dan ketaatan sangat penting di sini. Walaupun ia berbicara tentang Sabat hari ketujuh, fokus utama ayat-ayat ini (dan apa yang telah terjadi sebelumnya; lihat Ibrani 3: 7–19) sebenarnya merupakan panggilan bagi umat Tuhan untuk memelihara iman mereka; iaitu untuk tetap setia kepada Tuhan dan kepada Injil.

Ayat-ayat ini mengingatkan pembaca untuk memandang serius pengajaran-pengajaran yang dipelajari dari pimpinan Tuhan di masa yang lalu, “supaya jangan seorang pun jatuh kerana mengikuti contoh ketidaktaatan itu juga” (Ibrani 4:11, LAI). Perhatikan, ini merupakan satu peluang! Israel benar-benar telah mendengar Injil itu, ayat itu meneruskan, tetapi firman itu tidak bermanfaat bagi mereka. Sebaliknya memperkuatkan iman mereka dengan percaya dan penurutan, mereka memilih pemberontakan (bandingkan dengan Ibrani 3:7–15), dan dengan demikian, mereka tidak pernah mengalami istirahat yang Tuhan kehendaki untuk mereka.

Ibrani 4:3 menunjukkan hubungan erat antara iman dan istirahat. Kita boleh masuk ke tempat perhentian-Nya hanya apabila kita beriman dan mempercayai Dia yang telah menjanjikan istirahat dan yang boleh menunaikan janji ini, dan tentu saja, Dia adalah Yesus Kristus.

`Baca semula Ibrani 4:3. Apakah masalah utama dengan orang-orang yang dinyatakan? Apakah pengajaran yang diperolehi dari peristiwa ini untuk diri kita sendiri, kita yang memiliki “khabar kesukaan...diberitakan juga...sama seperti kepada mereka” (Ibrani 4: 2, LAI)?`

Komuniti Kristian awal menerima wahyu Tuhan yang terdahulu (apa yang kita sebut “Perjanjian Lama”) dan percaya bahawa Yesus Kristus adalah Anak Domba Tuhan, korban sembelihan untuk dosa-dosa mereka. Oleh kerana iman dalam persembahan korban, mereka dapat mengalami keselamatan dalam Yesus dan istirahat yang diberikan kepada kita di dalam Dia.

`Bagaimana pemahaman tentang apa ertinya diselamatkan oleh darah Yesus dapat membantu kita memasuki jenis perhentian yang dapat kita miliki di dalam Yesus, dengan penuh kesedaran bahawa kita diselamatkan oleh kasih karunia dan bukan oleh perbuatan?`