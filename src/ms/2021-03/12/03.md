---
title:  Tiga Hari Rehat
date:  13/09/2021
---

Tindakan Yunus melarikan diri dari Tuhan tidak membebaskannya dari masalah. “Istirahat” jangka pendeknya terganggu ketika Tuhan campur tangan dengan cara yang menakjubkan melalui ribut. Yunus diselamatkan dari kubur berair oleh Tuhan, yang memerintahkan seekor ikan untuk menyelamatkan Yunus.

Namun, hanya apabila Yunus berehat selama tiga hari di dalam perut ikan besar itu dia menyedari betapa dia sangat bergantung pada Tuhan. Kadang-kadang kita harus dibawa ke suatu tempat di mana kita tidak memiliki apa-apa, di dunia yang tidak menawarkan apa-apa untuk kita bersandar, untuk menyedari bahawa Yesuslah yang kita benar-benar perlukan.

`Baca doa Yunus ketika berada di dalam perut ikan itu (lihat Yun. 2:1-9). Apakah yang didoakannya?`

Walaupun dia berada dalam situasi yang bahaya, Yunus, dalam doanya, berdoa tentang bait suci. Dia menantikan “bait-Mu yang kudus.”

Apa yang sedang berlaku di sini?

Bait suci merupakan titik pusat dari doa ini, dan seharusnya menjadi pusat doa secara amnya. Hanya ada satu tempat utama di dalam Perjanjian Lama di mana Tuhan ditemukan. Dia berada di tempat kudus (lihat Kel 15:17, Kel 25:8). Bait suci adalah pusat tumpuan doa dan persekutuan dengan Tuhan.

Namun, Yunus tidak merujuk kepada bait suci Yerusalem. Sebaliknya, dia berbicara tentang bait suci syurgawi (Yunus 2:7). Di situlah pengharapannya didapati, kerana dari situlah datangnya Tuhan dan keselamatan yang Dia berikan.

Yunus akhirnya memahami kebenaran penting ini. Dia telah mengalami kasih karunia Tuhan. Dia telah diselamatkan. Ketika ikan besar itu memuntahkannya, dia memahami secara langsung tentang kasih Tuhan kepadanya, seorang nabi yang telah melarikan diri. Dia tentu telah belajar (walaupun terdapat banyak lencongan dalam perjalanannya) bahawa satu-satunya jalan yang selamat bagi sesiapa yang percaya adalah berusaha untuk menurut kehendak Tuhan.

Jadi, sekarang dia memutuskan untuk melakukan tugasnya dan menuruti perintah Tuhan, dia akhirnya menuju ke Niniwe, pastinya dengan iman kerana dia menuju ke sebuah kota yang sangat kejam, dan kemungkinan pendudukya tidak akan menyukai nabi asing yang memberitahu betapa jahatnya mereka.

`Kadang-kadang kita mungkin hanya perlu menjauhkan diri dari semuanya untuk mendapat perspektif baru terhadap sesuatu hal. Walaupun kisah Yunus, yang terselamat dari perut ikan dengan cara yang menakjubkan, adalah kes yang agak melampau, bagaimana mungkin melangkah keluar dari persekitaran normal anda membolehkan anda melihatnya dari perspektif yang baru dan mungkin diperlukan?`