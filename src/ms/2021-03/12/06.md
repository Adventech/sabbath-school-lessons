---
title:  Jalan Dua Hala
date:  16/09/2021
---

Yunus nampaknya lebih merupakan satu masalah berbanding nilainya. Niniwe sememangnya merbahaya, tetapi dalam kisah Yunus, orang Niniwe sepertinya bukan menjadi satu masalah. Mereka memahami mesej itu dan cepat-cepat bertaubat. Yunus, penginjil itu, yang nampaknya menjadi kelemahan dalam kisah misi ini.

Dalam kisah ini, Tuhan mengejar seorang nabi yang enggan menurut kerana Dia tahu Yunus perlu melakukan perjalanan penginjilan ke Niniwe itu sama seperti orang-orang Niniwe  yang juga perlu mendengar khabar dari penginjil ini.

`Baca buku Yudas. Bagaimanakah kita boleh “memelihara dirimu demikian dalam kasih Tuhan” (Yud. 1:21, LAI)? Apakah maksudnya?`

Dalam buku yang pendek dalam Perjanjian Baru ini, Yudas memberitahu kita dalam Yudas 21 untuk “memelihara dirimu demikian dalam kasih Tuhan sambil menantikan rahmat Tuhan kita, Yesus Kristus, untuk hidup yang kekal” (LAI).

Mengalami kasih dan rahmat Tuhan secara peribadi bukanlah satu peristiwa yang berlaku hanya sekali. Salah satu cara yang pasti untuk “memelihara diri dalam kasih Tuhan” adalah dengan menjangkau orang lain. Ayat-ayat seterusnya dalam Yudas memberitahu kita untuk menunjukkan “belas kasihan,” dan “selamatkan” orang lain dengan “merampas mereka dari api” (LAI).

`Baca Yudas 20–23. Apakah yang dikatakan dalam ayat ini yang berkaitan dengan kisah Yunus, dan apakah yang ayat ini beritahukan kepada kita juga?`

Tuhan memanggil Yunus untuk pergi ke Niniwe kerana Yunus mungkin tidak pernah meluangkan waktu untuk memikirkan hubungannya dengan bangsa Asyur sebelum panggilan khusus ini. Dia mungkin tahu bahawa dia tidak menyukai mereka, tetapi dia tidak tahu sejauh mana dia membenci mereka atau sampai ke tahap mana dia sanggup untuk menghindari mereka, walaupun setelah dia mendapat panggilan itu. Yunus belum bersedia untuk menjadikan orang Niniwe sebagai jiran tetangganya di syurga. Yunus belum belajar mengasihi sebagaimana Tuhan mengasihi. Tuhan memanggil Yunus untuk pergi ke Niniwe kerana Tuhan mengasihi orang-orang Niniwe dan menginginkan mereka berada di kerajaan-Nya. Namun, Tuhan juga memanggil Yunus kerana Tuhan mengasihi Yunus. Dia mahu Yunus bertumbuh dan menjadi lebih seperti Dia apabila mereka bekerjasama. Tuhan mahu Yunus mencari istirahat sejati yang datang hanya dengan menjalin hubungan yang menyelamatkan dengan-Nya dan dengan melakukan kehendak Tuhan, yang meliputi menjangkau orang lain dan membimbing mereka kepada iman dan pengharapan yang kita miliki.

`Berapa banyak masa yang anda habiskan untuk bekerja bagi keselamatan orang lain? Dalam pengertian rohani, bagaimana pekerjaan seperti ini menuntun kita mendapatkan istirahat yang sejati dalam Yesus?`