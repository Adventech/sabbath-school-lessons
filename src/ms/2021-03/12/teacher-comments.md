---
title:  Komen Guru
date:  17/09/2021
---

#### Bahagian I: Ringkasan

Strategi Tuhan untuk menyelamatkan manusia yang hilang kadang-kadang kelihatan pelik. Ninewe, sebuah bandar yang berpenduduk 120,000 orang, adalah ibu kota Empayar Neo-Asyur. Tentera Asyur adalah antara beberapa pasukan yang paling ganas di Timur Dekat. Kekejaman mereka terkenal di seluruh lembah Mediterranean. Mereka bukan sahaja menyerang kubu-kubu kuat musuh, tetapi juga menghancurkan mereka. Mereka membunuh musuh dengan kejam dan mengambil ribuan orang muda sebagai hamba mereka.

Bayangkan reaksi Yunus ketika Tuhan memerintahkannya untuk pergi dari Israel ke Ninewe untuk memberitakan mesej pertaubatan di kota yang jahat ini. Daripada mempercayai kuasa Tuhan untuk melaksanakan perintah-Nya, dia merasa cemas. Dia tidak tenang atau tenteram, jadi dia melarikan diri ke arah yang bertentangan. Salah satu perkara yang luar biasa mengenai kisah ini adalah keinginan tulus Tuhan untuk menyelamatkan penduduk Ninewe. Tuhan bersungguh-sungguh mahu menyelamatkan orang yang hilang. Dia akan melakukan apa sahaja untuk menebus mereka. Kisah Yunus bukan hanya mengenai penyelamatan Ninewe; ia adalah penyelamatan Yunus, nabi yang enggan menurut itu.

Yunus mungkin tidak menyedari kedalaman kebenciannya terhadap orang Ninewe. Melarikan diri dari Tuhan, dia berakhir di dalam perut ikan besar dan dia mempunyai tiga hari untuk merenungkan hubungannya dengan Tuhan. Dalam keadaan yang berputus asa, Yunus berseru kepada Tuhan. Ketika ikan besar itu memuntahkannya ke pantai, pelarian yang enggan menurut ini akhirnya berubah menjadi penginjil yang menurut. Namun, kisahnya tidak berakhir di situ. Yunus berkhotbah ke Ninewe, dan ketika penduduknya bertaubat, dia menjadi marah. Dia lebih memikirkan reputasinya daripada ketulusan Tuhan dan kasih-Nya kepada orang-orang Ninewe. Dalam pelajaran minggu ini, kita menemui kebenaran yang luar biasa ini: Yunus memerlukan Injil sama seperti orang Ninewe, dan begitu juga kita.

#### Bahagian II: Ulasan

Yunus adalah penghuni sebuah kota kecil bernama Gat-Hefer, yang terletak tidak jauh dari kota pelabuhan Yafo (2 Raja-raja 14:25). Dipenuhi dengan ketakutan oleh kerana kekejaman penduduk di Ninewe, dia melarikan diri dari panggilan Tuhan untuk bersaksi kepada mereka. Membuat keputusan untuk menaiki kapal yang belayar ke Tarsis, dia bercadang untuk pergi sejauh mana yang mungkin dari Ninewe. Walaupun kita tidak pasti, Tarsis dianggap oleh banyak pengulas Alkitab sebagai Tartessus di selatan Sepanyol dekat Gibraltar. Perjalanan melalui laut dari Yafo ke Tartessus adalah lebih kurang 2,200 batu. Ninewe, sebaliknya, terletak sekitar 700 batu dari Yafo.

Pemikiran bahawa dia akan diejek, ditolak, atau bahkan lebih buruk lagi, dianiaya, menguasai nabi. Kesukaran di hadapannya kelihatan begitu besar sehingga dia tidak sanggup menghadapinya. Mengulas tentang kurangnya iman Yunus, Ellen G. White menggambarkan pemikiran Yunus: “Ketika nabi itu memikirkan kesulitan-kesulitan dan kemustahilan pekerjaan ini, maka ia tergoda untuk meragui kebijaksanaan panggilan itu. Dari sudut pandang manusia, seakan-akan tidak ada yang dapat dicapai dengan memberitakan pekhabaran tersebut di dalam kota yang angkuh itu. Untuk sesaat lamanya ia lupa bahawa Tuhan yang disembahnya itu sangat bijaksana dan sangat berkuasa. Sementara dia berlengah-lengah, masih ragu, Syaitan menyelubunginya dengan keputusasaan. Nabi itu diserang dengan perasaan takut, dan ia “bersiap untuk melarikan diri ke Tarsis.” Dia pergi ke Yafo dan mendapati di sana sebuah kapal yang akan berangkat, ‘dia membayar biaya perjalanannya, lalu naik kapal itu untuk berlayar bersama-sama dengan mereka.’ ” (Yun. 1:3, LAI).

Dengan pekerjaan yang diberikan kepadanya, Yunus telah diberi kepercayaan untuk memikul tanggung jawab yang berat; namun Dia yang menyuruhnya pergi itu, sanggup menolong hamba-Nya dan mengaruniakan kejayaan kepadanya. Sekiranya nabi itu menurut dengan tidak ragu-ragu, dia mungkin tidak akan mengalami banyak pengalaman pahit, tetapi sebaliknya mendapat berkat yang limpah.”—Ellen G. White, Prophets and Kings, ms. 266.

Yunus tidak dapat menyelesaikan masalah itu dengan melarikan diri daripadanya. Berlari hanya menyebabkan dia mengalami kesukaran yang lebih besar. Tuhan yang memerintahkannya untuk memberitakan pertaubatan di Ninewe mampu sepenuhnya untuk mempertahankan, menyokong, dan menguatkannya. Tuhan tidak pernah memberi kita tugas tanpa memberikan kita kemampuan untuk melaksanakan tugas itu. “Apabila kehendak manusia bekerjasama dengan kehendak Tuhan, ia menjadi mahakuasa. Apa sahaja yang harus dilakukan atas perintah-Nya dapat dilaksanakan dengan kekuatan-Nya. Semua panggilan-Nya dapat memampukan.”--Ellen G. White, Christ Object Lesson, ms. 333. Yunus lebih banyak memikirkan kelemahannya daripada memikirkan kekuatan Tuhan. Namun, Tuhan belum selesai berperkara dengannya.

Yunus sedang dalam perjalanannya ke Tarsis, tetapi Tuhan sedang dalam perjalanan-Nya kepada Yunus. Ketika nabi itu melarikan diri dari panggilan Tuhan, Tuhan memanggil nabi itu. Kitab Suci mengatakan, “Tetapi Tuhan menurunkan angin ribut ke laut, lalu terjadilah badai besar, sehingga kapal itu hampir-hampir terpukul hancur” (Yun. 1: 4, LAI). Ribut begitu dahsyat sehingga ia boleh menyebabkan kapal itu pecah. Ketika kelihatan bahawa muatan dan semua anak kapal itu akan terkorban, dalam keputusasaannya, Yunus meminta mereka untuk membuangnya ke laut. Ketika dia tenggelam di bawah ombak, dia ditelan oleh seekor ikan besar. Alkitab mengatakan, “Maka atas penentuan Tuhan datanglah seekor ikan besar yang menelan Yunus; dan Yunus tinggal di dalam perut ikan itu tiga hari tiga malam lamanya.” (Yun. 1:17, LAI).

Ada pihak yang percaya bahawa kisah Yunus terlalu indah untuk menjadi kenyataan. Mereka menganggap ini adalah kisah fiksyen mitos dan bukannya naratif sejarah. Bagaimanapun, bukti Kitab Suci, sejarah, dan arkeologi bertentangan dengan pandangan itu. Antara sebab lain untuk mempercayai bahawa kisah Yunus adalah peristiwa kehidupan yang nyata adalah bahawa, menurut 2 Raja-raja 14:25, Yunus adalah watak sejarah. Orang Yahudi menganggap kitab Yunus sebagai sejarah. Penemuan arkeologi di Ninewe mengesahkan ukuran kota seperti yang dijelaskan dalam Alkitab. Yesus sendiri merujuk kepada Ninewe dan kisah Yunus (Matius 12:39, 40; Lukas 11:29, 30). Salah satu isu utama yang diketengahkan berkaitan dengan sama ada seekor ikan boleh menelan seseorang dan sama ada orang itu akan selamat.

John D. Morris, Ph.D., seorang saintis di Institut Penciptaan, menjelaskan kemungkinan Jonah ditelan oleh ikan besar dengan cara ini: “Terdapat beberapa spesies ikan paus dan yu yang masih hidup hari ini dengan tenggorokan yang cukup besar untuk menelan keseluruhan tubuh seorang manusia. Di antara haiwan yang pupus adalah seperti plesiosaurus, dan kita boleh mengatakan hal yang sama, bahawa kemungkinan ikan yang tidak diketahui ini salah satu daripada ikan yang bersaiz besar. Maksudnya, kisah Yunus tidak mustahil berlaku. Namun, yang paling penting, Alkitab mengatakan bahawa ‘atas penentuan Tuhan datanglah seekor ikan besar yang menelan Yunus’ (Yun. 1:17). Jelas bahawa peristiwa ini merupakan satu mukjizat dan bukan fenomena alam secara semulajadi. Oleh itu, kita tidak perlu memberikan penjelasan yang dibatasi oleh pengalaman atau pengetahuan moden.

“Bolehkah seorang lelaki bertahan di perut ikan? Ungkapan Ibrani ‘tiga hari tiga malam’ telah ditunjukkan dengan jelas baik dari Kitab Suci dan sumber-sumber lain yang bermaksud suatu tempoh yang bermula pada satu hari dan berakhir pada hari setelah yang berikutnya. Ini tidak semestinya bermaksud tiga hari dan tiga malam penuh. Selanjutnya, terdapat beberapa kes pelaut moden atau individu lain yang ditelan oleh haiwan seperti itu, dan dapat dipulihkan beberapa jam kemudian.” (John D. Morris, “ Did Jonah Really Get Swallowed by a Whale?” Institut Penyelidikan Penciptaan, 1 Disember 1993, http://icr.org/article/did-jonah-really-get-swallowed-by-whale). Morris selanjutnya mengatakan bahawa sebagai orang Kristian kita percaya pada mukjizat, jadi kita menerima Firman Tuhan seperti kisah yang dibaca dalam kitab Yunus.

Di sana, di dalam perut ikan besar itu, Yunus dapat berfikir dengan serius. Penuh dengan keputusasaan, dia berseru kepada Tuhan. “ ‘Ketikaku letih lesu di dalam aku, teringatlah aku kepada Tuhan, dan sampailah doaku kepada-Mu, ke dalam bait-Mu yang kudus’ ” (Yun. 2:7, LAI). Yunus memandang di luar kegelapan menuju kepada cahaya terang yang bersinar dari bait suci syurga. Dia memusatkan perhatiannya pada yang abadi. Pemazmur Asaf menyatakan, “Ya Tuhan jalan-Mu adalah kudus. Tuhan manakah yang begitu besar seperti Tuhan kami? Engkaulah Tuhan yng melakukan keajaiban; Engkau telah menyatakan kuasa-Mu di antara bangsa-bangsa. Dengan lengan-Mu Engkau telah menebus umat-Mu” (Mzm 77:13 –15, LAI). Yunus menemui Tuhan yang melakukan keajaiban. Apa pun keadaan yang kita hadapi, ketika kita melihat ke tempat kudus dan melihat kemuliaan Tuhan, seperti Yunus, keyakinan kita kepada Tuhan dan kuasa-Nya yang tidak terbatas akan bertambah. Mengulas pengalaman Jonah, Ellen G. White menyatakan: “Namun, pada saat Yunus berputus asa, Tuhan tidak meninggalkannya. Melalui serentetan kesulitan dan jaminan yang luar biasa, keyakinan nabi itu pada Tuhan dan pada kuasa-Nya yang tidak terbatas untuk menyelamatkan dihidupkan kembali.”- Prophets and Kings, ms. 266.

Ketika imannya dihidupkan kembali, Tuhan membuat satu keajaiban, dan ikan besar itu memuntahkan Yunus ke pantai. Yunus pergi ke Ninewe dan menyampaikan khabar bahawa Tuhan akan menghancurkan kota yang jahat itu. Sungguh mengejutkannya, orang-orang di kota itu bertaubat. Terdapat kebangkitan rohani yang hebat. Raja mengeluarkan keputusan yang selaras dengan adat Timur dan seluruh bangsa berpuasa, mengakui dosa mereka, dan bertaubat. Namun, agak mengherankan, Yunus merasa sangat kecewa. Dia telah menunaikan perintah Tuhan, tetapi akibat buruk itu tidak terjadi.

Dalam nubuatan, ada sesuatu yang dikenal sebagai nubuatan bersyarat. Konsep ini dinyatakan dengan jelas dalam Yunus 3:10: “Ketika Tuhan melihat perbuatan mereka itu, yakni bagaimana mereka berbalik dari tingkah lakunya yang jahat, maka menyesallah Tuhan kerana malapetaka yang telah dirancangkan-Nya terhadap mereka, dan Dia pun tidak jadi melakukannnya” (LAI). Penggenapan nubuatan itu didasarkan pada respons mereka. Ketika mereka bertaubat, Tuhan “menyesal.” Khotbah Yunus berjaya, tetapi nabi yang enggan menurut ini tidak mengetahuinya. Dia merasa dia telah gagal, tetapi berabad-abad kemudian Yesus menyebut Yunus sebagai contoh kesetiaan dalam berkhotbah kepada Ninewe. Di sini adalah berita yang sangat baik: Tuhan tidak mudah berputus asa dengan kita. Yunus memerlukan Injil sama seperti orang Ninewe. Tuhan telah mengejarnya, tidak membiarkannya pergi, dan memegangnya sehinggalah Yunus mengenali tangan-Nya yang perkasa.

#### Bahagian III: Penerapan Hidup

Pernahkah anda merasakan Tuhan memimpin anda untuk melakukan sesuatu, tetapi anda enggan melakukannya? Pernahkah anda merasakan Roh Kudus bekerja di hati anda, meyakinkan anda untuk membuat keputusan, dan anda masih ragu-ragu kerana mengandaikan akibat yang terjadi nanti? Mungkin seperti Yunus, anda pernah menjadi pengerja injil yang enggan menurut. Anda telah mendengar seruan Tuhan untuk mengambil tugasan di gereja, bersaksi kepada jiran atau rakan kerja, atau berkongsi Injil dengan ahli keluarga yang tidak percaya. Pada masa yang sama, anda bimbang bahawa anda mungkin tidak layak untuk melakukannya. Atau dalam kesaksian anda, anda takut anda mungkin akan mengatakan perkara yang salah.

Anda takut bahawa mereka mungkin tidak menerima apa yang anda sampaikan. Lebih teruk lagi, anda takut mereka mungkin menolak anda. Berikut adalah beberapa perkara yang perlu diingat. Pertama, Tuhan tidak memanggil orang yang layak; Dia melayakkan mereka yang dipanggil-Nya. Kedua, ketika Tuhan menyakinkan anda untuk melakukan sesuatu dan anda menerima tugasanNya, Dia mengambil pertanggungjawaban ke atas hasilnya. Tuhan tidak memanggil kita untuk “berjaya.” Dia memanggil kita untuk setia. Sekiranya kita setia pada tugas yang diperintahkan-Nya untuk kita lakukan, suatu hari nanti, Dia akan berkata, “ ‘Baik sekali perbuatanmu itu, hai hambaku yang baik dan setia.... Masuklah dan turutlah dalam kebahagiaan tuanmu’ ” (Mat. 25:21, LAI).