---
title:  Melarikan Diri
date:  12/09/2021
---

Yunus adalah seorang penginjil yang berjaya. Pada masa yang sama, dia juga seorang yang enggan menurut, pada awalnya. Apa pun yang sedang Yunus lakukan pada waktu itu, panggilan Tuhan itu telah mengganggu perjalanan hidupnya. Gantinya memikul kuk Tuhan pada bahunya dan menemukan sendiri bahawa kuk-Nya itu mudah dan beban-Nya ringan (Mat. 11:30), Yunus memutuskan untuk mencari â€œistirahatâ€nya sendiri dengan melarikan diri ke arah yang berlawanan dengan tempat di mana Tuhan telah memanggilnya untuk pergi.

`Di manakah Yunus berharap dapat mencari kedamaian dan berehat dari panggilan Tuhan? Sejauh manakah rancangannya itu berjaya? Baca Yunus 1.`

Yunus bertolak menuju ke tempat yang bertentangan dengan arah di mana Tuhan telah mengutusnya untuk pergi. Dia bahkan tidak berhenti untuk bertanya kepada Tuhan, sama seperti ramai nabi Alkitab yang lain ketika dipanggil menjadi utusan Tuhan (lihat, misalnya, Kel 4:13).

Cukup menarik, ini bukan kali pertama Yunus dipanggil untuk berbicara bagi Tuhan, seperti yang diceritakan oleh 2 Raja-raja 14:25. Namun, dalam peristiwa itu, Yunus nampaknya telah melakukan apa yang Tuhan telah perintahkan kepadanya. Namun, pada kali ini, tidak.

Mengapa?

Catatan sejarah dan arkeologi mendokumentasikan kekejaman maharaja-mahara Neo-Asyur yang menguasai Timur Dekat kuno pada abad kelapan SM, pada zaman Yunus melayani di Israel. Kira-kira 75 tahun kemudian, raja Neo-Asyur, Sanherib menyerang Yehuda. Israel dan Samaria sudah jatuh sekitar dua puluh tahun sebelumnya, dan Raja Hizkia nampaknya telah bergabung dengan sekutu anti-Asyur tempatan.

Sekarang telah tiba masanya bagi orang Asyur untuk membuat perhitungan. Alkitab (2 Raja-raja 18, Yesaya 36), catatan-catatan sejarah Asyur, dan ukiran pada tembok-tembok istana Sanherib Niniwe, semuanya menceritakan perbuatan kejam yang dilakukan dalam penawanan Lakish, salah satu kubu pertahanan di perbatasan selatan Hizkia yang paling penting dan kuat. Dalam satu ukiran, Sanherib menyatakan bahawa dia telah mengambil lebih dari dua ratus ribu tahanan dari 46 kota kubu yang didakwanya telah dimusnahkannya. Ketika raja Asyur menawan Lakish, ratusan atau ribuan tawanan telah disula; penyokong kuat Raja Hizkia dikuliti hidup-hidup, sementara yang lain dihantar ke Asyur sebagai buruh hamba dengan upah yang sedikit.

Orang-orang Asyur sememangnya sungguh kejam, bahkan ini diakui menurut standard dunia pada ketika itu. Jadi, Tuhan mahu menghantar Yunus ke pusat kerajaan itu?

Adakah menghairankan jika Yunus tidak mahu pergi?

`Melarikan diri dari Tuhan? Pernahkah anda melakukan ini sebelum ini? Sekiranya pernah, sejauh mana ia berjaya? Apa pelajaran yang harus anda pelajari dari kesilapan itu?`