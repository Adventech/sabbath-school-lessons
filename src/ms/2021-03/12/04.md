---
title:  Misi Selesai
date:  14/09/2021
---

Berbanding dengan mana-mana bandar atau kota di Israel, Niniwe adalah kota yang besar. Ia adalah “sebuah kota yang mengagumkan besarnya, tiga hari perjalanan luasnya” (Yunus 3: 3, LAI).

`Baca Yunus 3: 1–10. Apakah respon kota yang kejam ini? Apa ikhtibar yang boleh kita ambil dari kisah ini untuk kita sendiri dalam percubaan kita untuk bersaksi kepada orang lain?`

Sambil berjalan, Yunus memberitakan pesanan Tuhan: “ ‘Empat puluh hari lagi, maka Niniwe akan ditunggangbalikkan’ ” (Yun. 3: 4, LAI). Mesejnya tepat kepada sasaran. Walaupun perinciannya tidak diberikan, jelas bahawa mesej itu sampai ke telinga-telinga yang peka, dan orang-orang Niniwe (secara kolektif!) mempercayai kata-kata amaran Yunus.

Sebagaimana kelazimannya adat dekat timur, satu keputusan telah dikeluarkan oleh raja Niniwe untuk menunjukkan perubahan hati mereka. Semua orang - termasuk haiwan - harus berpuasa dan berkabung (bagaimana haiwan berkabung, ayat tidak menyatakannya). Raja turun dari singgahsananya dan duduk di atas debu tanah, satu perbuatan simbolik yang sangat penting.

`Baca Yunus 3:6–9. Bandingkan dengan Yeremia 25:5, Yehezkiel 14: 6, dan Wahyu 2:5. Apakah unsur-unsur yang terkandung dalam pidato raja, yang menunjukkan bahawa dia memahami apa pertaubatan sebenar itu?`

Khotbah itu pendek, tidak berputar-belit, tetapi dipenuhi dengan teologi yang betul mengenai pertaubatan sejati. Sementara Yunus berkhotbah, Roh Kudus sudah tentu bekerja keras di dalam hati orang-orang Niniwe itu.

Orang-orang Niniwe tidak mempunyai kesempatan untuk mengetahui kisah-kisah tentang pimpinan Tuhan yang penuh kelembutan seperti yang dialami oleh orang Israel, namun, mereka masih memberi respon kepada-Nya dengan sikap yang positif. Mereka mengatakan, “Marilah kita meletakkan diri kita ke dalam belas kasihan Tuhan, bukan atas pencapaian kita sendiri! Marilah kita bergantung sepenuhnya pada kebaikan dan kasih karunia-Nya.”

Herannya, Yunus, yang telah mengalami kasih karunia Tuhan sendiri secara langsung, nampaknya menganggap bahawa kasih karunia Tuhan adalah sesuatu yang sangat eksklusif sehingga hanya sebahagian orang yang diberi kesempatan untuk berehat di dalamnya.

`Mengapa pertaubatan merupakan bahagian penting dari pengalaman Kristian? Apa ertinya benar-benar bertaubat dari dosa-dosa kita, terutama dosa-dosa yang kita lakukan berulang kali?`