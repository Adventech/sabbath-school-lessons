---
title:  Komen Guru
date:  24/09/2021
---

#### Bahagian I: Ringkasan

Tajuk pelajaran minggu ini, “Istirahat yang Unggul,” menunjukkan bahawa istirahat kita di dunia hanyalah sementara. Kita beristirahat di dalam Kristus hari ini, tetapi istirahat kita selalu dalam konteks dunia yang penuh penderitaan, kesedihan, dan penyakit. Akan tiba harinya apabila kita akan memasuki istirahat yang abadi. Segala dukacita akan berakhir. Penyakit, bencana, dan kematian akan hilang selama-lamanya.

Yesus memberikan kepada rasul Yohanes yang sudah berusia itu, yang terasingkan di Pulau Patmos, satu penglihatan tentang Diri-Nya. Penglihatan dari Kristus ini memberi semangat dan pengharapan kepada Yohanes. Dalam wahyu nubuatan tersebut, Yohanes diperlihatkan dengan sejarah gereja Kristian dan peristiwa klimaks pada akhir sejarah bumi ini. Kitab Wahyu diakhiri dengan syurga baru dan bumi baru, yang membawa kepada istirahat Tuhan yang terunggul.

Sebelum istirahat unggul itu, akan ada tanda-tanda khusus yang menunjuk kepada kedatangan Yesus. Dalam Matius 24, Yesus memberikan rangka kepada peristiwa akhir zaman yang akan berlaku dengan segera sebelum kedatangan-Nya yang mulia. Sepanjang abad, para bapa dan para nabi menantikan kedatangan Tuhan kembali tanpa mengalami “istirahat utama” yang telah dijanjikan oleh Kristus. Mereka mati dalam penantian peristiwa yang akan datang, tetapi mereka mati dengan pengharapan. Dalam Wahyu 14: 6–12, perkhabaran tiga malaikat, mesej akhir zaman dari syurga untuk mempersiapkan dunia bagi kedatangan Kristus, dinyatakan.

Ketika pertentangan di antara baik dan jahat meletus pada peringkat global, Kristus mengajak kita untuk “berjaga-jaga” dan “bersiap” untuk kedatangan-Nya yang segera, dan bersedia untuk memasuki istirahat kekal-Nya.

#### Bahagian II: Ulasan

Yohanes memberitahu kita bahawa dia berada di pulau Patmos ketika dia menerima penglihatan yang membentuk buku Wahyu. Patmos adalah sebuah pulau kecil di Laut Aegea di antara pantai Turki dan Yunani. Panjangnya sekitar sembilan batu. Pada zaman Yohanes, pulau itu merupakan koloni penjara Rom yang tandus dan berbatu-batan di mana tahanan diasingkan. Terdapat komuniti perlombongan kecil di sana - dan tidak ada apa-apa selain itu.

Yohanes sudah tua, dalam umur 90-an, ketika dia menerima penglihatan Wahyu. Dia telah menjalani kehidupan yang panjang dalam melayani Tuan yang dikasihinya. Dia mungkin tinggal di Efesus sebelum diasingkan ke Patmos. Sekarang dia terpisah dari rakan dan keluarga. Dia sudah uzur, dan pasti diragukan jika dia akan pernah meninggalkan pulau kecil yang terpencil ini. Namun, Yesus dalam kemuliaan yang berapi-api mengungkapkan kebenaran ilahi kepada Yohanes, kebenaran yang akan menerangi dan mendorong umat Tuhan selama berabad-abad lamanya. Kebenaran masa akhir akhir ini memperlihatkan peristiwa yang tidak lama lagi akan berlaku di dunia ini bagi mempersiapkan umat Tuhan untuk apa yang akan terjadi. Kadang-kadang dalam ujian terbesar dalam hidup kita, Tuhan berbicara dengan kita paling jelas. Ketika kita merasa kesepian dan putus asa, Yesus mengunjungi kita sama seperti yang Dia lakukan kepada Yohanes dan memenuhi kita dengan kehangatan kehadiran-Nya.

Buku Wahyu adalah buku tentang Yesus yang campurtangan. Dia tidak hanya duduk di atas takhta-Nya di syurga; Dia melibatkan diri dalam urusan-urusan kehidupan di bumi. Dia melayani ketika kita dalam trauma, sakit hati, dan kekecewaan yang kita hadapi. Ketika Yesus turun untuk berbicara dengan murid-Nya yang dikasihi, Dia menerangi Patmos yang berbatu dan tandus itu dengan kemuliaan-Nya. Tidak ada tempat bagi kita di mana kita berada di luar jangkauan Tuhan. Dia akan menemui anda di mana sahaja anda berada dengan kehadiran-Nya. Buku Wahyu dipenuhi dengan pengharapan. Dia yang bersama dengan kita melalui Roh Kudus-Nya sekarang akan datang dalam kemuliaan tidak lama lagi untuk membawa kita pulang. Yohanes dengan gembira menyatakan, “Lihatlah, Dia datang dengan awan-awan, dan setiap mata akan melihat Dia” (Wahyu 1: 7, LAI).

**Tanda-tanda Kedatangan Yesus Kembali**

Yesus memberitahu murid-murid-Nya tentang satu waktu di mana Yerusalem akan dikelilingi oleh pasukan penyerang dan dihancurkan (Lukas 21:20). Peristiwa ini berlaku pada tahun 70 M. ketika Titus, jenderal Rom, menyerang Israel dan mengepung kota itu. Sejarawan Yahudi Josephus menggambarkan kesan buruk dari pengepungan itu. Dia mengatakan bahawa orang-orang yang kelaparan “sering bertengkar kerana roti yang kecil; anak-anak merebut makanan dari mulut ibu bapa mereka. Baik saudara lelaki dan saudara perempuan tidak mengasihani satu dengan yang lain. Segantang gandum lebih berharga daripada emas.” – “The Destruction of Jerusalem,” D. J. Muehlenbruch, trans. (St. Louis, MO: Concordia Publishing House, 1922). Terdapat peristiwa-peristiwa sewaktu dalam pengepungan itu di mana ibu bapa merebus anak-anak mereka yang telah mati dan memakannya. Josephus melanjutkan: “Didorong oleh rasa lapar, ada yang memakan najis; sebahagian, pelana mereka; sebahagian lagi, kulit yang diambil dari perisai mereka; ada yang mendapati jerami kering dalam mulut mayat ketika mereka dijumpai.” Kesan serangan orang Rom ke atas Yerusalem amat mengerikan dan dahsyat. Sebelum pengepungan itu berakhir, kebakaran terjadi dan ribuan yang mati dalam nyalaan api tersebut.

Pada tahun 1970-an, ahli arkeologi menemui kediaman keluarga bangsawan yang terbakar hangus semasa pengepungan pada tahun 70 Masehi. Rumah ini menjadi satu kesaksian luar biasa mengenai bahang api dan sejauh mana kedahsyatan kehancuran yang terjadi.

**Soalan Murid-murid**

Ketika Yesus memberitahu murid-murid-Nya tentang malapetaka yang akan datang ini, mereka menyangka bahawa sesuatu yang menghancurkan hanya akan terjadi di masa akhir dunia. Oleh sebab itu, mereka bertanya kepada-Nya, “ ‘Katakanlah kepada kami, bilamanakah itu akan terjadi dan apakah tanda kedatangan-Mu dan tanda kesudahan dunia?’ ” (Mat. 24: 3, LAI).

Murid-murid sebenarnya mengemukakan dua soalan yang berbeza. Soalan pertama mereka, “ ‘Bilamanakah itu akan terjadi?’ ” yang merujuk kepada kejatuhan Yerusalem dan pemusnahan bait suci. Pertanyaan kedua mereka adalah: “ ‘Apakah tanda kedatangan-Mu dan tanda kesudahan dunia?’ ” Dalam jawapan-Nya, seperti yang tercatat dalam Matius 24, Yesus menggabungkan kedua peristiwa itu. Dia menceritakan tentang peristiwa-peristiwa yang akan membawa kepada kehancuran Yerusalem pada tahun 70 M. Peristiwa-peristiwa ini akan menjadi petunjuk kepada apa yang akan terjadi sebelum kedatangan-Nya yang kedua. Dalam Matius 24, Yesus menyebutkan tanda-tanda yang akan mendahului kedatangan-Nya. Tanda-tanda ini akan memperlihatkan betapa dekatnya kedatangan-Nya itu.

Juruselamat tidak memberikan tarikh kedatangan-Nya, tetapi Dia memberitahu kita tentang tanda-tanda yang akan membolehkan kita mengetahui apabila ia sudah dekat. Khotbah Yesus tentang tanda-tanda hari terakhir tertumpu pada empat bidang khusus: (1) tanda-tanda dalam bidang agama, (2) urusan-urusan antarabangsa, (3) alam, dan (4) masyarakat. Tanda-tanda itu merangkumi kebangkitan rohani palsu, konflik global, peperangan, kebuluran, bencana alam, wabak sampar, penyakit pandemik, peningkatan kejahatan, peningkatan keganasan, kemerosotan moral, dan akhirnya penyebaran Injil yang cepat ke seluruh dunia.

Matius 24 menggariskan tanda-tanda kedatangan Kristus; Wahyu 14 adalah rayuan untuk bersiap-sedia bagi kedatanganNya.

**Perkhabaran Akhir Zaman Wahyu**

Dalam Wahyu 14, perkhabaran tiga malaikat dengan cepat diberitakan kepada setiap bangsa, kaum, bahasa, dan manusia untuk mempersiapkan dunia untuk kedatangan-Nya yang tidak lama lagi. Ini adalah perkhabaran “Injil yang kekal” akan rahmat Tuhan yang luar biasa bagi seluruh planet. Ia merupakan panggilan dalam terang Injil untuk menjalani kehidupan yang taat, memuliakan Tuhan dalam semua yang kita lakukan dalam jam penghakiman ini. Ia merupakan rayuan dalam zaman evolusi untuk menyembah Dia sebagai Pencipta. Ia merupakan perkhabaran pengharapan akhir zaman.

Yesus akan menggantikan tempat kita pada waktu penghakiman dan mempersembahkan hidup-Nya yang benar sebagai ganti kehidupan kita yang tidak benar. Rasul Yohanes memberikan kita dengan dorongan ini: “Jika seorang berbuat dosa, kita mempunyai seorang pengatara pada Bapa, iaitu Yesus Kristus, yang adil” (1 Yohanes 2: 1, LAI). Penghakiman akhir Tuhan itu adil. Namun, Dia boleh mewakili hanya mereka yang menyerahkan hidup mereka kepada-Nya dan dengan iman menerima hidup dan kematian-Nya bagi pihak mereka.

**Bersukacitalah selalu dalam Tuhan**

Dalam penjara di Rom, rasul Paulus menulis surat yang menggembirakan kepada orang-orang percaya di Filipi. Sebilangan pengulas Alkitab telah melabelkan buku Filipi sebagai surat sukacita. Dalam surat pendek, terdiri dari empat bab ini, Paulus menggunakan kata-kata “sukacita” atau “bersukacita” berulang kali. Tema bab 1 adalah “Sukacita dalam Pencubaan.” Tema Bab 2 adalah “Sukacita dalam Kerendahan hati,” tema Bab 3 adalah “Sukacita dalam Penyerahan,” dan tema Bab 4 adalah “Sukacita dalam Kesyukuran.”

Rasul Paulus belajar untuk hidup dalam sukacita Kristus kerana dia mengetahui bagaimana untuk beristirahat di dalam Kristus. Dia percaya bahawa Kristus akan menguatkan dia dalam setiap keadaan dan memenuhi keperluannya (Flp. 4:13, 19). Keyakinannya terpaku pada realiti ilahi bahawa “kewarganegaraan kita adalah di dalam syurga” dan bahawa, pada suatu hari, Kristus akan “mengubah tubuh kita yang hina ini, sehingga serupa dengan tubuh-Nya yang mulia” (LAI). Dia dengan sabar menantikan kedatangan Juruselamat Yesus Kristus (Fil. 3:20, 21). Dia boleh “bersukacita senantiasa dalam Tuhan” (Flp. 4: 4) kerana dia memiliki keyakinan mutlak terhadap penjagaan Kristus pada masa sekarang dan terhadap penggenapan rancangan kekal Kristus di masa hadapan. Pernyataannya, “Tuhan sudah dekat,” memberikan dia “Damai sejahtera Tuhan, yang melampaui segala akal” (Fil. 4: 5, 7, LAI). Bersama dengan rasul Paulus, kita dapat bersukacita kerana tidak pernah ada keadaan yang kita hadapi Kristus tidak memberikan pertolongan segera untuk kita pada hari ini, pengharapan untuk hari esok, dan janji untuk beristirahat dalam Kristus selama-lamanya.

#### Bahagian III: Penerapan Hidup

Beberapa ketika yang lalu seorang rakan mengongsikan kisah yang sangat menyedihkan ini. Anak lelakinya yang berusia lapan tahun mati akibat penyakit darah yang jarang berlaku. Orang-orang di seluruh negara bersungguh-sungguh mendoakan kesembuhan anak lelaki itu. Mereka mencari Tuhan untuk memohon kesembuhan mukjizat. Kanak-kanak itu semakin tenat. Beberapa hari terakhir dalam hidupnya, ibunya duduk di sisi katilnya dan terus-menerus memegang tangannya dan mengusap rambutnya dengan lembut. Ketika menjadi jelas bahawa dia hanya memiliki beberapa jam lagi untuk hidup, ibu memeluknya dan duduk di kerusi goyang, dengan lembut menyanyikan lagu-lagu syurga. Beberapa saat setelah kematiannya, kami berbual, dan dia membuat pernyataan yang luar biasa ini: “Walaupun ada rasa sakit yang sangat dalam di hati saya, Tuhan telah memberi saya ‘kedamaian yang melebihi pengertian.’ ” Ketika ditanya apakah kedamaian yang melebihi pengertian itu, dia hanya menjawab, “Apabila anda tidak mengerti, anda masih dapat bergantung pada kasih dan pemeliharaan Kristus.”

Sementara siri pelajaran Alkitab ini tiba pada kesimpulannya, apa pun yang terjadi secara peribadi dalam hidup anda, Yesus ingin memberikan anda “kedamaian yang melebihi segala pengertian.” Dia ada untuk anda, hari ini, esok, dan selamanya. Rancangannya lebih besar daripada apa yang dapat anda bayangkan. Ingatlah kata-kata Yesus: “ ‘Tetapi orang yang bertahan sampai pada kesudahannya dia akan selamat’ ” (Markus 13:13, LAI). Percayalah kepada kekuatanNya untuk membawa anda melalui segala cabaran hidup dan tenanglah.