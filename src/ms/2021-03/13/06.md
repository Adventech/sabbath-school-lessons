---
title:  Bersukacitalah Senantiasa dalam Tuhan
date:  23/09/2021
---

Salah satu aplikasi telefon pintar kita yang paling kerap digunakan ialah Google Maps. Sebilangan besar daripada kita tidak ingat apa yang kita lakukan sebelum peta berasaskan GPS wujud di telefon kita. Kita mungkin menuju ke tempat yang belum pernah kita lawati dengan perasaan gugup, tetapi dengan Google Map tersimpan di dalam telefon kita, kita menjadi lebih yakin untuk menjelajahi dan mencari arah di mana-mana bandar yang asing bagi kita. Mungkinkah keyakinan ini boleh menggambarkan jenis istirahat yang Tuhan ingin berikan kepada kita melalui jadual nubuatan-Nya?

Kadang-kadang, bagaimanapun, kita mungkin memasukkan alamat yang salah ke dalam aplikasi, atau kita mungkin memutuskan untuk tidak mematuhi arahan yang diberikan kerana kita fikir kita tahu jalan pintasnya. Apapun, kita mungkin mendapati diri kita berada di suatu tempat yang kita tidak ingini —  yang pasti, fikiran kita tidak berada dalam keadaan yang tenang.

`Baca Filipi 4:4-6. Apakah yang diberitahukan oleh Paulus kepada kita tentang jalan untuk memiliki istirahat sejati, kedamaian sejati, walaupun di tengah-tengah dunia yang kacau dan menyakitkan?`

Dalam petikan ini, Paulus tidak mengatakan untuk bersukacita, senantiasa, dalam semua cabaran yang anda hadapi. Sebaliknya Dia mengatakan, “Bersukacitalah senantiasa dalam Tuhan.” Tidak kira apapun keadaan kita sekarang, tidak kira apapun cabaran yang kita hadapi, jika kita bergantung pada Tuhan, kebaikan-Nya, kasih-Nya, dan pengorbanan-Nya di kayu salib untuk kita, kita dapat bersukacita di dalam Dia dan mendapat kedamaian bagi jiwa kita yang lelah.

Nada dalam ayat-ayat itu sendiri memperdengarkan suatu ketenangan, kedamaian, dan pengharapan ulung akan sesuatu yang di luar pemikiran dunia ini.

Bayangkan juga jenis istirahat bagi jiwa yang akan kita miliki jika, sesungguhnya, kita “tidak khuatir tentang apapun.” Perkara ini nampaknya tidak realistik bagi sesiapapun di dunia ini (bahkan Paulus mempunyai banyak kekhuatiran), tetapi sekali lagi, mengetahui bahawa Tuhan yang pengasih akhirnya akan berkuasa dan menyelamatkan kita ke dalam kerajaan-Nya, tentu saja, dapat menolong kita meletakkan perkara-perkara yang mengkhuatirkan kita dalam perspektif yang betul.

“Tuhan sudah dekat”? Iaitu, Dia selalu dekat dengan kita, dan bahawa sebaik sahaja kita menutup mata kita dan beristirahat dalam tidur kematian, perkara seterusnya yang kita tahu adalah kedatangan Kristus.

Sememangnya tidak diragukan, hidup ini penuh dengan ketegangan, pencubaan, dan pergelutan. Tidak ada seorang pun di antara kita yang dapat melarikan diri dari semua ini; pastinya rasul Paulus juga tidak (lihat 2 Korintus 11). Walaupun begitu, maksudnya sebenar adalah untuk memberitahu kita bahawa walaupun dengan segala tanggungan yang kita ada sekarang, kita boleh bersukacita atas apa yang telah diberikan kepada kita dalam Kristus dan, sesungguhnya, kita memperoleh ketenangan bagi jiwa kita, bahkan pada saat ini juga.

`Baca Filipi 4:4–6 sekali lagi. Dengan cara apakah anda dapat menggunakan kata-kata indah ini kepada pengalaman anda sekarang dalam apa jua ujian dan penderitaan yang anda hadapi?`