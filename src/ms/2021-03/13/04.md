---
title:  Arahan Perarakan
date:  21/09/2021
---

Gambaran besar nubuatan sejarah tidak membenarkan kita sekadar duduk berdiam dan tidak melakukan apa-apa sementara peristiwa demi peristiwa diungkapkan, peristiwa yang sememangnya berada di luar kawalan kita. Seringkali, apa yang berlaku ialah, “Baiklah, peristiwa masa akhir akan terjadi seperti yang diramalkan, jadi apa yang boleh kita lakukan selain dari hanya mengikut arus? Lagipun, apa yang boleh saya lakukan seorang diri?”

Namun, bukan itu cara orang Kristian berhubungan dengan dunia di sekitar mereka dan, terutamanya, dalam hal peristiwa-peristiwa akhir. Wahyu 14 memberitahu kita bahawa matlamat kita pada masa kini dalam sejarah adalah untuk memberitahu orang lain tentang penghakiman Tuhan dan menolong mereka bersiap sedia untuk kedatangan Yesus yang kedua.

`Baca Wahyu 14:6–12. Apakah yang diajarkan dalam ayat ini, dan apa yang harus kita sampaikan kepada dunia? Mengapakah mesej ini sangat mendesak?`

Sebagai umat Advent, kita percaya bahawa “kebenaran sekarang” (2 Pet. 1:12) ditemui, khususnya, dalam ayat-ayat yang kita sebut sebagai “Perkhabaran Tiga Malaikat.” Di dalam ayat-ayat ini, kita menemukan intipati kepada panggilan kita dalam sejarah dunia pada masa sekarang ini.

Perhatikan, ia dimulai dengan “Injil kekal,” berita indah tentang kematian dan kebangkitan Kristus, di mana satu-satunya pengharapan keselamatan kita terletak. Juga, terdapat mesej yang mengatakan “telah tiba saat penghakiman-Nya” (Wahyu 14:7, LAI), satu petanda yang jelas menunjukkan kepada akhir zaman. Terdapat juga panggilan untuk menyembah dia yang “menjadikan langit dan bumi,” bertentangan dengan amaran menakutkan tentang orang-orang yang tinggal di Babilon, yang menyembah “binatang dan patungnya.” Akhir sekali, terdapat juga gambaran tentang umat akhir zaman Tuhan akhir: “Yang penting di sini ialah ketekunan orang-orang kudus, yang menuruti perintah Tuhan dan iman kepada Yesus” (LAI).

`Baca Wahyu 14:11. Apakah yang dikatakan oleh petikan ini tentang kurangnya istirahat bagi orang-orang yang menyembah binatang itu dan patungnya?`

Tidak ada istirahat, pada siang atau malam, bagi mereka yang menyembah binatang dan patungnya? Walaupun terdapat banyak idea tentang apa yang dimaksudkan dengan ini, ramai yang akan setuju bahawa orang-orang ini tidak mengalami jenis istirahat seperti yang Tuhan berikan kepada mereka yang setia kepada-Nya.

`Menurut anda mengapa bahagian pertama dari Perkhabaran Tiga Malaikat adalah “Injil kekal”? Mengapa kita harus sentiasa mendahulukan kebenaran indah ini sementara kita menyampaikan perkhabaran-perkhabaran ini kepada dunia? Bagaimana pemahaman Injil begitu penting kepada konsep istirahat?`