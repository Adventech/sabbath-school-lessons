---
title:  Beristirahat dengan Damai
date:  22/09/2021
---

Sehingga pada saat ini, sudah berkurun lamanya orang-orang Kristian menantikan kedatangan Kristus kembali. Inilah, sesungguhnya, merupakan kemuncak kepada segala pengharapan kita - dan bukan pengharapan kita sahaja, tetapi pengharapan semua umat Tuhan yang setia sepanjang sejarah.

`Baca Ibrani 11:13-16. Apakah janji besar, bukan hanya orang-orang pada zaman dahulukala tetapi untuk kita juga, yang terdapat di sini?`

Dalam banyak cara, ayat-ayat ini tidak masuk akal jika sekiranya versi kematian yang umum dan popular itu benar. Apa yang dibicarakan oleh petikan ini sebagai “orang-orang yang tidak memperoleh apa yang dijanjikan”? Mereka sudah mati, dan kononnya, sekarang ini berada di syurga bersama-sama Yesus dan sedang menikmati pahala besar mereka. Contohnya, ketika Billy Graham meninggal, berulang kali kita mendengar bagaimana dia sekarang berada di syurga bersama Yesus.

Terdapat ironi dalam pandangan ini kerana sering kali ketika seseorang mati, kita mendengar, “Semoga dia beristirahat dalam damai.” Namun, apa yang berlaku sebenarnya? Adakah benar orang-orang itu sedang berehat dengan damai, atau adakah sekarang ini mereka berada di syurga sedang melakukan apa yang seharusnya mereka lakukan (contohnya, sedang memerhatikan segala “keseronokan” di bumi ini)?

`Bagaimanakah Yesus menerangkan tentang kematian? Baca Yohanes 11:11.`

Malahan, idea bahawa mereka sedang berehat “dalam damai” adalah kebenaran yang berlaku dalam kematian, bukan? Orang mati sesungguhnya sedang berehat. “Bagi orang percaya, kematian hanyalah merupakan suatu perkara kecil. Kristus berbicara tentang kematian seakan-akan hal itu hanya sesaat lamanya. ‘Sesungguhnya barangsiapa menuruti Firman-Ku, ia tidak akan mengalami maut,’ ‘tidak akan mengalami maut sampai selama-lamanya.’ Bagi orang Kristian, kematian hanyalah tidur saja, suatu saat ketenangan dan kegelapan. Hidup terlindung dengan Kristus dalam Tuhan, dan ‘apabila Kristus yang adalah hidup kita, menyatakan diri kelak, kamu pun akan menyatakan diri bersama dengan Dia dalam kemuliaan.’ Yoh. 8:51, 52; Kol. 3:4. Ellen G. White, The Desire of Ages, ms. 787.

Yesus membandingkan keadaan seseorang dari saat kematiannya sehingga kepada kebangkitan pagi seperti tidur yang tidak sedarkan diri (Yohanes 11:11, 14), tetapi Dia juga menekankan bahawa kedua-dua orang yang selamat dan yang hilang akan menerima pahala mereka selepas kebangkitan (Yohanes 5:28, 29). Dia menekankan perlunya bersiap sedia untuk kematian, pada bila-bila pun ia datang.

`Apa penghiburan yang anda dapat apabila mengetahui bahawa orang tersayang yang sudah meninggal dunia itu kini sedang berehat?`