---
title:  Sesuatu yang Baru
date:  21/07/2021
---

`Setelah Daud mengaku dosanya tanpa membuat sebarang alasan atau usaha untuk menutupinya, dia terus menyatakan permohonannya kepada Tuhan. Apa yang dimintanya dari Tuhan? Baca Mazmur 51: 7–12.

Rujukan Daud kepada pembersihan menggunakan hisop merupakan istilah yang diketahui umum oleh setiap orang Israel yang pernah mengunjungi tempat kudus. Oleh kerana dia merujuk kepada upacara pembersihan yang dijelaskan dalam Hukum Musa (Imamat 14: 4), dia mengenali kuasa persembahan korban — Korban itu — yang akan datang di masa depan untuk menghapus dosa-dosa dunia.

Daud juga terus meminta “kegirangan” dan “sukacita.” Mengambil kira akan dosanya yang besar, bukankah ini satu tindakan yang agak berani?

Mungkin dengan mendengar petikan yang telah diubahsuai ini dapat membantu: “Katakan padaku bahawa aku diampuni sehingga aku dapat memasuki tempat kudus lagi di mana aku dapat mendengar kegembiraan dan kesukaan orang-orang yang menyembahmu.”

`Ketika Adam dan Hawa berdosa, mereka bersembunyi dari hadirat Tuhan (Kejadian 3: 8). Menurut anda, mengapa permintaan Daud, walaupun setelah perbuatan dosanya, sangat berbeza? Baca Mazmur 51:11, 12.`

Daud tidak mahu kehilangan kesedaran untuk hidup di hadapan Tuhan. Dia menyedari bahawa tanpa Roh Kudus, dia tidak berdaya. Dia tahu bahawa, sebagaimana mudah dia jatuh ke dalam dosa bersama Batsyeba, dia juga dengan mudah boleh terjerumus untuk berbuat dosa lagi. Keyakinan dirinya hancur.

Daud memahami bahawa kemenangan-kemenangan di masa hadapan bukan datang dari dirinya; ia datang hanya dari Tuhan kerana dia bergantung sepenuhnya kepada Tuhan.

Kehidupan Kristian yang menang bukannya tentang kita. Semuanya adalah tentang Yesus. Kita merindukan kehadiran-Nya; Kita mendambakan Roh-Nya; kita menginginkan sukacita keselamatan-Nya. Kita perlu menyedari keperluan kita untuk pembaharuan dan pemulihan. Kita memerlukan istirahat-Nya – satu tindakan penciptaan semula yang ilahi. Istirahat ciptaan tidak jauh bezanya dari pengampunan. “Jadikanlah hatiku tahir, ya Tuhan, dan perbaharuilah batinku dengan roh yang teguh” (Mzm. 51:12, LAI) menggunakan terminologi penciptaan. Dalam Perjanjian Lama hanya Tuhan yang dapat “menciptakan” (bara’) – dan setelah kita diciptakan semula, kita boleh beristirahat.

`Sekiranya anda belum pernah merasakan sukacita dan kegembiraan atas pembebasan dari hati nurani yang bersalah, apa yang menghalang anda? Sekiranya ia adalah perasaan bersalah, apa yang dapat anda pelajari dari kisah ini yang boleh menolong anda?`