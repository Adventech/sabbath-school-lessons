---
title:  Menjadi Pemancar Cahaya Tuhan
date:  22/07/2021
---

Mungkin perkara yang paling wajar kita lakukan setelah melalui kegagalan yang memalukan dan mengalami pengampunan adalah berusaha untuk melupakan peristiwa itu. Kenangan tentang kegagalan tentu sahaja menyakitkan.

`Apakah yang Daud mahu lakukan dengan pengalamannya yang menyakitkan itu? Baca Mazmur 51: 13–19.`

Apabila sebiji mangkuk atau sebuah pasu yang bernilai jatuh dan berkecai, kita biasanya akan menghela nafas panjang dan membuang serpihan-serpihan pecahan kecil yang tidak berguna itu. Namun, di Jepun, terdapat satu seni tradisional yang disebut kintsugi, satu pengkhususan dalam mencipta semula tembikar yang telah pecah. Logam berharga, seperti emas cair atau perak, digunakan untuk mencantumkan kepingan-kepingan yang pecah itu dan mengubah barangan yang telah pecah itu menjadi sesuatu yang cantik dan bernilai.

Setiap kali Tuhan mengampuni pelanggaran kita dan menciptakan kita semula, sesuatu telah berubah. Pengampunan Tuhan yang berharga mencantumkan semula kehancuran kita dan retakan yang kelihatan itu boleh menarik perhatian kepada kasih karunia-Nya. Kita boleh menjadi pembesar suara Tuhan. “...lidahku akan bersorak-sorai memberitakan keadilan-Mu” (Mzm. 51:16, LAI). Kita tidak mencuba untuk membaikpulihkan diri atau memperbaiki diri kita sendiri (walaupun secara sedikit demi sedikit). Hati kita yang hancur, hati kita yang penuh penyesalan, menjadi pujian yang cukup bagi Tuhan – dan mereka merupakan sinar cahaya yang dapat dilihat oleh dunia di sekeliling kita. Pengalaman pengampunan kita akan menarik orang lain yang juga mencari pengampunan.

`Apakah hubungan antara Mazmur 51 dan 1 Yohanes 1: 9?`

Surat pertama Yohanes 1:9 merupakan ringkasan pendek Mazmur 51. Sama seperti Daud yang mengetahui bahawa “...hati yang patah dan remuk tidak akan Kau pandang hina, ya Tuhan” (Mzm. 51:19, LAI), Yohanes juga menyakinkan kita bahawa “Jika kita mengaku dosa kita, maka Dia adalah setia dan adil, sehingga Dia akan mengampuni segala dosa kita dan menyucikan kita dari segala kejahatan” (1 Yoh. 1:9, LAI). Kita boleh berpegang kepada kata-kata Tuhan.

Sekali lagi, Daud tidak dapat membaikpulih kerosakan besar yang telah dilakukannya melalui perbuatan dan teladannya kepada keluarganya. Dia menderita akibat-akibat dari keputusan dan tindakannya. Namun, Daud tahu bahawa dia telah diampuni. Dia tahu bahawa dia perlu mempercayai dengan iman bahawa suatu hari nanti Anak Domba Tuhan yang benar akan datang dan mengambilalih tempatnya.

`Bagaimanakah anda dapat belajar dengan betul untuk menerapkan janji-janji dalam 1 Yohanes 1: 9 kepada kehidupan anda sendiri? Bagaimana perasaan anda setelah anda melakukannya dan tahu bahawa janji itu juga adalah untuk anda?`