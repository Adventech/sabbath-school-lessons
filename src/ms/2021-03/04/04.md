---
title:  Diampuni dan Dilupakan?
date:  20/07/2021
---

Setelah Daud melaksanakan penghakiman secara tidak sengaja ke atas dirinya sendiri (2 Sam. 12:5, 6), Natan mengungkapkan kepadanya betapa besar dosanya. Hati Daud hancur, dan dia mengakui dosanya. Dengan segera Natan meyakinkannya bahawa “ ‘Tuhan telah menjauhkan dosamu itu’ ” (2 Sam. 12:13, LAI) dan dia telah diampuni. Tidak ada tempoh penantian untuk pengampunan Tuhan. Daud tidak perlu membuktikan bahawa dia benar-benar ikhlas sebelum pengampunan itu diberikan.

`Akan tetapi, Natan, yang sudah meramalkan akibat dosa Daud dalam 2 Samuel 12: 10–12, menyatakan bahawa anak yang akan dilahirkan itu nanti akan mati.`

Apakah maksudnya bahawa Tuhan telah menjauhkan dosa Daud? Adakah Dia hanya membersihkannya menjadi satu lembaran yang baru? Adakah semua orang hanya melupakannya? Baca 2 Samuel 12: 10–23 ketika anda merenungkan soalan-soalan ini.

Daud juga pasti tertanya-tanya tentang soalan-soalan ini ketika dia melihat dunianya hancur — bayi itu mati, keluarganya dalam keadaan kacau-bilau (kisah Amnon dan Absalom adalah dua contoh masalah keluarga yang nyata), masa depannya tidak menentu. Namun, di sebalik akibat dosanya, yang telah memberi kesan terhadap orang-orang yang tidak bersalah seperti Uria dan bayi yang baru dilahirkan itu, Daud juga mulai memahami bahawa kasih karunia Tuhan akan menutupi hal ini dan suatu hari nanti semua akibat dosa akan dihapuskan. Sementara itu, dia mendapat ketenangan bagi hati nuraninya yang gelisah itu di dalam kasih karunia Tuhan.

`Apa yang Daud rasakan yang dia benar-benar perlukan? Apa yang dia rindukan? Baca Mazmur 51: 1–6.`

Melalui Mazmur 51, Daud menyatakannya secara terbuka apabila dia menyatakan isi hatinya dan mengakui dosa-dosanya. Seruan Daud untuk memohon belas kasihan telah mengundang kasih karunia Tuhan yang tidak pernah gagal dan rahmat-Nya yang besar. Dia merindukan pembaharuan.

Apabila kita mempertimbangkan nilai istirahat di dalam Yesus, kita harus terlebih dahulu menyedari bahawa kita memerlukan pertolongan dari luar; kita adalah orang-orang berdosa dan memerlukan Juruselamat; kita mengenali dosa-dosa kita dan berseru kepada Dia yang satu-satunya dapat membasuh kita, membersihkan kita, dan memperbaharui kita. Apabila kita melakukan ini, kita mendapat keberanian: di sini berdiri seorang penzina, penipu, pembunuh, dan seseorang yang melanggar sekurang-kurangnya lima dari Hukum Sepuluh, yang memohon pertolongan — dan menuntut janji pengampunan Tuhan.

`Sekiranya Tuhan mengampuni Daud atas apa yang  dia lakukan, maka apakah pengharapan yang ada bagi anda?`