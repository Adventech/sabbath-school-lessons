---
title:  Komen Guru
date:  23/07/2021
---

#### Bahagian I: Ringkasan

Pelajaran minggu ini tertumpu pada salah satu bab paling menyedihkan dalam hidup Daud. Raja Israel menyalahgunakan kuasa yang diberikan Tuhan kepadanya dan membawa isteri salah seorang tenteranya jatuh ke dalam dosa. Uria adalah seorang pahlawan dalam tentera Daud, bertempur dalam peperangan untuk rajanya. Daud mengambil kesempatan ke atas ketiadaannya.

Ketika Batsyeba hamil akibat perzinahan nafsunya, Daud berusaha untuk menutupi dosanya. Dia memanggil Uria kembali dari pertempuran yang sengit untuk meluangkan masa bersama isterinya. Uria memperlihatkan sifat sebenarnya apabila dia menolak untuk masuk ke rumahnya sementara pasukan tenteranya sedang memerangi musuh.

Ketika rancangan asal Daud tidak berhasil, dia mendesak Yoab, kapten pasukan raja, untuk meletakkan Uria di barisan hadapan pertempuran sehingga dia akan menghadapi kematian. Pandangan nafsu Daud membawa kepada perbuatan nafsu, yang membawa kepada tipu muslihat untuk membunuh seorang lelaki yang tidak bersalah. Godaan syaitan telah dirancang untuk menemui kita masing-masing pada titik di mana kita paling lemah. Sekiranya ada titik lemah dalam akhlak kita, syaitan akan memanfaatkan titik itu untuk membawa kita ke dalam dosa.

Daud menyedari kesalahannya melalui perumpamaan yang diberitahu oleh nabi Natan. Dengan hati yang remuk, raja menangis dalam pengakuan yang amat menyakitkan. Pertaubatannya mendalam, sungguh-sungguh dan tulus. Mazmur 51 merupakan permohonan untuk pengampunan yang bersungguh-sungguh dan hati yang telah berubah. Tuhan menjawab doa Daud. Raja diampuni, tetapi pengampunan tidak membuatkan dia terhindar dari akibat dosa yang tragik. Sepanjang hidupnya, Daud menanggung akibat buruk dari perbuatannya yang penuh dosa. Sebagai anak Tuhan yang diampuni, dia memasuki istirahat syurga, tetapi masih mengalami penderitaan atas perbuatannya berdosanya.

#### Bahagian II: Ulasan

Salah satu persoalan yang segera terlintas dalam fikiran kita apabila meneliti pengalaman hubungan Daud yang tidak sah, perbuatan zina dengan Batsyeba, adalah mengapa Tuhan meletakkan kisah yang tidak baik ini dalam Alkitab. Mengapa menyingkap dengan terperinci kehidupan peribadi Daud? Mengapa tidak hanya mengatakan bahawa dia berdosa dan diampunkan dan mengakhiri ceritanya? Mari kita teliti apa yang Tuhan ajarkan kepada kita melalui naratif ini.

Terdapat sekurang-kurangnya empat pelajaran yang amat penting di sini. Dua Samuel 11:1 adalah ayat yang memberitahukannya. Dalam beberapa kata yang ringkas, Kitab Suci menunjukkan kelemahan karakter Daud. Waktu itu adalah musim bunga dalam tahun itu, dan Israel berada dalam pertempuran yang sengit dengan musuh-musuhnya. Raja-raja biasanya akan memimpin pasukan tentera mereka sendiri maju ke dalam pertempuran, tetapi Daud mengirimkan Yoab, jeneral tenteranya, untuk berperang. Ayat itu menyatakan, “Sedang Daud sendiri tinggal di Yerusalem.” Raja-raja yang berani akan berperang bersama pasukan mereka. Mereka memberi inspirasi kepada pasukan mereka yang letih lesu oleh pertarungan itu untuk terus bertempur. Daud memilih untuk tinggal di istananya, menikmati segala kesenangan sebagai kerabat diraja, sementara orang-orangnya menderita dan mati dalam perang. Inilah pelajaran pertama yang boleh didapati dari kejatuhan Daud. Apabila anda gagal melaksanakan tugas anda, ketika anda menuruti keinginan nafsu yang menyeronokkan daripada melakukan apa yang benar, anda menjadi lemah kepada godaan syaitan yang mengasyikkan.

Pelajaran kedua boleh ditangkap dengan cepat. Serangan syaitan datang ketika ia tidak dijangka. Daud tidak menyangka bahawa ketika dia berjalan di atap istananya pada malam itu, dia akan terpikat dengan kecantikan isteri orang lain. Terjemahan The New Life menyampaikan Amsal 4:23 dalam cara ini: “Jagalah hatimu di atas segalanya, kerana itu menentukan perjalanan hidupmu.” Solomon, anak kedua Daud dari Batsyeba, telah menulis kata-kata ini. Sebagai orang dewasa, dia pastinya tahu tentang dosa Daud. Apabila kita tidak berwaspada, Iblis akan menyerang. Oleh karena itu, Yesus berkata kepada murid-murid-Nya, “ ‘Berjaga-jagalah dan berdoalah, supaya kamu jangan jatuh ke dalam pencobaan; roh memang penurut, tetapi daging lemah’ ” (Markus 14:38, LAI). Tepat sekali, inilah masalah Daud. Pada saat dia tidak berjaga-jaga, kelemahan daging membawanya ke dalam dosa yang akan mengubah seluruh perjalanan hidupnya.

**Fikiran Berdosa Membawa kepada Perbuatan Berdosa.**

Dosa bermula pada fikiran. Pandangan nafsu Daud membawanya kepada langkah seterusnya, memanjakan khayalannya yang penuh nafsu. Dia menjelajah ke kawasan syaitan apabila dia bertindak berdasarkan pemikirannya dan mengirim hamba-hambanya untuk bertanyakan tentang Batsyeba. Gerak hatinya, yang tidak terkawal oleh Roh Kudus, menyebabkan dia menanyakan soalan yang tidak patut untuk memanjakan nafsunya dengan perbuatan dosa. Ini membawa kita kepada pelajaran ketiga. Walaupun Daud berusaha menutupi perzinahannya dengan Batsyeba, dosa tidak akan dapat ditutup lama. Kata-kata Musa kepada orang Israel berabad-abad sebelumnya menjadi kenyataan dalam pengalamannya. “Tetapi jika kamu tidak berbuat demikian, sesungguhnya kamu berdosa kepada Tuhan, dan kamu akan mengalami, bahawa dosamu itu akan menimpa kamu” (Bil. 32:23, LAI). Perbuatan berdosa yang dilakukan di bawah kegelapan suatu hari kelak akan keluar dalam cahaya terik hari kerana “tidak ada suatu makhluk pun yang tersembunyi di hadapan-Nya, sebab segala sesuatu telanjang dan terbuka di depan mata Dia” (Ibr. 4:13, LAI).

Perbuatan dosa Daud tidak tersembunyi lama. Batsyeba mengandung. Uria sudah mati. Nabi Natan menghadapkan kepada Daud perbuatan-perbuatannya yang penuh dosa. Dosa yang dilakukan dalam kegelapan suatu hari nanti akan keluar di tempat terbuka. Bergema dan terus bergema selama berabad-abad adalah kata-kata Musa: “Dosamu itu akan menimpa kamu” (Bil. 32:23, LAI). Pelajaran keempat yang kita temukan dari bahagian pertama cerita ini adalah bahawa walaupun Daud menangis, mengakui dosanya, bertaubat dari perbuatan jahatnya, dan diampuni oleh Tuhan, akibat dosa akan tetap ada.

**Dosa Adalah Barah yang Memusnahkan Segala-galanya.**

“Edwin Cooper terkenal di seluruh Amerika, namun hampir tidak ada yang mengetahui namanya yang sebenar. Berasal dari keluarga badut sarkas, Cooper mula membuat persembahan di hadapan para penonton ketika dia baru berusia sembilan tahun. Setelah beberapa waktu bertugas di Barnum dan Bailey Circus, dia menjadi tontonan di televisyen pada tahun 1950-an sebagai Bozo the Clown. Selain dari menghiburkan orang tua dan muda, Cooper memberikan mesej kepada ‘teman-teman dan rakan sekerjanya’ pada setiap minggu: buat pemeriksaan untuk penyakit barah. Namun Cooper begitu sibuk bekerja sehingga dia lalai untuk mengikuti nasihatnya sendiri. Pada waktu barahnya ditemui, ianya sudah terlambat untuk diubati. Edwin Cooper meninggal pada usia empat puluh satu tahun kerana penyakit yang selama ini dia peringatkan kepada orang lain untuk berjaga-jaga. Dosa jauh lebih mematikan daripada barah ganas yang paling agresif. Dosa membunuh dan memusnahkan semua yang disentuhnya. Sejak peristiwa Kejatuhan Adam di Taman Eden sehingga sekarang, dosa tidak membawa tahanan- tahanan. Inilah matlamat di sebalik semua yang dilakukan oleh Syaitan. Yesus berkata, ‘ “Pencuri itu datang hanya untuk mencuri dan membunuh dan membinasakan” ’ (Yohanes 10:10).” (“No Laughing Matter,” dalam Reading Eagle, 5 Julai 1961, diakses pada 4 Februari 2020, https://ministry127.com/resources/illustration/no-laughing-matter).

**Dosa Daud Mempunyai Akibat Membahayakan.**

Akibat perbuatan dosa Daud dilihat di sepanjang hidupnya dan keluarganya. Anaknya yang dikandung Batsyeba, akibat perzinahannya, jatuh sakit dan meninggal. Anaknya Amnon memaksa Tamar adik tirinya dan mencemarkannya. Oleh kerana marah, dua tahun kemudian, Absalom, saudara lelaki Tamar, membunuh Amnon. Kehidupan Daud dipenuhi dengan kesedihan, kedukaan, dan kekecewaan. Absalom, anak ketiga Daud, ibunya adalah Maaka, adalah anak kegemaran ayahnya. Tampan, ramah, suka cabaran, dan menawan, dia mencuri hati bangsa Israel. Akhirnya dia memberontak terhadap kepemimpinan Daud dan terbunuh dalam pertempuran. Hati Daud remuk. Dosa, seperti penyakit barah, telah menimpa hidupnya. Walaupun dia diampuni oleh Tuhan, akibat dosa menimpanya. Salah satu pelajaran besar dari kisah ini adalah bahawa dosa mempunyai akibat yang tragis. Namun di sebalik akibat dosa, Tuhan selalu bersedia untuk mengampuni dan membangun semula hidup kita.

**Menganalisis Permintaan Daud untuk Pengampunan: Mazmur 51**

Salah satu doa yang paling berkuasa dalam seluruh Alkitab terdapat dalam Mazmur 51, yang merupakan permohonan Daud yang sungguh-sungguh untuk pengampunan setelah dosanya terhadap Batsyeba. Semasa kita membaca doa ini, kita segera terpegun dengan keikhlasan pengakuan Daud. Dia sangat jujur. Dia tidak memberi alasan untuk perlakuan dosanya. Dia memohon dari Tuhan belas kasihan dan pengampunan-Nya, dan pemulihan menurut keredhaan Tuhan. Perhatikan kata kerja dalam doa ini. Ia menjadi petunjuk yang jelas kepada motif Daud. Dia berdoa, “Kasihanilah aku... Hapuskan pelanggaranku” (Mzm. 51:2, LAI). “Bersihkanlah aku . . . tahirkanlah aku” (Mzm. 51: 3, LAI). “Sebab aku sendiri sadar akan pelanggaranku, aku senantiasa bergumul dengan dosaku” (Mzm. 51:4, LAI). “Bersihkan aku,” “basuhlah aku” (Mzm. 51:9, LAI). “Biarlah aku mendengar kegirangan dan sukacita” (Mzm. 51:10, LAI). “Jadikanlah hatiku tahir, ya Tuhan” (Mzm. 51:12, LAI). “Janganlah membuang aku dari hadapan-Mu” (Mzm. 51:13, LAI). “Bangkitkanlah kembali padaku kegirangan” (Mzm. 51:14, LAI).

Ketika membaca doa Daud, kita hampir dapat mendengar permohonan hati-Nya yang tulus. Hati kita sendiri tersentuh dengan pengakuan tulus-Nya. Berita yang sangat baik adalah bahawa Tuhan menghormati “hati yang patah dan remuk” (Mzm. 51:19, LAI). Seperti kata Ellen G. White: “Yesus rindu kita datang kepada-Nya seadanya kita, berdosa, tidak berdaya, perlu bergantung. Kita mungkin datang dengan semua kelemahan kita, kebodohan kita, dosa kita, dan tersungkur di kaki-Nya dalam penyesalan. Kemuliaan-Nya untuk mengelilingi kita dalam pelukan kasih-Nya dan membalut luka-luka kita, untuk membersihkan kita dari segala kekotoran.”--Steps to Christ, ms. 50. Daud mengalami kuasa pembersihan pengampunan Kristus. Hubungannya dengan Tuhan dipulihkan. Semangatnya diperbaharui. Dia sekali lagi memasuki kehidupan melayani Tuhan, yang mengasihi-Nya, yang mengampunkannya, yang membersihkannya, dan yang mengubahnya.

#### Bahagian III: Penerapan Hidup

Dosa adalah pedang bermata dua. Ia bukan hanya membawa rasa bersalah, malu, dan kecaman, tetapi juga keputusasaan dan kekecewaan. Sebaik sahaja syaitan membawa kita ke dalam penggodaan dan kita jatuh ke dalam perangkapnya, langkah selanjutnya adalah membuat kita merasa seolah-olah tidak ada pengharapan. Kekecewaan adalah salah satu senjatanya yang paling kuat. Berikut adalah tiga fakta yang perlu diingat ketika anda jatuh ke dalam godaan:

- Kristus merindukan anda untuk datang kepada-Nya dengan seadanya. Sekiranya, seperti Daud, anda datang dengan hati yang jujur, tidak membuat alasan untuk dosa anda, anda juga akan mengalami pengampunan Tuhan.
- Kristus tidak pernah mengusir atau menolak orang yang dengan tulus datang mencari rahmat-Nya. Sebenarnya, Dia meyakinkan kita bahawa “ ‘barangsiapa datang kepada-Ku, dia tidak akan Kubuang’ ” (Yohanes 6:37, LAI).
- Janji pengampunan dan pemulihan Kristus adalah pasti sama seperti takhta abadi-Nya. Perasaan anda bukan kriteria penentu kepada sama ada anda diampunkan. Anda mungkin tidak merasa diampuni. Anda mungkin masih mempunyai perasaan bersalah, tetapi anda masih boleh mendapat kepastian berdasarkan Firman Tuhan bahawa dosa-dosa anda diampuni dan bahawa anda adalah anak Tuhan.