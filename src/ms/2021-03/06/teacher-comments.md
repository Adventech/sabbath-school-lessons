---
title:  Komen Guru
date:  06/08/2021
---

#### Bahagian I: Ringkasan

Bagi kebanyakan orang, tajuk pelajaran minggu ini mungkin kelihatan agak pelik. Bagaimana mungkin anda mendapat istirahat dalam hubungan keluarga sekiranya keluarga anda bermasalah? Bagaimana jika anda mempunyai seorang ayah yang katanya harus dipatuhi dan angkuh? Mungkin anda mempunyai perhubungan yang renggang atau tidak ada perhubungan langsung dengan ibu anda? Atau bagaimana jika terdapat persaingan sengit di antara adik-beradik? Tentu sahaja terdapat juga banyak keluarga yang mempunyai ikatan kasih sayang yang erat. Rumah adalah tempat yang mendorong, di mana kasih diungkapkan secara terbuka. Namun, bukan hubungan seperti ini yang biasanya dilihat.

Kita boleh mendapat keberanian dari pengalaman Yusuf. Ditolak oleh saudara-saudara lelakinya yang cemburu, dijual sebagai hamba, dipisahkan dari keluarganya, dihukum dan dipenjarakan secara tidak adil, Yusuf masih mempertahankan imannya. Kesulitan-kesulitan yang dialaminya tidak menjadikan dia seorang pembenci; kesulitan itu menuntunnya untuk lebih mempercayai Tuhan dengan sepenuhnya. Melalui kesusahan-kesusahan ini, Tuhan membentuk karakternya dan mempersiapkan dia untuk satu kedudukan yang dihormati dalam kerajaan Mesir. Suatu hari nanti, sebagai penasihat dan pengurus kepada sumber yang begitu banyak, dia akan duduk bersama Firaun di atas takhta Kerajaan Mesir.

Pelajaran minggu ini berfokus pada dua kebenaran abadi. Pertama, oleh kerana kita telah melalui pencobaan dan menghadapi kesulitan, ia sama sekali tidak bermaksud bahawa Tuhan telah meninggalkan kita atau tidak mengasihi kita. Kasih Tuhan akan menjangkau kita di mana pun kita berada, tidak kira apa pun yang dihadapkan oleh kehidupan kepada kita. Kedua, cabaran yang kita hadapi sering mempersiapkan kita untuk sesuatu yang jauh lebih besar daripada yang kita bayangkan. Tuhan mempunyai rancangan melalui semua itu dan sedang berusaha untuk mencapai tujuan utama-Nya dalam kehidupan kita. Kisah Yusuf adalah kisah seorang pemuda yang setia kepada Tuhan di tengah hubungan keluarga yang penuh kemelut, tetapi Tuhan akhirnya menggunakan dia untuk menyelamatkan keluarganya dan memulihkan hubungan yang telah hilang.

#### Bahagian II: Ulasan

Kajian pertama yang berjudul, Cradles of Eminence, menganalisis pengalaman masa kanak-kanak lebih dari 400 individu yang dianggap “ulung” oleh penulis psikologi, Victor dan Mildred George Goertzel. “Ulung” didefinisikan sebagai unggul atau mencapai kecemerlangan dalam bidang mereka, bertentangan dengan bakat semula jadi. Orang-orang ini adalah ahli saintis, ahli politik, bintang filem, usahawan, pengarang, penulis drama, dan wira sukan. Persoalan yang dibangkitkan oleh Goertzels adalah, apa pengalaman awal kanak-kanak yang telah membentuk kehidupan masa depan individu-individu yang cemerlang ini?

Hasil yang mereka dapati mengejutkan mereka. Sebilangan besar tokoh-tokoh ini mengalami trauma semasa kanak-kanak. Ada yang sakit. Yang lain dibesarkan dalam keluarga yang bermasalah, dan beberapa yang lain mengalami kecederaan yang parah. Sebilangan anak-anak ini, yang mencapai kecemerlangan, dibesarkan dalam keluarga penyayang yang sentiasa memberikan sokongan. Kebenaran Cradles of Eminence yang mengejutkan adalah bahawa pilihan utama dan penentuan tujuan sebenar kita dalam hidup lebih penting daripada persekitaran atau genetik kita dalam menentukan kecemerlangan pencapaian kita dan sumbangan yang kita berikan kepada masyarakat.

Ini dibuktikan benar dalam kisah Yusuf. Fikirkan tentang latar belakang genetiknya untuk seketika. Dia berasal dari garis keturunan Abraham, Ishak, dan Yakub yang dicemari dengan dosa. Terdapat pembohong dan pencuri dalam rumpun keluarganya. Rumah ayahnya diselubungi oleh permasalahan. Sikap pilih kasih ayahnya membuat saudara-saudaranya marah. Mereka menunjukkan rasa cemburu, ketamakan, dan kebencian. Penyelesaian mereka: menyingkirkan Yusuf. Fikirkan perjalanan Yusuf dan ingat tentang genetiknya dan persekitaran keluarganya yang bermasalah.

**Cabaran Yusuf**

Yusuf dijual sebagai hamba ketika berumur 17 tahun (Kej. 37:2). Di Mesir, setelah melayani dengan setia di rumah Potifar, Yusuf dihukum secara tidak adil dan dipenjarakan atas tuduhan yang palsu. Bahkan setelah berjaya menafsirkan mimpi juru roti dan juru minuman (setelah tiga hari, seperti yang diramalkan oleh Yusuf, juru minuman itu dibebaskan dan kembali memegang jawatannya sebagai pelayan Firaun), Yusuf dibiarkan di penjara selama dua tahun lagi. Ketika Firaun bermimpi tentang tujuh ekor lembu gemuk dan tujuh ekor lembu kurus, dan tujuh tangkai bulir jagung yang berisi dan tujuh tangkai bulir jagung yang kurus, juru minuman itu mengingat Yusuf. Menurut Kejadian 41:46, Yusuf kini berusia 30 tahun. Tiga belas tahun yang sukar telah berlalu. Selama waktu ini, Yusuf terus setia kepada Tuhan. Keimanannya tidak tergoyahkan, harga diri yang terjaga, dan kebijaksanaan yang mendalam menempatkannya pada kedudukan sebagai orang yang disenangi Firaun, dan dia menjadi pemerintah kedua dalam kerajaan Mesir.

**Kesetiaan Yusuf / Berkat Tuhan**

Pengalaman lalu selama 13 tahun telah mempersiapkan Yusuf untuk masa kini. Tiga belas tahun sebelumnya di rumah Potifar, Kitab Suci menyatakan, “...dilihat oleh tuannya, bahawa Yusuf disertai Tuhan dan bahawa Tuhan membuat berhasil segala sesuatu yang dikerjakannya” (Kej. 39: 3, LAI). Masa lalu Yusuf tidak menentukan kehidupan masa kininya. Dia setia kepada Tuhan dan menerima kemurahan dariNya, walaupun dalam keadaan yang paling mencabar. Ketika isteri Potifar terus-menerus mencuba menggodanya untuk melakukan perbuatan yang tidak diingininya, Yusuf melarikan diri. Kata-katanya kepada isteri Potifar merupakan satu teladan: “Bagaimana mungkin aku melakukan kejahatan yang besar ini dan berbuat dosa terhadap Tuhan?” (Kej 39: 9, LAI). Ketika dia dipenjarakan dengan tidak adil, kebolehan memimpinnya dan sifat tiada cacat-celanya mendapat pujian pegawal penjara. Sekali lagi, Yusuf dinaikkan kepada kedudukan sebagai pemimpin. Tuhan berkenan kepadanya. Naratif tersebut menyatakan, “Tetapi Tuhan menyertai Yusuf dan melimpahkan kasih setia-Nya kepadanya, dan membuat Yusuf kesayangan bagi kepala penjara itu” (Kej 39:21, LAI). Setelah menafsirkan mimpi juru minuman dan juru roti, Yusuf merasa tidak begitu bimbang terhadap hukuman penjaranya. Dia bertekad untuk mempercayai Tuhan dan melakukan yang terbaik dalam tugas yang diberikan kepadanya. Ketika akhirnya dipanggil untuk menafsirkan mimpi Firaun, dia tidak memuji dirinya sendiri. Dia hanya berkata, “ ‘Bukan sekali-kali aku, melainkan Tuhan juga yang akan memberitakan kesejahteraaan kepada tuanku Firaun’ ” (Kej. 41:16, LAI). Ketika Firaun memahami mimpi dan kepentingan mimpi itu, dia memilih Yusuf untuk membina gudang-gudang tempat menyimpan hasil tuaian selama tujuh tahun kerana “Roh Tuhan” ada di dalamnya dan Yusuf “berakal budi” dan “bijaksana” (Kej. 41: 38, 39, LAI).

Genetik atau persekitaran Yusuf tidak menentukan masa depannya; pilihannya untuk mempercayai Tuhan yang menentukannya. Imannya melebihi dari persekitarannya. Kata-kata Aristotles ini menunjukkan nilai pilihan positif tidak kira apa keadaan dan persekitaran kita: “Kecemerlangan tidak pernah suatu kebetulan. Selalu, ia adalah hasil dari niat yang tinggi, usaha yang tulus, dan perlaksanaan yang bijaksana; ia menunjukkan pilihan yang bijak dari banyak alternatif — pilihan, bukan kebetulan, menentukan nasib anda” (www.keepinspiringme/Aristotle-quotes, diakses pada 6 Februari 2020).

**Kesukaran Yusuf Menyediakannya untuk Berjaya.**

Faktor terpenting dalam kesetiaan Yusuf kepada Tuhan adalah kesedaran bahawa keadaan hidupnya tidak menentukan hubungannya dengan Tuhan. Tuhan menjaganya, mengasihinya, dan menguatkannya dalam setiap keadaan kehidupan. Kesukaran yang dihadapinya tidak memperlihatkan keprihatinan Tuhan kepadanya. Malah, perkara sebaliknya yang benar. Seperti yang dinyatakan oleh Ellen G. White dengan tegas: “Cobaan dan rintangan adalah kaedah disiplin yang dipilih Tuhan dan syarat-syarat kejayaan yang ditentukan-Nya. Dia yang membaca hati manusia mengenal sifat mereka lebih baik daripada mereka sendiri. . . .

“Kenyataan bahawa kita diminta untuk menanggung pencobaan menunjukkan bahawa Tuhan Yesus melihat sesuatu yang berharga di dalam diri kita yang Dia ingin kembangkan. Sekiranya Dia tidak melihat apa-apa di dalam kita, yang boleh memuliakan nama-Nya, tidak mungkin Dia menghabiskan waktu untuk memurnikan kita. Dia tidak akan membuang batu yang tidak berharga ke dalam dapur perapian-Nya. Namun, bijih besi berharga akan Dia murnikan. Tukang besi memasukkan besi dan keluli ke dalam api sehingga dia mengetahui jenis apa logam-logam tersebut. Tuhan mengizinkan orang-orang yang dipilih-Nya ditempatkan di dalam dapur perapian penderitaan untuk membuktikan seperti apa tingkah mereka dan sama ada mereka boleh dibentuk untuk pekerjaan-Nya.”--The Ministry of Healing, ms. 471.

Ia mengambil masa 13 tahun yang amat mencabar, tetapi Tuhan sedang mempersiapkan Yusuf untuk sesuatu yang lebih besar. Yusuf tidak tahu apa rancangan Tuhan. Dia hampir tidak dapat mempercayai bahawa dia telah keluar dari lubang perigi, kemudian dari penjara, dan akhirnya masuk ke dalam istana. Dalam kebijaksanaan-Nya yang mampu melihat jauh ke hadapan, Tuhan bekerja demi untuk kebaikan Yusuf. Melalui orang ini, Tuhan akan menyelamatkan sebuah bangsa. Persinggahan Yusuf di Mesir bukan hanya untuk memelihara Mesir pada waktu kelaparan - tetapi juga untuk menyelamatkan Israel dari kebuluran.

Yusuf tidak pernah lupa bahawa Tuhan mempunyai rancangan abadi untuk hidupnya. Seperti yang ditulis oleh Yesaya berabad-abad tahun kemudian: “   ‘Tetapi sekarang, beginilah firman Tuhan, yang menciptakan engkau, hai Yakub,  yang membentuk engkau, hai Israel: “Janganlah takut, sebab Aku telah menebus engkau, Aku telah memanggil engkau dengan namamu, engkau ini kepunyaan-Ku. Apabila engkau menyeberang melalui air, Aku akan menyertai engkau, atau melalui sungai-sungai, engkau tidak akan dihanyutkan; apabila engkau berjalan melalui api, engkau tidak akan dihanguskan, dan nyala api tidak akan membakar engkau” (Yes. 43:1, 2, LAI). Janji abadi Tuhan kepada Yusuf dan setiap pengikut-Nya adalah bahawa kita “ ‘ “berharga. . . mulia.... dikasihi” ’ ” (Yes. 43: 4, LAI). Dia tidak akan pernah meninggalkan kita atau membiarkan kita (Ibrani 13:5, LAI). Apa pun latar belakang kita, apa sahaja persekitaran kita, apa pun keadaan keluarga kita, Dia selalu ada untuk mendorong dan menyokong kita. Dia ada di situ untuk mengangkat impian kita dari apa yang ada, dengan rahmat-Nya, kepada apa yang akan terjadi. Dia ada di situ untuk memberi inspirasi kepada kita dengan rancangan-Nya yang lebih besar untuk kehidupan kita.

#### Bahagian III: Aplikasi Hidup

Sebilangan daripada kita, dalam kelas Sekolah Sabat kita pada hari ini, ada yang datang dari keluarga yang sentiasa suka memberikan dorongan, dan juga beriman. Sebahagian yang lain datang dari keluarga yang berpecah-belah atau dari rumah yang keadaannya kurang sesuai atau kurang ideal. Bagaimana pun keadaan kehidupan keluarga kita, setiap satu kita (seperti Yusuf) akan melalui pelbagai pengalaman hidup yang sukar. Pelajaran Sekolah Sabat minggu ini mempunyai satu pemikiran utama. Tuhan tidak meninggalkan kita ketika kita menghadapi cabaran hidup. Sekiranya, seperti Yusuf, kita memilih untuk setia kepada Tuhan dalam masa-masa sukar kita, Dia akan mempersiapkan kita untuk sesuatu yang jauh lebih besar daripada yang dapat kita bayangkan.

- Baca Mazmur 139:17, 18 bersama-sama di dalam kelas dan mintalah kelas anda untuk mengongsikan apa perubahan yang ayat-ayat ini lakukan dalam hidup anda ketika melalui masa-masa yang sukar.
- Efesus 2:19, 20 menggambarkan sebuah keluarga yang menerima kita, dalam Kristus, sebagai sebahagian daripadanya. Luangkan sedikit waktu di dalam kelas untuk membaca petikan ini dan apa maksudnya untuk anda secara peribadi. Renungkan idea bahawa, melalui Kristus, anda adalah anggota “rumah tangga Tuhan.” Apa maksud ini bagi anda dari segi praktikalnya?

Sementara anda menjalani kehidupan sepanjang minggu ini, ingatlah pengalaman Yusuf. Dia setia kepada Tuhan selama 13 tahun yang panjang dan sukar. Selama ini, berkat Tuhan ada dalam hidupnya. Kesetiaan pada masa sekarang dan mempercayai Tuhan hari ini akan mempersiapkan anda dan membuka pintu untuk masa depan di luar imaginasi anda.