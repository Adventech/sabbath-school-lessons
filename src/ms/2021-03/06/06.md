---
title:  Pergolakan Besar, pada Jarak Dekat dan Bersifat Peribadi
date:  05/08/2021
---

Seperti yang kita ketahui melalui pembacaan akan kisah itu (Kej. 39:11–20), Yusuf menderita kerana keputusannya yang berprinsip. Yusuf dilemparkan ke dalam penjara. Sebagai harta milik Potifar, Yusuf boleh sahaja terbunuh di tempat kejadian, tanpa ada soalan diajukan. Potifar jelas tidak mempercayai isterinya tetapi harus menjaga reputasinya dengan mengambil tindakan itu. Namun, di sebalik kejadian yang menakutkan ini, Kitab Suci mengatakan, “Tuhan menyertai Yusuf” (Kej 39:21).

Kehidupan di planet bumi tidak adil. Kebaikan tidak selalunya diberikan ganjaran, dan kejahatan tidak selalu dihukum dengan segera. Namun, terdapat beberapa berita baik: Yusuf dapat beristirahat, walaupun dalam penjara, kerana Tuhan ada bersamanya. Berada di dalam penjara, dia boleh sahaja memikirkan ketidakadilan yang menimpanya, mengasingkan diri, dan bahkan meninggalkan Tuhan.

`Apakah yang Yusuf lakukan semasa di penjara? Bagaimana hubungannya dengan orang di sekelilingnya? Baca Kejadian 39: 21–40: 22.`

Di dalam penjara, Yusuf bekerja dalam suasana yang nyata, bukan yang ideal. Dia membuat rangkaian; dia membantu orang lain, walaupun keadaan di dalam penjara jauh dari keadaan ideal seperti yang diidamkan. Yusuf menunjukkan bahawa dia juga memerlukan pertolongan dan memperlihatkan dirinya sebagai seorang yang lemah. Dia meminta bantuan dari juru minuman ketika dia menafsirkan mimpi juru minuman itu.

`Apakah perspektif gambaran besar mengenai hubungan yang Paulus pamerkan dalam Efesus 6: 1–13?`

Hubungan kita adalah gambaran kecil mengenai kontroversi besar di antara Tuhan dan Syaitan yang berleluasa sepanjang zaman. Ini sudah tentu membawa makna bahawa tidak ada perhubungan yang sempurna. Setiap perhubungan mempunyai pertumbuhan yang dinamik, dan Syaitan mempunyai kepentingan khusus untuk menggunakan semua hubungan kita – terutama mereka yang paling akrab dengan kita – demi keuntungannya untuk menyakiti dan menggagalkan kehendak Tuhan dalam kehidupan kita. Kita boleh bersyukur kerana kita tidak dibiarkan bertempur dalam peperangan ini sendirian. Firman Tuhan menetapkan prinsip-prinsip untuk hubungan-hubungan kita. Janji-Nya untuk memberi kita kebijaksanaan (Yakobus 1:5) juga mencakup perhubungan-perhubungan kita. Sama seperti Dia beserta dengan Yusuf, Dia berjanji akan bersama dengan kita pada saat hubungan kita menghadapi kerumitan.

`Fikirkanlah janji Tuhan dalam Yakobus 1: 5, dan luangkan masa berdoa untuk kebijaksanaan dalam hubungan anda. Bagaimana anda dapat bersikap terbuka terhadap dorongan Roh Kudus ketika anda berhubungan dengan orang-orang ini?`