---
title:  Memilih Haluan yang Baru
date:  02/08/2021
---

Yusuf membawa bersamanya kesakitan, perhubungan yang rumit, dan kekhuatiran sementara dia dalam perjalanan ke Mesir, di mana dia akan dijual sebagai seorang hamba. Ini bukanlah satu perjalanan yang menenangkan kerana dia berusaha keras menahan air matanya.

“Sementara itu, Yusuf bersama-sama dengan orang-orang yang telah membelinya sedang berada dalam perjalanan ke Mesir. Apabila kafilah itu bergerak ke arah Selatan menuju ke perbatasan Kanaan, anak muda itu dapat melihat dari jauh bukit-bukau di mana pada salah satu bukit itu, khemah ayahnya didirikan. Dia menangis dengan rasa pedih memikirkan bapanya yang penuh kasih itu akan mengalami kesunyian dan penderitaan. Sekali lagi peristiwa di Dothan terlintas dalam pikirannya. Dia melihat bayangan saudara-saudaranya yang marah dan merasakan pandangan kejam mata-mata mereka yang ditujukan kepadanya. Kata-kata hinaan yang menusuk sebagai jawaban kepada rayuannya mengiang kembali di telinganya. Dengan hati yang gentar dia memandang ke hari-hari yang ada di depannya. Betapa besar perubahan keadaan yang terjadi dalam hidupnya—dari seorang anak yang dikasihi kepada seorang hamba yang hina dan tidak berdaya! Terasing dan sendirian tanpa sahabat, apakah yang akan menjadi nasibnya di negeri asing yang sedang ditujunya itu? Untuk beberapa ketika, Yusuf menyerah kalah kepada perasaan sedih dan ketakutannya yang tidak terkendalikan itu....

Kemudian pikirannya tertuju kepada Tuhan yang disembah bapanya. Pada masa kanak-kanak dia telah diajar untuk mengasihi dan takut kepadaNya. Seringkali di dalam khemah bapanya dia mendengarkan cerita tentang khayal yang dilihat oleh Yakub pada waktu dia melarikan diri dari rumahnya sebagai seorang pelarian.... Pada waktu itu, segala pelajaran-pelajaran indah itu memenuhi pikirannya dengan jelas sekali. Yusuf dapat merasakan Tuhan kepada bapa leluhurnya itu menjadi Tuhannya. Pada saat itu di sana dia telah menyerahkan dirinya dengan sepenuhnya kepada Tuhan, dan dia berdoa agar Penjaga Israel itu akan menyertai dia di tempat buangannya itu.”—Ellen G. White, Patriarchs and Prophets, ms. 213, 214.

Sebahagian budaya menekankan peranan komuniti daripada peranan individu, sementara budaya lain cenderung menekankan peranan individu lebih daripada peranan masyarakat. Walaupun kita menemukan keseimbangan antara keduanya dalam Kitab Suci, jelas ada panggilan untuk komitmen secara peribadi dan juga secara berkumpulan kepada Tuhan. Yusuf mula mendapat ketenteraman dalam perhubungannya dengan membuat keputusan peribadi untuk mengikut Tuhan.

`Apakah yang ayat-ayat berikut ajarkan kepada kita mengenai komitmen peribadi? (Ul. 4:29, Yos. 24:15, 1 Taw. 16:11, Mzm 14: 2, Ams. 8:10, Yes. 55: 6).`

Untuk mendapatkan ketenteraman, kita masing-masing harus membuat keputusan sendiri untuk mengikut Tuhan. Walaupun nenek moyang kita merupakan raksasa rohani, iman dan kerohanian ini tidak diwariskan secara genetik. Ingat, Tuhan hanya mempunyai anak-anak, tidak ada cucu.

`Mengapa penting pada setiap hari, bahkan setiap saat pada setiap hari, untuk memilih mengabdikan diri kepada Tuhan? Apa yang berlaku apabila anda tidak melakukannya?`