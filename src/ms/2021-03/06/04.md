---
title:  Mencari Harga Diri yang Sebenar
date:  03/08/2021
---

Sekiranya Yusuf telah mencuba menghiburkan dirinya dengan harapan-harapan untuk melarikan diri dan mencari jalan pulang, ianya segera punah dengan ketibaan mereka di Mesir, di mana Yusuf dijual semula kepada satu keluarga yang terkemuka. Kejadian 39:1 memberitahu kita bahawa “Potifar, seorang Mesir, pegawai istana Firaun, ketua pengawal raja, membeli dia dari tangan orang Ismael” (LAI). Serta-merta anak muda itu ditolak ke dalam bahasa dan budaya baru yang asing.

Keluarga kita dan hubungan yang erat sangat penting dalam perkembangan harga diri kita. Yusuf membesar dengan kepercayaan bahawa dia adalah seorang yang istimewa — anak lelaki sulung dari isteri yang paling dicintai (Kej. 29:18). Dia sememangnya menjadi kegemaran ayahnya, dan satu-satunya yang mempunyai jubah indah yang berwarna-warni (Kej. 37: 3, 4).

Namun, siapakah dia saat ini? Seorang hamba, seorang yang boleh dibeli atau dijual sesuka hati. Lihat betapa cepat keadannya berubah. Lihatlah betapa cepat hidup telah membelakanginya.

Sesungguhnya, Yusuf telah belajar satu pengajaran yang kita semua harus pelajari. Sekiranya kita bergantung pada orang lain untuk memberitahu nilai kita, maka kita akan mengalami satu perjalanan yang sukar dan sungguh mengelirukan, kerana tidak semua orang akan menghargai siapa kita atau seperti apa kita ini sebenarnya. Sebaliknya, kita perlu mencari harga diri kita dalam apa yang Tuhan fikirkan tentang kita – bagaimana Tuhan melihat kita – dan bukan dalam peranan yang kita miliki sekarang.

`Bagaimanakah Tuhan melihat setiap kita? (Yes.43:1; Mal. 3:17; Yoh. 1:12; Yoh. 15:15; Rm 8:14; 1 Yoh. 3:1, 2).`

Tuhan memandang kita masing-masing dengan gelas kaca berwarnakan kasih karunia. Dia melihat potensi, keindahan, dan bakat yang kita sendiri tidak dapat bayangkan. Pada akhirnya, Dia bersedia mati bagi kita agar kita memperoleh kesempatan untuk menjadi seperti apa kita telah diciptakan. Walaupun keberdosaan dan harga tinggi yang dibayar untuk menebus kita ditunjukkan, kayu salib juga menunjukkan betapa tinggi nilai dan harga kita kepada Tuhan. Tidak kira apa pun orang lain fikirkan atau bahkan apa yang kita fikirkan tentang diri kita, Tuhan mengasihi kita dan berusaha untuk menebus kita bukan hanya dari kuasa dosa tetapi juga dari kematian kekal yang Dia bawa bersama.

Oleh itu, persoalan utamanya adalah selalu sama: Bagaimana kita memberi respon kepada realiti kasih Tuhan, seperti yang dinyatakan dalam Yesus Kristus?

`Terdapat banyak kumpulan dan individu yang memberitahu kita untuk mencintai diri kita sendiri seadanya dan menerima diri kita tanpa kritikan. Mengapakah ini sebenarnya merupakan satu penipuan terhadap diri? Mengapa penting nilai kita itu datang di luar diri kita sendiri dan dari Dia yang menciptakan kita dan mengetahui potensi sebenar kita?`