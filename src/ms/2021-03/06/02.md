---
title:  Masalah di Rumah
date:  01/08/2021
---

Yusuf tahu tentang keluarga yang bermasalah. Ia bermula sejak dari nenek moyangnya lagi, Abraham dan Sarah. Ketika Sarah menyedari bahawa dia mandul, dia meyakinkan Abraham untuk pergi kepada hambanya, Hagar. Sebaik sahaja Hagar hamil, persaingan mereka bermula. Membesar dalam suasana sedemikian, Ismael dan Ishak juga membawa ketegangan ini ke dalam keluarga mereka sendiri. Ishak memilih untuk memihak kepada Esau, dan Yakub menghabiskan hidupnya dengan usaha-usaha untuk meraih kasih dan rasa hormat dari ayahnya. Di kemudian hari, Yakub ditipu untuk mengahwini dua adik-beradik perempuan yang tidak mempunyai hubungan yang baik dan saling bersaing melalui perlumbaan melahirkan anak, sehinggakan pembantu-pembantu rumah mereka juga turut dilibatkan untuk melahirkan anak-anak bagi Yakub.

`Kaji peristiwa yang diperincikan dalam Kejadian 34. Apa kesan semua ini secara emosi dan hubungan ke atas seluruh keluarga dan juga kepada Yusuf yang masih muda?`

Persaingan di antara ibu-ibu ini jelas dicontohi oleh anak-anak mereka, yang membesar dengan sikap suka memulakan pergaduhan. Sebagai anak-anak belia, saudara laki-laki Yusuf pernah membunuh semua lelaki di kota Shekhem. Saudara lelaki yang sulung, Ruben, memperlihatkan kuasa dan pemberontakan terhadap ayahnya yang sudah tua dengan tidur bersama Bilha, pembantu Rahel, yang juga merupakan ibu kepada beberapa orang anak Yakub (Kejadian 35:22). Sementara itu, saudara lelaki Yusuf, Yehuda menyangka anak menantu perempuannya yang janda sebagai seorang pelacur dan akhirnya mempunyai anak kembar bersama anak menantunya itu (Kejadian 38).

Yakub membuatkan ketegangan keluarga ini lebih parah kerana amalan pilih kasihnya terhadap Yusuf, dengan memberikan kepada Yusuf jubah berwarna-warni yang mahal (Kej. 37:3). Jika ada sebuah keluarga yang bermasalah, keluarga tokoh bapa ini boleh bersaing dengannya.

`Mengapakah, pada pendapat anda, Abraham, Ishak, dan Yakub semuanya disenaraikan sebagai pahlawan iman dalam Ibrani 11:17–22 sedangkan anda melihat hubungan keluarga mereka kacau-bilau?`

Pahlawan-pahlawan iman Tuhan seringkali tidak memenuhi persyaratan mereka sendiri dan terlebih lagi, harapan Tuhan. Tokoh-tokoh ini disenaraikan dalam Ibrani 11 bukan kerana perhubungan keluarga mereka yang kacau-bilau tetapi disebaliknya. Mereka belajar—sering dengan cara yang sukar—tentang iman, kasih, dan kepercayaan kepada Tuhan ketika mereka bergelut dengan isu-isu keluarga ini.

`Apa permasalahan keluarga yang anda warisi? Bagaimana penyerahan diri kepada Tuhan dan kepada jalan-jalan-Nya membantu memutuskan pola itu, sekurang-kurangnya di masa akan datang?`