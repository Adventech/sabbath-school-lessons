---
title:  Mencari Ketenteraman dalam Hubungan Keluarga
date:  31/07/2021
---

### Bacaan Untuk Pelajaran Minggu Ini
Kejadian 34; Ibr. 11:17-22; Ul. 4:29; 1 Yoh. 3:1, 2; Kejadian 39; Ef. 6:1-13.

> <p>Ayat Hafalan</p>
> “Tetapi kamu saudara-saudaraku yang kekasih, kamu telah mengetahui hal ini sebelumnya. Kerana itu waspadalah, supaya kamu jangan terseret ke dalam kesesatan orang-orang yang tak mengenal hukum; Tetapi bertumbuhlah dalam kasih karunia dan dalam pengenalan akan Tuhan dan Juruselamat kita, Yesus Kristus. Amen” (2 Petrus 3:17, 18, LAI).

Pemuda itu mengamati kaki langit. Kemudian, akhirnya, dia melihat mereka. Sudah beberapa hari dia mencari saudara-saudaranya itu. Ketika dia semakin hampir, dia melambai-lambaikan tangan dan memanggil kelompok yang berwajah muram itu, yang memberikan sambutan yang dingin kepadanya. Saudara-saudaranya sendiri sebenarnya mahu membunuhnya. Jika bukan kerana Ruben, mungkin tidak ada kisah untuk diceritakan lagi. Ruben meyakinkan saudara yang lain supaya hanya menggertaknya dan mencampakkan dia ke dalam sumur yang kering. Setelah beberapa ketika, Yehuda terfikir satu rencana besar bagaimana menyingkirkan dia dan juga mendapat sedikit wang dalam masa yang sama dengan menjualnya kepada beberapa pedagang hamba abdi yang melalui tempat itu.

Betapa satu contoh keluarga yang bermasalah!

Kita boleh memilih banyak benda dalam hidup ini, tetapi bukan keluarga kita. Tidak ada sesiapa yang sempurna, dan tidak ada juga di antara kita yang mempunyai keluarga yang sempurna dan hubungan keluarga yang sempurna. Sebahagian daripada kita diberkati dengan ibu bapa, adik-beradik, dan ahli keluarga lain yang memantulkan kasih Tuhan, tetapi ramai juga yang terpaksa menerima keluarga yang jauh daripada sempurna. Seringkali, hubungan keluarga itu rumit dan menyakitkan, membuat kita gelisah, terluka, dan membawa banyak beban emosi sehinggakan kita juga membebankan orang lain.

Bagaimana kita dapat mencari istirahat Tuhan dalam hal keluarga, dalam kehidupan kita ini? Minggu ini kita beralih kepada kisah Yusuf dan hubungan keluarganya untuk menyaksikan bagaimana Tuhan bekerja untuk membawa kesembuhan dan istirahat emosi walaupun dalam perhubungan keluarga yang bermasalah.

_*Sila kaji pelajaran minggu ini sebagai persediaan Sabat, 7 Ogos._