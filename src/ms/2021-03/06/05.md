---
title:  Mempunyai Hubungan Menurut Cara Tuhan
date:  04/08/2021
---

Pada mulanya, kisah Yusuf di Mesir adalah sesuatu yang positif. Yusuf telah mempercayakan dirinya kepada Tuhan, dan Tuhan memberkati Yusuf, sehingga dia naik ke tahap yang dia sendiri tidak dapat bayangkan sewaktu berada di rumah Potifar.

`Dalam cara praktikal bagaimana berkat Tuhan boleh dilihat dalam kehidupan Yusuf? Bagaimanakah hubungan interpersonal Yusuf? Baca Kejadian 39:1–6.`

Walaupun Yusuf nampaknya mempunyai hubungan yang baik dengan Potifar, dan hubungannya dengan kakitangan di rumah mahu pun di ladang nampaknya baik – masalah sedang berkembang. Ada seseorang di dalam rumah yang berasa gelisah.

`Apakah masalah hubungan yang dihadapi oleh Yusuf? Bagaimanakah dia memilih untuk mengatasinya? Baca Kejadian 39:7–10.`

Yusuf mempunyai masalah dengan isteri Potifar. Mungkin kita boleh merumuskannya semula: Isteri Potifar mempunyai masalah. Dia memandang kepada orang lain sebagai “benda” yang boleh dimanipulasi dan digunakannya. Dia mahu “menggunakan” Yusuf. Yusuf digambarkan sebagai seorang yang “manis sikapnya dan elok parasnya” (Kej 39: 6, LAI). Alkitab jarang sekali menyebut tentang sifat fizikal manusia, kerana “ ‘bukan yang dilihat manusia yang dilihat Tuhan; manusia melihat apa yang di depan mata, tetapi Tuhan melihat hati’ ” (1 Sam. 16:7, LAI). Namun, dalam kes ini, penampilan Yusuf yang elok nampaknya lebih merupakan satu penghalang daripada menjadi penolong dalam mengejar kesucian dan kesetiaan kepada prinsip-prinsip Tuhan.

Walaupun didesak oleh wanita jahat itu, Yusuf melakukan tindakan yang kelihatannya tidak produktif. Dia mengamalkan prinsip-prinsip alkitabiah dalam semua hubungan — dalam hal ini, hubungan dengan isteri Potifar. Prinsip-prinsip alkitabiah berkaitan perhubungan tidak ketinggalan zaman, kerana sesiapa sahaja (iaitu setiap orang) yang telah merasakan penderitaan akibat dosa, boleh membuktikannya.

Naratif alkitabiah menunjukkan bahawa penggodaan itu berlaku bukan hanya sekali. Isteri Potifar mengejarnya berulang kali (Kej 39:10). Yusuf berusaha menjelaskan motif kepada pilihan yang dibuatnya (Kej. 39: 8, 9) tetapi ia sepertinya tidak berhasil.

Yusuf menyedari bahawa dia tidak dapat mengawal pilihan orang lain. Namun, dia memutuskan untuk hidup, mengasihi, dan memperlakukan orang-orang di sekelilingnya dengan cara yang akan memuliakan Tuhan. Yusuf telah belajar hidup di hadirat Tuhan. Pengertian ini membantunya untuk melawan pencubaan.

`Adakah anda telah berusaha menerapkan prinsip-prinsip alkitabiah kepada semua hubungan anda, termasuklah orang yang “tidak berlaku adil”? Bagaimana ia berjaya? Baca Matius 5:43–48. Mengapakah penting untuk hidup seperti ini?`