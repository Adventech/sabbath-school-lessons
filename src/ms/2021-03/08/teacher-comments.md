---
title:  Komen Guru
date:  20/08/2021
---

#### Bahagian I: Ringkasan

Adakah anda pernah terfikir mengapa kita tidak melihat penyembuhan secara mukjizat lebih kerap pada masa kini? Dalam pelajaran minggu ini, “Bebas untuk Beristirahat”, kita akan menemui jawapan kepada soalan ini, dan banyak soalan lain, mengenai penyembuhan.

Terdapat dua kisah utama yang akan kita kaji: kisah Perjanjian Baru mengenai penyembuhan penyakit orang lumpuh dan kisah Perjanjian Lama tentang Elia. Walaupun kisah-kisah ini berlaku dalam masa dan tempat yang jauh berbeza dan dalam situasi yang berlainan, mereka saling melengkapkan. Mereka memberi kita gambaran yang lebih lengkap mengenai penyembuhan ilahi daripada jika kedua-dua kisah itu dikaji secara terpisah.

Dalam penyembuhan pesakit lumpuh, Yesus menimbulkan kontroversi dengan menyatakan bahawa dosa-dosa lelaki itu diampuni sebelum menyembuhkan penyakit fizikalnya. Tindakan ini disengajakan oleh Kristus. Bebanan penyakit jiwa lelaki ini lebih besar daripada penderitaan tubuhnya. Dia menderita atas rasa bersalah dan malu kerana gaya hidupnya di masa lalu. Sekiranya Kristus menyembuhkan hanya tubuhnya, penyembuhan itu tentunya tidak lengkap.

Elia, sebaliknya, adalah hamba Tuhan yang penuh komitment. Dia dengan setia bersaksi untuk Tuhannya pada waktu kemurtadan Israel yang mendalam. Setelah membunuh para nabi Baal di Gunung Karmel, dia kelelahan, dan setelah diancam oleh Izebel untuk mengambil nyawanya, dia sangat berputus asa. Tuhan bertemu dengannya untuk menyediakan keperluannya. Kita akan mempelajari lebih lanjut mengenai pelajaran rohani berkekalan dalam dua kisah ini dalam pelajaran minggu ini.

#### Bahagian II: Ulasan

Kisah penyembuhan orang lumpuh dalam Markus 2:1–12 menjawab beberapa pertanyaan terdalam kita mengenai penyembuhan ajaib dan mengajarkan kepada kita pengertian berharga mengenai pertumbuhan kita dalam Kristus. Salah satu perkara pertama yang kita perhatikan adalah bahawa orang lumpuh itu tidak datang kepada Kristus sendiri. Rakan-rakannya membawanya kepada Yesus. Empat lelaki membawanya menggunakan pengusung. Dengan jelas, mereka telah mendengar tentang kuasa penyembuhan Kristus dan percaya bahawa Dia dapat menyembuhkan rakan mereka ini. Kawan-kawan ini gigih. Ketika mereka tidak dapat mendekati Yesus kerana orang banyak, Injil Markus mengatakan, “mereka membuka atap yang di atas-Nya; sesudah terbuka mereka menurunkan tilam, tempat orang lumpuh itu terbaring. Ketika Yesus melihat iman mereka, berkatalah Dia kepada orang lumpuh itu: ‘Hai anak-Ku, dosamu sudah diampuni!’ ” (Markus 2:4, 5, LAI). Terdapat pelajaran rohani yang penting dalam beberapa perkataan ini. Sahabat-sahabat lelaki yang lumpuh ini mengambil berat tentangnya. Mereka begitu bertekad sehinggakan mereka mengangkatnya ke atap, membuat lubang pada atap itu, dan menurunkannya tepat di hadapan Yesus.

Perjanjian Baru memuatkan kira-kira 30 kejadian mukjizat penyembuhan Yesus yang berlainan. Dalam dua pertiga kisah ini, kita dapati bahawa seorang sahabat membawa seorang rakan yang lain kepada Yesus. Seringkali penyembuhan fizikal, mental, emosi, atau rohani berlaku dalam kehidupan individu lain oleh kerana ada seseorang yang cukup peduli untuk memenuhi keperluan mereka dalam nama Yesus. Adakah anda memperhatikan kata-kata, “Ketika Yesus melihat iman mereka” dalam Markus 2:5? Ini sesuatu yang menarik. Iman adalah sesuatu yang anda lihat. Ia bukan sesuatu yang tidak jelas. Ia selalu terungkap dalam tindakan. Dalam hal ini, Yesus menghormati iman sahabat-sahabat lelaki yang sakit ini. Sudah tentu, lelaki itu sendiri pasti mempunyai iman dengan menyatakan kesediaannya untuk dibawa oleh rakan-rakannya. Kita boleh menjadi agen penyembuh Yesus apabila kita memimpin orang lain kepada Yesus.

**Yesus Tidak Pernah Terlalu Sibuk.**

Perkara penting lain terdapat dalam kisah ini ialah bahawa Yesus mempunyai waktu untuk lelaki ini. Dia tidak menganggap kehadirannya sebagai satu gangguan. Tidak pernah ada waktu yang terlalu sibuk bagi Yesus untuk memenuhi keperluan kita. Sewaktu Dia melihat penderitaan lelaki miskin ini, Yesus segera mengetahui masalah yang lebih mendalam. Oleh itu, Dia tidak memulakan dengan menyembuhkan lelaki itu secara fizikal. Dia tahu bahawa keperluan lebih mendalam lelaki itu adalah penyembuhan rohani. Dalam kejadian ini, lelaki itu sendiri yang telah membawa penyakit itu kepada dirinya, melalui gaya hidupnya yang penuh dosa. Dia dipenuhi dengan rasa bersalah yang akhirnya mengganggu sistem daya ketahanan tubuhnya dan merosakkan kesihatannya. Kenyataan ini benar bagi sebahagian besar orang yang menderita tubuh akibat daripada beban rasa bersalah mereka.

Ellen G. White membuat pernyataan yang mendalam ini: “Orang sakit lumpuh telah mendapat dari Kristus suatu kesembuhan baik dalam jiwa maupun dalam tubuhnya. Kesembuhan kerohanian diikuti oleh kesembuhan badani. Pelajaran ini janganlah dilupakan. Pada zaman ini terdapat beribu-ribu orang yang menderita penyakit badani sebagaimana orang sakit lumpuh itu, yang sedang merindukan akan per-khabaran “Dosamu sudah diampuni.” Beban dosa, dengan keinginannya yang tidak pernah merasa puas, adalah dasar segala penyakit mereka. Mereka tidak akan mendapat kelepasan hingga mereka datang kepada Tabib Jiwa. Damai yang berasal hanya dari padaNya, dapat memberikan kekuatan kepada fikiran, dan kesehatan kepada tubuh.”—The Desire of Ages, ms. 270.

**Penyembuhan Dari Dalam Ke Luar**

Yesus tahu bahawa melainkan Dia menangani penyebab penyakit itu, bukan hanya menyembuhkan sakit badani orang lumpuh itu, lelaki itu pasti akan sakit lagi. “Kesedihan, kegelisahan, rasa tidak puas hati, penyesalan, rasa bersalah, ketidakpercayaan, kesemuanya cenderung memecahkan kekuatan hidup dan mengundang pereputan dan kematian.”-- Ellen G. White, The Ministry of Healing, ms. 241. Secara alkitabiah, penyembuhan selalu mencakupi keseluruhan keberadaan orang itu dan juga melibatkan pemulihan kepada imej Tuhan. Dosa membinasakan. Ia memberi kesan kepada orang itu dalam setiap dimensi kehidupannya. Yesus menyembuhkan lelaki ini dari dalam ke luar. Penyembuhan dalaman menyediakan jalan untuk penyembuhan luaran. Orang ini membawakan penyakit itu kepada dirinya sendiri, dan jika Kristus menyembuhkan tubuhnya, kemungkinan besar dia akan kembali kepada kehidupannya yang berdosa. Terbukti pasti bahawa dia merasa keberdosaannya dan keinginannya untuk datang kepada Kristus sudah beberapa lama waktu. Roh Kudus telah menariknya kepada Juruselamat. Saat ini, di hadapan Kristus, dia bangkit dari tempat tidur kesakitannya kepada hidup yang baru.

**Akar Penyebab Penyakit**

Kita hidup dalam dunia yang sudah rosak. Oleh itu, penyakit dan kesakitan adalah perkara biasa. Sumber kepada segala penyakit adalah dosa. Ini tidak bermaksud bahawa setiap orang yang jatuh sakit adalah akibat daripada melakukan dosa. Ia hanya bermaksud bahawa penyebab penyakit dan kesakitan dalam hal pergolakan besar antara yang baik dan yang jahat adalah pemberontakan Lusifer di syurga dan kejatuhan Adam dan Hawa di Taman Eden. Untuk menyatakannya dalam cara lain, Yesus adalah pemulih kesihatan manakala Syaitan adalah pemusnah kesihatan.

Isu penyakit begitu kompleks. Banyak penyakit yang disebabkan oleh pilihan gaya hidup peribadi kita. Inilah sebabnya mengapa Tuhan telah memberikan mesej kesihatan kepada Gereja Seventh-day Adventist. Prinsip kesihatan yang diilhamkan oleh Tuhan ini membantu kita mengurangkan risiko penyakit, namun mereka tidak menghilangkan kemungkinan untuk mendapat penyakit. Punca penyakit adalah pelbagai. Genetik dan persekitaran kita memainkan peranan dalam menentukan tahap kesihatan kita. Kadang-kadang pilihan orang lain memberi kesan yang serius kepada kesihatan kita sendiri. Kemalangan adalah perkara yang tidak dapat kita kendalikan, tetapi kita dapat mengawal pilihan kita sendiri. Semakin banyak pilihan positif yang kita lakukan, semakin besar kemungkinan kita berada dalam keadaan sihat dan menjalani kehidupan berlimpah yang diberikan oleh Kristus. Memahami penyebab penyakit juga memungkinkan kita bekerjasama dengan Kristus dalam proses penyembuhan.

**Pelayanan Perubatan Yesus kepada Elia**

Pertimbangkan kes Elia. Di sini adalah seorang lelaki dengan sifat terpuji oleh kerana iman mutlaknya kepada kekuasaan Tuhan. Pada sepanjang tiga setengah tahun kebuluran itu, dia mempercayai Tuhan untuk penyediaan keperluannya. Tidak pernah sesekali pun Tuhan membiarkannya. Tuhan memimpin Elia kepada air di Sungai Kerith, diberi makan oleh burung gagak, dan ditanggung makan minumnya oleh seorang janda yang rendah hati di Sarfat. Imannya teguh. Beserta iman dia menentang para nabi Baal di Gunung Karmel. Di sinilah dia mengalami kuasa Tuhan penuh mukjizat. Dia mencadangkan satu ujian untuk menunjukkan keperkasaan Tuhan yang benar. Para nabi Baal melaung, berteriak, dan berseru kepada dewa kafir mereka, tetapi sama sekali tidak ada yang terjadi. Elia menyiramkan air ke atas mezbah, kemudian dengan sungguh-sungguh mencari Tuhan, dan sekonyong-konyong api dari syurga turun dan menghanguskan mezbah itu. Tidak lama dari itu, setelah musim kemarau selama tiga setengah tahun, hujan turun. Atas perintah Tuhan, Elia turut serta dalam pembunuhan para nabi Baal. Betapa seorang lelaki yang beriman, berani, dan tabah! Anda mungkin berfikir bahawa tidak ada yang dapat menggoyahkan imannya. Namun, ada yang berjaya melemahkannya.

Apabila Ahab memberitahu Izebel tentang peristiwa yang berlaku, Izebel mengancam untuk mengambil nyawa Elia (1 Raja-raja 19:1, 2). Elia yang berani, yang berdiri di Gunung Karmel di hadapan para nabi Baal, dengan pantas melarikan diri dari ancaman seorang ratu yang jahat. Letih, lesu dan lelah, dia berharap dia akan mati. Dia menemukan ketenangan dengan berbaring di bawah pohon arar. Pohon arar ini mirip dengan semak besar yang lazimnya terdapat di padang pasir di Timur Tengah dan selalu menyediakan tempat berteduh kepada para pelancong yang letih. Di bawah pokok semak itu, putus asa dan sendirian, Elia tertidur sehinggalah seorang malaikat membangunkannya, menyediakan makanan untuknya, memberinya sedikit air untuk diminum, dan menyuruhnya untuk tidur lagi. Ini berlaku dua kali, dan setelah mendapat kekuatan dari makanan, minuman, dan rehat tersebut, Elia melakukan perjalanan 40 hari lamanya.

Terdapat beberapa pelajaran penting di sini. Umat Tuhan sendiri kadang-kadang merasa kecewa. Walaupun Elia diangkat naik tidak berapa lama dari itu, dan dia tidak mengalami kematian, dia telah mengalami masa-masa yang sukar. Perhatikan bagaimana Tuhan menangani kekecewaan Elia. Dia tidak menyampaikan khutbah kepadanya. Dia tidak mendesaknya untuk lebih beriman atau berdoa dengan lebih kerap. Tuhan kita yang prihatin menyediakan Elia dengan makanan yang menyihatkan, air yang menyegarkan, dan tidur yang nyenyak. Kadang-kadang perkara terbaik yang dapat kita lakukan untuk rakan-rakan yang patah semangat adalah dengan berada di sana untuk mendorong mereka dan menyediakan keperluan mereka.

#### Bahagian III: Penerapan Hidup

Adalah sangat penting agar kita tidak menghakimi ketika seseorang sakit. Walaupun penyakit itu mungkin disebabkan oleh pilihan gaya hidup yang buruk, tetapi kadang-kadang tidak semestinya demikian. Walaupun penyakit dan kesakitan terjadi akibat dari pilihan peribadi seseorang, teladan Yesus menunjukkan bagaimana merawat orang yang menderita. Tidak ada bezanya bagi Yesus walaupun orang lumpuh itu telah menjalani kehidupan yang penuh dosa. Juruselamat dipanggil untuk melayani semua orang, dan begitu juga kita. Seorang sahabat membawa seorang sahabat kepada Yesus. Semasa kita berdoa dalam iman bagi mereka yang sakit, Yesus akan melakukan mukjizat. Kadang-kadang akan ada keajaiban penyembuhan yang segera, pada waktu lain penyembuhan dialami secara beransur-ansur, dan, kadang-kadang, mereka yang kita doakan akan mati dan beristirahat di dalam Yesus hingga kebangkitan yang mulia pada kedatangan Yesus yang kedua. Firman Kristus memberi kita jaminan bahawa kita dapat beristirahat dalam kasih-Nya kerana, dengan rahmat-Nya, penyembuhan itu pasti. Satu-satunya persoalan yang timbul adalah waktunya. Adakah ia akan segera terjadi, beransur-ansur, atau sewaktu kebangkitan?

Ada kalanya, seperti halnya Elia, perkara terbaik yang dapat kita lakukan untuk seseorang yang menderita kekecewaan atau tekanan adalah berada di sana untuk memenuhi keperluannya. Keprihatinan penuh kasih ini dapat membuat perbezaan. Dalam doa peribadi anda minggu ini, mohonlah dari Tuhan untuk menyakinkan anda untuk mengangkat, dalam doa perantaraan, seseorang yang anda ketahui sedang menderita penyakit. Jika mungkin, lawati orang itu dan lihat apakah mereka mempunyai apa-apa keperluan yang dapat anda berikan. Anda akan sangat diberkati apabila anda melayani sebagaimana Yesus telah melayani, dan mereka juga akan diberkati.