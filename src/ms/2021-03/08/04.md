---
title:  Melarikan Diri
date:  17/08/2021
---

Berdasarkan kepada data dari Pertubuhan Kesihatan Sedunia (WHO), penyakit yang paling biasa dialami di seluruh dunia, yang menyerang lebih dari tiga ratus juta orang setiap tahun, tidak selalu menunjukkkan gejala yang jelas. Depresi merupakan penyebab utama kepada kepincangan seluruh dunia dan merupakan penyumbang utama kepada beban penyakit global.

Malangnya, kemurungan kurang dibahaskan dalam agama Kristian kerana ia boleh dilihat sebagai tanda kurangnya iman. Lagipun, bukankah orang Kristian harus sentiasa dipenuhi kegembiraan, kebahagiaan dan hal-hal seumpamanya? Oleh itu, bukankah kemurungan itu satu tanda bahawa ada sesuatu yang tidak kena dengan hubungan kita dengan Tuhan?

Kebanyakan orang mengetahui bahawa ini tidak benar. Bahkan orang Kristian, orang Kristian yang setia, kadang-kadang bergelut dengan kemurungan, terutama setelah satu peristiwa yang menyebabkan trauma, dan ini bukan tanda kurangnya iman atau kepercayaan kepada Tuhan. Sekali lagi, kita boleh membaca Mazmur dan melihat penderitaan, keperitan, dan kesengsaraan yang dialami oleh umat-umat Tuhan yang setia.

Kadang-kadang kemurungan datang menyelinap kepada kita secara perlahan-lahan dan senyap-senyap, dan kita hanya menyedarinya setelah ia menguatkan cengkamannya. Kadang-kadang ia menyerang dengan cepat, selepas mengalami satu gangguan emosi atau fizikal yang teruk. Sebagai contoh, nabi Elia yang setia kepada Tuhan benar-benar disedut tenaganya, secara emosi dan fizikal, selepas peristiwa di Gunung Karmel.

`Dalam 1 Raja-raja 18, Elia baru saja melihat keajaiban api Tuhan yang turun dari syurga. Sebagai jawaban ke atas doanya, dia telah melihat hujan datang dan mengakhiri kemarau yang telah berlangsung selama tiga tahun itu. Mengapa Elia bertindak balas terhadap ancaman Izebel dengan melarikan diri? Baca 1 Raja-raja 19: 1–5.`

Elia telah melalui dua puluh empat jam yang amat melelahkan. Pengalaman ini, ditambah dengan amaran keras dan ancaman kematian terhadapnya, menjadi pencetus kepada kemurungan Elia. Selain itu, Elia berada di sana ketika para nabi Baal disembelih, bahkan mungkin ada di antaranya disembelih dengan tangan mereka sendiri (1 Raja-raja 18:40). Kejadian seperti itu, walaupun untuk kebenaran, dengan mudah boleh menimbulkan tekanan yang menyebabkan trauma bagi mereka yang menyaksikannya, atau, lebih buruk lagi, telah mengambil bahagian dalam peristiwa itu.

Oleh itu, Elia mula berlari, cuba untuk melarikan diri. Kadang-kadang kita berlari ke peti sejuk dan makan dengan tujuan untuk menggembirakan hati kita. Kadang-kadang kita tidur untuk cuba menghilangkan keletihan emosi kita. Kadang-kadang kita menjalin hubungan baru, mencari pekerjaan atau lokasi baru dalam usaha kita untuk melarikan diri. Kadang-kadang kita menguburkan diri dalam lebih banyak pekerjaan, lebih banyak tarikh tutup, dan temu janji, sementara kita berusaha lebih keras lagi untuk lari dari sesuatu yang tidak kita ketahui, sesuatu yang merampas kegembiraan dan istirahat kita. Tentu saja, banyak orang menggunakan “ubat” atau semacamnya, semuanya sekaligus demi untuk menghilangkan rasa sakit. Namun, pada akhirnya, tindakan-tindakan ini hanya menutupi gejala; mereka tidak menyelesaikan masalah, dan selalunya mereka boleh memburukkan lagi keadaan.