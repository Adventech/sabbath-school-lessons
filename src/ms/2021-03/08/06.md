---
title:  Istirahat dan Lebih dari itu
date:  19/08/2021
---

Tuhan tahu bahawa semua larian itu telah membuat Elia letih. Tuhan tahu bahawa lebih daripada letih secara fizikal, Elia juga sangat letih secara emosi dan sedang memikul satu beban rasa bersalah yang besar. Sama seperti yang Yesus telah lakukan kepada orang lumpuh beberapa tahun kemudian, Tuhan membuka satu lembaran baru bagi Elia dan memberikan istirahat kepada Elia. Akhirnya, dia boleh benar-benar tidur dan disegarkan.

Kita mungkin menjangka inilah pengakhiran cerita itu, tetapi sebenarnya bukan. Istirahat Tuhan berlaku bukan hanya sekali. Memasuki istirahat Tuhan ada hubungannya dengan penyembuhan – dengan perlahan-lahan melepaskan pola pemikiran yang negatif dan kebiasaan-kebiasaan yang merosakkan. Tuhan tidak terburu-buru untuk menyembuhkan.

`Baca 1 Raja-raja 19:5-8. Ke manakah Elia sedang pergi, dan mengapa?`

Setelah berehat, Elia berlari lagi. Namun, pada kali ini, Tuhan mengatur haluan  lariannya. Tuhan memahami bahawa kehidupan di dunia yang penuh dosa ini boleh dan akan menyebabkan kemurungan. Dia memahami gerakan hati kita untuk berlari, tetapi Dia ingin mengarahkan semula jalan kita. Daripada semua mekanisme percubaan untuk menangani yang memudaratkan diri itu, Dia mahu kita berlari kepada-Nya. Sebaik sahaja kita mula berlari kepada-Nya, Dia ingin mengajar kita untuk mendengarkan “angin sepoi-sepoi basa” (1 Raja-raja 19:12, LAI) yang akan memberi kita istirahat.

Elia tidak mempunyai tenaga untuk mengangkat dirinya dan memulakan perjalanan untuk bertemu dengan Tuhan. Tuhan memberikannya tenaga untuk pertemuan itu, dan Tuhan menjanjikan hari esok yang lebih baik.

Sementara Elia berbaring di bawah pohon arar dan berharap untuk mati, dia berfikir bahawa hari-hari gemilangnya sudah berakhir.

`Baca 1 Raja-raja 19:15, 16 dan 2 Raja-raja 2:11. Apakah yang sedang menunggunya untuk berlaku?`

Tuhan tahu bahawa hari-hari yang lebih baik akan menjelang tiba bagi Elia. Kesembuhan akan datang bagi nabi itu kerana dia akan belajar mengatur hidupnya mengikut irama Tuhan dan menerima istirahat-Nya. Masih begitu ramai raja yang harus diurapi dan pengganti yang akan dipilih. Tuhan sudah mengetahui tentang Elisa, yang akan menjadi akrab seperti seorang anak kepada Elia. Tuhan tahu bahawa dalam iman, Elia akan sekali lagi memanggil turun api dari surga (2 Raja 1:10). Bagi Elia, tidak akan ada kematian dalam keadaan berputus asa di bawah pohon arar melainkan dia akan menaiki kereta berapi dengan kuda berapi menuju kepada istirahat surgawi.

`Apa yang dapat kita pelajari dari kisah Elia tentang mengapa, tidak kira betapa teruk pun perasaan kita, dalam kekuatan Tuhan kita masih harus berusaha untuk tidak menyerah?`