---
title:  Rawatan Akar
date:  16/08/2021
---

Pesakit lumpuh itu diturunkan di hadapan Yesus, dan semua mata tertuju kepada Yesus. Adakah Dia akan memilih untuk menyembuhkan orang sakit yang telah nyata berdosa itu? Adakah Dia akan mengucapkan sepatah kata untuk mengherdik penyakit itu?

`Bagaimanakah Yesus menyembuhkan pesakit lumpuh itu? Apakah perkara pertama yang Yesus lakukan untuknya? Baca Markus 2: 5â€“12.`

Oleh kerana kita sering tidak menyedari kehadiran penyakit itu sehinggalah kita melihat gejalanya, kita sering menganggap penyakit itu hanyalah sekadar gejala. Kita berfikir bahawa menyingkirkan gejala itu adalah satu penyembuhan. Yesus mendekati penyakit dengan cara yang berbeza. Dia tahu akar kepada semua penderitaan dan penyakit, dan ingin merawatnya terlebih dahulu.

Dalam kes pesakit lumpuh itu, gantinya merawat dengan serta-merta kesan-kesan jelas penyakitnya itu, Yesus terus pergi kepada akar yang mengganggu lelaki itu yang terutamnya. Orang lumpuh itu dibebani oleh rasa bersalah dan keterpisahan dari Tuhan yang lebih parah daripada penyakit yang ditanggungnya. Seseorang yang beristirahat dalam Tuhan mampu bertahan terhadap apa pun penderitaan fizikal yang menimpanya di dunia yang sakit dosa ini. Oleh itu, Yesus terus ke akar umbinya dan memberikan pengampunan kepadanya pertama-tama.

Para pemimpin agama terkejut ketika mereka mendengar Yesus memberikan pengampunan tersebut. Sebagai jawapan kepada tuduhan suara hati mereka yang tersembunyi itu, Yesus mengajukan pertanyaan.

`Baca Markus 2: 8, 9. Apa cabaran yang Yesus berikan kepada ahli-ahli Taurat yang hadir di sana? Apakah isu sebenar yang Dia cuba tangani?`

Pada umumnya, berbicara itu mudah, tetapi tidak demikian apabila Tuhan berfirman. Melalui firman Tuhan yang penuh kuasa, semua benda menjadi makhluk yang wujud (Kejadian 1). Walaupun pengampunan bukanlah sesuatu yang boleh kita lihat dengan mata kasar, namun ia amat bernilai. Pengampunan telah mengorbankan nyawa Anak Tuhan di atas kayu salib. Semua yang lain menjadi perkara yang kedua. Untuk menunjukkan kuasa dan realiti pengampunan, Yesus kemudiannya memilih untuk menyembuhkan pesakit lumpuh itu.

Tuhan mahu menyembuhkan kita dari dalaman terlebih dahulu. Namun, kadang-kadang Dia memilih untuk memberikan penyembuhan fizikal dengan serta-merta, sama seperti pesakit lumpuh itu, atau kadang-kadang kita harus menunggu sehingga pada pagi kebangkitan untuk mengalami kesembuhan fizikal. Bagaimanapun, Juruselamat kita mahu kita beristirahat dalam jaminan kasih dan rahmat dan pengampunan-Nya bahkan sekarang ini juga, di tengah-tengah penderitaan kita.

`Bagaimanakah kita memperoleh ketenangan dan kedamaian, walaupun doa kita untuk penyembuhan tidak dijawab, sekurang-kurangnya untuk sekarang ini?`