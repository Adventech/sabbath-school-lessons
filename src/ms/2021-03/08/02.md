---
title:  Istirahat yang Menyembuhkan
date:  15/08/2021
---

Jika pernah ada waktu kita memerlukan rehat, waktu itu adalah ketika kita sakit. Kita memerlukan rehat fizikal supaya badan kita dapat menguatkan sistem imun kita.

Kita juga sering memerlukan rehat mental. Kadang-kadang ia adalah sesuatu yang tidak mengancam nyawa seperti selesema atau migrain. Kita berbaring dan cuba untuk tidak memikirkan tentang hal-hal yang perlu kita lakukan namun kita gagal berbuat demikian.

Kadang-kadang, apabila penyakit itu berpotensi untuk mengancam nyawa kita, kita terbangun dari tidur dan mula merasa bimbang tentang keputusan ujiannya nanti. Selalunya, kita mula bertanya-tanya mengapa. Adakah gaya hidup yang tidak sihat itu akhirnya menyebabkan kita sakit? Adakah ia berpunca dari ubat yang kita ambil 20 tahun yang lalu? Adakah ia disebabkan oleh berat badan berlebihan yang kita angkat selama beberapa tahun ini? Adakah Tuhan menghukum kita atas dosa rahasia kita yang tidak diketahui oleh seorang pun?

`Baca Markus 2:1-4. Apa yang berlaku di sini?`

Bagi orang lumpuh di dalam cerita ini, kesnya jelas. Dalam The Desire of Ages (ms. 267â€“271), kita mempelajari tentang latar belakangnya. Orang lumpuh itu telah melakukan beberapa perkara yang tidak membanggakannya. Kehidupannya yang penuh dosa menyebabkan penyakit itu, dan para ahli rohani telah menjelaskan sebab dan akibatnya. Dia sendiri yang telah membawa penyakit tersebut ke atas dirinya, kerana dosa-dosanya, dan tidak ada penawarnya.

Sikap ini boleh menjadi sangat tipikal. Kita begitu obses memikirkan tentang siapa yang melakukannya. Sekiranya ada kejahatan yang dilakukan, seseorang harus menanggungnya. Jika ada kemalangan berlaku di suatu tempat, seseorang harus disaman. Namun tindakan mempersalahkan tidak membawa kesembuhan atau kepenuhan kepada orang yang sakit.

Rancangan asal Tuhan tidak melibatkan kesakitan, penyakit, dan penderitaan. Penyakit datang ke planet ini hanya setelah kemasukan dosa. Itulah sebabnya Tuhan memberikan kepada kita garis panduan kesihatan â€“ supaya kita dapat menikmati kualiti hidup yang lebih baik sekarang. Namun, selagi kita berada di dunia yang sakit kerana dosa ini, selagi itulah tidak ada jaminan ke atas kesihatan, tidak kira betapa rajin pun kita mengikuti prinsip-prinsip yang menyihatkan.

Berita baiknya adalah bahawa Tuhan dapat memberikan kita istirahat sama ada kita sakit atau sihat; sama ada penyakit kita adalah akibat perbuatan kita sendiri atau kelalaian orang lain, genetik kita, atau sekadar kesan sampingan dari hidup di dunia yang penuh dosa ini. Tuhan tahu bagaimana memberikan kita istirahat.

`Apabila seseorang jatuh sakit, adalah tidak baik untuk mempersalahkannya. Pada masa yang sama, mengapa mencuba untuk memahami penyebab penyakit itu, dalam beberapa kes, merupakan langkah penting kepada penyembuhan dan pemulihan?`