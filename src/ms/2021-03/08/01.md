---
title:  Bebas untuk Beristirahat
date:  14/08/2021
---

### Bacaan Untuk Pelajaran Minggu Ini
Mrk. 2:1-12, 1 Raj. 18, 1 Raj. 19:1-8, Mat. 5:1-3, Yes. 53:4-6, 2 Raj. 2:11.

> <p>Ayat Hafalan</p>
> “Tuhan adalah terangku dan keselamatanku, kepada siapakah aku harus takut? Tuhan adalah benteng hidupku, terhadap siapakah aku harus gementar?” (Mazmur 27:1).

Sebahagian besar daripada orang-orang yang Yesus temui sewaktu dalam pelayanan-Nya di bumi ini sakit, kadangkala termasuk yang telah mati. Mereka datang berbondong-bondong kepada Yesus untuk mendapatkan penyembuhan dan istirahat dari penderitaan mereka. Mereka selalu memperolehnya.

Kadang-kadang Dia hanya mengucapkan sepatah kata, dan mereka pulih sepenuhnya. Kadang-kadang Dia menyentuh orang yang sakit, dan dengan keajaiban mereka disembuhkan. Kadang-kadang Dia menyuruh mereka pergi, dan penyembuhan berlaku sementara mereka meneruskan perjalanan. Yesus menyembuhkan para lelaki, wanita, kanak-kanak, orang Yahudi, orang bukan Yahudi, orang kaya, dan orang miskin, dan yang hidup sederhana. Kes kusta dan kebutaan yang paling teruk sekalipun bukan sesuatu yang berada di luar jangkauan-Nya. Sesungguhnya, Dia bahkan menyembuhkan mereka yang menghidap “penyakit” yang terburuk dari segala penyakit – kematian.

Pada minggu ini, kita akan melihat dua contoh penyembuhan yang sangat berbeza. Dalam satu kes, penghidapnya sakit begitu tenat sehinggakan dia tidak dapat datang sendiri kepada Yesus. Gejala-gejala penyakitnya boleh dilihat jelas oleh semua orang. Dalam kes yang satu, pesakitnya tidak menunjukkan apa-apa gejala yang boleh dilihat. Namun, dalam kedua-dua kes, penyembuhan datang pada waktunya dan caranya Tuhan.

Semasa kita menyelidiki topik istirahat dari keperitan dan penderitaan, kita juga akan merenungkan persoalan yang pernah kita alami, pada suatu ketika atau dalam perjalanan Kristian kita. Apa yang berlaku apabila doa kita untuk memohon penyembuhan tidak dijawab?

Lalu, bagaimana kita mendapat istirahat?

_*Sila kaji pelajaran minggu ini untuk persediaan Sabat, 21 Ogos._