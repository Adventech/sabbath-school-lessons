---
title:  Kegelisahan Membawa kepada Pemberontakan
date:  06/07/2021
---

Cerita ini bermula dengan positif. Bangsa Israel akhirnya sampai di sempadan  Kanaan, dan 12 mata-mata dikirim untuk menyiasat negeri itu. Laporan mereka luar biasa.

`Baca laporan para pengintip di dalam Bilangan 13:27–33. Pada peringkat manakah harapan orang Israel menjadi pudar?`

Walaupun dengan campur tangan Kaleb, suara-suara perisik yang ragu-ragu dan was-was itu lebih kuat. Israel tidak memulakan tekad untuk menakluki apa yang telah dijanjikan Tuhan kepada mereka. Gelisah di dalam hati, mereka memilih untuk menangis dan merungut daripada memilih untuk maju dan berteriak dengan kemenangan.

Apabila kita merasa resah gelisah, kita akan mengalami kesulitan untuk berjalan dalam iman. Namun, kegelisahan tidak hanya mempengaruhi emosi kita. Para saintis memberitahu kita bahawa terdapat perkaitan sebab dan akibat antara istirehat yang terlalu sedikit (termasuk kurang tidur) dengan pilihan yang buruk, seterusnya mengakibatkan kegemukan, ketagihan, dan lebih banyak kegelisahan dan ketidakgembiraan.

`Baca Bilangan 14:1-10. Apa yang berlaku seterusnya?`

Keadaan bertukar daripada tidak baik kepada lebih buruk. Rayuan bersungguh-sungguh Kaleb supaya, “‘Hanya, janganlah memberontak kepada Tuhan’” (Bil. 14:9, LAI), tidak diendahkan, dan segenap bangsa itu bersedia untuk melontar batu kepada pemimpin-pemimpin mereka. Kegelisahan membawa pemberontakan, dan pemberontakan akhirnya membawa kepada kematian.

“Mata-mata yang tidak setia itu mengutuk Kaleb dan Yoshua dengan keras, dan teriakan terdengar untuk melempari mereka dengan batu. Orang banyak yang sudah tidak waras itu memungut batu untuk membunuh orang-orang yang setia itu. Mereka maju ke depan sambil berteriak-teriak seperti orang gila, dan dengan mendadak batu-batu itu berjatuhan dari tangan mereka, satu suasana hening telah mencengkam diri mereka, dan merekapun gemetar ketakutan. Tuhan telah turun tangan untuk menghalangi usaha mereka mengadakan pembunuhan. Kemuliaan hadirat-Nya, seperti terang yang menyala-nyala, menerangi kaabah. Semua orang melihat tanda dari Tuhan. Seorang yang lebih berkuasa daripada mereka telah menyatakan diri-Nya, dan tidak seorangpun berani meneruskan penentangan mereka. Mata-mata yang membawa laporan palsu itu meringkuk dengan penuh ketakutan dan dengan nafas yang terengah-engah kembali ke khemah mereka.”-Ellen G. White, Patriarchs and Prophets, ms. 390.

Pada waktu itu, bagaimanapun, kemuliaan Tuhan terserlah secara terbuka. Sementara kita membaca kisah  ini dalam Bilangan 14, seluruh aksi itu seoalah-olah telah dibekukan, dan sekarang, kita turut mendengar perbualan Tuhan dengan Musa. Tuhan menyedari bahawa walaupun batu-batu itu ditujukan untuk Musa dan Kaleb dan Yoshua, pemberontakan itu pada hakikatnya ditujukan kepada Tuhan sendiri.