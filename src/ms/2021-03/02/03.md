---
title:  Ia Berjangkit
date:  05/07/2021
---

`Baca Bilangan 12:1-3. Apakah yang membuatkan Miriam dan Harun merasa tidak gembira?`

Kelihatannya, Miryam dan Harun tidak senang hati dengan isteri Musa yang berbangsa Kush. Zipora adalah orang luar yang berasal dari Midian (lihat Kel 3:1). Nampaknya, di kalangan golongan “elit” Israel sendiri, sifat alamiah sebagai manusia yang telah jatuh tersingkap, dan bahkan dalam cara yang kurang menyenangkan. (Adakah ia pernah menyenangkan?)

Ayat alkitabiah, bagaimanapun, jelas menunjukkan bahawa ini hanyalah alasan semata-mata. Fokus utama sungutan mereka sebenarnya adalah berkenaan dengan karunia bernubuat. Dalam bab sebelumnya, Tuhan telah memerintahkan Musa untuk melantik tujuh puluh orang tua-tua Israel, yang akan menolong Musa memikul beban kepemimpinan pentadbiran (Bil. 11:16, 17, 24, 25). Harun dan Miryam sudah sekian lama menjadi pemimpin utama (Kel. 4:13–15, Mikha 6:4), tetapi sekarang mereka merasa diancam oleh perkembangan kepemimpinan yang baru ini dan mengatakan, “‘Sungguhkah Tuhan berfirman dengan perantaraan Musa saja? Bukankah dengan perantaraan kita juga Ia berfirman?’” (Bil. 12:2, LAI).

`Bagaimanakah respon Tuhan terhadap aduan ini? Baca Bilangan 12:4–13. Menurut anda mengapa Tuhan memberi respon yang begitu tegas?`

Respons Tuhan adalah serta-merta dan tidak membuka ruang untuk sebarang tafsiran. Karunia bernubuat bukanlah satu senjata yang dipergunakan untuk memperlihatkan lebih banyak kuasa. Musa sangat sesuai menduduki tampuk kepemimpinan kerana dia sedar betapa dia sangat perlu bergantung kepada Tuhan.

Hakikat bahawa Miryam disebut lebih dahulu sebelum Harun dalam ayat 1 menunjukkan kemungkinan bahawa dia menjadi penghasut dalam serangan terhadap Musa. Pada waktu ini, Harun sudah berkhidmat sebagai imam besar Israel. Sekiranya dia diserang penyakit kusta, dia tidak akan dapat masuk ke dalam khemah suci dan melayani bagi pihak bangsanya. Hukuman penyakit kusta dari Tuhan ke atas Miryam menunjukkan dengan jelas ketidaksenangan-Nya terhadap mereka berdua dan membawa perubahan sikap yang diperlukan oleh keluarga ini. Rayuan Harun bagi pihak Miryam menegaskan bahawa dia juga terlibat (Bil. 12:11), dan sekarang, daripada mengkritik dan merasa gelisah, kita melihat Harun merayu bagi Miryam, dan kita juga melihat Musa menjadi perantara bagi Miryam (Bilangan 12:11– 13). Inilah sikap yang ingin dilihat oleh Tuhan dalam umatNya. Dia mendengar, dan Dia menyembuhkan Miryam.

`Walaupun biasanya mudah untuk mengkritik kepemimpinan gereja, pada peringkat apa pun, alangkah baiknya gereja dan kehidupan rohani kita sendiri sekiranya, daripada mengeluh, kita menjadi perantara bagi pemimpin-pemimpin kita walaupun kita tidak sependapat dengan mereka?`