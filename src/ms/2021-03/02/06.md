---
title:  Iman lawan Andaian
date:  08/07/2021
---

`Apakah persamaan-persamaan yang anda lihat dalam pengembaraan Israel di padang belantara dengan kehidupan umat Tuhan sebelum kedatangan Yesus yang Kedua? (Lihat 1 Kor 10:1–11.)`

Sepanjang sejarah, umat Tuhan berkeliaran di padang belantara sementara mereka mencari Tanah Perjanjian itu. Padang gurun ini mempunyai banyak wajah. Sekarang ini, ia kelihatan seperti kawasan bendungan media yang tidak berkesudahan, bunyi bip mesej yang diterima masuk berterusan, dan bunyi gemuruh hiburan yang tidak putus-putus. Tempat ini juga cuba menjual pornografi kepada kita sebagai cinta dan materialisme sebagai jawapan kepada masalah kita. Jika kita boleh menjadi sedikit lebih cergas, sedikit lebih muda, sedikit lebih makmur, sedikit lebih seksi – tentu ia dapat menyelesaikan semua masalah kita.

Seperti orang Israel, kita gelisah dalam mencari kedamaian, dan sering kali kita mencarinya di tempat yang salah.

`Bagaimanakah reaksi orang Israel terhadap penghakiman Tuhan dalam Bilangan 14: 39–45?`

Reaksi Israel terhadap penghakiman ilahi itu sama seperti yang biasa mereka lakukan. “Memang kita telah berbuat dosa,” kata mereka. “‘Sekarang kita hendak maju ke negeri yang difirmankan TUHAN itu’” (Bil. 14:40, LAI).

Komitmen separuh hati adalah seperti pemberian vaksin yang kurang baik – ia tidak akan berjaya. Hari ini, doktor mengesyorkan vaksinasi Hepatitis B sejurus bayi itu dilahirkan, dalam 24 jam pertama kehidupannya. Satu permulaan yang baik. Namun, setelah jarum yang pertama, jika ia tidak diikuti oleh dua atau tiga lagi vaksin penggalak yang diberikan tepat pada masanya dengan dos yang tepat, maka masih tidak ada perlindungan terhadap Hepatitis B.

Perubahan haluan pemberontakan Israel, yang dicatatkan dalam ayat terakhir Bilangan 14, mengakibatkan kematian dan kekecewaan kerana orang Israel menolak untuk menerima arahan baru Tuhan dan dengan keras kepala melancarkan serangan tanpa tabut perjanjian atau pimpinan Musa.

Andaian perlu dibayar dengan harga yang mahal; andaian membawa kepada kematian. Selalunya, andaian dipicu oleh ketakutan. Oleh kerana kita takut akan sesuatu, kita membuat keputusan-keputusan yang kemudiannya kita sesali.

`Fikirkan tentang satu ketika di mana anda bertindak berdasarkan iman dan juga satu ketika anda bertindak berdasarkan andaian.  Apakah perbezaan penting di antara keduanya?`