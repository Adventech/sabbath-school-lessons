---
title:  Komen Guru
date:  09/07/2021
---

#### Bahagian I: Ringkasan

Pelajaran minggu ini, “Gelisah dan Memberontak,” memberikan perhatian kepada hubungan antara keberdosaan sifat alamiah manusia kita yang telah jatuh dan kurangnya ketenteraman dalaman. Kegelisahan adalah ketidakpuasan berterusan terhadap kehidupan. Kegelisahan melawan keadaan hidup apabila ia tidak terjadi seperti yang diharapkan. Kegelisahan adalah kegagalan untuk menerima kehidupan atas mana-mana peraturan kecuali atas persyaratan sendiri. Ia tidak berpuas hati dengan apa yang ia miliki, dan mahu mencapai lebih banyak lagi.

Ketidakpuasan ini terungkap dalam sikap memberontak Israel sewaktu di padang belantara. Tuhan dengan segala kemurahan hati menyediakan mereka dengan manna untuk memuaskan kelaparan mereka sementara mereka mengembara di padang gurun dalam perjalanan ke Kanaan. Masih tidak berpuas hati, mereka mengadu kepada Musa, dan meminta “kuali berisi daging” seperti di Mesir (Kel 16: 3). Kegelisahan dan pemberontakan mereka menyebabkan mereka merayu untuk kembali ke Mesir. Pemberontakan membawa kepada kegelisahan, dan kegelisahan membawa kepada pemberontakan yang berterusan.

Pasangan kembar, kegelisahan dan pemberontakan, seringkali berpunca dari kurangnya iman. Dalam pelajaran minggu ini, kita akan mempertimbangkan pengalaman 10 mata-mata gelap yang mengintai Tanah Perjanjian. Mereka melihat anugerah luar biasa negeri itu, mengakuinya sebagai tanah yang berlimpah dengan susu dan madu, tetapi mereka tidak mempunyai iman untuk percaya bahawa Tuhan dapat mengalahkan musuh-musuh mereka yang mendiami tanah itu. Kurangnya iman mereka membawa mereka kepada pemberontakan secara terang-terangan. Kemudian, sementara Tuhan memberikan rangka akibat-akibat oleh pemberontakan mereka, mereka segera maju ke medan pertempuran, bertentangan dengan arahan Tuhan, dan mengalami kekalahan yang teruk. Dalam pelajaran minggu ini, kita juga akan mempertimbangkan dengan teliti perbezaan antara kepercayaan dan andaian.

Kegelisahan dan pemberontakan membawa kepada keputusan yang terburu-buru dan akibat-akibatnya yang mengerikan. Kita juga melihat keadaan seperti ini dalam pengalaman Harun dan Miriam, yang memberontak terhadap autoriti Tuhan dalam kepemimpinan Musa. Daripada membiarkan kedua pemimpin ini menanggung sepenuhnya impak akibat-akibat dari pemberontakan mereka, Musa memutuskan untuk menjadi perantara bagi mereka. Tuhan mendengarkan doa-doanya. Doa perantaraan membuat perbezaan yang luar biasa dalam kontroversi antara yang baik dan yang jahat.

#### Bahagian II: Ulasan

Terdapat sebuah kisah menarik tentang seorang raja yang setia, yang merasa risau dengan sikap-sikap tidak bersyukur penghuni-penghuni istana raja. Lalu, dia menyediakan jamuan besar untuk mereka. Ketika raja dan para tetamu kerajaannya duduk, seorang pengemis masuk ke dalam dewan (telah dirancang), duduk di meja raja, dan makan dengan begitu rakus. Tanpa berkata sepatah kata pun, dia kemudian meninggalkan ruangan tersebut. Para tetamu menjadi marah dan meminta izin untuk menangkap pengemis itu dan mengoyak-ngoyakkan anggota badannya atas sikapnya yang tidak bersyukur. Raja menjawab, “Pengemis itu hanya melakukan sekali sahaja kepada raja duniawi seperti yang kamu masing-masing lakukan sebanyak tiga kali setiap hari kepada Tuhan. Engkau duduk di meja di sana dan makan sehingga engkau puas. Kemudian engkau pergi tanpa mencam Tuhan atau mengucapkan sepatah pun kata terima kasih kepada-Nya.”

Inilah masalah Israel. Rasa tidak bersyukur merupakan inti kepada pelajaran minggu ini, “Gelisah dan Memberontak.” Apabila kita melupakan apa yang Tuhan telah lakukan untuk kita di masa yang lalu, atau sedang lakukan untuk kita sekarang ini, dan akan lakukan untuk kita di masa akan datang, hasilnya adalah ketidakpuasan hati. Dalam satu pernyataan yang luar biasa, Ellen G. White berbicara secara langsung mengenai masalah melupakan rahmat Tuhan dalam kehidupan kita.

“Mereka telah melupakan pengalaman perhambaan yang pahit di Mesir. Mereka telah melupakan kebaikan serta kuasa Tuhan yang telah dinyatakan bagi mereka di dalam pelepasan mereka dari perhambaan. Mereka telah melupakan bagaimana anak-anak mereka telah dipelihara pada waktu malaikat pembinasa itu membunuh semua anak sulung di negeri Mesir. Mereka telah melupakan pertunjukan kuasa ilahi yang hebat itu di Laut Merah. Mereka telah melupakan bahawa sementara mereka menyeberangi dengan selamat pada jalan yang telah dibukakan bagi mereka itu, bala tentara musuh yang berusaha untuk mengejar mereka telah dihancurkan oleh air laut itu. Mereka hanya melihat dan merasakan ujian-ujian serta kesulitan-kesulitan mereka sekarang ini; dan daripada berkata, “Tuhan telah melakukan perkara-perkara yang besar bagi kita; di mana dulunya kita adalah hamba-hamba, sekarang Dia menjadikan kita satu bangsa yang besar,” mereka sebaliknya membicarakan tentang kesulitan-kesulitan di sepanjang perjalanan, dan bertanya-tanya bila masa pengembaraan mereka itu akan berakhir.”—Patriarchs and Prophets, ms. 293.

Ketidaksyukuran menunjukkan ketidakmatangan rohani. Pernahkah anda perhatikan bagaimana bayi mempunyai ingatan yang sangat pendek? Mereka mahu keperluan mereka segera dipenuhi. Mereka tidak mempunyai banyak kesabaran. Mereka tidak ingat bagaimana ibu bapa mereka memenuhi keperluan mereka pada hari sebelumnya atau mempunyai keyakinan bahawa ibu bapa mereka akan menyediakan keperluan mereka untuk esok hari. Mereka hidup untuk masa sekarang. Orang Israel dalam beberapa cara adalah seperti kanak-kanak yang belum matang. Mereka mahu keperluan mereka segera dipenuhi dan melupakan apa yang telah Tuhan lakukan untuk mereka pada masa lalu.

Berkeliaran di padang pasir yang tandus, melintasi pasir yang membara, berkelok-kelok melalui gaung gunung yang sempit dan melintasi kawasan berbukit-bukau yang berbahaya, orang Israel yang letih dan lesu itu hanya memikirkan keperluan segera mereka. Mereka lupa akan nikmat Tuhan yang berlimpah. Mereka tidak mempunyai kematangan rohani. Ketidaksyukuran selalu membawa kepada kegelisahan. Rasa tidak puas hati meningkat apabila kita tidak bersyukur dan sebahagian besarnya disebabkan oleh kurangnya iman. Disebabkan Musa berkahwin dengan Ziporah, yang merupakan orang luar dari Midian, Miriam dan Harun tidak berpuas hati. Mereka gagal mempercayai petunjuk Tuhan. Ketika Tuhan menyediakan manna di padang gurun, ramai orang Israel tidak puas hati dan ingin kembali ke Mesir. Kita menjadi gelisah apabila kita hilang tumpuan. Pemazmur Daud mendorong kita supaya “jangan lupakan segala kebaikan-Nya” (Mzm. 103:2). Mengingat kebaikan Tuhan dengan jelas membawa ketenteraman di hati kita. Setiap hari selama 40 tahun dalam pengembaraan mereka di padang belantara, orang Israel mempunyai kesempatan untuk bersukacita dengan kebaikan Tuhan ketika manna itu jatuh.

**Manna: Simbol Roti Hidup.**

Manna yang turun di padang gurun adalah simbol luar biasa akan penjagaan Tuhan yang berterusan. Ia juga merupakan peringatan tentang Mesias yang akan datang untuk memuaskan kelaparan rohani orang Israel dan memberikan mereka istirahat sejati. Para nabi Yahudi melihat, dalam perumpamaan roti itu, simbol tentang Mesias yang akan datang, yang akan memenuhi semua keperluan bangsa Israel. Nabi Yesaya menyatakan, “ ‘Ayo, hai semua orang yang haus, marilah dan minumlah air, dan hai orang yang tidak mempunyai wang, marilah! Terimalah gandum tanpa wang pembeli dan makanlah.... Mengapakah kamu belanjakan wang untuk sesuatu yang bukan roti, dan upah jerih payahmu untuk sesuatu yang tidak mengenyangkan? Dengarkanlah Aku maka kamu akan memakan yang baik dan kamu akan menikmati sajian yang paling lazat’ ” (Yes. 55:1, 2, LAI). Di sini roti jelas merupakan simbol makanan rohani yang memuaskan jiwa. Setelah memberi makan kepada 5,000 orang yang duduk di lereng bukit di Galilea, satu keajaiban yang mengingatkan tentang Israel yang diberi makan dengan manna, Yesus mengatakan, “ ‘Akulah roti hidup yang telah turun dari syurga. Jikalau seorang makan dari roti ini, dia akan hidup selama-lamanya’ ” (Yohanes 6:51, LAI). Manna yang turun setiap hari di padang belantara untuk memenuhi keperluan fizikal umat Tuhan mempunyai mesej yang lebih mendalam. Sama seperti Tuhan telah memuaskan kelaparan fizikal mereka, Dia juga akan memuaskan rasa lapar jiwa mereka. Dia rindu untuk memberikan ketenteraman kepada fikiran dan tubuh mereka iaitu melalui iman, mereka mempercayai ketentuan-Nya untuk memenuhi keperluan mereka. Namun, mereka gagal menghargai berkat-berkat syurga dan roh mereka yang gelisah menyebabkan mereka memberontak terhadap rancangan Tuhan bagi kehidupan mereka.

Kisah pengembaraan Israel di padang belantara adalah kisah klasik tentang sikap tidak berterima kasih, tidak berpuas hati, dan kurang iman. Kegelisahan, kekhuatiran yang melumpuhkan, dan kebimbangan yang berlebihan sering kali menandakan iman yang kurang. Namun, terdapat pengecualian. Kadang-kadang, tekanan emosi yang mendalam berpunca dari keadaan fizikal atau mental dan memerlukan penyelesaian perubatan. Namun, paling sering, seperti dalam kes Israel, kegelisahan dan kekhuatiran kita disebabkan oleh kurangnya iman.

**Sepuluh Pengintip: Kegelisahan dan Andaian.**

Hal ini sudah semestinya benar dalam hal berkaitan dengan pengintai-pengintai yang dikirim Musa untuk mengintip tanah Kanaan. Analisis penyiasatan mereka harus teliti. Tentera Israel yang akan menyerang harus dimaklumkan sepenuhnya. Laporan positif akan mendorong mereka melakukan penaklukan dengan berani. Mereka mematuhi arahan Musa dengan teliti. Mereka setia pada tugas mereka. Mereka meneroka negeri itu selama 40 hari, kemudian pulang ke rumah. Mereka memberikan laporan yang indah. Mereka dengan gembira menceritakan tentang sebuah negeri yang kaya dan subur dengan banyak tanaman. Namun, kemudiannya, kegelisahan disertai dengan ketakutan membuatkan mereka menceritakan juga apa yang diandaikan mereka sebagai raksasa di negeri itu, kubu-kubu yang tidak boleh ditembusi, dan tentera musuh yang besar. Mereka gelisah dan tidak memiliki iman untuk percaya bahawa Tuhan dapat membebaskan mereka. Mereka menjadi sangat kecewa sehingga mereka mengancam untuk melempari kedua mata-mata itu, Kaleb dan Yoshua, yang kembali dengan membawa laporan positif tentang peluang mereka untuk dapat menakluki tanah itu. Akhirnya, dalam satu tindakan yang terburu-buru, walaupun Tuhan melarang mereka untuk mara, mereka bergegas berperang dan mengalami kekalahan hebat.

Iman tentu akan membawa mereka maju, mempercayai bahawa Tuhan akan memberikan kemenangan. Andaian mendorong mereka maju, mempercayai kemampuan mereka sendiri untuk menyelesaikan tugas itu, dan mereka dikalahkan dengan seteruk-teruknya. Iman mempercayai Tuhan, mempercayai firman-Nya, dan bergerak maju kepada kemenangan. Andaian mempercayai dorongan manusia, menggantikan iman dengan perasaan dan penilaian manusia, dan bergerak maju kepada kekalahan.

**Musa: Doa Perantaraan.**

Salah satu penekanan utama dalam pelajaran minggu ini adalah doa perantaraan Musa untuk umat-Nya. Walaupun Israel memberontak, Musa tidak membiarkan mereka. Dia melayangkan doa perantaraan bagi mereka sehingga Tuhan memberikan jaminan bahawa Dia akan menyelamatkan umat-Nya dan akhirnya memimpin mereka ke Tanah Perjanjian. Musa adalah seperti Kristus. Yesus memimpin kita dari perhambaan di Mesir dunia ini, melalui padang belantara menuju ke Tanah Perjanjian. Dia tidak akan pernah meninggalkan kita. Dia tidak akan meninggalkan kita kerana kita telah mengecewakan-Nya. Hari ini Dia melayangkan doa perantaraan untukmu. Engkau berada dalam fikiran-Nya. Engkau berada di dalam hati-Nya. Sekiranya kita membiarkan Dia, Perantara kita yang perkasa itu akan membawa kita pulang untuk tinggal bersama-Nya selama-lamanya.

#### Bahagian III: Penerapan Hidup

Ellen G. White membuat ulasan mendalam yang mengungkapkan sebab yang mendasari semua ketidakpuasan dan ketidaksyukuran hati: “Apakah kita juga bersikap tidak mau percaya seperti itu? Mengapa kita harus bersikap tidak tahu berterima kasih dan tidak mau berharap? Yesus adalah sahabat kita; segenap syurga menaruh perhatian akan kesejahteraan kita; dan kecemasan serta ketakutan yang ada dalam diri kita mendukakan Roh Kudus Tuhan. Janganlah kita memanjakan kekhuatiran yang hanya akan mengganggu serta merosak diri kita, ia tidak menolong kita untuk menahan ujian-ujian itu. Jangan berikan tempat di dalam diri kita kepada sikap tidak berharap kepada Tuhan, sikap ini akan menuntun kita untuk menjadikan persiapan menghadapi keperluan masa depan sebagai yang terutama di dalam hidup kita, seolah-olah kebahagiaan kita itu diperbuat dari perkara-perkara duniawi. Bukanlah kehendak Tuhan umat-Nya itu dibebani oleh urusan-urusan hidup.”—Patriarchs and Prophets, ms. 294. Rasul Petrus memberikan pelawaan kepada kita supaya menyerahkan “segala kekhuatiranmu kepada-Nya, sebab Dia yang memelihara kamu” (1 Ptr. 5:7, LAI).

Bagaimana kita belajar, dengan sebenar-benarnya, untuk mempercayai Tuhan dan janji-janji-Nya selain bertindak dengan iman pada janji-janji itu? Kongsikan contoh pengalaman anda melakukan hal itu, dengan mematuhi janji-janji Tuhan.