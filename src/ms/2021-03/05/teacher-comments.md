---
title:  Komen Guru
date:  30/07/2021
---

#### Bahagian I: Ringkasan

Pernahkah anda merasakan bahawa beban yang anda tanggung terlalu berat? Pernahkah anda merasakan tahap tekanan anda berada pada tahap yang paling tinggi dan anda tidak dapat bertahan lagi? Pelajaran minggu ini memberikan pertolongan praktikal ketika kita sampai ke titik keruntuhan. Sebenarnya, sama ada beban kita sangat berat atau agak ringan, Yesus mengajak kita untuk datang kepada-Nya untuk mendapatkan kelegaan.

Petikan utama Alkitab kita pada minggu ini adalah Matius 11:28–30: “ ‘Marilah kepada-Ku, semua yang letih lesu dan berbeban berat, Aku akan memberi kelegaan kepadamu. Pikullah kuk yang Kupasang dan belajarlah pada-Ku, kerana Aku lemah-lembut dan rendah hati dan jiwamu akan mendapat ketenangan. Sebab kuk yang Kupasang itu enak dan beban-Ku pun ringan” (LAI). Adakah anda memperhatikan tiga perintah terdiri daripada tiga rangkai kata khusus dalam pernyataan Kristus? Pertama, Dia berkata, “ ‘Marilah kepada-Ku.’ ” Dia adalah Sumber kedamaian kita. Dia adalah sumber kekuatan kita. Dia sahaja yang dapat mengangkat beban kita. Dialah satu-satunya yang benar-benar dapat menghilangkan tekanan luar biasa yang kita kadang-kadang alami. Perintah tiga rangkai kata kedua adalah “ ‘Pikullah kuk yang Kupasang.’ ” Lembu yang dikukkan bersama disatukan untuk berkhidmat. Apabila kita bersatu dengan Kristus dalam melayani orang lain, beban kita menjadi lebih ringan. Kita akan belajar lebih mendalam tentang apa artinya “dikukkan” bersama Kristus dalam pelajaran minggu ini. Perintah ketiga dari tiga kata seterusnya adalah “ ‘Belajarlah pada-Ku.’ ” Yesus memikul beban dunia ini di atas tengkuk-Nya, namun hidup dalam suasana kedamaian ilahi. Dia tidak tertekan dengan cabaran yang dihadapinya. Dalam pelajaran minggu ini, kita akan menerangkan petikan ini dengan lebih terperinci, terutama menekankan kerinduan Yesus untuk kita beristirahat di dalam Dia dan mencari ketenangan hati dan fikiran.

#### Bahagian II: Ulasan

Kisah ini menceritakan tentang seorang petani yang sudah tua, yang menyusuri jalan tanah yang sempit dan tua, membawa seguni kentang pada belakangnya. Bahunya jatuh ke bawah; langkahnya sukar dan perlahan. Hari itu adalah hari musim panas yang sangat panas, dan peluh mengalir di dahi lelaki tua itu. Semangatnya menjadi kuat sedikit ketika seorang jiran menghampiri dengan gerabak kudanya dan bertanya kepada lelaki tua itu jika dia ingin menumpang. Dengan gembira, dia naik ke bahagian belakang gerabak. Sementara mereka meneruskan perjalanan, jirannya memerhatikan bahawa lelaki itu masih memikul karung kentang itu di belakangnya. Dia berpaling dan berkata kepada petani tadi, “Sahabat, berehatlah. Letakkan gunimu.” Dilanjutkan cerita, lelaki tua itu hanya menjawab, “Kamu telah begitu baik memberi saya tumpang; paling tidak yang dapat saya lakukan ialah menanggung beban saya.” Sudah pasti cerita ini hanyalah cerita fiksyen, tetapi ia menggambarkan inti pelajaran minggu ini dengan baik. Adalah mungkin bagi kita untuk tetap memikul beban berat kita sendiri walaupun kita sudah datang kepada Yesus. Juruselamat kita ingin memberikan kelegaan kepada kita dari tekanan memikul beban ini. Dia mahu memikul beban kita. Mari kita pelajari bagaimana kita dapat bebas dari beban yang sering menghancurkan kegembiraan kita.

**Datanglah kepada Yesus.**

Yesus mengajak kita untuk datang kepada-Nya. Dari segi praktikal, apakah maksudnya? Datang kepada-Nya adalah keputusan oleh kehendak. Datang menunjukkan pilihan peribadi kita. Yesus telah memberikan kebebasan memilih kepada kita masing-masing. Dia tidak akan melakukan paksaan ke atas kehendak. Dia tidak akan mendesak kita untuk datang. Dia mengundang kita dengan ramah-tamah. Dia mendorong kita dengan Roh-Nya untuk datang. Namun, untuk datang adalah pilihan kita. Tindakan untuk datang bererti kita meletakkan kepercayaan dan keyakinan pada kemampuan-Nya untuk memikul beban kita. Kita datang dengan iman, percaya bahawa Dia lebih besar dari masalah, lebih besar dari kesulitan, dan lebih besar dari cabaran kita. Ellen G. White berkongsi pandangan yang memberikan kekuatan ini: “ ‘Marilah kepada-Ku,’ ” itulah undangan-Nya. Apa pun kekhuatiran dan kesusahanmu, hadapkanlah segala perkara kepada Tuhan. Jiwamu akan disalut ketahanan. Jalan akan dibukakan bagimu untuk melepaskan dirimu dari kesukaran dan kesulitan. Lebih lemah dan tidak berdaya engkau sedari dirimu, lebih kuat jadinya engkau dalam kekuatan-Nya. Makin berat bebanmu, maka akan lebih banyak berkat jika ia dilemparkan kepada Penanggung Beban itu.”—The Desire of Ages, ms. 329.

**Memikul Bersama Kuk Yesus.**

Apabila kita datang kepada Yesus, Dia mempelawa kita untuk mengambil kuk-Nya. Kata-kata ini, satu perkara yang biasa kepada pendengar abad pertama-Nya, kedengaran ganjil di telinga kita. William Barclay, dalam ulasan Alkitabnya tentang Matius 11: 28–30, menjelaskan kata-kata Yesus mengenai kuk dengan cara ini: “Adalah pelawaan Yesus untuk memikul kuk-Nya di bahu kita. Orang-orang Yahudi menggunakan ungkapan kuk untuk merujuk kepada perbuatan tunduk. Mereka berbicara tentang kuk Taurat, kuk hukum, kuk Kerajaan, kuk Tuhan.” Mengambil kuk Kristus bermaksud tunduk kepada kehendak-Nya. Ketika kuk diletakkan di leher lembu, binatang itu kini tunduk pada arahan tuannya.

Menurut Barclay, mungkin ada makna yang lebih mendalam bagi kata-kata Kristus: “Mungkin Yesus mengambil kata-kata pelawaan-Nya dengan maksud yang lebih mendalam. Dia berkata, ‘kuk yang Kupasang itu enak’ (LAI). Kata ‘enak’ ada dalam bahasa Yunani adalah chr?stos, yang boleh membawa erti ‘sesuai.’ Di Palestin, kuk diperbuat daripada kayu; lembu itu dibawa, dan ukuran diambil. Kuk itu kemudian dibentuk oleh tukang, dan lembu itu dibawa kembali untuk mencuba kuk tersebut. Kuk itu kemudian dipasangkan dengan teliti, memastikan ukurannya tepat, dan ia tidak akan mencengkam leher haiwan itu. Kuk dibuat khusus agar sesuai dengan lembu tersebut.”

Pernahkah anda berfikir apakah Yesus membuat kuk di kedai kayu-Nya di Nazaret? Barclay mengatakan satu legenda bahawa Yesus “membuat kuk lembu yang terbaik di seluruh Galilea dan orang-orang dari seluruh negeri datang kepada-Nya. . . untuk membeli kuk terbaik yang pernah dihasilkan oleh seorang tukang yang mahir.” Bolehkah anda bayangkan papan tanda di atas pintu kedai kayu Yesus yang berbunyi seperti ini: “Kuk terbaik di seluruh Galilea dibuat di sini”?

Kuk yang Yesus letakkan pada leher kita untuk menyatukan kita dengan-Nya itu sangat tepat ukurannya. Dia menjadi rakan kongsi kita dalam pelayanan dan ‘dikukkan’ dengan kita. Apa yang dimaksudkan-Nya adalah: “Kehidupan yang Aku berikan kepadamu bukanlah suatu beban bagimu; tugasmu diukur agar ia sesuai denganmu.” Apa sahaja yang Tuhan kirimkan untuk kita dilakukan, ia telah dibuat sesuai dengan keperluan dan kemampuan kita. Seperti yang dinyatakan oleh rasul Paulus: “Pencobaan-pencobaan yang kamu alami ialah pencobaan-pencobaan biasa, yang tidak melebihi kekuatan manusia. Sebab Tuhan setia dan kerana itu Dia tidak akan membiarkan kamu dicobai melampaui kekuatanmu. Pada waktu kau dicobai, Dia akan memberikan kepadamu jalan keluar, sehingga kamu dapat menanggungnya” (1 Kor. 10:13, LAI). Apabila kita ‘dikukkan’ dengan Yesus, kita memiliki jaminan mutlak bahawa Dia akan menguatkan kita untuk menanggung godaan, cobaan, atau kesengsaraan yang kita dihadapi. Istirahat yang diberikan Kristus kepada kita adalah jaminan bahawa Dia berada di sisi kita untuk memungkinkan kita menghadapi setiap cabaran hidup.

Ellen G. White menambah: “ ‘Pikullah kuk yang Kupasang,” kata Yesus. Kuk itu merupakan instrumen pelayanan. Lembu dipasangkan dengan kuk untuk bekerja, dan kuk itu perlu agar mereka dapat bekerja dengan baik. Melalui perumpamaan ini Kristus mengajarkan kepada kita bahwa kita dipanggil untuk bekerja seumur hidup kita. Kita mengenakan kuk-Nya agar kita dapat bekerjasama dengan Dia. Kuk yang mengikatkan kita kepada pelayanan ialah hukum Tuhan. Hukum kasih yang besar telah dinyatakan di Eden, dan diumumkan di Sinai, dan di dalam perjanjian baru yang ditulis di dalam hati, itulah yang mengikat manusia kepada kehendak Tuhan. Jikalau kita dibiarkan mengikuti kecenderungan kita sendiri, pergi ke mana kita suka pergi, maka kita akan jatuh ke dalam barisan Setan dan menjadi pemilik akan sifat-sifatnya. Oleh sebab itu Tuhan membataskan kita kepada kehendak-Nya, yang tinggi, dan mulia, dan mengangkat kita lebih tinggi. Dia ingin agar kita mengerjakan tugas-tugas pelayanan itu dengan sabar dan bijaksana.”—Ellen White, The Desire of Ages, ms. 329. Mengambil kuk-Nya bererti tunduk pada kehendak-Nya, dan apabila kita berserah kepada kehendak-Nya, kita dapat merasakan kebebasan dan kedamaian yang terbesar.

**Belajar Dari Yesus.**

Yang terakhir dari tiga perintah Kristus dalam Matius 11:29 adalah “ ‘belajarlah pada-Ku’ ” (LAI). Apabila kita mempelajari kehidupan Kristus, terdapat satu tema utama muncul berulang kali. Kristus benar-benar membuat komitmen untuk melakukan kehendak Bapa. Dalam Yohanes 8:29, Yesus berkata, “ ‘Aku senantiasa berbuat apa yang berkenan kepada-Nya’ ” (LAI). Dalam doa syafaat terakhir-Nya dalam Yohanes 17, Yesus berdoa, “ ‘...supaya mereka semua menjadi satu, sama seperti Engkau, ya Bapa, di dalam Aku dan Aku di dalam Engkau’ ” (Yohanes 17:21, LAI). Terdapat kesatuan yang tidak terpisahkan antara Yesus dan Bapa-Nya. Tidak pernah sekali pun dalam hidup-Nya di dunia ini Yesus menentukan untuk bertindak atau berfikir bertentangan dengan kehendak Bapa. Bahkan dalam masa yang paling sukar dalam hidup-Nya pun Yesus menyerahkan kehendak-Nya sendiri kepada kehendak Bapa.

Di Getsemane, ketika nasib dunia terancam, dan Syaitan mencengkam hati Yesus dengan penggodaan yang paling sengit, Yesus berdoa, “ ‘Ya Bapa-Ku, jikalau sekiranya mungkin, biarlah cawan ini lalu daripada-Ku, tetapi, jika mungkin, biarkan cawan ini berlalu dari-Ku, tetapi janganlah seperti yang Kukehendaki, melainkan seperti yang Engkau kehendaki’ ” (Mat. 26:39, LAI). Kedamaian sempurna datang apabila hati dan fikiran kita bersatu dengan fikiran Kristus. Apabila, seperti sebuah lagu lama dendangkan, “Tidak ada apa-apa di antara jiwaku dan Juruselamat,” kita akan merasa damai. Dosa mengganggu ketenangan kita. Hubungan yang terputus di antara kita dan Yesus merosakkan kedamaian kita. Apabila kita datang kepada-Nya dengan keinginan untuk melakukan kehendak-Nya, ‘dikukkan’ dengan Dia dalam melayani, Dia berjanji, “ ‘jiwamu akan mendapat ketenangan’ ” (Mat. 11:29, LAI).

#### Bahagian III: Penerapan Hidup

Bolehkah anda memikirkan sesuatu dalam hidup anda yang akan membuat anda tidak berserah sepenuhnya kepada Yesus? Adakah sesuatu yang menghalangi anda untuk datang kepadaNya? Terdapat ramai orang yang berpendapat bahawa mereka tidak dapat datang kepada Kristus kecuali mereka pertama-tama bertaubat dari dosa-dosa mereka dan melepaskan kebiasaan buruk mereka. Hakikatnya adalah bahawa kita datang kepada Yesus dalam keadaan kita dengan segala kesalahan kita, tersiksa oleh rasa bersalah dan dibelenggu oleh kelemahan daging kita. Apabila kita datang, Dia menerima kita dengan tangan yang terbuka. Dia memberikan kepada kita karunia untuk bertaubat. Dia menerima pengakuan kita. Dia menerima kita sebagai anak lelaki dan anak perempuan-Nya. Dia memperkasakan kita untuk mengatasinya. ‘Dikukkan’ dengan-Nya, kita menjadi makhluk baru dalam Kristus. Minggu ini, pertimbangkan untuk memulakan hari anda dengan dua pernyataan berikut:

- Yesus, hari ini saya datang kepada-Mu. Saya mengakui bahawa Engkau adalah Sumber kedamaianku, tujuanku, dan kegembiraanku dalam hidup. Saya menyerahkan kehendakku kepada-Mu hari ini dan meletakkan semua rancanganku pada kaki-Mu.
- Yesus, tunjukkan kepadaku apa saja dalam hidupku yang tidak selaras dengan kehendakmu. Di mana saya mempunyai sikap, perasaan, keinginan, dan tabiat yang bertentangan dengan kehendak-Mu, tunjukkan kepadaku. Hari ini, keinginan utama saya adalah untuk menyenangkan-Mu.