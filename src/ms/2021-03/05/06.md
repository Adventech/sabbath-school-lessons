---
title:  “Beban-Ku pun Ringan”
date:  29/07/2021
---

Pernyataan terakhir Yesus dalam Matius 11:30 menggunakan gambar imejan menanggung beban: “ ‘Sebab kuk yang Ku-pasang itu enak dan beban-Ku pun ringan’” (LAI).

`Musa gembira melihat ayah mertuanya Yitro setelah Israel meninggalkan Mesir dan menyeberangi lautan. Baca Keluaran 18:13–22. Bagaimana keadaan seseorang yang menanggung beban orang lain kelihatan dalam cerita ini?`

Keluaran 18:13 memberitahu kita bahawa orang datang kepada Musa untuk penghakiman dari pagi sehingga ke petang. Ketika bapa mertua Musa melihat keadaan ini, dia merayu dengan bersungguh-sungguh kepada menantunya untuk menubuhkan satu struktur yang akan membolehkan dia menumpukan perhatian kepada hal-hal yang besar sementara memberikan kepercayaan kepada orang lain untuk mengurus hal-hal yang biasa. Kitab Suci memberitahu kita bahawa Musa mendengarkan suara Yitro dan melaksanakan perkara yang telah mengubah hidupnya ini.

Ketika Yesus memberitahu kita bahawa beban-Nya ringan, Dia ingin mengingatkan kita bahawa kita boleh bergantung kepada-Nya, Pembawa Beban terunggul. Seperti Musa, kita harus belajar bahawa kita memerlukan orang lain untuk berkongsikan beban kita. Dalam 1 Korintus 12:12–26, gambaran Paulus mengenai tubuh Kristus memberikan gambaran yang jelas tentang bagaimana beban yang dikongsi bersama itu kelihatan. Kita memerlukan anggota badan yang berfungsi untuk dapat menampung sebarang beban. Kita memerlukan kaki, tangan, bahu, otot, dan urat daging untuk memikul apa sahaja.

`Baca Galatia 6:2. Bagaimana tindakan memikul beban seorang yang lain itu membantu menggenapi hukum Kristus?`

Konteks langsung dari petikan ini mungkin sedikit sebanyak dapat membantu. Dalam Galatia 6:1, Paulus menyatakan bahawa jika seorang saudara laki-laki atau saudara perempuan jatuh ke dalam godaan, kita harus memulihkan orang itu dengan roh kelemah-lembutan (ingatlah pengakuan Yesus dalam Matius 11:29 bahawa Dia seorang yang lemah-lembut). Memikul beban bermaksud memulihkan seseorang yang telah tersasar dari laluan, agar supaya orang itu melihat rahmat ilahi. Namun, ia juga bermaksud saling menolong ketika kita, atau mereka, menderita kesusahan. Istilah Yunani untuk “beban” boleh merujuk pada sesuatu berat atau pada batu. Ini merupakan satu peringatan bahawa kita semua menanggung beban dan bahawa kita semua memerlukan orang-orang yang dapat menolong kita memikul beban itu. Perkongsian beban adalah aktiviti gereja yang telah ditahbis oleh keilahian, yang memerlukan kelemah-lembutan dan melahirkan belas kasihan.

`Fikirkan tentang kali terakhir seseorang menolong anda memikul beban yang sedang anda lalui. Mengapa itu sangat bermakna bagi anda? Beban siapa yang dapat anda bantu bawa sekarang?`