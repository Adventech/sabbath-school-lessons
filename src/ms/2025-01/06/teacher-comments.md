---
title:  Komen Guru
date:  07/02/2025
---

#### Bahagian I: Pandangan Keseluruhan

**Ayat-ayat Utama**: Yeremia 9:24

Tumpuan Kajian: Mazmur 33:5, Yermia. 18:7-10, Maleakhi. 3:6, Yakobus 1:17.

Pengenalan: Sepanjang Kitab Suci, kasih dan keadilan Tuhan adalah hakiki pada sifat-Nya. Semua sifat ini menunjukkan keprihatinan-Nya yang mendalam terhadap keadilan dan kebenaran.

Tema Pelajaran:

1. Kasih Dan Keadilan Saling Melengkapi: Walaupun kita tidak biasa memikirkan tentang kasih dan keadilan bersama-sama, namun di seluruh Kitab Suci, kasih sejati memerlukan keadilan, dan keadilan sejati didorong oleh kasih. Sebaliknya, kepura-puraan kasih tanpa keadilan adalah kompromi terhadap kejahatan; dan keadilan tanpa kasih terdiri daripada legalisme yang dingin. Oleh itu, kasih sayang dan keadilan yang tulen menggambarkan watak Tuhan yang sempurna. Dia cintakan keadilan dan berhasrat untuk melihat keadilan diamalkan di dunia.

2. Mencintai Keadilan Memerlukan Keteguhan: Keadilan adalah dasar pada kerajaan Tuhan. Tindakannya didasarkan pada keteguhan watak moral ilahi, bukan pada keputusan rambang dan perbuatan yang tidak adil. Keadilan Tuhan terpancar dari ketetapan-Nya, kerana Dia tidak pernah berdusta, dan janji-janji-Nya tidak dapat dimungkiri. Walaupun Kitab Suci menegaskan kekekalan moral Tuhan, namun, ia juga menunjukkan bahawa tindakan-Nya mungkin berubah secara rasional sebagai respon terhadap keputusan manusia.

3. Mengasihi Keadilan Mengambil Kira Pertaubatan: Kita mendapati kenyataan dalam Kitab Suci tentang Tuhan tidak berlembut hati, bermakna Dia tidak berdusta. Juga, ayat dalam Perjanjian Lama menunjukkan bahawa Tuhan bertaubat, dalam erti kata Dia tidak membawa penghakiman yang dijangkan yang diumumkan oleh-Nya disebabkan oleh kesalahan manusia. Pengampunan Tuhan tidak bermakna Dia berdusta tentang penghakiman-Nya, tetapi Dia secara relasional mengubah tindakan-Nya terhadap manusia jika mereka bertaubat dan memutuskan untuk menjalani kehidupan yang bersekutu dengan Dia.

Aplikasi Kehidupan: Memandangkan Tuhan boleh berubah secara rasional terhadap umat-Nya apabila mereka memilih untuk menerima atau menolak-Nya, bagaimanakah kita dapat mencerminkan keadilan Tuhan yang penuh kasih semasa kita bertindak balas terhadap ketidakadilan dan perbuatan salah di dunia?

#### Bahagian II: Ulasan

1. Kasih Dan Keadilan Saling Melengkapi.

Ramai orang sudah terbiasa dengan pemikiran bahawa kasih dan keadilan adalah saling eksklusif. Menurut perspektif ini, seseorang tidak boleh berlaku adil dan penyayang pada masa yang sama. Dalam pandangan ini, kasih adalah lembut dan menghalang, atau sekurang-kurangnya mengaburkan, penerapan keadilan yang sewajarnya. Sebaliknya, adalah dikatakan bahawa keadilan harus objektif dan tidak memihak. Oleh itu, ia semestinya mengecualikan sebarang bentuk belas kasihan dan kasih sayang.

Walau bagaimanapun, pandangan ini bukanlah satu-satunya (atau yang terbaik) cara berfikir tentang perbezaan kasih dan keadilan. Sebenarnya, kasih dan keadilan tidak membentuk dikotomi dalam Alkitab tetapi, sebaliknya, digabungkan secara berkesinambungan dalam huraian tentang watak Tuhan yang sempurna. Dalam laporan alkitabiah yang menyeluruh tentang kasih dan keadilan, seseorang tidak boleh difikirkan dengan betul tanpa bersama dengan yang satu. Kasih kepura-puraan tanpa keadilan sebenarnya adalah ketidakadilan/berat sebelah, sedangkan idea keadilan tanpa kasih adalah legalisme yang dingin. Malah, Alkitab melangkah lebih jauh lagi dalam huraian tentang watak Tuhan. Tuhan tidak hanya menggabungkan kasih dan keadilan, tetapi Dia sebenarnya mencintai keadilan (Mazmur 33:5, Yes. 61:8).

Istilah Ibrani untuk keadilan, dalam Mazmur 33:5 dan Yesaya 61:8, ialah mišpat, yang menyampaikan idea kerajaan yang betul. Menurut Robert Culver, sementara konsep moden kerajaan demokrasi memisahkan fungsi perundangan, kehakiman dan eksekutif, mišpat bukan "terhad kepada proses kehakiman sahaja," tetapi sebenarnya merujuk kepada "semua fungsi kerajaan." Dari perspektif ini, jika tiada pemisahan fungsi, kerajaan pada zaman alkitabiah berpusat terutamanya pada pemerintah atau raja, bukannya pada kod undang-undang. Selain itu, pemerintah/hakim mempunyai kuasa eksekutif dan "kuasa kehakiman." Dengan kata lain, pemerintah/hakim bukan sahaja membuat keputusan kehakiman tetapi juga melaksanakan atau menyebabkannya dilaksanakan. Sebagai contoh, apabila Daud merayu kepada Tuhan sebagai hakim dalam pertengkarannya dengan Saul, Daud tidak hanya memikirkan dari segi keputusan kehakiman tetapi juga menganggap satu pelaksanaan pembebasan dan pembenaran undang-undang: “Oleh sebab itu semoga TUHAN menjadi hakim dan memutuskan perkara antara hamba dengan tuanku. Semoga Dia menyaksikan, membela perkara hamba, dan membebaskan hamba daripada tangan tuanku” (1 Sam. 24:15, AVB). (Robert D. Culver, “שָׁפַט 2443,” dalam Theological Wordbook of the Old Testament, ed. R. Laird Harris, Gleason L. Archer Jr., dan Bruce K. Waltke [Chicago: Moody Press, 1980 ], ms. 948).

Jika kita mengambil kira pemahaman luas tentang keadilan ini, untuk mengatakan bahawa Tuhan mengasihi keadilan seolah-olah membayangkan sekurang-kurangnya dua perkara penting untuk kajian kita tentang Tuhan. Pertama, keadilan Tuhan bukan semata-mata berkaitan dengan kod undang-undang, tetapi ia pada asasnya berkaitan dengan hati dan watak-Nya. Kedua, Dia tidak hanya menyukai pertimbangan keadilan tetapi juga pelaksanaannya.

2. Mencintai Keadilan Memerlukan Keteguhan.

Jika keadilan merujuk kepada kerajaan yang mantap, dengan pertimbangan dan pelaksanaan yang baik, seperti yang dinyatakan di atas, ia mesti mengecualikan kemungkinan suatu keputusan rambang atau berubah-ubah di pihak pemerintah. Dari perspektif ini, keadilan memerlukan keteguhan dan ketetapan. Terdapat dua petikan utama dalam Kitab Suci, satu dalam Perjanjian Lama dan satu lagi dalam Perjanjian Baru, yang biasanya digunakan untuk menegaskan kekekalan Tuhan. Walaupun konsep kekekalan sarat dengan andaian falsafah dalam perbahasan tentang doktrin Tuhan dalam pelbagai tradisi teologi Kristian, adalah selamat untuk mengatakan bahawa Maleakhi 3:6 dan Yakobus 1:17 menggariskan keteguhan watak moral Tuhan. Untuk meletakkan makna yang lebih baik di atasnya, Dia secara moral tidak berubah atau berkekalan.

Maleakhi 3 dibentuk oleh idea tentang keadilan Tuhan. Bab ini diperkenalkan dengan persoalan keadilan ilahi, dalam Maleakhi 2:17, iaitu, “Di manakah Tuhan Yang Maha Adil itu?' ” Dengan kata lain, apakah yang akan berlaku kepada “setiap orang yang berbuat jahat” (Mal. 2:17, AVB)? Sebagai jawapan kepada soalan asas ini, Maleakhi 3 menekankan mengenai kedatangan penghakiman ilahi. “Siapakah yang mampu bertahan menghadapi hari kedatangan-Nya? Siapakah yang dapat bertahan ketika Dia menampakkan diri? ” (Mal. 3:2, AVB). Penghakiman itu khususnya memandangkan pada sejarah pemberontakan umat Tuhan, namun mesej serius ini sebenarnya bertujuan sebagai panggilan untuk bertaubat. Oleh itu, nada penghakiman masa depan Tuhan pada akhirnya adalah satu pengharapan.

Dalam konteks penghakiman dan pengharapan ini, Tuhan menekankan bahawa Dia tidak berubah, dan sememangnya hakikat inilah sebabnya mengapa umat-Nya tidak dibinasakan (Mal. 3:6). Idea tentang ketidakberubahan Tuhan diterjemahkan dalam Alkitab versi NET sebagai “Aku, TUHAN, tidak menarik balik janji-Ku” [terjemahan bebas],  yang menerapkan tanggapan tentang kekekalan perjanjian moral Tuhan, yang dimaksudkan oleh konteks petikan itu. Pada masa yang sama, penekanan Maleakhi 3:7 (“Kembalilah kepada-Ku agar Aku akan kembali kepadamu” [AVB] menonjolkan perubahan sikap yang relasional dan positif di pihak Tuhan, iaitu apa yang Dia ingin lakukan, bergantung pada pertaubatan manusia.

Dalam Yakobus 1:17, idea tentang keteguhan ilahi dan keabadian moral juga ditekankan. Konteks Yakobus 1 menunjukkan bahawa godaan tidak didorong oleh Tuhan, kerana Dia secara konsisten dan sentiasa memberi kita hadiah yang baik dan sempurna dari atas. Oleh itu, disebalik gabungan godaan dan kurnia yang berubah-ubah, Dia sentiasa konsisten memberikan kepada kita hanya hadiah. Sebagai “Bapa, sumber segala cahaya,” Dia menunjukkan yang “Dia tidak berubah dan tidak seperti bayangan yang berubah-ubah bentuknya” (Yakobus 1:17, AVB). Hubungan antara Tuhan sebagai Pencipta terang dan keteguhan-Nya juga muncul dalam Mazmur 136:7-9, yang merupakan sebahagian daripada penekanan berulang dalam mazmur: “Kasih-Nya kekal selama-lamanya” (AVB). Dalam ayat ini, pemazmur menggariskan kuasa penciptaan dan keteguhan Tuhan: “kepada Dia yang menjadikan cahaya-cahaya besar,

kasih-Nya kekal selama-lamanya; matahari untuk memerintah sewaktu siang, kasih-Nya kekal selama-lamanya; bulan dan bintang untuk memerintah sewaktu malam, kasih-Nya kekal selama-lamanya” (Mzm. 136:7-9, AVB).

3. Mengasihi Keadilan Mengambil Kira Pertaubatan.

Nampaknya Perjanjian Lama mempunyai pernyataan berbentuk paradoks tentang sifat Tuhan yang bertaubat dan berlembut hati. Pada satu sudut, kita mempunyai petikan—seperti Bilangan 23:19 (“TUHAN bukanlah manusia sehingga Dia berbohong, bukan anak manusia sehingga Dia menyesal dan berubah fikiran. Jika Dia berfirman, tidak akankah Dia lakukannya? Jika Dia berbicara, tidak akankah Dia laksanakannya?” [AVB]) dan 1 Samuel 15:29 (“Yang Maha Mulia, yang disembah orang Israel, tidak berdusta dan tidak menyesal, kerana Dia bukan manusia yang harus menyesal” [AVB])—yang mengesahkan keteguhan Tuhan. Untuk menyatakannya dengan lebih jelas, Tuhan tidak berlembut hati. Perkara utama dari pernyataan ini adalah bahawa Tuhan tidak berdusta, yang konsisten dengan ajaran Perjanjian Baru tentang Tuhan, dalam Titus 1:2 dan Ibrani 6:18.

Sebaliknya, petikan Perjanjian Lama menyebutkan mengenai penyesalan atau pertaubatan Tuhan dalam erti kata Dia tidak membawa penghakiman yang Dia umumkan terhadap mereka yang melakukan kejahatan. Salah satu contoh yang paling terkenal ialah belas kasihan ilahi yang ditunjukkan kepada Niniwe dalam kitab Yunus (Yunus 3:10), di mana Yunus sendiri, dalam permulaan bab 4, tidak bersetuju dengan pertaubatan Tuhan. Penjelasan Yunus tentang mengapa dia tidak mahu mengumumkan penghakiman ilahi yang akan datang terhadap Niniwe menguatkan belas kasihan Tuhan: “Ya TUHAN, bukankah sudah kukatakan hal ini ketika aku masih di negeriku sehingga aku cepat-cepat melarikan diri ke Tarsis. Aku tahu betapa Engkaulah Tuhan pengasih dan penyayang, panjang sabar dan melimpah-ruah kasih, serta berbelas kasihan dan tidak pula mendatangkan malapetaka” (Yunus 4:1, 2, AVB).

Yunus 4:2 mengandungi sekurang-kurangnya tiga sebab penting mengapa sifat Tuhan yang “berlembut hati” ini tidak seharusnya mengejutkan. Pertama, Yunus sendiri menunjukkan bahawa dari awal lagi dia mengesyaki yang keputusan sedemikian akan berlaku. Penjangkaan terhadap belas kasihan Tuhan inilah sebab sebenar Yunus melarikan diri ke Tarsis. Kedua, pernyataannya tentang Tuhan di sini menggemakan Keluaran 32:14 dan Keluaran 34:6, 7, di mana Israel sendiri menjadi sasaran pertaubatan Tuhan. Oleh itu, lama sebelum sikap berlembut hati ilahi mengenai Niniwe ini, Tuhan sudah melakukan perkara yang sama terhadap Israel pada masa lalu. Ketiga, jenis penyesalan ini tidak bermakna bahawa Tuhan berdusta tentang penghakiman-Nya yang diumumkan, kerana Dia menjelaskan dalam Yeremia 18:7-10 bahawa “Ada kalanya Aku berfirman bahawa Aku akan mencabut, merobohkan, dan membinasakan sesuatu bangsa atau sesuatu kerajaan. Namun demikian, jika bangsa yang Kuancam itu bertaubat daripada kejahatannya, maka Aku akan menarik kembali malapetaka yang Kurancangkan bagi mereka. Ada kalanya Aku berfirman bahawa Aku akan membangunkan dan mengukuhkan sesuatu bangsa atau sesuatu kerajaan. Namun demikian, jika mereka melakukan hal yang jahat di sisi-Ku dan tidak mematuhi-Ku, maka Aku akan menarik kembali kebaikan yang Kujanjikan kepada mereka” (AVB). Oleh itu, Tuhan secara relasional mengubah sikap-Nya terhadap manusia jika mereka secara relasional mengubah sikap mereka terhadap-Nya.

#### Bahagian III: Penerapan Hidup

Kitab Suci menegaskan kekekalan moral Tuhan, tetapi Dia mungkin berubah secara relasional terhadap umat-Nya apabila mereka memilih untuk menerima atau menolak Dia. Dengan idea ini, bincangkan soalan berikut:

1.	Bagaimanakah kita dapat mencerminkan keadilan Tuhan semasa kita bertindak balas terhadap ketidakadilan dan perbuatan salah di dunia?

2.	Tuhan bertaubat dan mengubah penghakiman-Nya bergantung pada sikap manusia terhadap-Nya. Adakah keadilan Tuhan penuh dengan dendam dan hukuman, atau adakah ia membayangkan sesuatu bentuk pemulihan? Terangkan. Bagaimanakah pertaubatan Tuhan berkaitan dengan pemulihan?

3.	Tuhan bersedia memulihkan hubunganNya dengan umatNya. Dari perspektif ini, bagaimanakah kita boleh memupuk keadilan dan kasih untuk memulihkan hubungan yang rosak?

4.	Pernahkah anda cuba menangani ketidakadilan namun ia bertindak balas atau tidak berjaya? Jika ya, bagaimana anda merespon? Bagaimanakah anda boleh terus mengejar keadilan dan membantu mereka yang paling rapuh?

5.	Pernahkah anda dilayan secara tidak adil? Jika ya, apakah kesudahan situasi anda? Bagaimanakah pengalaman anda itu mempengaruhi cara anda melayani orang lain?