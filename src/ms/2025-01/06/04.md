---
title:  Karakter Tuhan yang Tidak Berubah
date:  04/02/2025
---

`Baca Maleakhi 3:6 dan Yakobus 1:17. Apakah yang diajarkan oleh petikan ini tentang watak Tuhan?`

Dalam Maleakhi 3:6, Tuhan menyatakan, “Aku TUHAN, dan Aku kekal tidak berubah” (AVB). Walaupun ada yang membaca bahagian ayat ini dan menganggapnya sebagai bermaksud bahawa Tuhan tidak berubah dalam apa cara sekalipun, ayat selebihnya dan konteks terdekatnya menunjukkan bahawa ketidak-perubahan Tuhan yang ditegaskan di sini adalah ketidak-perubahan moral Tuhan. Ayat selebihnya menunjukkan bahawa Tuhan boleh berubah secara relasional, kerana Tuhan berfirman: “maka kamu, wahai bani Yakub, tidak dibinasakan.” Di dalam ayat berikutnya, Tuhan mengisytiharkan kepada umat-Nya, “Kembalilah kepada-Ku agar Aku akan kembali kepadamu” (AVB).

Jadi, Tuhan memang memasuki ke dalam hubungan timbal-balik dengan ciptaan-Nya, tetapi melalui semua hubungan timbal-balik itu, dan melalui segala-galanya, sifat Tuhan adalah tetap. Ini juga ditegaskan di dalam Yakobus 1:17, yang menyatakan bahawa semua kurnia yang baik dan sempurna datang dari Tuhan, yang dengan-Nya tidak ada perubahan. Tuhan bukanlah sumber kejahatan.

Di sini dan di tempat lain, Kitab Suci berulang kali mengajar bahawa tabiat Tuhan tidak boleh berubah. Dengan kata lain, Alkitab secara konsisten mengajar bahawa Tuhan tidak berubah dari segi moral. Namun, Tuhan boleh dan memang menjalinkan hubungan sebenar dengan makhluk, yang kepada mereka Tuhan merespon, tetapi sentiasa dengan kasih sayang dan keadilan.

`Baca 2 Timotius 2:13; Titus 1:2; dan Ibrani 6:17, 18. Apakah yang diajarkan oleh ayat-ayat ini tentang Tuhan?`

Tuhan tidak boleh menafikan diri-Nya; Tuhan tidak pernah berdusta; dan janji TUHAN tidak dapat dimungkiri. Kita boleh yakin bahawa Tuhan Alkitab adalah Tuhan yang sama yang (di dalam Kristus) rela menyerahkan diriNya untuk kita di kayu salib. Dia adalah Tuhan yang boleh dipercayai, tanpa ragu-ragu, dan kita boleh memiliki keyakinan dan harapan untuk masa depan kerana, seperti yang dinyatakan dalam Ibrani 13:8, “Yesus Kristus tetap sama kelmarin, hari ini dan selama-lamanya” (AVB).

`Bagaimanakah anda boleh belajar untuk mempercayai kebaikan Tuhan walaupun keadaan telah menjadi sangat teruk dalam hidup anda? Apakah yang dilakukan oleh imej Tuhan di kayu salib dalam membantu anda belajar untuk mempercayai kebaikan-Nya?`