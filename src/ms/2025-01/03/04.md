---
title:  Menyenangkan Tuhan?
date:  14/01/2025
---

Bagaimanakah mungkin bahawa Tuhan alam semesta boleh berkenan terhadap manusia semata-mata, yang berupa suatu titik gumpalan protoplasma di atas satu planet kecil di tengah-tengah alam semesta yang mungkin tidak terkira luasnya? Bagaimanakah mungkin manusia boleh menjadi sangat penting kepada Yang Maha Esa, yang maha berkuasa dan yang tidak memerlukan apa-apa? Soalan-soalan ini boleh dihuraikan pada dua aspek. Pertama, bagaimanakah Tuhan sendiri boleh disenangkan? Kedua, bagaimanakah manusia boleh mendatangkan perkenan kepada-Nya, terutamanya memandangkan kita berdosa? Aspek pertama pada soalan ini ialah topik untuk hari ini dan yang kedua untuk esok.

`Baca Yesaya 43:4; Mazmur 149:4; dan Amsal 15:8, 9. Apakah yang ayat ini beritahukan kepada kita tentang Tuhan yang berkenan dengan umat-Nya?`

Seperti yang kita lihat kelmarin, Tuhan boleh disenangkan oleh manusia kerana Tuhan mengasihi manusia dengan cara yang mengambil kira kepentingan terbaik bagi mereka, seperti juga sesiapa yang mengasihi dan mengambil berat terhadap orang lain.

Sebaliknya, TUHAN murka kepada umat-Nya apabila mereka melakukan kejahatan. Sesungguhnya, Amsal 15:8, 9 mengajar bahawa, sementara “korban” dan “jalan” orang jahat masing-masing adalah “kejijikan bagi TUHAN”, “doa orang jujur adalah keredhaan-Nya” dan “Ia mengasihi seseorang yang mengikuti kebenaran” (NKJV). Bukan sahaja petikan ini menunjukkan bahawa Tuhan tidak senang dengan kejahatan, tetapi Dia berkenan dengan kebaikan. Ia juga meletakkan keredhaan dan kasih ilahi di dalam hubungan langsung antara satu sama lain, menunjukkan hubungan yang mendalam antara kasih Tuhan dan apa yang menyenangkan Dia, yang terdapat di seluruh Kitab Suci.

Menurut Mazmur 146:8, “TUHAN mengasihi orang yang benar” (AVB). 2 Korintus 9:7 menambahkan, “TUHAN mengasihi orang yang memberi dengan gembira” (AVB). Perhatikan, pertama, apa yang tidak dinyatakan dalam teks ini. Mereka tidak mengatakan bahawa Tuhan hanya mengasihi orang yang soleh atau bahawa Tuhan hanya mengasihi orang yang memberi dengan sukacita. TUHAN sayangkan semua orang. Namun, agar ayat ini dapat menyampaikan suatu mesej tertentu, ia mesti bermakna bahawa Tuhan mengasihi orang yang “soleh” dan “pemberi yang sukacita” di dalam beberapa pengertian yang istimewa. Apa yang telah kita lihat dalam Amsal 15:8, 9 memberikan petunjuk bahawa: Tuhan mengasihi mereka dan orang lain dalam erti kata merasa senang dengan mereka.

`Fikirkan betapa eratnya hubungan langit dan bumi sehinggakan Tuhan, Pencipta alam semesta, boleh terlibat dengan sangat rapat, malah dari segi emosi, dengan kita. Apakah harapan yang harus diberikan oleh idea yang menakjubkan ini kepada anda, terutamanya jika anda sedang melalui suatu masa yang sukar?`