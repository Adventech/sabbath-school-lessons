---
title:  Komen Guru
date:  17/01/2025
---

#### Bahagian I: Pandangan Keseluruhan

**Ayat-ayat Utama**: Zefanya 3:17

Tumpuan Kajian: Zef. 3:17, Lukas 15:4-32.

Pengenalan: Tuhan kita yang pengasih bergembira, dan berkenan, dalam memiliki hubungan kasih sayang dengan makhluk-Nya.

Tema Pelajaran: Pelajaran minggu ini mengetengahkan tiga perkara asas.

1. Rasa Senang TUHAN terhadap makhluk-Nya menunjukkan betapa berharganya kita di mata-Nya: Setiap orang di mata TUHAN adalah berharga dan tidak terkira harga dan nilainya. Oleh sebab itu, Dia bergembira, dan berkenan kepada anak-anak-Nya, lelaki dan perempuan, apabila mereka bertaubat dan mencari Dia. Perumpamaan dalam Lukas 15 menonjolkan kegembiraan dan rasa sukacita Tuhan atas keselamatan satu orang yang hilang. Rasa senang-Nya dalam keselamatan kita menunjukkan betapa berharganya kita di hadapan Tuhan.

2. Rasa Senang TUHAN adalah sebab bagi sukacita dan pujian manusia: Tuhan ingin memenuhi hati kita dengan kegembiraan yang melimpah, dan Dia senang dengan sukacita dan pujian manusia. Dia menjemput umat-Nya untuk mengalami keseronokan di dalam Dia sambil mereka memuji Dia dengan sukacita melalui doa dan nyanyian. Juga, pujian kepada Tuhan membantu kita membayangkan, dalam penantian, keredhaan dan kegembiraan masa depan-Nya bersama umat-Nya.

3. Kerana keadaan kita yang hina, kita memerlukan Kristus untuk dapat menyenangkan Tuhan: Kita diundang untuk menyenangkan Tuhan, mempersembahkan kepada-Nya korban rohani dengan pujian bibir dalam ucapan syukur dan dengan amalan berbuat baik dan berkongsi. Namun, kita hanya boleh melakukan perkara ini melalui perantaraan Kristus. Iman kita akan menyenangkan Tuhan hanya melalui pekerjaan Kristus bagi pihak kita.

Penerapan Kehidupan: Keredhaan TUHAN terhadap makhluk-Nya menunjukkan betapa kita berharga di mata-Nya dan betapa Dia menghargai ciptaan-Nya. Bagaimanakah kita boleh menghargai nilai setiap orang?

#### Bahagian II: Ulasan

1. Kesukaan TUHAN Terhadap Makhluk-Nya Menunjukkan Betapa Berharganya Kita Di Mata-Nya.

Perumpamaan tentang anak yang hilang secara luar biasa menggambarkan betapa berharganya kita dalam penilaian Tuhan. Malah, kesemua gabungan tiga perumpamaan di dalam Lukas 15, yang diceritakan kepada orang Farisi dan ahli Taurat yang bersungut-sungut (Lukas 15:2), menggariskan nilai luar biasa manusia (yang hilang) di mata Tuhan. Haruslah diperhatikan bahawa orang Farisi dan ahli Taurat tidak melihat apa-apa nilai pada orang (“orang berdosa”) yang diterima dengan mesra oleh Yesus (Lukas 15:2). Ellen G. White menegaskan bahawa “orang Farisi hanya mencemuh dan mengutuk mereka; tetapi Kristus menyambut mereka sebagai anak-anak Tuhan, yang sungguh terasing dari rumah Bapa, tetapi tidak dilupakan oleh hati Bapa.”—Christ's Object Lessons, ms. 186.

Dengan tiga perumpamaan itu, Yesus mencela mentaliti orang Farisi yang meremehkan, dengan menekankan kesukaan ilahi untuk mendapatkan dan menerima orang yang hilang. Dengan kata lain, ungkapan kegembiraan dan keseronokan dalam setiap perumpamaan menunjukkan betapa berharganya orang yang hilang. Dalam perumpamaan tentang domba yang hilang, gembala dengan penuh semangat pergi mencari domba yang hilang itu “sehingga ditemukannya” (Lukas 15:4, AVB). Dia kembali dengan mengangkat domba yang hilang itu “di atas bahunya” (Lukas 15:5, AVB). Semakin kita menyedari betapa gembiranya gembala itu, semakin kita merasakan betapa berharganya domba yang hilang di mata-Nya. Sesungguhnya, kegembiraan dan keseronokan pada gembala itu melimpah-limpah, sehingga dia mengundang jiran-jiran dan para sahabatnya untuk bersukacita bersamanya (Lukas 15:6).

Corak yang sama muncul dalam dua perumpamaan yang lain. Dalam perumpamaan tentang duit syiling yang hilang, wanita itu dengan teliti mencari duit syiling itu “sehingga dia menemukannya kembali” (Lukas 15:8, AVB). Kemudian, dengan kegembiraan yang luar biasa dia menjemput jiran-jiran dan para sahabatnya untuk bergembira bersamanya (Lukas 15:9). Berkenaan dengan perumpamaan anak yang hilang, yang merupakan kemuncak pada tiga perumpamaan ini, anak yang hilang itu bukan sahaja tersesat, tetapi kita diberitahu bahawa dia berdegil mengambil langkah-langkah progresif yang menuju ke arah keadaan itu, kerana dia, pada mulanya, tidak melihat implikasi sebenar keputusannya yang terburu-buru dan bodoh. Akhirnya, apabila dia sedar, anak yang hilang itu merasakan bahawa maruah dan nilainya di hadapan bapanya telah hilang kerana dosanya sendiri: “Aku tidak layak disebut sebagai anak ayah” (Lukas 15:19, AVB).

Namun, tindakan si ayah berbeza dengan jangkaan munasabah oleh si anak itu. Sebaliknya, si ayah “berlari menemuinya. Bapanya memeluk dan menciumnya” (Lukas 15:20, AVB). Anehnya, ini bukan satu-satunya ungkapan muhibah dan keseronokan di pihak ayah itu. Tanpa menghiraukan permintaan anak untuk hanya diterima sebagai hamba, si ayah mengetengahkan maruah anaknya dengan meminta hamba membawa “pakaian yang terbaik,” “cincin,” dan “kasut” untuknya (Lukas 15:22, AVB). Tetapi itu tidak mencukupi. Penegasan nilai pada anak itu melalui pakaian yang istimewa diperhebat dengan perayaan luar biasa yang dilangsungkan oleh bapa: “Pilihlah dan sembelihlah anak lembu yang tambun, dan marilah kita mengadakan jamuan dan bersuka ria” (Lukas 15:23, AVB). Pendek kata, bapa bukan sahaja menerima anak lelaki tetapi merasa sangat senang dengan kepulangannya.

Setakat ini, kita dapati dalam perumpamaan anak yang hilang satu pola keseluruhan yang sama yang dikenal pasti dalam perumpamaan tentang domba yang hilang dan syiling yang hilang; iaitu, yang hilang ditemui dan ada perayaan atas berita baik ini. Walau bagaimanapun, perumpamaan tentang anak yang hilang melangkah lebih jauh, kerana perayaan itu dipersoalkan dengan tegas oleh anak yang lebih tua (Lukas 15:28-30). Perkara ini relevan kerana ia menggambarkan sikap orang Farisi dalam permulaan bab itu (lihat Lukas 15:2). Anak lelaki yang lebih tua dalam perumpamaan dan orang Farisi sangat mengkritik penerimaan terhadap orang berdosa dan persekutuan/perayaan semeja dengan mereka. Kritikan ini mendedahkan betapa mereka memandang rendah nilai orang yang diterima dengan mesra. Sebaliknya, perumpamaan itu mengajar bagaimana Tuhan menghargai anak-anak lelaki dan perempuan-Nya dan meraikan apabila mereka bertaubat dan mencari Dia. Atas sebab ini, perumpamaan itu berakhir dengan bapanya menjawab kritikan anak sulung dengan pernyataan berikut: “Kita patut bersuka ria kerana adikmu ini telah mati dan hidup kembali; dia telah sesat dan ditemukan kembali” (Lukas 15:32, AVB).

Istilah Yunani untuk ungkapan yang diterjemahkan sebagai “kita patut” ialah kata kerja dei, yang secara harfiah bermaksud "ia perlu, seseorang mesti, seseorang harus" atau menggariskan bahawa sesuatu "sepatutnya berlaku kerana sesuai" (Frederick W. Danker et al., A Greek-English Lexicon of the New Testament and Other Early Christian Literature [Chicago: University of Chicago Press, 2000], ms. 214). Versi Alkitab lain menterjemahkannya sebagai “patutlah”, dan  “kita harus” (ABB, ATBS) dalam Lukas 15:32. Konsep asas dalam keperluan bagi bahasa ini adalah nilai berharga terhadap orang yang telah hilang tetapi kini ditemui Dari perspektif inilah bapa menggariskan bahawa "kita mesti" meraikannya.  Tidak ada perkara lain yang perlu dilakukan berdasarkan nilai orang yang ditemui itu. Sama seperti sentimen dalam dua perumpamaan sebelum ini, bapa tidak mahu beraya sendirian. Para hamba nampaknya turut terlibat (Lukas 15:22-27), dan bapa dengan tegas merayu kepada anak yang lebih tua untuk turut serta. Anak yang hilang itu bukan sahaja “anak ayah ini,” untuk menggunakan bahasa yang si abang gunakan (Lukas 15:30, AVB), tetapi, seperti bahasa yang bapa gunakan untuk merayu, “adikmu” (Lukas 15:32). , AVB).

Oleh itu, perumpamaan yang diceritakan oleh Yesus, dalam Lukas 15, mengajar bahawa rasa senangnya Tuhan dengan keselamatan anak-anak-Nya, lelaki dan perempuan, menunjukkan betapa berharganya kita di mata-Nya. Dia mahu kita bukan sahaja merasa dihargai dengan keredhaan-Nya yang penuh kasih, tetapi kita juga harus meraikan bersama-Nya (dan oleh itu dengan sepenuh hati menghargai) keselamatan para saudara seiman kita.

2.  Kesenangan Tuhan Adalah Sebab Sukacita dan Pujian Manusia.

Zefanya 3:17 dan Mazmur 149:4 agak sama dalam penekanan pada kesenangan Tuhan. Mazmur 149 adalah undangan untuk memuji Tuhan dengan sukacita: “Bergembiralah, hai orang Israel, kerana Pencipta kamu; bersukacitalah, hai penduduk Sion, kerana Raja kamu!” (Mzm. 149:2, AVB). Sebab jemputan ini dibentangkan dalam Mazmur 149:4: “TUHAN berkenan kepada umat-Nya” (AVB). Oleh itu, mazmur menegaskan kesenangan itu dalam satu hubungan dua hala. Tuhan senang dengan manusia, dan, atas dasar ini, orang ramai dijemput untuk mengalami keseronokan di dalam Tuhan sambil mereka memuji Dia dengan sukacita.

Begitu juga, Zefanya 3:14 menasihati umat Tuhan untuk memuji Tuhan dengan sukacita. “Hai umat Israel, hendaklah kamu bersorak dan bernyanyi! Hai penduduk Yerusalem, hendaklah kamu bergembira dengan segenap hati!” (AVB). Nasihat ini disusuli dengan penekanan dalam Zefanya 3:17 bahawa TUHAN yang berkuasa dan yang menyelamatkan ada di tengah-tengah umat-Nya dan bahawa “ TUHANmu, hadir di tengah-tengahmu seperti kesateria pembawa kemenangan. Dengan penuh sukacita Dia akan bergirang kerana engkau, dan tenang berdiam kerana kasih-Nya. Dengan sorak-sorai Dia akan bergembira kerana engkau” (AVB). Manakala dalam Mazmur 149, kerenangan Tuhan adalah sebab bagi pujian dan kegembiraan manusia, dalam Zefanya 3, pujian kepada-Nya seharusnya membayangkan keseronokan dan kegembiraan Tuhan di masa akan datang bersama umat-Nya.

3. Kerana Keadaan Kita yang Hina, Kita Memerlukan Kristus Untuk Menyenangkan Tuhan.

Di antara pelbagai cara di mana kita dijemput untuk menyenangkan Tuhan dalam Kitab Suci (lihat, sebagai contoh, Ibr. 11:5, 6; 2 Kor. 5:9; Kol. 1:10; 1 Tes. 4:1), Ibrani 13:15 menggesa kita untuk terus mempersembahkan korban rohani kepada Tuhan, yang termasuk pujian bibir kita dalam ucapan syukur kepada-Nya dan amalan berbuat baik dan berkongsi. Ayat seterusnya menyimpulkan, “kerana korban demikianlah yang diredai Tuhan” (Ibr. 13:16, AVB). Perlu diperhatikan bahawa kata-kata pertama dalam Ibrani 13:15 menunjukkan bahawa kita tidak sepatutnya mempersembahkan korban ini sendirian. Sebaliknya, kita perlu mempersembahkan korban rohani kepada Tuhan “melalui-Nya [Yesus]” (AVB). Dengan kata lain, kita tidak dapat menyenangkan Tuhan dengan pujian dan perbuatan baik kita sendiri. Hanya melalui Kristus maka pujian dan perbuatan kita boleh dipersembahkan sebagai korban rohani yang benar-benar menyenangkan Tuhan.

#### Bahagian III: Penerapan Hidup

Manusia dikurniakan dengan nilai yang luar biasa. Anda berharga kerana anda diciptakan menurut gambar Tuhan. Sungguh mengagumkan untuk berfikir bahawa Tuhan menghargai manusia lebih daripada yang kita bayangkan. Dengan mengambil kira perspektif ini, bincangkan soalan di bawah:

1.	Bagaimanakah rasa hormat dan kasih kita kepada orang yang kita temui dalam kehidupan seharian menunjukkan kepada mereka betapa berharganya mereka di mata Tuhan?

2.	Dalam cara apakah orang yang menganut agama malangnya boleh menghina maruah dan nilai orang lain?

3.	Mereka yang mengasihi Tuhan pasti ingin tahu cara menyenangkan Dia. Tetapi, sebenarnya, bagaimanakah kita boleh menyenangkan Tuhan? Sejauh manakah cara kita menghargai orang lain berkaitan dengan kesenangan Tuhan atas keselamatan umat-Nya?

4.	Apakah yang boleh anda lakukan untuk menghargai setiap orang sehingga bergembira dalam keselamatan mereka dan mengisytiharkan kebaikan dan kasih setia Tuhan?

5.	Berikan satu contoh praktikal tengang bagaimanakah pengantaraan Kristus membolehkan kita menyenangkan Tuhan dengan tindakan kita.