---
title:  Apa Lagi Aku Boleh Lakukan?
date:  08/03/2025
---

### Bacaan Untuk Pelajaran Minggu Ini
Yohanes 18:37, Roma 3:23–26, Roma 5:8, Yesaya 5:1–4, Matius 21:33–39, Yesaya 53:4, Roma 3:1–4.

Ayat Hafalan : “Dengan demikian Pilatus pun berkata kepada-Nya, “Jadi, adakah Kamu seorang raja?” Yesus menjawab, “Betul katamu. Aku seorang raja. Aku dilahirkan ke dunia untuk memberikan kesaksian tentang kebenaran. Setiap orang yang memihak kepada kebenaran mendengar suara-Ku.” (Yohanes 18:37, AVB).

Beberapa tahun yang lalu, sebuah cerita kanak-kanak yang bernas telah diterbitkan dalam majalah Guide. Cerita ini memberi tumpuan kepada seorang budak lelaki bernama Denis, seorang anak yatim piatu yang hidup sebagai anak angkat dengan sebuah keluarga pada zaman pertengahan. Denis sangat membenci raja negerinya kerana, ketika ibu bapanya sakit, askar raja membawanya pergi, dan dia tidak pernah melihat mereka lagi. Hanya kemudian dia mengetahui bahawa raja memisahkan mereka untuk menyelamatkan yang hidup daripada semua kengerian Wabak Hitam. Kebenaran tentang tindakan raja itu membebaskan Denis daripada kebencian yang disimpannya hampir sepanjang hidupnya. Raja sentiasa, dan dalam setiap keadaan, bertindak kerana kasih kepada rakyatnya.

Ramai orang hari ini melihat Tuhan dengan cara yang sama seperti Denis melihat rajanya. Kejahatan yang mereka saksikan atau alami menyebabkan mereka membenci atau menolak Tuhan. Di manakah Tuhan ketika penderitaan berlaku? Jika Tuhan itu baik, mengapa ada begitu banyak kejahatan? Konflik kosmik memberi penerangan tentang isu penting ini, tetapi masih banyak persoalan yang belum terjawab. Namun, apabila semua usaha kita untuk mencari jawapan gagal memuaskan, kita boleh melihat kepada Yesus di kayu salib dan melihat bahawa Tuhan boleh dipercayai, walaupun dengan semua soalan yang masih belum terjawab buat masa ini..

* Kaji pelajar minggu ini sebagai persediaan untuk Sabat 11, 15 Mac.