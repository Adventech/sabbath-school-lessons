---
title:  Ramai Yang Dipanggil, Tetapi Sedikit Yang Dipilih
date:  01/01/2025
---

Tuhan bukan sahaja mengasihi manusia atas kehendak-Nya sendiri, tetapi Dia juga menjemput mereka untuk mengasihi Dia kembali. Bahawa Tuhan memberikan mereka kebolehan untuk bebas memilih sama ada mereka akan menerima atau menolak kasih-Nya adalah jelas (antara tempat-tempat lain) di dalam perumpamaan Kristus tentang jamuan perkahwinan.

`Baca Matius 22:1–14. Apakah maksud perumpamaan ini?`

Dalam perumpamaan Kristus tentang jamuan perkahwinan, seorang raja mengatur perkahwinan untuk anaknya dan menghantar para hambanya untuk “memberitahu para jemputan supaya datang ke majlis jamuan itu. Tetapi mereka tidak mahu datang” (Mat. 22:2, 3, AVB). Lebih daripada sekali raja menghantar hamba-hambanya untuk memanggil mereka, tetapi mereka mengabaikan panggilannya dan, lebih teruk lagi, menangkap hamba-hambanya dan membunuh mereka (Mat. 22:4–6).

Kemudian, selepas menangani mereka yang telah membunuh beberapa hambanya, raja memberitahu hamba-hambanya, “majlis perkahwinan sudah siap, tetapi semua orang yang dijemput itu tidak layak menerima jemputan itu. Sekarang pergilah ke jalan raya dan jemputlah seberapa banyak mungkin orang yang kamu temui, ke majlis perkahwinan ini” (Mat. 22:8, 9, AVB). Selepas satu lagi episod mengenai seorang yang tanpa pakaian untuk majlis perkahwinan diusir keluar, yang menandakan perlunya untuk menerima pakaian majlis perkahwinan daripada raja untuk boleh menghadiri jamuan perkahwinan itu maka Yesus mengakhiri perumpamaan itu dengan frasa yang samar tetapi sangat bermakna, “Banyak yang dijemput, tetapi hanya sedikit yang terpilih.” (Mat. 22:14, AVB).

Apakah maksud ini? Mereka yang akhirnya “dipilih,” mereka “yang terpilih,” adalah mereka yang telah menerima jemputan Tuhan ke majlis perkahwinan. Istilah yang diterjemahkan "memanggil" dan "menjemput" di seluruh perumpamaan ialah istilah Yunani kaleo (untuk memanggil, menjemput), dan yang menentukan siapa yang akhirnya “dipilih” (eklektos) ialah sama ada seseorang itu telah menerima jemputan itu dengan sukarela.

Malah, TUHAN memanggil (iaitu menjemput) semua orang ke majlis jamuan kahwin. Namun, mana-mana antara kita boleh menolak kasih Tuhan itu. Kebebasan adalah penting untuk boleh mengasihi. TUHAN tidak akan pernah memaksakan kasih-Nya kepada sesiapa pun. Sedih untuk mengatakan bahawa kita boleh menolak memiliki satu hubungan kasih dengan Tuhan.

Orang “yang terpilih” ialah mereka yang menerima jemputan itu. Bagi mereka yang mengasihi Tuhan, Tuhan telah menyediakan perkara yang lebih indah daripada apa-apa yang boleh kita bayangkan. Sekali lagi, semuanya bergantung pada persoalan kasih dan kebebasan yang wujud di dalam kasih.

`Bagaimanakah pula kehidupan anda nyatakan bahawa anda telah menerima jemputan perkahwinan itu dan telah datang dengan berpakaian yang sesuai?`