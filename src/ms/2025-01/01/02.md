---
title:  Di Luar Jangkaan Munasabah
date:  29/12/2024
---

Tuhan bukan sahaja bertanya kepada kita, “Adakah kamu mengasihi Aku,” tetapi Tuhan sendiri mengasihi setiap orang, dan melakukannya dengan penuh sukarela. Sesungguhnya, Dia dengan sukarela mengasihi anda dan saya dan setiap orang lain lebih daripada yang kita bayangkan. Kita tahu kasih ini melalui cara Dia bertindak dalam sejarah umat-Nya.

`Baca Keluaran 33:15–22 dan perhatikan konteks ayat-ayat ini dan naratif di mana ia muncul. Apakah yang diungkapkan oleh petikan ini, khususnya ayat 19, tentang kehendak dan kasih Tuhan?`

Semua nampaknya seperti hilang. Tidak lama selepas Tuhan membebaskan umat-Nya dari perhambaan di Mesir, umat Israel telah memberontak terhadap Tuhan dan menyembah patung anak lembu emas. Ketika Musa turun dari gunung, dia melihat apa yang telah mereka lakukan, lalu dia menghempaskan loh batu yang di atasnya ditulis dengan Sepuluh Perintah itu dan menghancurkannya. Walaupun orang ramai telah kehilangan sebarang hak untuk keistimewaan perjanjian dan berkat yang telah dikurniakan Tuhan kepada mereka, namun Tuhan dengan sukarela memilih untuk terus bersama mereka dalam satu hubungan perjanjian—walaupun mereka tidak layak menerima berkat perjanjian itu.

Kata-kata di dalam Keluaran 33:19, “ ‘ Aku akan mengasihani sesiapa yang Kukasihani dan Aku akan berbelas kasihan kepada sesiapa yang Kubelaskasihi.” (AVB), sering disalahertikan sebagai bermaksud bahawa Tuhan sewenang-wenangnya memilih untuk berbelas kasihan dan berkemurahan kepada sesetengah orang, tetapi tidak kepada orang lain. Namun, dalam konteksnya, Tuhan tidak menyatakan di sini bahawa Dia akan sewenang-wenangnya mengasihani dan menyayangi sesetengah orang dan tidak kepada orang lain. Itu bukan cara Tuhan bekerja, bertentangan dengan beberapa teologi popular di mana Tuhan mentakdirkan beberapa orang untuk hilang dan menghadapi hukuman kekal.

Oleh itu, apakah yang sedang Tuhan katakan di sini? Pada asasnya, Tuhan mengisytiharkan bahawa, sebagai Pencipta atas semua perkara, Dia mempunyai hak dan kuasa untuk memberikan rahmat dan belas kasihan secara sukarela kepada orang yang paling tidak layak. Dia melakukannya dalam situasi ini, walaupun selepas peristiwa pemberontakan anak lembu emas itu dengan memberikan belas kasihan kepada umat-Nya, Israel, walaupun mereka tidak layak menerimanya.

Ini adalah salah satu daripada banyak contoh di mana Tuhan menyatakan kasih-Nya dan melakukannya di luar jangkaan yang munasabah. Ini berupa satu berita baik untuk kita semua, bukan?

`Dalam cara apakah Tuhan telah terus mendedahkan dan menyatakan kasih-Nya kepada anda—walaupun di luar jangkaan yang munasabah?`