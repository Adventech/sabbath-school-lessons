---
title:  Tuhan Kita Yang Berdaulat
date:  16/02/2025
---

“Tuhan adalah berdaulat,” pendeta muda itu mengajar kumpulan belia di sekolah menengahnya. “Ini bermaksud Dia mengawal segala yang berlaku.” Seorang pelajar sekolah yang keliru membalas, “Jadi Tuhan yang mengawal apabila anjing saya mati? Kenapa Tuhan membunuh anjing saya?”.

Ketika cuba menjawab soalan ini, pendeta muda itu menjawab: “Itu soalan yang sukar. Tetapi kadangkala Tuhan membiarkan kita melalui masa yang sukar supaya kita bersedia untuk menghadapi perkara yang lebih sukar di masa hadapan. Saya masih ingat betapa sukarnya apabila anjing saya mati. Namun, melalui peristiwa itu membantu saya menghadapi masa yang lebih sukar apabila nenek saya meninggal dunia. Adakah itu masuk akal?”.

Selepas diam seketika lamanya, pelajar sekolah ini membalas, “Jadi, Tuhan membunuh anjing saya supaya saya dapat bersedia apabila Dia akan membunuh nenek saya?” - Marc Cortez, dipetik dari John C. Peckham, Divine Attributes: Knowing the Covenantal God of Scripture (Michigan: Baker Academic, 2021) p. 141.

Kadang-kadang orang akan beranggapan bahawa semua yang telah terjadi kerana ia mengikut kehendak Tuhan. Apa sahaja yang berlaku di dunia ini adalah tepat seperti yang Tuhan kehendaki. Lagipun, Tuhan itu maha berkuasa. Lalu, bagaimana mungkinkah sesuatu berlaku tidak dikehendaki oleh Tuhan untuk berlaku? Oleh itu, apapun yang berlaku, seburuk mana pun, itu adalah ketentuan Tuhan. Sekurang-kurangnya, inilah yang diajar di dalam teologi ini.

`Baca Mazmur 81:11-14; Yesaya 30:15, 18; Yesaya 66:4; dan Lukas 13:34. Apakah yang dinyatakan dalam ayat-ayat ini mengenai persoalan sama ada kehendak Tuhan akan sentiasa terjadi?`

Walaupun ramai orang percaya bahawa Tuhan sentiasa mendapat apa yang Dia kehendaki, Alkitab menceritakan kisah yang sangat berbeza. Berkali-kali Kitab Suci menggambarkan Tuhan seperti mengalami keinginan yang tidak dipenuhi. Maksudnya, apa yang berlaku selalunya bertentangan dengan apa yang sebenarnya Tuhan lebih suka akan berlaku. Dalam banyak kejadian, Tuhan dengan jelas menyatakan bahawa apa yang berlaku adalah bertentangan dengan apa yang Dia kehendaki. Dia mengharap umat-Nya memilih yang Dia mahu, tetapi mereka memilih yang lain. Tuhan sendiri  mengeluh: “Tetapi umat-Ku enggan mendengar suara-Ku. . . Kalaulah umat-Ku mahu mendengar-Ku, dan Israel mahu hidup menurut jalan-Ku, tentu Aku segera menundukkan musuh mereka” (Maz. 81: 11, 13, 14, AVB).

`Fikirkan tentang implikasi mana-mana teologi yang mengaitkan segala sesuatu yang berlaku, dengan kehendak Tuhan. Apa jenis masalah dalaman, terutamanya dalam konteks kejahatan, yang akan dibangkitkan oleh teologi sedemikian?`