---
title:  Asal Usul Kontroversi di Syurga
date:  25/02/2025
---

Kejadian 1-3 sendiri menunjukkan bahawa kejahatan telah wujud sebelum kejatuhan Adam dan Hawa. Walaupun kejahatan bukanlah realiti yang kuat di dalam Eden, secara konsep, "kejahatan" telah muncul, dalam nama "pokok pengetahuan tentang yang baik dan yang jahat" (Kej. 2:9, 17). Kemudian ular itu menuduh Tuhan berdusta, padahal dialah yang berdusta. Kehadiran ular (Wahyu 12:9), bersama dengan pembohongannya, menunjukkan realiti kejahatan di sana. Jadi, walaupun di Eden sebelum kejatuhan, kehadiran kejahatan adalah jelas.

`Baca Yehezkiel 28:12-19 sehubungan dengan Keluaran 25:19, 20. Apakah sifat dari kejatuhan makhluk ini?`

Menurut ayat ini, asal-usul kejahatan dan konflik kosmik bermula di syurga.

Sebelum dia jatuh, makhluk yang kemudiannya dikenali sebagai Syaitan adalah kerub yang menutupi. Selain dikenali sebagai kerub ini, dia adalah “gambaran kesempurnaan, penuh kebijaksanaan dan cantik sempurna.” dan “di taman firdaus - taman TUHAN - di Eden.” (Yeh. 28:12, 13,AVB). Tiada satu pun daripada perkara ini boleh dikatakan tentang manusia, raja Tirus (atau mana-mana manusia lain). Oleh itu, kita tahu bahawa di sini kita telah diberi sekilas gambaran tentang kejatuhan Lucifer.

`Baca Yesaya 14:12-15. Apakah pencerahan tambahan oleh ayat ini tentang asal-usul kontroversi besar ini?`

Menurut Yesaya 14, Lucifer memutuskan untuk meninggikan dirinya dan menjadikan dirinya seperti Tuhan. Ayat ini melengkapi apa yang kita lihat dalam Yehezkiel 28, bahawa “engkau sombong” kerana “kecantikannya” (Yeh. 28:17), yang sepatutnya membolehkan dia memuliakan Tuhan yang telah menjadikan dia cantik. Sebaliknya, dia menjadi sombong. Lebih buruk lagi, dalam kesombongan ini, dia cuba menggantikan Tuhan dan memfitnah-Nya. Istilah Ibrani untuk “dagangmu” (ATB) dalam Yehezkiel 28:16 juga bermaksud “fitnah,” yang menunjukkan bagaimana Syaitan akan bertindak terhadap Tuhan dan juga terhadap kita.

`Bagaimanakah kita memahami hakikat bahawa Lucifer, yang telah jatuh, pada asalnya “sempurna…sejak hari” dia dicipta “sampai kezaliman didapati” dalam dirinya (Yeh. 28:15, AVB)? Bagaimanakah mungkin makhluk yang sempurna itu boleh jatuh melainkan sifat "sempurna" itu merangkumi kebebasan moral yang sebenar?`