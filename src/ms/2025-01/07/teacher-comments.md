---
title:  Komen Guru
date:  14/02/2025
---

#### Bahagian I: Pandangan Keseluruhan

**Ayat-ayat Utama**: Wahyu 21:4

Tumpuan Kajian:Ayub 38, Ayub 42:3, Rom. 8:18.

Pengenalan:  Walaupun kita berusaha memahami kehadiran kejahatan di dunia ini, kita mesti menyedari keterbatasan kita dan mendekati penyelesaiannya dengan harapan.

Tema Pelajaran: Pelajaran minggu ini menekankan tiga idea utama.

1. Alkitab mengandungi persoalan terbuka mengenai masalah kejahatan: Dalam saat-saat penderitaan, sukar untuk kita memahami kasih dan kebaikan Tuhan yang besar dengan kehadiran kejahatan. Dalam Kitab Suci, kita menemui beberapa watak yang mengajukan persoalan “berapa lama lagi” berkaitan penderitaan, dan soalan-soalan ini menyatakan harapan mereka terhadap tindakan ilahi. Begitu juga, dalam penderitaan dan kesusahan kita, kita berharap agar Tuhan akan menewaskan kejahatan.

2. Penjelasan kita mengenai masalah kejahatan adalah terbatas: Masalah kejahatan dan penderitaan merupakan cabaran kepada umat manusia. Ayub mengemukakan beberapa persoalan kepada Tuhan di tengah-tengah perasaan ketidakberdayaannya dalam menyelesaikan masalah kejahatan. Namun, sebaliknya daripada memberikan jawapan, Tuhan mengajukan lebih banyak soalan. Akhirnya, Ayub menyedari keterbatasannya untuk memahami realiti kejahatan dengan sempurna.

3. Kita digalakkan untuk mendekati masalah kejahatan dengan harapan: Kita perlu belajar untuk hidup dengan soalan-soalan yang tidak terjawab mengenai masalah kejahatan. Dosa adalah penyusup, dan tiada alasan yang dapat diberikan untuk menjelaskan sepenuhnya kehadirannya di dunia kita. Kasih Tuhan membantu kita untuk mendekati masalah ini dengan harapan.

Aplikasi Kehidupan: Ketika kita menghadapi masalah kejahatan dan penderitaan yang sukar, kita perlu mengakui betapa terbatasnya pemahaman kita mengenai banyak perkara yang terjadi kepada kita dan di sekitar kita, seperti Ayub. Namun, bagaimanakah kita boleh digalakkan untuk mendekati masalah kejahatan ini dengan harapan?

#### Bahagian II: Ulasan

1. Alkitab Mengandungi Soalan Terbuka Mengenai Masalah Kejahatan.

Terdapat beberapa contoh dalam Kitab Suci di mana soalan “Berapa lama lagi?” diajukan kepada Tuhan berkaitan dengan tindakan jahat dan penderitaan di dunia, dan juga secara peribadi dalam kehidupan orang yang mempersoalkan Tuhan. Soalan ini kerap muncul dalam Mazmur 13:1, 2, ketika pemazmur bimbang dengan kesedihan yang berterusan dan keunggulan musuh-musuhnya. “Berapa lamakah, ya TUHAN, akan Kaulupakan aku selama-lamanya? Berapa lamakah Engkau akan menyembunyikan wajah-Mu daripadaku? Berapa lamakah aku akan bergelut dengan fikiranku sendiri sedangkan hatiku duka setiap hari? Berapa lamakah musuhku akan mengatasiku?” (AVB).

Demikian juga, pemazmur dalam Mazmur 94:3 terganggu dengan apa yang kelihatan sebagai kejayaan orang jahat yang tidak adil. “Ya TUHAN, berapa lamakah orang zalim, berapa lamakah orang zalim tetap menang?” (AVB). Selain itu, permulaan kitab Habakuk 1:2-4 dengan kuat mempersoalkan Tuhan dengan ungkapan “berapa lama lagi.” Habakuk bertanya, “Berapa lama lagi, ya TUHAN, harus aku berteriak meminta tolong, tetapi Engkau tidak mahu mendengar? Adakah aku perlu menjerit “Keganasan!” kepada-Mu, namun Engkau tidak mahu menyelamatkan? Mengapakah Engkau membuat aku melihat kejahatan dan memandang kezaliman? Penjarahan dan keganasan terjadi di hadapanku. Persengketaan dan perbalahan berterusan. Maka hukum itu pincang dan keadilan tidak pernah muncul.

Angkara kalangan fasiq mengepung orang benar; maka keadilan yang muncul itu diputarbalikkan.” (AVB).

Secara paradoks, walaupun nabi Yeremia yakin terhadap kebenaran Tuhan, namun dia bertanya tentang penghakiman ilahi. “Engkaulah yang benar, ya TUHAN, apabila aku berbantah dengan Engkau. Namun demikian, aku ingin berbicara dengan Engkau tentang keadilan: Mengapakah hidup orang fasiq beruntung? Mengapakah semua orang yang berbuat khianat tenang sahaja?” (Yer. 12:1, AVB). Di samping itu, dia menggunakan ungkapan “berapa lama lagi” untuk bertanya kepada Tuhan, “Berapa lama lagi negeri ini akan berkabung dan tumbuh-tumbuhan layu di segala padang? Kerana kejahatan penduduknya, binatang dan burung pun lenyap. Orang itu berfikir, “Dia tidak akan melihat kesudahan kita.”” (Yer. 12:4, AVB).

Dalam kitab Wahyu, pembukaan meterai kelima memperlihatkan gambaran simbolik mengenai orang-orang “yang telah dibunuh kerana firman TUHAN dan kerana kesaksian yang dipegang mereka dengan setia” (Why. 6:9, AVB). Secara khusus, mereka berada “di bawah mezbah” dan berseru dengan suara yang lantang kepada Tuhan dengan soalan “berapa lama lagi?”—“ Ya Tuhan yang suci dan benar! Berapa lama lagi sebelum Engkau menghakimi penghuni bumi dan membalas perbuatan mereka yang telah menumpahkan darah dan meragut nyawa kami?” (Why. 6:10, AVB).

Secara keseluruhan, soalan “berapa lama lagi” ini menyiratkan kebingungan ketika berdepan masalah kejahatan dan menyampaikan kerinduan mendalam untuk keadilan ilahi. Walaupun Mazmur 10:1, 2 tidak menggunakan ungkapan “berapa lama lagi,” kebingungan yang sama dan harapan kuat untuk mendapat tindakan ilahi wujud di dalam soalan yang diajukan kepada Tuhan dalam ayat ini. “Mengapakah Engkau menjauhkan diri, ya TUHAN, dan bersembunyi pada masa kesusahan? Orang zalim dalam keangkuhannya menindas orang miskin, biarlah mereka terperangkap dalam jerat sendiri” (Mzm. 10:1, 2, AVB)..

2. Penjelasan Kami Mengenai Masalah Kejahatan Adalah Terhad.

Mungkin kitab yang paling merunsingkan tentang masalah kejahatan dalam Kitab Suci ialah Ayub. Ayub 30:26, 27, 31 nampaknya memberikan ringkasan asas tentang perasaan Ayub dalam situasi kesedihan yang mendalam. “Tetapi ketika aku mengharapkan yang baik, datanglah yang jahat; ketika aku menantikan cahaya, datanglah kelam. Batinku bergelora dan tidak mahu diam, hari-hari kesusahan mendatangi aku” (Ayub 30:26, 27, AVB). Tambahan pula, dia menggunakan bahasa metafora alat muzik untuk menggambarkan perasaan negatifnya. “Bunyi kecapiku menjadi irama perkabungan, dan bunyi serulingku menjadi suara orang menangis.” (Ayub 30:31, AVB).

Walaupun kita mungkin berharap bahawa kemunculan Tuhan pada akhir kitab Ayub akhirnya memberikan penjelasan yang diperlukan untuk mengakhiri naratif itu, namun kita ditinggalkan dengan lebih banyak masalah. Daripada memberikan jawapan, Tuhan bertanya kepada Ayub beberapa soalan (lihat Ayub 38-39). Pada dasarnya, Tuhan bertanya kepadanya tentang misteri penciptaan untuk menunjukkan betapa kecilnya Ayub sebagai makhluk jika dibandingkan dengan kebesaran Pencipta. Apabila Ayub menyedari perbezaan yang jelas ini dan dengan rendah hati mengakui pemahamannya yang terhad tentang kehidupan dan dunia ciptaan, dia melihat dirinya sebagai " dia yang menyelubungi keputusan tanpa pengetahuan," kerana, seperti yang dia menekankan, “tanpa pengertian aku telah bercerita tentang hal-hal yang sangat ajaib bagiku dan yang tidak kuketahui” (Ayub 42:3, ATB).

Oleh itu, apabila kita menghadapi soalan yang sukar mengenai kejahatan dan penderitaan, kita perlu menyedari betapa terhadnya kita dalam memahami dan menjelaskan sepenuhnya banyak perkara yang berlaku dalam kehidupan kita dan di sekeliling kita. Secara paradoks, kita mesti hidup dengan banyak soalan yang tidak terjawab dan, pada masa yang sama, melakukan yang terbaik, sebagai manusia yang terbatas, untuk memahami dan menjelaskan perkara-perkara mengikut apa yang telah Tuhan nyatakan kepada kita. Satu cara untuk, sekurang-kurangnya, sebahagian memahami dan menjelaskan punca realiti kejahatan dan penderitaan adalah dengan meneroka idea kehendak bebas. Kehendak bebas adalah anugerah yang berharga daripada Tuhan kepada makhluk-Nya yang bijaksana, tetapi malangnya pemberian ini telah disalahgunakan dalam dunia sempurna ciptaan Tuhan.

Seperti yang dikatakan oleh Ellen G. White, “Adam adalah agen moral yang bebas. Tetapi dia telah menyalahgunakan kebebasannya. Dia membiarkan dirinya dikuasai oleh nafsu. Dengan keingkaran, dia telah kehilangan kesuciannya. Dengan kehendaknya sendiri dia menjadi pelaku dosa, memisahkan dirinya daripada anugerah Tuhan.”—Manuscript 132, 1902. Dia juga menyatakan bahawa “Kebijaksanaan yang tidak terhingga menunjukkan kepada manusia perbezaan antara yang benar dan yang salah, antara dosa dan kesucian; tetapi kerajaan Tuhan ialah kerajaan dengan memiliki kehendak bebas, dan tidak ada tindakan pemberontakan atau ketaatan yang bukan merupakan tindakan kehendak bebas.”—Manuscript 79, 1896.

Oleh itu, kehendak bebas yang disalahgunakan telah menjadikan dunia yang sempurna yang diciptakan oleh Tuhan menjadi dunia kejahatan, dosa, penderitaan dan kematian. Walaupun idea kehendak bebas yang disalahgunakan tidak menjelaskan segala-galanya tentang masalah kejahatan dan penderitaan, ia adalah bahagian penting pada pemahaman dan penjelasan terhad yang dapat kita ungkapkan mengenai isu ini, sekurang-kurangnya mengikut apa yang telah diturunkan Tuhan kepada kita.

3. Kita Digalakkan Mendekati Masalah Kejahatan Dengan Harapan.

Adalah penting untuk menekankan bahawa Alkitab mengandungi soalan terbuka tentang masalah kejahatan. Penjelasan kita tentang masalah kejahatan adalah terhad kerana perkara ini menunjukkan bahawa kejahatan harus tidak diwajarkan. Ellen G. White menawarkan huraian ringkas tentang hujah ini dengan berkata, “Adalah mustahil untuk menjelaskan asal-usul dosa untuk memberikan sebab bagi kewujudannya. Namun cukuplah dapat dimengerti mengenai asal usul dan watak terakhir pada dosa untuk menyatakan sepenuhnya keadilan dan kemurahan Tuhan dalam segala urusan-Nya dengan kejahatan. Tidak ada yang lebih jelas diajar dalam Kitab Suci selain daripada hakikat bahawa Tuhan sama sekali tidak bertanggungjawab atas kemasukan dosa; bahawa tidak ada penarikan sewenang-wenang anugerah ilahi, tidak ada kekurangan dalam pemerintahan ilahi, yang memberi peluang untuk kebangkitan pemberontakan. Dosa adalah penceroboh, yang tidak terdapat alasan untuk kewujudannya. Ia adalah misteri, yang tidak boleh dipertanggungjawabkan; untuk mewajarkannya adalah untuk mempertahankannya. Seandainya alasan ditemui bagi kewujudannya, atau penyebabnya ditunjukkan untuk kewujudannya, maka ia bukan lagi suatu dosa. Satu-satunya takrif dosa kita ialah yang diberikan dalam firman Tuhan; ia adalah 'pelanggaran hukum;' ia adalah pelaksanaan prinsip yang bertarung dengan hukum kasih yang agung yang merupakan asas kerajaan ilahi.”—The Great Controversy, ms. 492, 493. Oleh itu, tumpuan kita pada perbahasan tentang masalah kejahatan mestilah sifat penyayang Tuhan dan bukan pada kejahatan itu sendiri. Atas dasar sifat penyayang-Nya, maka dengan harapan kita dapat serba sedikit memahami masalah kejahatan yang sukar, bukan untuk membenarkan kejahatan tetapi untuk menumpukan perhatian pada sesuatu yang lebih besar, yaitu, pengharapan yang mulia (Rom. 8:18) Tuhan yang “akan menghapuskan setiap titik air mata [kita]” (Why. 21:4, AVB).

#### Bahagian III: Penerapan Hidup

Bincangkan soalan berikut dengan kelas anda:

1.	Pernahkah anda berada dalam satu situasi kesedihan dan penderitaan yang mendalam di mana anda merasakan Tuhan tidak mendengar anda apabila anda menangis? Jika ya, bagaimana pengalaman Ayub dapat membantu anda untuk percaya pada Tuhan, walaupun nampaknya kejahatan seperti meraih kemenangan?

2.	Dalam masa yang sukar, bagaimanakah anda boleh beralih daripada cuba memahami masalah kejahatan pada menderita di dalam pengharapan?

3.	Bagaimanakah anda boleh berdialog tentang masalah kejahatan dalam cara yang boleh membantu generasi muda di dalam gereja?

4.	Apakah nasihat dan penjelasan yang anda akan berikan kepada seseorang yang menghadapi keadaan yang amat sukar?