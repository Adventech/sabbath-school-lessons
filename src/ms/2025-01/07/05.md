---
title:  Pembelaan Kehendak Bebas
date:  12/02/2025
---

Betapapun kita tidak memahami cara dan pemikiran Tuhan, namun Kitab Suci menyatakan beberapa perkara yang membantu menjelaskan mengenai masalah kejahatan. Satu jalan untuk menangani masalah logik pada kejahatan dikenali sebagai pembelaan kehendak bebas.

Pembelaan kehendak bebas ialah satu pandangan bahawa kejahatan adalah hasil daripada penyalahgunaan kehendak bebas oleh makhluk ciptaan yang diberikan sifat ini. Oleh itu, Tuhan tidak boleh dipersalahkan kerana kejahatan, kerana kejahatan adalah akibat daripada makhluk ciptaan yang menyalahgunakan kehendak bebas yang Tuhan berikan kepada kita untuk satu tujuan yang baik. Namun, mengapakah Tuhan memberikan sifat kehendak bebas sedemikian? Dalam hal ini, C.S. Lewis pernah menulis bahawa "kehendak bebas, walaupun ia memungkinkan kejahatan, juga merupakan satu-satunya perkara yang membolehkan berbaloinya kasih atau kebaikan atau kegembiraan untuk dimiliki. Dunia mahkluk automatik—makhluk yang berfungsi seperti mesin—tidak berbaloi untuk dicipta. Kebahagiaan yang TUHAN rancangkan untuk makhluk-Nya yang lebih tinggi adalah kebahagiaan bebas, bersatu secara sukarela dengan-Nya dan dengan satu sama lain . . . . Dan untuk itu mereka mesti memiliki kehendak bebas.”—Mere Christianity (New York: MacMillan, 1960), ms. 52.

`Baca Kejadian 2:16, 17. Bagaimanakah ayat ini memaparkan kebebasan moral yang diberikan kepada Adam dan Hawa?`

Mengapa ada hukum yang diperintah kan kepada mereka jika mereka tidak mempunyai kehendak bebas? Adam dan Hawa memakan buah terlarang, dan sejak itu planet kita telah dipenuhi dengan kejahatan. Dalam Kejadian 4, bab yang menyusul selepas naratif Kejatuhan, akibat dosa yang dahsyat dilihat di dalam peristiwa pembunuhan Habel oleh abangnya. Naratif Kejatuhan menunjukkan bagaimana penyalahgunaan kehendak bebas pada Adam dan Hawa telah membawa dosa dan kejahatan ke dalam sejarah planet kita.

Melalui Kitab Suci, kita melihat realiti pada kehendak moral bebas. (Lihat Ulangan 7:12, 13; Yos. 24:14, 15; Mzm. 81:11–14; dan Yes. 66:4.) Setiap hari dalam hidup kita, pada satu tahap atau yang lain, kita sendiri menggunakan kehendak bebas yang diberikan oleh Pencipta kita. Tanpa kehendak bebas, kita tidak akan dikenali sebagai manusia. Kita akan menjadi lebih seperti mesin, atau robot yang tidak berfikiran.

`Sony Corporation telah mencipta anjing robot, dipanggil Aibo. Ia tidak akan sakit, tidak mendapat kutu, tidak menggigit, tidak memerlukan suntikan dan tidak perlu menanggalkan bulu. Adakah anda akan menggantikan anjing yang mempunyai tubuh dan darah dengan Aibo? Jika tidak, bagaimanakah pilihan anda boleh membantu anda memahami dengan lebih baik mengapa Tuhan mencipta kita seperti yang Dia lakukan, iaitu dengan sifat kehendak bebas—walaupun akan menghadapi risiko?`