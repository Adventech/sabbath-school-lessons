---
title:  “Terdapat Banyak Perkara Yang Kita Tidak Tahu”
date:  10/02/2025
---

Penghujung sejarah akan datang dengan kemenangan kasih mengatasi kejahatan. Tetapi, dalam pada itu, banyak soalan yang merisaukan tertinggal. Bagaimanakah kita boleh berfikir dan berbicara tentang masalah kejahatan dengan cara yang boleh membantu?

`Baca Ayub 38:1–12. Bagaimanakah jawapan Tuhan kepada Ayub menjelaskan masalah kejahatan? Sejauh manakah kita tahu dan tidak tahu tentang apa yang mungkin berlaku di belakang tabir?`

Dalam naratif itu, Ayub telah banyak menderita dan telah menyuarakan banyak soalan sendiri tentang mengapa sangat banyak kejahatan dan penderitaan telah menimpanya. Dia meminta pertemuan dengan Tuhan untuk mencari jawapan terhadap soalan-soalannya, tanpa mengetahui bahawa banyak lagi yang berlaku di belakang tabir, di dalam istana di syurga (lihat Ayub 1–2).

`Respon Tuhan terhadap Ayub sangat mengagumkan. Secara khusus, “Kemudian TUHAN menjawab Ayub dari dalam angin puting beliung, ‘Siapakah orang ini yang meragukan hikmah-Ku dengan kata-kata yang tidak berilmu?’” (Ayub 38:1, 2, AVB). Satu terjemahan menyatakannya begini: “Siapa engkau, sehingga berani meragukan hikmat-Ku dengan kata-katamu yang bodoh dan kosong?” (Ayub 38:2, ABIS). Dan, Tuhan menambahkan dalam Ayub 38:4, “Di manakah engkau ketika Aku meletakkan asas bumi? Jawablah jika engkau berpengetahuan” (NKJV).`

`Baca Ayub 42:3. Bagaimanakah respon Ayub menjelaskan yang harus kita kenali tentang kedudukan kita sendiri?`

Melalui respon-Nya kepada Ayub, Tuhan menjelaskan kepada Ayub bahawa terdapat banyak perkara yang Ayub tidak tahu dan tidak faham. Seperti Ayub, kita juga harus dengan rendah hati mengakui bahawa terdapat banyak perkara yang berlaku di dunia, dan di belakang tabir, yang kita tidak tahu apa-apa. Hakikat bahawa kita mungkin tidak tahu apa jawapan kepada soalan kita tidak bermakna tiada jawapan yang baik atau suatu hari nanti semuanya tidak akan diselesaikan. Sehingga itu, kita perlu percaya kepada kebaikan Tuhan, yang telah diturunkan kepada kita dalam banyak cara.

`Fikirkan betapa sedikitnya kita tahu tentang apapun. Oleh itu, mengapakah kita harus belajar untuk hidup dengan soalan yang tidak terjawab tentang subjek yang paling sukar: iaitu, kejahatan dan penderitaan?`