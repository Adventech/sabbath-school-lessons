---
title:  Anda Telah Menerima Dengan Sukarela; Berilah Dengan Sukarela
date:  09/01/2025
---

Sebagaimana hamba tidak akan dapat membayar hutangnya kepada tuannya, demikian juga kita tidak akan dapat membayar balik kepada Tuhan. Kita tidak pernah dapat memperoleh atau mendapat kasih sayang Tuhan. “Tetapi TUHAN telah menunjukkan kasih-Nya sendiri terhadap kita dengan demikian: Ketika kita masih berdosa, Kristus telah mati untuk kita” (Rom. 5:8, AVB). Kasih yang menakjubkan! Seperti yang dikatakan 1 Yohanes 3:1, “Ketahuilah betapa kasihnya Bapa kepada kita sehingga kita disebut anak-anak TUHAN!” (AVB).

Walau bagaimanapun, apa yang boleh dan patut kita lakukan adalah untuk memantulkan kasih Tuhan kepada orang lain seberapa banyak yang kita boleh. Jika kita telah menerima belas kasihan dan pengampunan yang begitu besar, bukankah kita harus memberikan belas kasihan dan pengampunan kepada orang lain? Ingatlah bahawa hamba telah kehilangan belas kasihan dan pengampunan tuannya kerana dia gagal untuk melimpahkan belas kasihan kepada sesama hamba. Jika kita benar-benar mengasihi Tuhan, kita tidak akan gagal untuk memantulkan kasih-Nya kepada orang lain.

`Baca Yohanes 15:12, 1 Yohanes 3:16, dan 1 Yohanes 4:7–12. Apakah yang diajarkan oleh petikan ini tentang hubungan antara kasih Tuhan, kasih kita kepada Tuhan, dan kasih kepada orang lain?`

Sejurus selepas Yohanes 15:12, Yesus memberitahu murid-murid-Nya, “Kamu sahabat-sahabat-Ku jika kamu melaksanakan perintah yang telah Kuberikan.” (Yohanes 15:14, AVB). Apakah yang Yesus perintahkan kepada mereka? Antara lain, Yesus memerintahkan mereka (dan kita) untuk mengasihi orang lain sama seperti Dia mengasihi mereka. Di sini dan di tempat lain, Tuhan memerintahkan kita untuk mengasihi Tuhan dan mengasihi satu sama lain.

Ringkasnya, kita harus menyedari bahawa hutang kita yang tidak terhingga telah diampuni, hutang yang tidak dapat kita bayar, hutang yang dibayar hanya di salib untuk kita. Oleh itu, kita harus  mengasihi dan memuji Tuhan dan hidup dengan kasih dan rahmat terhadap orang lain. Seperti yang diajarkan oleh Lukas 7:47, orang yang diampuni banyak, banyak mengasihi, tetapi “orang yang telah diampuni sedikit sahaja, mengasihi sedikit juga” (AVB). Siapakah di antara kita yang tidak menyedari betapa dia telah banyak diampuni?

Jika untuk mengasihi Tuhan memerlukan kita mengasihi orang lain, kita harus dengan segera berkongsi mesej kasih Tuhan, baik dalam perkataan mahupun dalam perbuatan. Kita harus membantu orang dalam kehidupan seharian mereka di sini dan sekarang, dan juga berusaha untuk menjadi saluran kasih Tuhan dan mengarahkan orang kepada Dia yang menawarkan kepada mereka janji kehidupan kekal di langit yang baru dan bumi yang baru—suatu ciptaan yang sama sekali baru dari dunia ini, yang sangat dicemari dan dimusnahkan oleh dosa dan kematian, buah yang menyedihkan oleh menolak kasih Tuhan.

`Apakah langkah khusus yang boleh anda ambil untuk mengasihi Tuhan dengan mengasihi orang lain? Apakah yang boleh anda lakukan hari ini dan pada hari-hari yang akan datang untuk menunjukkan kasih Tuhan kepada orang ramai dan (akhirnya) menjemput mereka untuk menikmati apa ertinya untuk memiliki janji kehidupan kekal?`