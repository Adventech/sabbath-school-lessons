---
title:  Kasih Perjanjian
date:  06/01/2025
---

Alkitab sering menggambarkan hubungan kasih Tuhan yang istimewa dengan kita dengan menggunakan metafora keluarga atau kekerabatan, khususnya metafora kasih antara suami dan isteri atau ibu yang baik untuk anaknya. Metafora ini digunakan khususnya untuk menggambarkan hubungan istimewa antara Tuhan dan umat perjanjian-Nya. Ini adalah hubungan kasih perjanjian, yang melibatkan bukan sahaja kasih Tuhan kepada umat-Nya tetapi juga jangkaan bahawa orang akan menerima kasih ini dan akan mengasihi Dia (dan satu sama lain) sebagai balasan.

`Baca Ulangan 7:6–9. Apakah yang ayat ini ajarkan tentang hubungan antara Tuhan yang membuat perjanjian dan kasih sayang Tuhan?`

Ulangan 7:9 menerangkan jenis kasih istimewa yang Tuhan miliki dengan umat perjanjian-Nya, hubungan yang sebahagiannya bergantung pada sama ada mereka tetap setia atau tidak. Kasih Tuhan tidak bersyarat, tetapi hubungan perjanjian dengan umat-Nya adalah bersyarat.

Perkataan yang diterjemahkan sebagai “kasih sayang” atau “belas kasihan” dalam Ulangan 7:9 , hesed, sendiri menggambarkan aspek perjanjian kasih ilahi (dan banyak lagi). Hesed sering digunakan untuk menggambarkan kebesaran rahmat, kebaikan, dan kasih sayang TUHAN. Antara lain, hesed merujuk kepada belas kasihan, atau kasih sayang yang teguh, untuk satu sama lain dalam hubungan kasih timbal balik yang sedia ada. Ia juga memulakan satu hubungan sedemikian, dengan jangkaan bahawa pihak yang satu itu akan menunjukkan kasih sayang ini sebagai balasan.

Hesed Tuhan menunjukkan bahawa kebaikan hati-Nya sangat boleh dipercayai, teguh, dan berkekalan. Namun, pada masa yang sama, penerimaan faedah pada hesed adalah bersyarat, bergantung pada kesediaan umat-Nya untuk mematuhi dan mengekalkan peranan mereka dalam hubungan itu (lihat 2 Sam. 22:26, 1 Raja-raja 8:23, Mzm 25:10, Mzm 32:10, 2 Taw. 6:14)

Kasih setia Tuhan adalah asas kepada semua hubungan kasih dan kita tidak dapat menandingi kasih itu. Tuhan bukan sahaja memberi kita kewujudan dengan sukarela, tetapi di dalam Kristus Dia memberikan diriNya secara sukarela untuk kita. “Tiada kasih yang lebih besar daripada kasih seorang yang mengorbankan nyawanya untuk sahabatnya” (Yohanes 15:13, AVB). Tidak diragukan lagi, ungkapan terbesar kasih Tuhan telah dinyatakan apabila Tuhan “merendahkan diri-Nya dan taat hingga kepada kematian, bahkan kematian di salib” (Flp. 2:8, AVB).

`Apakah cara anda boleh sentiasa mengekalkan realiti kasih Tuhan dalam fikiran anda? Mengapakah penting untuk berbuat demikian?`