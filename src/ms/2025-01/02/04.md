---
title:  Hubungan Bersyarat
date:  07/01/2025
---

Tuhan memanggil dan menjemput setiap orang ke dalam hubungan kasih yang intim dengan Dia (lihat Mat. 22:1–14). Untuk kita menyahut panggilan ini dengan sewajarnya melibatkan kita mematuhi perintah Tuhan untuk mengasihi Tuhan, dan mengasihi orang lain (lihat Mat. 22:37–39). Sama ada seseorang itu akan menikmati faedah daripada hubungan dengan Tuhan ini bergantung kepada sama ada seseorang itu dengan sukarela memutuskan untuk menerima atau menolak kasih-Nya.

`Baca Hosea 9:15, Yeremia 16:5, Roma 11:22, dan Yudas 21. Apakah yang diajarkan oleh ayat ini tentang sama ada faedah kasih Tuhan boleh ditolak—malah hilang?`

Di dalam ayat ini dan yang lain-lain, menikmati faedah hubungan kasih dengan Tuhan berulang kali digambarkan sebagai bersyarat bergantung pada respons manusia terhadap kasih-Nya. Namun, kita tidak seharusnya membuat kesilapan dengan berfikir bahawa Tuhan akan berhenti mengasihi sesiapa pun. Seperti yang telah kita lihat, kasih Tuhan adalah kekal. Walaupun Hosea 9:15 ada menyebut Tuhan sebagai berkata kepada umat-Nya, “ ' Aku tidak akan mengasihi mereka lagi,' ” adalah penting untuk diingat bahawa kemudian dalam buku yang sama Tuhan mengisytiharkan tentang umat-Nya, “Aku akan mengasihi mereka dengan sukarela” (Hos. 14:5, AVB). Hosea 9:15 tidak boleh bermakna bahawa Tuhan sama sekali tidak mengasihi umat-Nya. Ia mesti merujuk, sebaliknya, kepada syarat beberapa aspek atau faedah tertentu pada hubungan kasih dengan Tuhan. Bagaimana kita bertindak balas terhadap kasih-Nya adalah penting untuk hubungan ini berterusan.

“Sesiapa yang menerima dan mematuhi perintah-perintah-Ku, mengasihi-Ku. Sesiapa yang mengasihi-Ku akan dikasihi oleh Bapa-Ku, dan Aku juga akan mengasihinya serta memperlihatkan diri-Ku kepadanya.” (Yohanes 14:21, AVB). Begitu juga, Yesus memberitakan kepada murid-murid-Nya, “Bapa sendiri mengasihimu, kerana kamu mengasihi-Ku dan percaya Aku datang daripada Bapa” (Yohanes 16:27, AVB).

Ayat ini dan ayat yang lain mengajarkan bahawa mengekalkan faedah hubungan yang menyelamatkan dengan Tuhan bergantung kepada sama ada kita akan menerima kasih Tuhan (yang melibatkan kesediaan untuk menjadi pembawa kasih itu juga). Sekali lagi, ini tidak bermakna bahawa kasih Tuhan akan berhenti. Sebaliknya, sama seperti kita tidak boleh menghalang matahari daripada bersinar tetapi kita boleh menjauhkan diri daripada sinaran matahari, demikian juga kita tidak boleh melakukan apa-apa untuk menghalang kasih Tuhan yang kekal, tetapi akhirnya kita boleh menolak hubungan dengan Tuhan dan, dengan itu, memutuskan diri kita sendiri daripada apa yang boleh diberikannya, terutama janji hidup yang kekal.

`Apakah cara orang dapat melihat, dan mengalami, realiti kasih Tuhan, sama ada mereka membalasnya atau tidak? Sebagai contoh, bagaimanakah alam semula jadi, walaupun selepas dosa, menyatakan kasih-Nya?`