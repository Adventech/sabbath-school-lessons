---
title:  Kasih Perjanjian
date:  04/01/2025
---

### Bacaan Untuk Pelajaran Minggu Ini
2 Pet. 3:9, Ulangan. 7:6–9, Rm. 11:22, 1 Yohanes 4:7–20, Yohanes 15:12, 1 Yohanes 3:16.

> <p>Ayat Hafalan</p>
> “Yesus menjawab, “Sesiapa yang mengasihi-Ku akan menurut ajaran-Ku. Bapa-Ku akan mengasihinya. Dan Kami akan datang kepadanya serta tinggal bersamanya.'” (Yohanes 14:23, AVB).

Ramai yang telah diajar bahawa perkataan Yunani agape merujuk kepada kasih yang unik kepada Tuhan, manakala istilah lain untuk kasih, seperti phileo, merujuk pada pelbagai jenis kasih, yang dipandang sedikit lebih rendah daripada agape. Ada juga yang mendakwa bahawa agape merujuk kepada kasih unilateral, kasih yang hanya memberi tetapi tidak pernah menerima, kasih yang sepenuhnya bebas daripada respon manusia.

Namun, kajian yang teliti tentang kasih ilahi di seluruh Kitab Suci menunjukkan bahawa idea ini, walaupun biasa, adalah salah. Pertama, istilah Yunani agape merujuk bukan sahaja kepada kasih Tuhan tetapi juga kepada kasih manusia, malah kadangkala kasih manusia yang salah arah (2 Tim. 4:10). Kedua, di seluruh Kitab Suci, banyak istilah selain agape merujuk kepada kasih Tuhan. Sebagai contoh, Yesus mengajar bahawa, “Bapa sendiri mengasihimu [phileo], kerana kamu mengasihi-Ku [phileo] dan percaya Aku datang daripada Bapa” (Yohanes 16:27, AVB). Di sini, istilah Yunani phileo digunakan bukan sahaja untuk kasih manusia tetapi juga kasih Tuhan kepada manusia. Oleh itu, phileo tidak merujuk kepada jenis kasih yang kurang, tetapi kepada kasih Tuhan itu sendiri.

Kitab Suci juga mengajar bahawa kasih Tuhan bukanlah satu pihak, tetapi sangat relasional, kerana ia membuat perbezaan yang mendalam kepada Tuhan sama ada manusia mencerminkan kasihNya kembali kepada-Nya dan kepada orang lain atau tidak.

*Kaji pelajaran minggu ini sebagai persediaan untuk Sabat, 11 Januari.