---
title:  Komen Guru
date:  31/01/2025
---

#### Bahagian I: Pandangan Keseluruhan

**Ayat-ayat Utama**: Mazmur 78:38

Tumpuan Kajian: Mazmur 78; Matius 21:12, 13; Yohanes 2:14, 15.

Pengenalan: Murka Tuhan adalah ungkapan kasih-Nya, yang akan menghukum kejahatan dan dosa.

Tema Pelajaran: Pelajaran minggu ini mengetengahkan dua perkara asas.

1. Murka Tuhan adalah responNya yang suci dan sabar terhadap dosa: Murka Tuhan tidak berdasarkan pada satu inisiatif yang sewenang-wenang, tidak terkawal, atau penuh dendam. Sebaliknya, ia sentiasa merupakan respon yang penuh kasih dan tegas terhadap kejahatan dan ketidakadilan. Kemarahan-Nya adalah tindak balas terhadap dosa yang berterusan dan memberontak, yang merosakkan ciptaan-Nya. Murka Ilahi adalah satu lagi ungkapan kasih-Nya, sama ada untuk menghukum orang jahat kerana dosa mereka atau untuk membebaskan umat-Nya dari genggaman dosa. Dalam Kitab Suci, murka Tuhan paling baik difahami dalam konteks naratifnya, seperti dalam Mazmur 78. Walaupun semua tanda dan keajaiban yang dilakukan oleh Tuhan, umat-Nya melupakan Dia, menjadi keras kepala dan memberontak, mempunyai hati yang tidak bertobat.

2. Murka Tuhan adalah murka yang penuh kasih dan benar: Dalam Kitab Suci kita dapati gambaran yang jelas tentang murka Tuhan, sebagai kemurkaan yang penuh kasih dan benar terhadap penindasan dan penderitaan umat-Nya. Tuhan secara aktif campur tangan untuk menghukum kejahatan, mengingat kemurkaan-Nya yang benar, yang didorong oleh kebaikan dan kasih yang sempurna. Kemurkaan-Nya adalah respon kasih yang sewajarnya terhadap kejahatan, kerana kejahatan menyakiti makhluk-Nya yang dikasihi.

Aplikasi Kehidupan: Dengan mengambil kira respons Tuhan yang bertanggungjawab terhadap ketidakadilan dan kejahatan, bagaimanakah kita secara aktif harus berusaha untuk menghapuskan ketidakadilan atau mengurangkan penderitaan orang lain?

#### Bahagian II: Ulasan

1. Murka Tuhan adalah Balasan-Nya yang Kudus dan Sabar terhadap Dosa.

Ajaran Alkitab tentang murka Tuhan paling baik difahami dalam konteks naratif di mana ia disebut. Mazmur 78, yang merupakan mazmur kedua terpanjang dalam Kitab Mazmur, selepas bab 119, menonjolkan peristiwa khusus dalam sejarah Israel, khususnya Keluaran dan pengembaraan di padang gurun. Dalam naratif puitis ini, Asaf mendorong umat Tuhan untuk setia kepada Tuhan, berbeza dengan generasi terdahulu yang memberontak.

Berbeza dengan kebanyakan Mazmur, Mazmur 78 tidak ditujukan kepada Tuhan dalam bentuk nyanyian/doa, melainkan kepada orang ramai, dalam bentuk nyanyian/arahan (lihat nota pada Mazmur 78 oleh Adele Berlin dan Marc Zvi Brettler, The Jewish Study Bible, 2nd ed. [Oxford: Oxford University Press, 2014], ms 1353). Kemungkinan besar, pemazmur berhasrat untuk membantu orang ramai mengingati tindakan Tuhan yang berkuasa dan penuh kasih, semasa mereka menyanyikan naratif puitis ini, dengan itu memastikan mereka tidak lupa seperti yang dilakukan oleh generasi semasa di padang gurun (lihat nota pada Mazmur 78 oleh C. John Collins, ESV Study Bible [Wheaton, IL: Crossway, 2008], ms 1033).

Kata kerja Ibrani untuk melupakan (skh) digunakan dua kali dalam Mazmur. Dalam Mazmur 78:7, penekanan untuk tidak melupakan pekerjaan Tuhan dikaitkan dengan meletakkan “harapan kepada Tuhan” dan memelihara “perintah-perintah-Nya”. Sebaliknya, melupakan pekerjaan Tuhan bermakna “degil dan memberontak” dan mendedahkan masalah yang lebih mendalam iaitu tidak menetapkan “hati yang betul”; iaitu, ia menunjukkan roh yang “tidak setia kepada Tuhan” (Mazmur 78:8, AVB). Di sebalik semua keajaiban dan berkat semasa di padang gurun, “mereka semakin berdosa terhadap-Nya” (Mzm. 78:17, AVB), “menguji Tuhan dalam hati mereka” (Mzm. 78:18, AVB), dan mereka "bercakap menentang Tuhan” (Mazmur 78:19, AVB). Adalah respon terhadap dosa inilah maka kita mendengar rujukan kepada murka Tuhan dalam Mazmur 78:21, “TUHAN mendengar kata-kata ini lalu murka; maka api dinyalakan menyerang kaum Yakub, dan kemarahan-Nya menimpa kaum Israel” (AVB). Sebab murka Tuhan diringkaskan dalam ayat berikut: “Kerana mereka tidak percaya akan TUHAN, dan tidak yakin akan penyelamatan-Nya” (Mazmur 78:22, AVB), walaupun semua tanda dan keajaiban yang dilakukan oleh Tuhan sebelum ini berada di hadapan mata mereka.

Begitu juga, rujukan murka Tuhan seterusnya, dalam Mazmur 78:31, menyatakan bahawa “namun demikian mereka terus berbuat dosa” (Mazmur 78:32, AVB).  Untuk kepastian, mazmur bahkan menunjukkan bahawa, apabila Tuhan memukul mereka, mereka mula mencari Dia semula dan mengingati bahawa Tuhan adalah keselamatan mereka (Mazmur 78:34, 35).

Namun demikian, reaksi ini tidak ikhlas. Sebenarnya, “mulut mereka memberi-Nya puji palsu, dan lidah mereka berdusta kepada-Nya; kerana hati mereka tidak teguh kepada-Nya, dan mereka tidak setia kepada perjanjian dengan-Nya” (Mazmur 78:36, 37, AVB). Justeru dalam konteks inilah kita dapati gambaran murka Tuhan yang paling indah dan penuh kasih dalam Mazmur: “Namun Dia, yang penuh belas kasihan; mengampunkan dosa mereka dan tidak memusnahkan mereka” (Mazmur 78:38, AVB).

Asaf juga mengingatkan umat Tuhan bahawa murka Tuhan membebaskan mereka daripada penindasan di Mesir, ketika penghakiman-Nya datang terhadap orang Mesir (Mazmur 78:49, 50). Tetapi selepas pembebasan yang menakjubkan ini, bangsa Israel “menguji TUHAN Yang Maha Tinggi; dan tidak mematuhi peraturan-Nya” (Mazmur 78:56, AVB). Di antara perintah-perintah ilahi, penekanan khusus diberikan terhadap dosa penyembahan berhala: “Mereka membuat Dia marah dengan bukit-bukit pemujaan; dan membuat Dia cemburu dengan patung-patung yang diukir” (Mazmur 78:58, AVB). Adalah sesuatu yang perlu diperhatikan bahawa murka Tuhan digambarkan, pada 02konteks ini, dalam istilah meninggalkan: “Sehingga Dia meninggalkan khemah Silo” (Mazmur 78:60, AVB) dan “membiarkan umat-Nya musnah di hujung pedang” ( Mzm 78:62, AVB).

Naratif puitis Mazmur 78 menunjukkan bahawa murka Tuhan bukanlah suatu inisiatif sewenang-wenangnya, mahupun reaksi yang tidak terkawal. Sebaliknya, murka-Nya adalah tindak balas-Nya yang tegas terhadap dosa berterusan dan memberontak.

2. Murka Tuhan Adalah Murka yang Pengasih dan Benar.

Naratif dalam kitab Injil tentang Yesus membersihkan bait suci (Mat. 21:12, 13; Markus 11:15-17; Luk 19:45-48; Yohanes 2:14, 15) memberikan contoh yang bernilai tentang bagaimana murka ilahi seharusnya difahami sebagai kemarahan yang benar dan bertanggungjawab, yang bertentangan dengan sikap yang berubah-ubah dan impulsif pada Tuhan. Dalam bab 16 (“In His Temple”) dalam The Desire of Ages, Ellen G. White menawarkan kata-kata yang bernas untuk renungan kita tentang murka Tuhan. Banyak kali dia berhujah dalam bab ini bahawa bukan sahaja Yesus itu sendiri yang melakukan pembersihan bait suci. Dalam kata-katanya, “pembersihan bait suci adalah manifestasi yang lebih daripada kuasa manusia.”—The Desire of Ages, ms. 164. Juga, ketika orang-orang memandang “kepada Kristus, mereka melihat keilahian bersinar melalui pakaian manusia.”— Muka surat 158, 162.

Ellen G. White menjelaskan bahawa para pedagang di perkarangan bait suci itu “menuntut harga yang terlalu tinggi untuk haiwan yang dijual, dan mereka berkongsi keuntungan mereka dengan para imam dan pemerintah, yang dengan demikian memperkaya diri mereka yang merugikan orang ramai.”—Halaman 155. Oleh itu, disebalik benar-benar melayani sebagai wakil Tuhan di hadapan orang ramai dengan membetulkan “penyalahgunaan di perkarangan bait”, para imam dan pemerintah “mengkaji keuntungan untuk diri mereka sendiri.”— Muka surat 156, 157. Seperti yang dinyatakannya, “Mereka seharusnya memberikan teladan integriti dan belas kasihan kepada orang ramai,” dengan bersikap prihatin terhadap “keperluan para penyembah” dan “bersedia membantu mereka yang tidak mampu membeli korban persembahan yang diperlukan.”—Muka surat 157. Namun, mereka membiarkan ketamakan untuk mengeraskan hati mereka.

Ellen G. White menggambarkan orang ramai yang berada di bait suci itu sebagai “mereka yang menderita, mereka yang berada dalam serba kekurangan dan kesusahan. Orang buta, lumpuh, pekak, berada di situ. Ada yang dibawa ke atas katil. Ramai yang datang yang terlalu miskin untuk membeli persembahan yang paling rendah hati bagi Tuhan, bahkan terlalu miskin untuk membeli makanan demi memuaskan kelaparan mereka sendiri.”—The Desire of Ages, ms. 157. Tetapi para imam tidak memiliki rasa “simpati atau belas kasihan” terhadap mereka atau atas mereka. “Penderitaan mereka tidak membangkitkan sikap belas kasihan di dalam hati para imam.”— Muka surat 157.

Berbeza dengan para imam, Yesus datang ke bait suci dan melihat perbuatan “urus niaga yang tidak adil” dan “kesusahan oleh orang miskin”. Kemudian, Ellen G. White menggunakan bahasa kemarahan untuk menekankan reaksi Yesus. “Ketika Dia melihat pemandangan itu, kemarahan, kewibawaan dan kuasa dinyatakan dalam wajah-Nya.”— Muka surat 157. Dalam konteks kemarahan inilah Ellen G. White menekankan bahawa keilahian Kristus terpancar melalui kemanusiaan-Nya. Ketika “mereka yang terlibat dalam . . . perdagangan yang tidak suci” memandang Dia, mereka merasa seolah-olah mereka berdiri “di hadapan pengadilan Tuhan untuk mempertanggungjawabkan perbuatan mereka.”— Muka surat 157, 158. Dia mewajarkan tindakan Yesus menggulingkan “meja pengurup wang” sebagai “satu semangat dan kesungguhan yang belum pernah Dia zahirkan sebelumnya.”— Muka surat 158.

Adalah perlu diperhatikan bahawa kemurkaan ini tidak dapat difahami dengan betul tanpa penekanan pada “simpati Kristus untuk orang miskin,” yang “telah dibangkitkan” oleh orang yang lalu lalang di perkarangan bait suci (Muka surat 162). “Dengan air mata di mata-Nya, Dia berkata kepada orang-orang yang gementar di sekeliling-Nya: Jangan takut; Aku akan melepaskan engkau, dan engkau akan memuliakan Aku.”— Muka surat 163.

Naratif alkitabiah ini, diterokai dengan indah oleh Ellen G. White, secara kristologikal menunjukkan betapa murka Tuhan itu berupa satu sikap amarah yang penuh kasih dan adil terhadap penindasan dan penderitaan umat-Nya. Akhirnya, murka ilahi ini menggerakkan pembebasan yang kuat bagi orang ramai, sebagai akibat dari penghakiman terhadap para penindas.

#### Bahagian III: Penerapan Hidup

Dalam artikel Reflections on the Wrath of God, Marvin Moore merenungkan reapon ilahi terhadap ketidakadilan. Moore menyebut satu kisah, yang mungkin diadaptasi secara ringkas seperti berikut: suatu hari seorang ibu pergi ke halaman belakang rumah untuk mendapatkan sesuatu dan mendapati anak remajanya diserang secara seksual oleh bapa saudaranya. Patutkah ibu pergi ke biliknya dan hanya berdoa untuk keadaan ini, atau patutkah dia campur tangan untuk menghentikan kedua-dua dosa dan pelaku dosa? (Lihat Journal of the Adventist Theological Society 15.2 [2004]: ms 118–127, terutamanya ms 121, 122, https://digitalcommons.andrews.edu/jats/vol15/iss2/8). Dengan mengingati kisah ini, minta pelajar anda membincangkan soalan dan latihan di bawah:

1.	Bagaimanakah Tuhan harus bertindak apabila Dia melihat semua penderaan dan ketidakadilan yang dilakukan terhadap umat-Nya? Bolehkah Tuhan merasakan suatu sikap murka yang sengit?

2.	Adakah murka Tuhan suatu ungkapan kasih-Nya? Jelaskan. Patutkah Dia campur tangan untuk menghapuskan dosa dan pelaku dosa? Mengapa, atau mengapa tidak?

3.	Dalam situasi apakah anda telah berusaha secara aktif untuk menghapuskan ketidakadilan atau untuk mengurangkan penderitaan orang lain?

4.	Alkitab menasihati kita untuk bersikap marah dan tidak berbuat dosa. Dengan pemikiran ini dalam minda, berikan contoh konkrit dalam kehidupan anda seharian di mana kemarahan mungkin merupakan satu ungkapan kasih.