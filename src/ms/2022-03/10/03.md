---
title:  Perantara Memohon Belas kasihan
date:  29/08/2022
---

`Sila baca Keluaran 32:1-14. Apakah peranan yang dimainkan Musa kita dapati di sini?`

Selepas orang Israel  mula menyembah  anak lembu emas, Tuhan memutuskan bahawa mereka telah melampaui batas dan mengumumkan bahawa Dia akan memusnahkan umat itu dan menjadikan Musa satu bangsa yang besar. Tetapi daripada menerima tawaran Tuhan, Musa memohon agar Tuhan menunjukkan belas kasihan kepada umatNya, maka Tuhan mengalah.

Keluaran 32:1-14 membangkitkan dua isu penting. Pertama, cadangan Tuhan untuk membinasakan orang Israel yang memberontak dan memberkati Musa adalah satu ujian baginya. Tuhan mahu Musa menunjukkan betapa besar belas kasihannya terhadap orang-orang yang sangat tidak taat ini.   Musa lulus ujian itu. Seperti Yesus, dia memohon belas kasihan bagi orang berdosa. Ini mendedahkan sesuatu yang sangat menarik: kadangkala Tuhan mungkin juga membenarkan kita menghadapi tentangan; Dia mungkin mengizinkan kita berada di dalam perapian supaya Dia, kita, dan alam semesta yang memerhatikan dapat melihat betapa besar belas kasihan kita terhadap mereka yang sesat.

`Apakah alasan yang Musa berikan untuk meminta Tuhan tidak membinasakan Israel?`

Kedua, petikan ini menunjukkan bahawa penentangan dan ketidaktaatan adalah panggilan untuk menyatakan belas kasihan. Belas kasihan diperlukan ketika orang tidak layak menerimanya. Tetapi ketika mereka tidak layak menerimanya, itulah masanya kita rasa paling berat hati untuk memberikannya.  Tetapi apabila Miryam saudara perempuan Musa mengkritiknya, dia berseru kepada Tuhan untuk menyembuhkannya daripada penyakit kusta (Bilangan 12). Apabila Tuhan murka kepada Korah dan pengikut-pengikutnya dan mengancam untuk membinasakan mereka semua, Musa sujud untuk memohon Tuhan tidak membinasakan mereka.  Keesokan harinya, apabila Israel merungut terhadap Musa kerana kematian para pemberontak, Tuhan mengancam sekali lagi untuk memusnahkan mereka semua, Musa sujud dan mendesak Harun dengan segera untuk membuat pendamaian bagi mereka semua (Bilangan 16). Dalam kelemahlembutannya sendiri, dalam ketidakegoisannya sendiri di tengah-tengah ujian berat ini, Musa memohon belas kasihan  bagi pihak mereka yang pastinya tidak layak menerimanya.

`Fikirkan tentang orang-orang di sekeliling anda yang anda fikir paling tidak layak menerima Belas kasihan. Bagaimanakah anda, dengan kelemahlembutan dan kerendahan hati yang tidak mementingkan diri sendiri, boleh menjadi penyataan belas kasihan Tuhan kepada mereka?`