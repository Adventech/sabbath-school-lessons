---
title:  Mulut yang Ditutup
date:  31/08/2022
---

Contoh-contoh kelemahlembutan yang paling kuat dalam menghadapi ujian  datang daripada Yesus. Apabila Dia berkata untuk datang dan “belajarlah dari-Ku, sebab Aku lemah lembut dan rendah hati” (Mat. 11:29), Dia maksudkan itu dalam cara yang mungkin tidak dapat kita bayangkan.

`Sila baca 1 Petrus 2:18-25. Petrus memberikan beberapa nasihat yang mengejutkan kepada para hamba. Dia menerangkan bagaimana Yesus merespons terhadap perlakuan yang tidak adil dan menyakitkan dan mencadangkan kepada mereka bahawa Dia telah meninggalkan mereka “teladan, supaya kamu mengikut jejakNya” (1 Pet. 2:21, ITB). Apakah prinsip kelemahlembutan dan kerendahan hati dalam ujian yang boleh kita pelajari daripada teladan Yesus, seperti yang dinyatakan di sini oleh Petrus?`

Sungguh mengerikan melihat seseorang yang memperlakukan seorang yang lain secara tidak adil. Amat menyakitkan apabila kita yang menerima perlakuan sedemikian. Oleh kerana kita biasanya inginkan keadilan, maka apabila ketidakadilan berlaku, naluri kita adalah untuk "membetulkan keadaan" sambil melaksanakan apa yang kita percaya sebagai kemarahan yang benar dan adil.

Bukan mudah untuk hidup seperti ini. Bahkan mungkin mustahil, melainkan kita menerima satu kebenaran penting—bahawa dalam semua situasi yang tidak adil, kita mesti percaya bahawa Bapa kita di syurga memegang kuasa mengatur dan Dia akan bertindak bagi pihak kita apabila hal itu sesuai dengan kehendakNya. Ini juga bermakna bahawa kita mesti terbuka kepada kemungkinan bahawa seperti Yesus, kita mungkin tidak selalu diselamatkan daripada ketidakadilan. Tetapi kita mesti sentiasa ingat bahawa Bapa kita di syurga masih bersama kita dan bertanggungjawab.

Nasihat Petrus, yang dicontohi dari kehidupan Yesus, mengejutkan kerana nampaknya berdiam diri dalam menghadapi penderitaan yang tidak adil adalah saksi yang lebih besar tentang kemuliaan Tuhan daripada "membetulkan orang." Apabila disoal oleh Kayafas dan Pilatus, Yesus boleh mengatakan banyak perkara untuk membetulkan keadaan dan untuk membenarkan diriNya, tetapi Dia tidak melakukannya. PilihanNya untuk berdiam diri adalah bukti kelemahlembutanNya.

`Bagaimanakah anda menangani situasi di mana anda telah dilayan secara tidak adil? Bagaimanakah anda boleh menggunakan beberapa prinsip yang dilihat di sini hari ini dengan lebih baik dalam kehidupan anda sendiri?`