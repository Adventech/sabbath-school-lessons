---
title:  Komen Guru
date:  02/09/2022
---

**Ayat-ayat Utama**: Matius 5:5

**Fokus Kajian**: Kel. 32:1–14, Maz. 62:1–8, Ezek. 24:15–27, Mat. 5:43–48, 1 Pet. 2:18–25.

#### Bahagian 1: Gambaran Keseluruhan

Agama alkitabiah, dalam kedua-dua perjanjian Lama dan Baharu, dicirikan oleh kelemahlembutan. Musa terkenal sebagai orang yang paling lemah lembut di bumi (Bil. 12:3). Daud menyatakan bahawa “orang yang lemah lembut akan mewarisi bumi” (Mazmur 37:11, ITB). Para nabi menyatakan bahawa Tuhan akan memberkati orang yang lemah lembut (Yes. 11:4; Yes. 29:19; Yes. 66:2; Zef. 2:3; Zef. 3:11, 12). Tuhan sendiri digambarkan sebagai lemah lembut dan mempromosikan kelemahlembutan (Mzm 25:9, Mzm. 45:4, Mzm. 147:6). Yesus lemah lembut (Mat. 11:29, Mat. 21:5, 2 Kor. 10:1) dan meletakkan kelemahlembutan sebagai asas Kekristianan (Mat. 5:5).  Para rasul lemah lembut (2 Kor. 10:1) dan menggesa umat Kristian supaya lemah lembut (Gal. 5:23, Ef. 4:2, Kol. 3:12, 1 Tim. 6:11, 2 Tim. 2:25, Titus 3:2, Yakobus 1:21, Yakobus 3:13, Yakobus 4:6, 1 Pet. 3:14, 1 Pet. 5:5). Sementara empayar dan kerajaan bumi dibina berdasarkan nilai-nilai seperti keberanian, kuasa, dan penaklukan tentera, agama Tuhan pula membina dan menakluki dengan lemah lembut, kasih sayang, dan belas kasihan. Namun, kelemahlembutan Tuhan tidak bermakna Dia tidak berkuasa. Sebaliknya, kelemahlembutan adalah sifat penting karakter Tuhan dan caraNya berhubung dengan alam semesta dan kepada kita yang berdosa.

Tema Pelajaran: Pelajaran minggu ini menyerlahkan dua tema utama:

1.	Kelemahlembutan adalah penting untuk agama Kristian. Walau bagaimanapun, sama pentingnya adalah pemahaman yang betul tentang kelemahlembutan alkitabiah dan menjalaninya dalam kehidupan kita. Kelemahlembutan alkitabiah tidak muncul daripada perhitungan politik; sebaliknya, ia adalah pandangan yang tulen tentang dunia melalui prisma sifat Tuhan yang paling asas,  iaitu kasih.

2.	Orang Kristian tidak lemah lembut dalam diri mereka sendiri. Sebaliknya, sumber kelemahlembutan mereka adalah daripada Tuhan Tiga-dalam-Satu mereka yang pengasih dan pemurah: Bapa; Putera dan Juruselamat, Yesus Kristus; dan Roh Kudus.

#### Bahagian II: Ulasan

Adakah Kelemahlembutan Hamba Akhlak?

Salah satu serangan terkuat terhadap agama Kristian dan konsep kerendahan hati dan kelemahlembutannya pada zaman moden datang daripada ahli falsafah eksistensialisme Jerman Friedrich Nietzsche (1844-1900). Penderitaan adalah bahagian penting dalam kehidupan Nietzsche, tetapi juga bidang terpenting dalam kepentingan falsafahnya. Pada usia yang sangat muda dia kehilangan bapanya dan ramai lagi ahli keluarganya. Sepanjang hidupnya, Nietzsche bergelut dengan masalah kesihatan yang melemahkan dan akhirnya diasingkan oleh penyakit mental selama sebelas tahun terakhir hidupnya. Semasa dia mempelajari bahasa dan falsafah klasik, Nietzsche menjadi sangat berminat dalam budaya dan falsafah Yunani kuno.  Daripada lensa ini, dia membuat kesimpulan bahawa Eropah telah kehilangan semangat purbanya.   Siapakah yang  melakukan kejahatan? Tak lain tak bukan Kristian! Nietzsche beranggapan Kristian telah merompak Eropah daripada budaya klasik Yunani dan kepahlawanan  klasik Rom, kuasa, dan kebaikan. Sememangnya, orang Barat, manusia secara keseluruhannya, menurut Nietzsche, perlu menebus pandangan klasik itu jika ia mahu terus hidup dan berkembang maju.

Menurut Nietzsche, terdapat dua jenis moraliti: moraliti golongan atasan, bangsawan, orang yang berkemauan keras, dan moraliti  para hamba atau golongan yang lemah. Moraliti golongan atasan menetapkan nilainya sendiri, memutuskan tindakannya sendiri, dan menilai moral itu melalui prisma hasilnya, seperti bermanfaat (baik) atau berbahaya (buruk). Oleh itu, autonomi, kuasa, kekayaan, kemasyhuran, optimisme, kegembiraan, dan keberanian dianggap sebagai baik, manakala kelemahan dan lemah lembut dianggap sebagai buruk. Sebaliknya, moraliti hamba tidak menghasilkan nilai-nilai atau tindakan, tetapi hanya bereaksi terhadap, dan menentang, nilai atau tindakan yang ditetapkan oleh golongan atasan.  Sementara  moraliti golongan atasan memberi tumpuan kepada tindakan, moraliti hamba pula  adalah reaksioner (atau, seperti yang dikatakan Nietzsche, kebencian; sementara moraliti golongan atasan menindas, moraliti hamba pula adalah subversif dan manipulatif; sementara moraliti golongan atasan lebih individualistik, moraliti golongan hamba pula lebih bersifat komunitarian.

Maka, oleh kerana yang lemah tidak dapat menggulingkan yang berkuasa dengan kekerasan semata-mata, mereka mengambil jalan untuk mentafsir semula dan meremehkan sistem moraliti golongan atasan.

Menurut Nietzsche, agama Kristian adalah agama yang lemah, moraliti hamba. Dalam kata-katanya sendiri: “Kekristianan telah condong kepada segala sesuatu yang lemah, terbawah, gagal; ia telah menjadikan sesuatu yang ideal dari apa pun yang bertentangan dengan naluri pemeliharaan kehidupan yang kental; itu telah merusak akal budi bahkan yang paling spiritual dengan mengajar orang untuk melihat nilai-nilai spiritual tertinggi sebagai dosa, sebagai penipu, sebagai godaan.  Contoh yang paling menyedihkan—kesalahan pendapat Pascal, yang percaya bahawa akalnya telah dicemari oleh dosa asal sedangkan satu-satunya yang merosakkannya ialah agama Kristian itu sendiri!”—Friedrich Nietzsche, The Anti-Christ, Ecce Homo, Twilight of the Idols and Other Writings , ed. Aaron Ridley dan Judith Norman (Cambridge, UK: Cambridge University Press, 2005), hlm. 5.

Bagi Nietzsche, agama Kristian adalah satu lagi reaksi orang miskin dan lemah, direka untuk menggulingkan dan mengawal yang berkuasa melalui manipulasi. Orang-orang Kristian telah menyerah kepada nasib mereka sebagai hamba dan tidak memiliki keinginan untuk menjadi tuan atas nasib mereka sendiri. Atas sebab ini, mereka dengan munafik mengecam sebagai dosa apa yang dimiliki oleh orang-orang berkuasa dan meninggikan sebagai sifat baik apa yang tidak dapat dimiliki oleh orang Kristian, memaksakan moraliti baharu mereka kepada semua manusia.  Oleh itu, oleh kerana orang Kristian tidak dapat mengalahkan orang kaya dan berkuasa dengan cara lain, mereka mencipta cara untuk mengawal orang kuat dengan moraliti mereka. Dalam moraliti Kristian ini, sebagai contoh, kelemahan dan ketundukan mereka   kepada orang lain yang tidak dapat dinafikan, mereka ubah kepada kebaikan ketaatan. Demikian juga ketidakupayaan orang Kristian untuk membalas dendam akan mendorong orang Kristian untuk mencipta kebaikan pengampunan. Orang Krisitan juga akan mereka sifat-sifat baik yang lain seperti kesalehan, kasih, berbalas kebaikan, dan kesaksamaan.   Tidak kira betapa mulianya kebaikan-kebaikan ini bagi kebanyakan orang, bagi Nietzsche, moral Kristian tidak boleh diterima, tidak rasional, dan menjijikkan, kerana, pada pandangannya, orang Kristian menggunakan kebaikan ini untuk mengundurkan moraliti orang yang kuat dan mulia di dunia ini, untuk memperhambakan malah menindasnya. Bagi Nietzsche, moral Kristian mengekalkan orang di bawah kawalan, mengekalkan mereka dalam kekaburan, dan menjadikan mereka biasa, tidak luar biasa.

Jelas sekali, kritikan Nietzsche terhadap moraliti Kristian dan konsep asas kelemahlembutannya adalah pemahaman yang salah tentang agama Kristian. Sifat lemah lembut Kristian tidak muncul daripada ketidakberdayaan, tetapi daripada kuasa, keadilan, dan kasih Tuhan. Apabila Yesus dibawa ke mahkamah Yahudi dan seorang pegawai menampar Dia, Yesus menuntut jawapan untuk tindakan tidak adil itu (Yohanes 18:23).  Injil menerangkan dengan jelas bahawa Yesus mati di kayu salib, bukan kerana Dia tidak mempunyai apa-apa cara untuk melepaskan diri (Mat. 26:53), tetapi kerana Dia secara sukarela dan penuh kasih memberikan nyawaNya untuk keselamatan kita (Yohanes 10:17, 18; Yohanes 18:4-11; Yohanes 19:11; Flp. 2:6-9). Kelemahlembutan Kristian adalah hasil bukan ketakutan tetapi kasih.

Paulus mengajar orang Kristian untuk hidup “selalu rendah hati, lemah lembut, dan sabar, saling membantu” (Ef. 4:2). Paulus menjelaskan bahawa kita bersukacita dalam penderitaan kita dan mengetahui bahawa “kasih Tuhan telah dicurahkan di dalam hati kita” (Roma 5:3, 4). Paulus menjelaskan lagi bahawa Tuhan menyatakan kasihNya kepada kita semasa kita tidak berdaya dan memberontak (Rom. 5:6-8). Yohanes menegaskan kebenaran Alkitab ini apabila dia menyatakan, “Kita mengasihi Dia kerana Dia lebih dahulu mengasihi kita” (1 Yohanes 4:17-21, ITB).

Dengan menggambarkan manusia sebagai tidak berdaya, Paulus tidak merendah-rendahkan manusia, sebaliknya, menggambarkan realiti keadaan manusia (lihat juga Rom. 3:26, Roma 7). Alkitab tidak menganggap ketidakberdayaan manusia sebagai perjuangan kelas, sebaliknya menggambarkan semua manusia sebagai tidak berdaya dalam menghadapi dosa dan kematian. Selain itu, Kekristianan alkitabiah tidak secara palsu merendahkan manusia untuk menipu mereka supaya membuat mereka berseru kepada Tuhan untuk memohon belas kasihan.   Sebaliknya, Alkitab secara realistik menggambarkan keadaan manusia yang berdosa dan menggambarkan Tuhan yang secara sukarela dan penuh kasih merendahkan diriNya untuk menyelamatkan manusia yang sombong dan memberontak (Yohanes 1:11, 12; Yohanes 3:16).

Seperti kata seseorang,   untuk menjadi lemah lembut  memerlukan kekuatan! Memerlukan kuasa ilahi untuk mengasihi orang yang berdosa, sombong, memberontak! Mungkin salah satu contoh yang paling diingati tentang kelemahlembutan Yesus adalah doaNya di atas kayu salib untuk orang-orang yang menyalibkan dan mengejekNya: “Bapa, ampunilah mereka, kerana mereka tidak tahu apa yang mereka perbuat” (Lukas 23: 34, ITB; lihat juga Mat. 12:15-20, Kis 8:32, 1 Pet. 2:21-23). Kelemahlembutan adalah sebahagian daripada buah Roh; ia adalah kuasa Tuhan untuk mengatasi masalah dunia ini.

Kelemahlembutan Musa dan Murka Tuhan

Bagaimanakah Musa, hamba Tuhan, boleh dinobatkan sebagai orang yang paling lemah lembut yang pernah hidup di bumi, sedangkan pada masa yang sama, Alkitab menggambarkan Tuhan sebagai penuh murka? Kita perlu memahami bahawa kemurkaan Tuhan bukanlah bertentangan dengan kelemahlembutan. Kemurkaan ilahi adalah reaksi dan penolakanNya terhadap dosa. Tetapi Tuhan benar-benar mengasihi orang berdosa. Jika Tuhan angkuh, Dia tidak akan menunggu kira-kira 1,600 tahun untuk orang-orang sebelum air bah kembali kepada-Nya.   Dia juga tidak akan menunggu selama lebih daripada 400 tahun untuk orang Kanaan mengisi cawan kejahatan mereka. Dia juga tidak akan menunggu kira-kira 1,500 tahun untuk orang Israel setia kepadaNya. Begitu juga, Tuhan tidak akan menunggu kira-kira 2,000 tahun untuk orang Kristian memenuhi misi mereka. Tuhan yang sombong akan memusnahkan setiap entiti ini serta-merta. Tetapi Tuhan memanggil setiap daripada mereka dengan kasih dan harapan, memanggil mereka untuk kembali kepada hubungan denganNya.

#### Bahagian III: Penerapan  Hidup

1.	Tuhan kita adalah komunikator yang sempurna. Dia memberitahu orang secara terbuka dan secara difahami apa yang Dia suka dan apa yang Dia tidak suka. Oleh itu, Tuhan tidak meninggalkan kita dalam keraguan tentang perasaanNya tentang dosa: Dia menolak dosa. Pada masa yang sama, Tuhan tidak menghinakan orang yang berdosa dengan tujuan untuk memperhambakan orang itu. Sebaliknya, Tuhan bercakap tentang keadaan yang dihasilkan oleh dosa; pada masa yang sama, Dia menyediakan penyelesaian. Memang benar, reaksiNya terhadap dosa adalah jelas, tetapi begitu juga jemputanNya kepada orang berdosa untuk didamaikan denganNya. Fikirkan bagaimana anda boleh menjadi lemah lembut, namun mencela dosa dalam hidup anda dan dalam kehidupan ahli keluarga dan komuniti anda.

2.	Fikirkan tentang idea bahawa kehidupan kita adalah teater untuk dilihat dan dipelajari oleh dunia lain. Kongsikan dengan kumpulan Sekolah Sabat perasaan anda apabila memikirkan idea ini. Bagaimanakah kehidupan anda berubah apabila anda menyedari gambaran yang lebih besar ini?