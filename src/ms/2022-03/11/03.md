---
title:  Masa yang Ditentukan Tuhan
date:  05/09/2022
---

`Sila baca Roma 5:6 dan Galatia 4:4. Apakah yang ayat-ayat itu beritahu kita tentang masa yang ditentukan Tuhan?`

Dalam ayat-ayat ini, Paulus memberitahu kita bahawa Yesus datang untuk mati bagi kita pada masa yang tepat. Tetapi Paulus tidak memberitahu kita mengapa ia adalah masa yang tepat. Sangat mudah untuk membaca ayat-ayat ini dan tertanya-tanya, Mengapakah Yesus menunggu selama beribu-ribu tahun sebelum Dia datang ke bumi untuk menangani dosa—bukankah alam semesta memahami bahawa dosa adalah perkara yang sangat buruk sejak sekian lama sebelum itu? Kita mungkin bertanya mengapa Yesus juga menunggu lama untuk datang kali kedua. Kita mungkin juga bertanya, Mengapakah Tuhan menunggu begitu lama untuk menjawab doa saya?

`Fikirkan, sebagai contoh, nubuatan 70 minggu dalam Daniel 9:24-27, nubuat yang menunjuk kepada Yesus sebagai Mesias (kaji semula nubuatan itu jika anda berasa perlu). Berapa lamakah tempoh masa ini? Apakah yang hal ini katakan kepada anda tentang belajar untuk menunggu sesuatu mengikut masa yang ditentukan Tuhan, walaupun ia memerlukan masa yang, bagi kita,  sangat lama?`

Ada banyak sebab rohani yang penting mengapa kita akan mengalami masa menanti. Pertama, penantian boleh memfokuskan semula perhatian kita daripada "perkara-perkara" dan kembali kepada Tuhan Sendiri. Kedua, menunggu membolehkan kita mengembangkan gambaran yang lebih jelas tentang motif dan keinginan kita sendiri. Ketiga, penantian membina ketabahan—stamina rohani. Keempat, penantian membuka pintu untuk pertumbuhan rohani yang kuat,  seperti iman dan kepercayaan. Kelima, menunggu membolehkan Tuhan memperlihatkan gambaran yang lebih besar. Keenam, kita mungkin tidak tahu sebab mengapa  kita perlu menunggu; oleh itu, kita harus belajar untuk hidup dengan iman. Bolehkah anda memikirkan sebab lain untuk menunggu?

`Apakah contoh yang boleh anda temui dalam Alkitab tentang Tuhan melakukan perkara pada masa yang Dia tentukan sendiri yang boleh membantu anda belajar untuk mempercayai bahawa Dia akan melakukan untuk anda apa yang betul pada masa yang ditentukanNya sendiri? (Fikirkan, sebagai contoh, tentang Abraham dan Sarah serta janji akan seorang anak lelaki.) Pada masa yang sama, tanya diri anda, “Apakah yang mungkin saya lakukan yang boleh melambatkan jawapan kepada doa yang mungkin seharusnya sudah dijawab sejak dahulu lagi?”`