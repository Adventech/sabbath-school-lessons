---
title:  Tuhan yang Panjang Sabar
date:  04/09/2022
---

`Sila baca Roma 15:4, 5. Apakah yang terdapat dalam ayat-ayat ini untuk kita?`

Kita biasanya tidak sabar-sabar  tentang perkara yang kita benar-benar inginkan atau yang sudah dijanjikan tetapi masih belum diperolehi. Kita selalunya berpuas hati hanya apabila kita mendapat apa yang kita idamkan. Oleh kerana kita jarang mendapat apa yang kita inginkan ketika kita menginginkannya, maka kita sering berasa kesal dan hilang sabar. Apabila kita berada dalam keadaan ini, hampir mustahil untuk mengekalkan ketenangan dan keyakinan di dalam Tuhan.

Menunggu itu menyakitkan mengikut definisi. Dalam bahasa Ibrani, salah satu perkataan untuk "menanti dengan sabar" (Mzm. 37:7, terjemahan dari KJV) berasal daripada perkataan Ibrani yang boleh diterjemahkan “menjadi sangat menderita,” "menjadi goyah," "menjadi takut," "terluka," "menjadi sedih." Mempelajari kesabaran bukanlah mudah; kadang-kadang ia adalah intipati apa yang dimaksudkan untuk berada di dalam ujian.

`Sila baca Mazmur 27:14, Mazmur 37:7, dan Roma 5:3-5. Apakah yang ayat-ayat ini katakan kepada kita? Apakah yang terhasil oleh kesabaran?`

Sementara kita menunggu, kita boleh menumpukan perhatian kepada satu daripada dua perkara. Kita boleh memberi tumpuan kepada perkara-perkara yang kita tunggu-tunggu, atau kita boleh memberi tumpuan kepada Dia yang memegang perkara-perkara itu di tanganNya. Apa yang membezakan apabila kita menunggu sesuatu bukanlah berapa lama kita perlu menunggu, tetapi sikap kita semasa kita menunggu. Jika kita percaya kepada Tuhan, jika kita telah meletakkan hidup kita di tanganNya, jika kita telah menyerahkan kehendak kita kepadaNya, maka kita boleh percaya bahawa Dia akan melakukan yang terbaik untuk kita, bila masanya itu terbaik untuk kita, tidak kira betapa sukarnya kadang-kadang  untuk mempercayainya.

`Apakah perkara yang anda tunggu-tunggu? Bagaimanakah anda boleh belajar untuk menyerahkan segala-galanya kepada Tuhan dan kepada masa yang Dia tentukan? Berdoalah ke arah sikap penyerahan sepenuhnya kepada Tuhan.`