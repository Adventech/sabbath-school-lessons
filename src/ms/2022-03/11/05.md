---
title:  'Elia: Masalah Terburu-buru'
date:  07/09/2022
---

Pertarungan di puncak Gunung Karmel sudah berakhir (1 Raja-raja 18). Api telah keluar dari syurga, semua orang telah mengakui Tuhan yang benar, dan nabi-nabi palsu telah dibunuh. Tuhan telah dibuktikan benar. Anda mungkin menyangka bahawa Elia telah bertumbuh dalam kekuatan rohani sementara hari-hari berlalu, tetapi tiba-tiba dia mendengar sesuatu yang sangat menakutkannya sehingga dia mahu mati. Baca selebihnya cerita itu dalam 1 Raja-raja 19:1-9. Kata-kata terakhir dalam ayat-ayat itu membimbangkan: “Dan datanglah firman TUHAN kepadanya: ‘Apakah kerjamu di sini, hai Elia?’” (1 Raja-raja 19:9, ITB). Jelas sekali, ketakutan Elia menyebabkan dia berlari dan mendapati dirinya berada di tempat yang salah.

`Selepas campur tangan yang begitu kuat oleh Tuhan di Gunung Karmel, Elia sepatutnya penuh dengan iman dan kepercayaan; sebaliknya, dia berlari dalam ketakutan untuk menyelamatkan nyawanya. Apakah pelajaran yang boleh kita pelajari daripada contoh buruk ini?`

Kisah ini menggambarkan sesuatu yang penting: apabila kita tergesa-gesa, kita boleh dengan mudah mendapati diri kita berada di tempat yang salah. Dalam kes Elia, ketakutannya yang menyebabkan dia terbeban dan bergegas ke padang pasir, berharap dia tidak pernah dilahirkan. Tetapi ada perkara lain yang menyebabkan kita tergesa-gesa di luar rancangan Tuhan untuk kita.

`Sila baca ayat-ayat berikut. Kej 16:1-3; Bil. 20:10-12; Hakim. 14:1-3; Mat. 20:20, 21; Lukas 9:52-56; Kisah 9:1. Apakah perkara yang menyebabkan orang-orang yang diceritakan di sini  tergesa-gesa  di luar kehendak Tuhan?`

Betapa mudahnya untuk membiarkan perkara seperti cita-cita, kemarahan, keghairahan, kekurangan iman, atau yang diperkirakan sebagai "semangat berkobar-kobar" untuk Tuhan menyebabkan kita tergesa-gesa ke tempat yang tidak sepatutnya. Tiada siapa yang kebal terhadap bahaya ini. Kuncinya adalah memupuk iman yang bersandar kepada kebaikan dan belas kasihan Tuhan, yang kita tahu mengasihi kita dan mahukan yang terbaik untuk kita. Ini tidak berlaku secara automatik. Iman mungkin anugerah, tetapi ia adalah anugerah yang perlu dipupuk, dipelihara, dan dijaga dengan  penuh kewaspadaan.