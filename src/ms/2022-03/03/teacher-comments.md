---
title:  Komen Guru
date:  15/07/2022
---

**Ayat-ayat Utama**: 1 Petrus 1:6

**Fokus Kajian**: Keluaran 14, Keluaran 15:22-27, Keluaran 17:1-7, Amsal 3, Lukas 4:1-13, 1 Perus. 1:6-9.

#### Bahagian 1: Gambaran Keseluruhan

Minggu lepas, kita telah mengkaji pelbagai jenis ujian.  Pelajaran minggu ini lebih menumpukan kepada ujian pematangan. Walaupun benar bahawa banyak masalah kita ciptakan sendiri, namun, Tuhan pada akhirnya adalah Penguasa seluruh alam semesta dan sejarah bangsa-bangsa, serta kehidupan individu kita. Tuhan mahu kita berkembang sebagai individu, tetapi juga sebagai keluarga, sebagai komuniti, dan sebagai bangsa-bangsa. Dalam konteks kejatuhan kita, pertumbuhan membawa dimensi tambahan.

Memang benar, Tuhan menyelamatkan kita melalui kasih kurniaNya. Ya, Dia membenarkan kita melalui pengorbanan pengganti oleh Yesus Kristus dan oleh penerimaan kita akan korban itu melalui iman. Tetapi kasih kurnia Tuhan bukanlah penyelesaian yang murah, berhenti di peringkat deklaratif. RahmatNya mendidik dan mengubah. Kehidupan dan keselamatan bukanlah pengalaman secara teori. Kita bertumbuh hanya apabila kita benar-benar mengalami kasihNya yang tidak bersyarat untuk kita, apabila kita komited untuk mengasihi Dia kembali tanpa syarat, dan untuk hidup bersamaNya dan membenarkan Dia tinggal di dalam kita. Lagipun, oleh kerana   kita dan Tuhan sama-sama terlibat dalam konflik kosmik, kita komited untuk memihak kepada Tuhan dan mempromosikan kerajaanNya sebagai respons kepada Dia menyelamatkan kita daripada kerajaan dosa dan Syaitan. Dengan cara ini, Tuhan menjadi Tuhan semesta alam, yang memimpin kita dalam pengalaman ini, yang memimpin kita untuk bertumbuh, untuk diubah.

Tema Pelajaran: Pelajaran minggu ini menyerlahkan dua tema:

1.	Tuhan memimpin kita melalui perjuangan dunia yang telah jatuh ini. Sementara ini menghiburkan kita, ia juga memberi kita kekuatan dan keyakinan kepada Tuhan.

2.	Hanya apabila Tuhan memimpin kita melalui pertempuran hidup kita barulah kita berkembang dan berubah.

#### Bahagian II: Ulasan

“Janganlah Bawa Kami Ke Dalam Pencobaan, Tetapi Lepaskan Kami Daripada Yang Jahat”

Pada Mei-Jun 2019, Pope Francis mencetuskan kontroversi dengan secara rasmi mengesahkan perubahan dalam Doa Bapa Kami. Daripada “janganlah bawa kami ke dalam pencobaan,” versi baharu dari Doa Bapa Kami oleh Katolik Roma  berbunyi “jangan biarkan kami jatuh ke dalam pencobaan,” Hujah utama paus adalah bahawa terjemahan “janganlah bawa kami ke dalam pencobaan”  adalah salah dari sudut pandangan teologi dan pastoral, kerana ungkapan ini mengenal pasti Tuhan sebagai penggoda dan bukannya Syaitan. Seorang bapa, dakwa paus, tidak akan membawa anaknya ke dalam godaan, sebaliknya membantu anaknya bangun apabila dia jatuh. Seseorang mungkin sangat terkait dengan cubaan ini untuk mengenepikan Tuhan daripada status penggoda.

Namun, mengubah teks Doa Bapa Kami adalah tidak wajar. Banyak ungkapan alkitabiah lain, yang serupa ini, menimbulkan kesukaran. Prinsip tafsiran bahasa alkitabiah dan sejarah teologi mengajar kita bahawa kita mesti cuba memahami teks dan mesejnya, bukannya mengubah teks alkitabiah atau terjemahannya untuk membantu menyelesaikan misterinya dengan cara yang dirasakan oleh budaya atau orang tertentu lebih sesuai.

Kajian ringkas Matius 6:13 dan konsep utamanya dalam kedua-dua konteks alkitabiah secara langung dan lebih luas akan membantu kita memahami ungkapan ini dengan lebih baik. Dalam Perjanjian Baharu bahasa Yunani, kedua-dua Matius 6:13 dan Lukas 11:4 menggunakan perkataan yang betul-betul sama  untuk menerjemahkan ungkapan “janganlah bawa kami ke dalam pencobaan.” Oleh itu, ungkapan itu diterjemahkan dengan betul dalam kebanyakan versi. Daripada cuba menyusun semula atau mentafsir semula ayat ini, kita perlu memahami maksudnya. Kata kerja utama “membawa” dalam bahasa Yunani ialah eispheró yang bermaksud "mengangkat ke dalam," "membawa masuk," "memperkenalkan" (lihat, cth, Henry George Lindell dan Robert Scott, A Greek-English Lexicon [Oxford: Clarendon, 1996], hlm. 497). Jadi tidak ada kesilapan di sini, tidak ada cara untuk mentafsir semula: Yesus bermaksud untuk mengatakan "Janganlah bawa kami," bukan "Jangan biarkan kami jatuh." Dalam Matius 26:41 (lihat juga Markus 14:38; Lukas 22:40, 46), Yesus menggambarkan godaan sebagai sesuatu yang seseorang boleh “masuk ke dalamnya” (KJV) atau “jatuh ke dalamnya” (NIV).

Mereka yang  menyokong penukaran perkataan daripada ungkapan  ini dalam Doa Bapa Kami memberi tumpuan kepada perkataan godaan, menyimpulkan bahawa Tuhan tidak mungkin menggoda kita kerana Dia bukan sumber godaan. Akan tetapi perkataan Yunani untuk “godaan” (peirasmos) mempunyai dua makna yang berbeza. Makna yang pertama ialah “godaan” dan berkaitan dengan daya tarikan atau godaan kepada dosa (lihat, contohnya, Mat. 26:41, 1 Tim. 6:9). Dalam pengertian ini, adalah benar bahawa Tuhan bukan sumber godaan, dan tidak mungkin membawa kita ke dalam pencobaan, kerana Dia bukanlah penggoda, seperti yang dinyatakan dengan jelas oleh Yakobus 1:13, 14. Maksud godaan yang kedua ialah “pencubaan” atau “ujian.” Dalam Galatia 4:14, penyakit Paulus adalah ujian bagi orang Galatia, dan dalam 1 Petrus 4:12, Petrus menasihati orang Kristian supaya tidak terkejut dengan ujian yang menimpa mereka.

Mungkin Yakobus memberikan penjelasan yang paling jelas tentang proses godaan, terutamanya apabila dia menggunakan dua makna godaan bersama-sama dalam petikan yang sama. Dia menegaskan bahawa orang Kristian menghadapi ujian dengan sukacita dan ketekunan (Yakobus 1:2, 12), dan tidak boleh mengatakan bahawa Tuhan menggoda mereka, kerana Tuhan tidak menggoda sesiapa pun (Yakobus 1:13). Sebaliknya, setiap orang menyimpang daripada Tuhan apabila tergoda oleh keinginan mereka sendiri (Yakobus 1:14). Oleh itu, dalam Perjanjian Baharu, godaan bermaksud kedua-dua godaan kepada dosa dan percubaan.

Kajian ringkas ini membantu kita lebih memahami ungkapan “janganlah bawa kami ke dalam pencobaan.” Walaupun Tuhan bukanlah penggoda, Dia membawa kita dalam perjuangan yang menimpa kita. Dia membawa ke dalam ujian ini untuk membantu kita menggunakan kebebasan kita, untuk bertumbuh dalam kasih dan komitmen kepadaNya, dan untuk bertumbuh dalam pemahaman kita tentang Dia dan diri kita sendiri dalam konteks sejarah kontroversi besar itu. Hanya apabila kita benar-benar mengalami ujian, kita juga boleh benar-benar mengalami kebebasan dan pertumbuhan. Tuhan menciptakan kita untuk hidup dan berkembang dalam dunia yang sangat bahagia. Tetapi Dia juga mencipta pokok pengetahuan tentang yang baik dan yang jahat supaya kita boleh mempunyai peluang untuk memilih. Tuhan tidak mencipta pohon pengetahuan tentang yang baik dan yang jahat untuk menarik manusia kepada dosa. Sebaliknya, Tuhan memberi Adam dan Hawa peluang untuk menyatakan kebebasan mereka dan menumbuhkan kasih dan kesetiaan mereka kepada Tuhan dengan mematuhi perintah Tuhan. Tuhan memimpin orang Israel ke cul-de-sac (jalan mati) di Laut Merah, bukan untuk mengumpan mereka untuk berbuat dosa, tetapi untuk membantu mereka bertumbuh dalam kepercayaan dan kasih mereka kepadaNya dalam disiplin rohani individu dan kolektif.

Akan tetapi, jika kesusahan hidup dalam konteks kontroversi besar hanya membantu kita bertumbuh, mengapakah Yesus mengajar kita untuk meminta Tuhan supaya tidak membawa kita melalui ujian ini? Komponen daripada  Doa Bapa Kami ini mengajar kita sekurang-kurangnya dua aspek penting dalam kehidupan Kristian.  Pertama, apa pun manfaat penderitaan, ia bukanlah pengalaman yang menyeronokkan, kerana Tuhan tidak menciptakan kita untuk menderita. Yesus sendiri, yang datang untuk menanggung penderitaan dan kematian kita ke atas diriNya sendiri,  berdoa pada saat kesusahanNya yang paling dahsyat: “Ya Abba, ya Bapa, tidak ada yang mustahil bagi-Mu. Ambillah cawan ini dari pada-Ku, tetapi janganlah apa yang Aku kehendaki, melainkan apa yang Engkau kehendaki” (Markus 14:36, ITB; lihat juga Mat. 26:39; Lukas 22:42). Dengan memasukkan “janganlah bawa kami ke dalam pencobaan” dalam Doa Bapa Kami, Yesus mengajar kita untuk berasa bebas untuk memberitahu Bapa kita betapa kita ingin mengelak daripada ujian hidup, walaupun kadang-kadang dapat memberi manfaat. Bagaimanapun, Dia mengajar kita melalui teladan bahawa kita mesti sentiasa dengan penuh kasih mengalah kepada kehendak dan pimpinan Tuhan, kerana Dia tahu apa yang terbaik untuk kita dan untuk rencana keselamatan.

Kedua, “janganlah bawa kami ke dalam pencobaan” dengan segera dan dengan sengaja digabungkan dengan “tetapi lepaskanlah kami daripada yang jahat.” Memandangkan penderitaan tidak dapat dielakkan dalam dunia ini yang dicemari dengan dosa, kita mahu Tuhan memimpin kita melalui semua ujian kita; tetapi kita tidak mahu dikalahkan oleh tipu daya syaitan. Di sini, Doa Bapa Kami mengisytiharkan intipati injil kasih kurnia, kerana ia mengajar kita bahawa, sebagai orang Kristian, kita tidak diselamatkan sebagai manusia yang luar biasa yang berperang dalam peperangan kehidupan dan syaitan itu sendiri. Sebaliknya, Tuhanlah yang menyelamatkan kita daripada si jahat. Tetapi bagaimanakah kita dibebaskan daripada Syaitan? Matius 4:1 memberitahu kita bahawa “Yesus  dibawa oleh Roh ke padang gurun untuk dicobai Iblis” (ITB). Sudah tentu, kita memahami bahawa Roh Kudus tidak membawa Yesus ke padang gurun untuk membuat Dia berdosa, tetapi untuk mendedahkan Yesus sebagai Mesias, sebagai Juruselamat dunia, sebagai Dia yang menang di mana Adam gagal, dan sebagai Dia yang mengatasi kejahatan dan Syaitan (lihat Mat. 4:1–11; Mat. 12:28; Markus 1:13; Yohanes 12:31; Yohanes 14:30; Ibr. 2:14–18; 1 Yohanes 3:8). Apabila menghadapi ujian dan godaan syaitan, orang Kristian diselamatkan oleh kemenangan Kristus terhadap dosa dan Syaitan. Jadi, walaupun penderitaan dan ujian tidak menyenangkan dan tidak diingini, kita mesti melaluinya untuk faedah kita sendiri. Kita berdoa agar Tuhan memimpin kita, ditutupi dalam kemenangan Kristus ke atas Iblis.

Oleh itu, cadangan untuk mengubah kata-kata Doa Bapa Kami bukan sahaja tidak wajar dan tidak alkitabiah, tetapi juga dangkal, menjadikan kandungan teologi dan pimpinan rohani lemah. Semakan sedemikian juga berbahaya atas sebab lain: ia menetapkan satu lagi teladan untuk mengubah Firman Tuhan kerana dorongan manusia dan budaya. Mengubah perkataan yang dipersoalkan dalam Doa Bapa Kami akan melibatkan pengubahan banyak ayat-ayat dan konsep alkitabiah yang lain. Adalah penting untuk membiarkan ayat itu apa adanya dan berusaha untuk memahaminya, bukannya mengubahnya semata-mata kerana ia tidak sesuai dengan teologi.

Lagu Baru Handel

Menjelang dekad ketiga abad kelapan belas, George Frederic Handel (1685-1759) boleh menganggap dirinya seorang komposer yang mahir, setelah menulis pelbagai genre muzik. Memandangkan dia kebanyakannya menulis muzik bukan keagamaan, maka ramai di Gereja England melihatnya sebagai komposer sekular, yang menyebabkan ketegangan dengan gereja. Walau bagaimanapun, Handel sentiasa dahagakan Tuhan dan keselamatan. Pada April 1737, dia mengalami strok atau beberapa penyakit psikologi yang lain. Walaupun dia pulih, tidak lama kemudian dia mengalami krisis kewangan, hubungan dan rohani. Dalam konflik dengan gereja, dalam konflik dengan orang ramai di mahkamah dan dengan pemuzik lain, Handel fikir dia akan tersungkur. Pada 8 April 1741, dia memberikan apa yang dia fikirkan sebagai konsert terakhirnya dan, pada usia 56 tahun, bersara daripada kehidupan awam.

Akan tetapi Handel sedang mencari lagu baharu! Dia segera menemuinya. Seorang kawan, Charles Jennings, berkongsi dengan Handel teks lagu yang memfokuskan kepada kehidupan Kristus, yang mengandungi tiga bahagian: (1) nubuatan tentang kedatangan Mesias; (2) kedatangan pertama Mesias, Penyaliban; dan (3) kemuliaan   kedatanganNya yang kedua pada masa depan, pengakhiran dosa, dan pengakuan abadi tentang Mesias. Handel menemui semula imej kemuliaan Yesus sebagai Mesias dan Juruselamat dan memutuskan untuk mendedikasikan kepadaNya sebuah oratorio. Jemputan dari Dublin untuk Handel untuk mengarang sesuatu untuk konsert amal berfungsi sebagai pemangkin, dan, dengan itu, lagu Messiah, oratorio terhebat sepanjang zaman, dilahirkan. (oratorio = koir atau solo  diiringi oleh orkestra).

Handel begitu asyik dengan penulisan karya baharunya sehingga dia menulis ketiga-tiga bahagian pada kira-kira 260 muka surat dalam masa 24 hari. Pada masa itu, Handel sama sekali tidak meninggalkan apartmennya, hampir tidak menyentuh makanan yang disediakan untuknya.  Kadang-kadang, semasa menggubah, dia menangis teresak-esak melihat ayat-ayat hebat Alkitab yang dia sertakan atau pada kemuliaan yang dia lihat dalam diri Yesus, Mesias itu. Apabila "lagu baru," Messiah, dipersembahkan kepada konsert amal di Dublin, konsert itu mengumpul 400 paun, yang mengakibatkan pembebasan 142 lelaki daripada penjara penghutang. Ia juga membebaskan Handel daripada  pelbagai rupa ujian kerohanian yang dia hadapi, dan telah memberkati ramai orang di seluruh dunia sejak itu. Handel meninggal dunia pada pagi Jumaat Agung, 14 April 1759, hanya lapan hari selepas mementaskan karya agungnya, Messiah, untuk kali terakhir, dan dikebumikan di Westminster Abbey. Monumen di Biara sebagai penghormatan baginya menggambarkan  dia sedang memegang manuskrip Messiah, Bahagian Ketiga, di tempat itu tertulis, "Aku tahu bahawa Penebusku hidup."

Satu sumber inspirasi untuk kisah yang menakjubkan ini boleh didapati dalam tulisan Patrick Kavanaugh Spiritual Lives of the Great Composers, disemak kembali dan dikembangkan (Grand Rapids, MI: Zondervan, 1996), ms 3-7. Mungkin jika bukan kerana krisis mendalam yang Handel lalui, dunia tidak akan pernah menikmati oratorio terhebat yang pernah diketahui. Kerendahan hati Handel di hadapan Tuhan, pencariannya untuk keselamatan Tuhan di tengah-tengah kegelisahannya, dan semangatnya yang tidak henti-henti untuk menempuhi kesusahan yang membantunya bangkit semula dan menyanyikan lagu baharu.

#### Bahagian III: Penerapan  Hidup

1.	Yohanes Pembaptis adalah hamba Tuhan yang setia dalam zaman yang unik dalam sejarah. Dia menerima panggilan istimewa untuk mengumumkan kedatangan Mesias dan misiNya. Yohanes menjalani gaya hidup yang ketat dan menjalankan hidupnya dengan penuh integriti rohani dan moral. Dia mencapai misinya tanpa sebarang keragu-raguan atau cuba mengambil sedikit pun penghargaan untuk dirinya sendiri. Namun, apabila Yesus memulakan pelayananNya, Yohanes telah dibawa ke dalam ujian berat. Yohanes dipenjarakan, dibicarakan, dan dihukum mati, tetapi dia tidak menyerah kepada kejahatan. Bagi pelajar Alkiatab yang berdedikasi, Yohanes muncul sebagai tokoh yang telah menang, walaupun mati, dia memberikan contoh kepada kita semua. Letakkan diri anda di tempat Yohanes Pembaptis dalam penjara.  Apakah pemikiran yang akan terlintas di minda anda semasa anda menunggu keputusan perbicaraan? Apabila menghadapi prospek yang jelas untuk dihukum mati di tangan Herodes yang jahat—suatu situasi di mana Yesus tidak bergerak untuk campur tangan dan membebaskan anda—bagaimana dan apakah perasaan anda?

2.	Adakah anda mempunyai pengalaman berada di jalan mati dalam hidup anda, sama seperti yang dialami oleh orang Israel di Laut Merah? Kongsikan dengan kelas anda. Apakah prinsip dan strategi iman yang boleh anda fikirkan yang akan membantu seseorang berjaya mengemudi jenis pengalaman ini?