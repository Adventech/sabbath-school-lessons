---
title:  Komen Guru
date:  29/07/2022
---

**Ayat-ayat Utama**: Yesaya 53:10

**Fokus Kajian**: Kejadian  22, Ayub 1:6–2:10, Yes. 43:1–7, Hos. 2:1–12, 2 Kor. 11:23–29.

#### Bahagian 1: Gambaran Keseluruhan

Pelajaran minggu ini memberi tumpuan kepada beberapa contoh alkitabiah yang membantu kita memahami lebih lanjut “mengapa” penderitaan dan “bagaimana” mengatasi kejahatan dan penderitaan. Contoh kesediaan Abraham untuk mengorbankan anaknya sendiri dalam ketaatan kepada Tuhan mengajar kita kepercayaan yang tidak berbelah bahagi kepada Tuhan, walaupun ketika perintah Tuhan tidak masuk akal. Hubungan Hosea yang menyakitkan dengan isterinya yang tidak setia mendedahkan penderitaan Tuhan sendiri yang disebabkan oleh ketidaksetiaan kita, kehadiranNya yang berterusan dalam hidup kita, dan kerjaNya untuk memulihkan hubungan dengan orang yang sesat dan murtad. Kesetiaan Ayub yang teguh kepada Tuhan, walaupun ketika isterinya sendiri memintanya untuk mengutuk Tuhan, mengajar kita bahawa mengelakkan penderitaan dan kematian bukanlah matlamat utama dalam kehidupan. Sama seperti Ayub, Paulus mengajar kita bahawa kasih dan kesetiaan kepada Tuhan, kerajaanNya, dan misiNya di dunia adalah pengalaman yang paling memuaskan dalam kehidupan Kristian. Sudah tentu, ada perkara yang kita tidak faham. Tetapi orang Kristian melalui penderitaan dan kematian bersenjatakan pandangan rasul Paulus tentang perjuangan: “Siapakah yang akan memisahkan kita dari kasih Kristus? Penindasan atau kesesakan atau penganiayaan, atau kelaparan atau ketelanjangan, atau bahaya, atau pedang?” (Rom. 8:35, ITB).

Tema Pelajaran:

Pelajaran minggu ini mengetengahkan dua tema utama:

1.	Tema pertama  akan melibatkan kita dalam kajian mendalam tentang contoh penderitaan yang relevan yang akan membantu kita memahami mengapa Tuhan membenarkan penderitaan dalam pengalaman kita.

2.	Tema kedua akan melibatkan ilustrasi yang jelas daripada kisah Abraham dan Ishak di Gunung Moria dan bagaimana bapa dan anak itu terselamat daripada ujian berat mereka, belajar dan bertumbuh melalui pengalaman ini.

#### Bahagian II: Ulasan

Penderitaan Tuhan Bersama Kita

Pada separuh kedua abad kedua puluh, process theology mencadangkan teodisi atau penjelasan baharu tentang bagaimana kejahatan berasal dan wujud dalam kerajaan Tuhan yang maha pengasih, maha berkuasa, dan maha adil. Para ahli teologi process theology  (seperti John B. Cobb Jr.)  membayangkan alam semesta yang terdiri daripada entiti bebas dan mencipta sendiri dalam proses  yang berterusan membina dunia yang sentiasa berubah. Walau bagaimanapun, oleh kerana entiti ini juga berfikir bahawa kuasa Tuhan adalah terhad, mereka menyimpulkan bahawa kejahatan dan penderitaan bagaimanapun jua telah muncul daripada proses pembinaan yang kompleks ini. Satu-satunya berita baik yang boleh ditawarkan oleh process theology kepada kita adalah  bahawa Tuhan bersimpati kepada kita dan menderita dengan alam semesta. Dia tidak boleh menghapuskan kejahatan kerana Dia tidak boleh menjejaskan kebebasan kita, tetapi Dia bekerja untuk memujuk semua entiti seluruh alam semesta untuk bergerak ke arah keseimbangan keharmonian, kreativiti, dan kesenangan.

Tema penderitaan Tuhan bersama kita ini telah kerap digunakan di luar kalangan ahli process theology. Ya, konsep penderitaan Tuhan bersama kita adalah penting untuk pemahaman kita tentang injil, tetapi ia mesti difahami dengan betul dalam terang kebenaran Alkitab. Ancaman utama konsep bahawa Tuhan sedang menderita bersama kita adalah ia telah menjadi satu teodisi dengan sendirinya, tidak termasuk aspek penting lain teodisi alkitabiah.

Walaupun idea-idea ini inovatif, namun, process theology dan teodisinya tidak serasi dengan wahyu alkitabiah dan tidak boleh diterima oleh orang Kristian yang percaya kepada  Alkitab.  Dalam dunia kita yang telah jatuh, penderitaan adalah nyata dan tidak dapat dielakkan. Tuhan sedang menderita bersama kita. Namun, realiti ini bukanlah penamat cerita. Salah satu daripada banyak masalah process theology adalah spekulasi bahawa kejahatan secara intrinsik berkaitan dengan penciptaan; process theology adalah bersifat evolusi.  Sebaliknya, penjelasan alkitabiah adalah bahawa kejahatan bukanlah "semula jadi"; ia tidak tergolong dalam susunan asal penciptaan atau alam semula jadi. Kejahatan bertentangan dengan tabiat Tuhan, kasih dan keadilanNya. Tuhan telah menciptakan dunia yang sempurna, alam yang sempurna, haiwan dan manusia yang sempurna.

Hakikat bahawa Tuhan mencipta kita dengan  bebas  tidak menjadikan kejahatan itu perlu ada, dan oleh itu tiga perkara berikut amat relevan: 1. Kejahatan berakar umbi dalam kebebasan dan agensi moral makhluk bebas, seperti  malaikat dan manusia. 2. Kejahatan telah, dan memang, menjejaskan alam, tetapi ia tidak muncul daripada alam semula jadi. 3. Kejahatan tidak kekal atau sama-sama kekal dengan Tuhan atau dengan  ciptaan (ciptaan bertujuan untuk menjadi sempurna dan tanpa kejahatan, pada mulanya); kejahatan telah wujud melalui penyalahgunaan kebebasan kita, tetapi ia akan diakhiri dengan campur tangan Tuhan yang penuh kasih dan berkuasa untuk menyingkirkan kewujudan dan ancaman kejahatan dari alam semesta.

Oleh itu, oleh kerana sifat penyayangNya, Tuhan benar-benar menderita bersama kita, berkongsi dengan kita penderitaan yang telah kita bawa ke atas diri kita sendiri dan pada alam semula jadi dan pada seluruh kerajaanNya. Tetapi Tuhan tidak menderita tanpa berdaya, tanpa kekuatan atau kuasa, seolah-olah tiada apa yang boleh dilakukan kerana kejahatan adalah sebahagian daripada kemunculan evolusi dan pertumbuhan alam semesta.  Tidak demikian! Tuhan berkuasa, dan sedang melakukan sesuatu tentang kejahatan. Dia mengambil akibat utama dosa ke atas diriNya sendiri dalam Kristus dan secara aktif bekerja untuk menentang kejahatan. Dia memanggil semua orang untuk menerima rahmatNya dan bersedia untuk kembali ke dalam kerajaanNya, dari mana Dia akan menghapuskan kejahatan selama-lamanya.

Pengorbanan Ishak

Perintah Tuhan untuk mengorbankan Ishak adalah perintah yang unik dengan pelbagai tujuan. Di satu sisi, panggilan Tuhan kepada Abraham adalah ujian. Ellen G. White menulis bahawa di Gunung Moria Tuhan menguji kesetiaan Abraham: “Makhluk Syurgawi adalah saksi adegan ketika iman Abraham dan penyerahan Ishak diuji.  Ujian itu jauh lebih berat daripada yang telah ditimpakan kepada Adam. Mematuhi larangan yang dikenakan ke atas ibu bapa pertama kita tidak melibatkan penderitaan, tetapi perintah kepada Abraham menuntut pengorbanan yang paling menyakitkan. Seluruh surga melihat dengan kehairanan dan kekaguman akan ketaatan Abraham yang tidak tergoyahkan. Seluruh syurga memuji kesetiaannya. . . . Perjanjian Tuhan, yang disahkan kepada Abraham melalui sumpah di hadapan dunia cerdas yang lain, memberi kesaksian bahawa ketaatan akan diberikan ganjaran.”—Patriarchs and Prophets, hlm. 155.

Di sisi yang lain, perintah Tuhan lebih daripada sekadar ujian. Sebenarnya, ada tiga tujuan utamanya: wahyu,  nubuatan, dan tipologi. Tuhan ingin mengajar Abraham dan seluruh umat manusia tentang pengorbanan Tuhan sendiri akan AnakNya untuk kita (Yohanes 3:16). Ellen G. White menekankan perkara ini dalam beberapa tulisannya. Dalam The Desire of Ages, dia menegaskan: “Abraham sangat ingin melihat Juruselamat yang dijanjikan. . . . Dan dia melihat Kristus. . . . Dia melihat hariNya, dan bergembira. Dia diberi pandangan tentang pengorbanan ilahi untuk dosa. Mengenai pengorbanan ini dia mempunyai ilustrasi dalam pengalamannya sendiri. Perintah itu datang kepadanya, ’Ambillah anakmu, anak tunggalmu Ishak, yang engkau kasihi, . . . dan persembahkanlah dia. . . sebagai korban bakaran.’  Kejadian 22:2.   Di atas mezbah korban Dia meletakkan anak yang dijanjikan itu, anak yang padanya harapannya berpusat. Kemudian ketika dia menunggu di samping mezbah dengan pisau yang diangkat untuk mentaati Tuhan, dia mendengar suara dari syurga berkata, Jangan bunuh anak itu dan jangan kauapa-apakan dia, sebab telah Kuketahui sekarang, bahwa engkau takut akan Tuhan, dan engkau tidak segan-segan untuk menyerahkan anakmu yang tunggal kepada-Ku.’ Kejadian 22:12. Ujian  yang dahsyat ini ditimpakan ke atas Abraham agar dia dapat melihat hari Kristus, dan menyedari kasih Tuhan yang besar kepada dunia, begitu besar sehingga untuk meninggikan dunia ini dari kemerosotannya, Dia menyerahkan AnakNya yang tunggal kepada kematian yang sangat memalukan. ”—The Desire of Ages, hlm. 468, 469.

Di tempat lain, Ellen G. White menyatukan dua tujuan perintah Tuhan dalam Kejadian 22: “Itu adalah untuk meyakinkan fikiran Abraham akan realiti injil, serta untuk menguji imannya, Tuhan memerintahkan dia untuk menyembelih anaknya. Penderitaan yang dia alami selama hari-hari gelap pencubaan yang menakutkan itu diizinkan supaya dia dapat memahami daripada pengalamannya sendiri sesuatu tentang kebesaran pengorbanan yang dilakukan oleh Tuhan yang tidak terbatas untuk penebusan manusia. Tidak ada ujian lain yang menyebabkan Abraham sangat tersiksa jiwa seperti mengorbankan anaknya. Tuhan menyerahkan AnakNya untuk mati dalam penderitaan yang memalukan. Malaikat-malaikat yang menyaksikan penghinaan dan penderitaan jiwa Anak Tuhan tidak diizinkan untuk mengemukakan bantahan, seperti dalam kes Ishak. Tidak ada suara untuk berseru, ‘Cukuplah.’ Untuk menyelamatkan bangsa yang telah jatuh, Raja kemuliaan menyerahkan nyawaNya. Apakah bukti yang lebih kukuh yang boleh diberikan tentang belas kasihan Tuhan yang tidak terhingga? ‘Dia, yang tidak menyayangkan Anak-Nya sendiri, tetapi yang menyerahkan-Nya bagi kita semua, bagaimanakah mungkin Ia tidak mengaruniakan segala sesuatu kepada kita bersama-sama dengan Dia?’ Roma 8:32.”—Patriarchs and Prophets, hlm. 154.

Jika tujuan utama Kejadian 22 adalah sebahagian daripada penyataan Tuhan tentang rancangan penyelamatanNya, maka adalah penting untuk menekankan bahawa perintah ilahi kepada Abraham adalah peristiwa nubuatan yang unik, unik dalam sejarah dunia. Melalui pengalaman unik Abraham ini, Tuhan telah secara efisien menyampaikan rancanganNya untuk menyelamatkan manusia melalui pengorbanan pengganti, Yesus Kristus. Oleh itu, tidak ada orang lain dalam sejarah umat manusia yang pernah menerima, dan juga tidak akan pernah menerima, perintah untuk mengorbankan manusia lain lagi. Malah dalam kes Abraham, korban Ishak serta-merta digantikan dengan korban binatang. Atas sebab ini, pengalaman Abraham tidak boleh dikaitkan dengan amalan kuno pengorbanan kanak-kanak atau dengan mana-mana penderaan kanak-kanak, kuno atau kontemporari.

Satu lagi aspek penting dalam pengalaman ini adalah partisipasi dan reaksi Ishak sendiri dalam pengalaman ini. Walaupun kita fokus kepada keperitan dan penderitaan Abraham, namun, kita perlu memahami bahawa pengalaman ini juga merupakan ujian berat bagi Ishak, dan reaksinya tidak ternilai.  Sememangnya, dia boleh bertindak balas dalam pelbagai cara, seperti menggelarkan bapanya sebagai orang tua gila atau melepaskan diri dengan melarikan diri. Tetapi Ishak tidak berbuat demikian. Dia terasuh dalam kesetiaan dan dalam mempercayai Tuhan,  bapanya menjadikan Ishak contoh yang sempurna bagi orang Kristian yang melalui ujian berat. Ellen G. White menyerlahkan perkara ini dalam narasi indah  adegan ini:

“Abraham . . . dalam ketaatan kepada perintah ilahi   . . . meneruskan  perjalanannya dengan Ishak di sampingnya. Dia melihat di hadapannya gunung yang telah diberitahukan Tuhan kepadanya bahawa Dia akan memberi isyarat sebagai gunung yang di atasnya dia akan melakukan pengorbanan. Dia memindahkan kayu dari bahu hambaNya dan meletakkannya di atas bahu Ishak, yang akan dikorbankan. Dia mempersiapkan jiwanya dengan ketegasan yang menyiksa, bersedia untuk pekerjaan yang Tuhan minta dia lakukan. Dengan hati yang hancur dan tangan yang tidak gentar, dia mengambil api, sementara Ishak bertanya: Bapa, ini api dan kayu; tetapi di manakah persembahan? Oh, betapa berat untuk mengatakannya, Abraham tidak boleh memberitahunya sekarang! Bapa dan anak itu membina mezbah, dan saat yang mengerikan tiba bagi Abraham untuk memberitahu Ishak apa yang telah menyiksa jiwanya sepanjang perjalanan yang panjang itu, bahawa Ishak sendiri adalah korbannya. Ishak bukan budak; dia seorang lelaki dewasa muda. Dia boleh menolak untuk tunduk kepada keputusan bapanya jika dia memilih untuk berbuat demikian. Dia tidak menuduh bapanya gila, malah tidak berusaha untuk mengubah tujuannya. Dia tunduk. Dia percaya kepada kasih sayang bapanya dan bahawa dia tidak akan membuat pengorbanan yang mengerikan bagi anak lelaki tunggalnya ini jika Tuhan tidak menyuruhnya berbuat demikian.” — Sons and Daughters of God, hlm. 205.

#### Bahagian III: Penerapan  Hidup

1.	Kongsikan tiga prinsip daripada kisah Abraham dan Ishak yang menunjukkan kepada anda bagaimana untuk mengatasi ujian berat.

2.	Bagaimanakah Ayub dan Hosea merespons terhadap penderitaan mereka? Apakah jawapan mereka ajarkan kepada anda tentang cara mengatasi masalah?