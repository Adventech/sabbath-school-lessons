---
title:  Penderitaan Berat
date:  28/07/2022
---

Setakat ini, dalam kuartal ini, kita telah memperhatikan banyak contoh ujian berat yang Tuhan gunakan untuk membawa kemurnian dan keserupaan Kristus kepada kehidupan kita. Walau bagaimanapun, sesetengah orang mungkin melihat contoh-contoh ini dan menyimpulkan bahawa Tuhan adalah pemberi tugas yang bersikap keras dan banyak tuntutannya. Pasti, sesetengah orang mungkin berkata, “Kita tahu bahawa Tuhan mahukan sesuatu yang baik untuk kita, tetapi contoh-contoh ini tidak menunjukkan keprihatinan dan kasih sayang. Sebaliknya, Tuhan kelihatan lebih seperti pembuli. Dia menetapkan tujuan yang menyebabkan kita mengalami masa-masa sukar, dan tiada apa yang boleh kita lakukan mengenainya.”

Memang benar bahawa semasa hidup di bumi yang penuh dengan dosa ini, kita hanya akan memahami sedikit sahaja mengapa perkara-perkara itu berlaku. Di syurga kita akan memahami lebih banyak lagi (1 Kor. 4:5, 1 Kor. 13:12), tetapi buat masa ini kita perlu hidup dengan ketegangan dalam mempercayai bahawa Tuhan hadir dan menjaga kita, walaupun banyak perkara  tidak selalu dirasai  begitu baik. Yesaya menggambarkan ketegangan ini dengan baik.

Sila baca Yesaya 43:1-7. Dalam ayat 2, Tuhan berkata bahawa umatNya akan melalui air dan api. Ini adalah kiasan tentang bahaya yang melampau, tetapi mungkin itu membayangkan penyeberangan Laut Merah dan Jordan, kedua-duanya masa yang menakutkan, tetapi masa yang membuka jalan kepada kehidupan baharu. Kemungkinan anda menjangkakan bahawa Tuhan mungkin berkata bahawa Dia akan melindungi umatNya daripada bahaya ini, bahawa Dia akan membimbing mereka melalui jalan yang lebih mudah. Tetapi seperti Gembala dalam Mazmur 23, Dia lebih suka mengatakan bahawa apabila masa yang sukar datang, umat Tuhan tidak perlu tertekan, kerana Dia bersama mereka.

Lihat kembali Yesaya 43:1-7. Tuliskan cara yang berbeza di mana Tuhan memberi jaminan keselesaan kepada umatNya semasa menghadapi air dan api. Apakah gambaran tentang Tuhan yang dilukiskan dalam fikiran anda? Janji manakah yang boleh anda tuntut untuk diri anda sendiri?

Kita boleh meringkaskan apa yang telah kita pelajari tentang ujian Tuhan dalam tiga cara. Pertama, ujian Tuhan yang melampau adalah untuk membinasakan bukan kita tetapi dosa kita. Kedua, ujian  Tuhan yang melampau bukanlah untuk membuat kita sengsara tetapi untuk menjadikan kita suci murni, sebagaimana sepatutnya ketika kita diciptakan. Ketiga, penjagaan Tuhan untuk kita sementara melewati semua perkara adalah berterusan dan lemah lembut—Dia tidak akan meninggalkan kita sendirian, tidak kira apa yang berlaku kepada kita.

`Apakah yang ayat-ayat ini ajarkan kepada anda tentang tindakan dan tabiat Tuhan? Maz. 103:13, 14; Mat. 28:20; 1 Kor. 10:13; 1 Pet. 1:7. Bagaimanakah anda mengalami realiti ayat-ayat ini dalam kehidupan anda sendiri?`