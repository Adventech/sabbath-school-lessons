---
title:  Satu Janji yang Pasti untuk Perjalanan itu
date:  30/06/2022
---

> <p></p>
> “Kebajikan dan kemurahan belaka akan mengikuti aku, seumur hidupku; dan aku akan diam dalam rumah TUHAN sepanjang masa” (Mzm. 23:6, TB).

Apabila kita berada di dalam lembah atau dikelilingi oleh musuh, kadangkala kita tergoda untuk mempercayai bahawa kita telah ditinggalkan sendirian. Seolah-olah Tuhan hanya melakukan sedikit sahaja; kita berfikiran bahawa jika Dia benar-benar telah menolong kita selama ini, pasti kita tidak akan berada dalam situasi seperti ini sejak dari awal lagi. Namun, Daud tidak melihat hal ini sedemikian.

`Di sebalik ujian-ujian yang dilaluinya, apakah dua perkara yang Daud nyatakan, dalam Mazmur 23:6, yang sungguh pasti baginya? (Lihat juga Ef. 1:4; 2 Pet. 1:10; Ibr. 11:13-15.)`

Beberapa terjemahan mengatakan bahawa kebaikan dan kasih yang tidak berkesudahan (komitmen perjanjian Tuhan) akan “mengikut”-ku seumur hidupku. Walau bagaimanapun, kata kerja asalnya jauh lebih keras, dan ayat itu sepatutnya dibaca sebagai kebaikan dan kasih sayang yang tidak berkesudahan akan “mengejar” aku seumur hidupku. (Malah, ia adalah kata kerja Ibrani yang sama, yang digunakan dalam ayat-ayat seperti dalam Kejadian 14:14, Yosua 10:19, dan 1 Samuel 25:29, di mana idea “mengejar” sangat jelas.)

Apa gambaran dalam fikiran anda jika anda membayangkan kebaikan dan kasih yang tidak berkesudahan “mengejar” anda? Pada pendapat anda, apa yang cuba diberitahukan oleh Daud kepada kita tentang Tuhan dengan menggambarkan penjagaanNya kepada kita dengan cara ini?

Tidak kira betapa dalam lembah itu atau betapa gigih musuh-musuh itu, kepastian akan kebaikan dan kasih Tuhan yang tidak putus-putus, dan kepastian akan tuntunanNya sehingga ke penghujung perjalanan kita tidak dapat dipertikaikan. Jika pemikiran ini telah mendukung Yesus melepasi Kalvari, kita juga harus yakin akan hal ini.

Namun, ada kalanya orang-orang yang kita kasihi dipenuhi dengan persoalan-persoalan. Seperti Daud, cara terbaik untuk menangani kebimbangan itu selalunya bukan dengan penerangan teologi tentang apa yang boleh dilakukan oleh Tuhan. Sebaliknya, seperti yang ditunjukkan oleh Daud kepada kita dalam Mazmur 23:6, ia adalah melalui penegasan, perkongsian keyakinan peribadi, akan kebenaran tentang Tuhan kita.

`Apa bukti yang ada dalam pengetahuan anda tentang Tuhan, yang dapat menggambarkan kepastian bahawa kebaikan dan kasihNya yang tidak berkesudahan mengejar kita? Apakah bukti yang boleh anda tambahkan dari Alkitab? Bagaimana anda boleh mengongsikan ini dengan mereka yang mungkin mempersoalkan kepastian pemeliharaan Tuhan? Bagaimanakah Salib merupakan contoh terbesar untuk tindakan “mengejar” ini?`