---
title:  'Lencongan Tidak Dijangka 2: Meja yang Dikepung'
date:  29/06/2022
---

> <p></p>
> “Engkau menyediakan hidangan bagiku, di hadapan lawanku; Engkau mengurapi kepalaku dengan minyak; pialaku penuh melimpah” (Mzm. 23:5, TB).

Sepanjang kehidupan kita, kita pasti akan terserempak dengan beberapa musuh. Bagaimana anda menghadapi mereka? Pernahkah anda berjaga sepanjang malam, berbolak-balik di atas katil, memimpikan cara-cara untuk membalas dendam terhadap mereka yang cuba menyakiti anda atau memusnahkan usaha anda? Mungkin sukar bagi orang-orang Kristian untuk mengetahui bagaimana menangani musuh-musuh.

`Apakah jenis-jenis musuh yang ada dalam hidup anda? Bagaimanakah anda bertindak balas kepada mereka yang telah cuba untuk menyakiti anda atau orang-orang yang anda kasihi? Sejauh manakah anda menuruti kata-kata Kristus kepada kita dalam Matius 5:44, atau kata-kata Paulus dalam Roma 12:18-21?`

Dalam Mazmur 23:5, Daud menunjukkan kepada kita cara yang menarik untuk menangani musuh. Dia mengaburkan kehadiran mereka dengan memilih untuk melihat kepada apa yang Tuhan lakukan bagi pihaknya. Tuhan berada di sana untuk menyediakan jamuan baginya.

Dalam budaya Daud, apabila tetamu terhormat menghadiri jamuan, tuan rumah akan mengurapi kepala tetamu itu dengan minyak pada waktu dia memasuki dewan jamuan. Minyak itu merupakan campuran minyak zaitun dan minyak wangi. Kemudian, tetamu itu akan dijemput duduk di hadapan makanan yang tidak mungkin mampu dihabiskan oleh seorang tetamu.

`Bagaimanakah tiga benda (meja, minyak, cawan) dalam Mazmur 23:5 ini membantu mengingatkan kita tentang cara Tuhan mencukupkan, walaupun ketika kita berada di dalam lembah itu?`

Seperti yang diperingatkan oleh Paulus, “perjuangan kita bukanlah melawan darah dan daging, tetapi melawan pemerintah-pemerintah, melawan penguasa-penguasa, melawan penghulu-penghulu dunia yang gelap ini, melawan roh-roh jahat di udara” (Ef. 6 :12, TB). Musuh-musuh kita terdiri daripada yang boleh kita lihat dan yang tidak boleh kita lihat. Sama ada kita suka atau tidak, kita sedang dikepung. Namun, apabila kita bersama dengan Gembala, tiada seorang pun musuh, sama ada yang kelihatan atau tidak, boleh mencuri apa yang telah Dia sediakan untuk kita.

`Renungkan bagaimana Gembala itu memperlakukan anda ketika anda dikelilingi oleh musuh. Apa yang anda dapat lihat pada waktu-waktu ini yang membolehkan anda bersyukur walaupun menghadapi kesukaran sedemikian?`