### Pencipta yang Disalibkan

“Segala sesuatu dijadikan oleh Dia dan tanpa Dia tidak ada suatu pun yang telah jadi dari segala yang telah dijadikan” (Yoh. 1:3, TB).
	 
“Segala sesuatu” telah diciptakan oleh Dia, Yesus, namun—Kitab Suci menyatakan— “Menangislah Yesus” (Yoh. 11:35, TB). Pencipta menangis? Lebih-lebih lagi, Yesus “…dihina dan dihindari orang, seorang yang penuh kesengsaraan dan yang biasa menderita kesakitan” (Yes. 53:3, TB). Pencipta itu, seorang yang penuh kesengsaraan, dihina dan dihindari? Dia pernah berseru, “Tuhanku, Tuhanku, mengapa Engkau meninggalkan Aku?” (Mat. 27:46, TB).

Bagaimana mungkin ini berlaku? Sebabnya, Yesus, Pencipta kita, juga adalah Penebus kita, dan oleh itu Dia adalah Tuhan yang Disalibkan—Pencipta yang mengambil sifat manusiawi dan dalam sifat kemanusiawian menderita melalui kehidupan yang serba kekurangan dan sukar, yang ditamatkan dengan Dia tergantung pada salib Rom.

Oleh itu, Pencipta kita, di mana di dalam Dia “kita hidup, kita bergerak, kita ada” (Kis. 17:28, TB), menderita dalam kemanusiawian dengan cara yang tidak pernah dilalui oleh seorang pun dari antara kita. Kita hanya boleh merasakan kedukacitaan kita sendiri, kesengsaraan kita sendiri; di atas kayu salib “penyakit kitalah yang ditanggungnya, dan kesengsaraan kita yang dipikulnya” (Yes. 53:4, TB)—semuanya. Satu tindakan paling menakjubkan dalam seluruh sejarah kosmik.

Dengan latar belakang ini (Tuhan yang disalibkan menjulang tinggi di atas kita), kita, dalam beberapa bulan yang akan datang, akan berusaha untuk lebih memahami hal yang tidak dapat difahami—penderitaan kita sendiri, penderitaan orang-orang Kristian, penderitaan orang-orang yang telah menyerahkan hidup mereka kepada Kristus. Kita tidak membuat dakwaan bahawa kita mempunyai banyak jawapan atau semua jawapannya; kita hanya mahu menyatakan bahawa “Tuhan adalah kasih” (1 Yoh. 4:8, TB) dan walaupun perkara-perkara seperti ini berlaku, kita boleh percaya kepada Tuhan walaupun demikian halnya dan, sesungguhnya, bertumbuh dalam kasih karunia melalui semuanya, tidak kira betapa pun menyakitkan proses itu.

Pada suku tahun ini, kita akan mempelajari Firman Tuhan dan melihat bagaimana darah dan daging yang lain, walaupun bersinar dalam iman, tetap menghadapi keputusasaan, pengkhianatan, kekecewaan, kerugian, ketidakadilan, dan penderaan (kedengaran seperti sesuatu yang boleh anda kaitkan diri anda?). Bagaimana mereka mengatasinya? Apa yang mereka pelajari? Apakah yang boleh diajarkan oleh teladan-teladan mereka kepada kita?

Apabila kita melihat orang-orang ini, pengalaman mereka, perjuangan mereka, dan ujian iman mereka (yang mungkin sama seperti kita), kita harus sentiasa melihat mereka bertentangan dengan latar belakang Salib. Kita harus sentiasa ingat bahawa tidak kira apa pun yang dihadapi oleh sesiapa pun, Yesus Kristus, Pencipta dan Penebus kita, mengalami semuanya dengan lebih dahsyat lagi.

Tuhan kita adalah Tuhan yang menderita. Malah Albert Camus, seorang bukan Kristian, memahami beberapa implikasi Kayu Salib dan penderitaan Tuhan di sana: “Malam di Golgota itu sangat penting dalam sejarah manusia hanya kerana, dalam bayang-bayangnya, keilahian meninggalkan keistimewaan tradisionalnya dan minum sehingga ke titisan terakhir, termasuk keputusasaan, keperitan kematian.”—Albert Camus, The Rebel (New York: Vintage International, 1991), ms. 33. Atau, seperti yang diungkapkan oleh Ellen G. White: “Salib merupakan suatu penyataan atau wahyu kepada perasaan kita yang tumpul terhadap rasa sakit, sejak dari permulaannya, yang dibawa oleh dosa kepada hati Tuhan.” – Education, ms. 263.

Pelajaran kita bukanlah theodicy, pembenaran Tuhan di hadapan kejahatan. Sebaliknya, seperti yang telah kita nyatakan, ia merupakan satu percubaan untuk membantu kita mengatasi penderitaan yang tidak dapat dielakkan, yang kita semua hadapi di sini, di dalam dunia di mana dosa adalah semudah bernafas. Apa yang akan kita cuba perlihatkan adalah kesakitan, penderitaan, dan kehilangan tidak membawa maksud bahawa Tuhan telah meninggalkan kita; ia hanya bermaksud bahawa, walaupun sebagai orang yang beriman, sekarang ini, kita berkongsi nasib yang sama dengan bangsa yang telah jatuh itu. Perbezaannya adalah, melalui Yesus dan pengharapan yang Dia tawarkan, kita boleh mencari makna dan tujuan dalam apa yang kelihatannya tidak ada erti dan tidak ada tujuan, dan bahawa walaupun kita tidak dapat membayangkan bagaimana, kita boleh mempercayai janji bahawa “segala sesuatu… mendatangkan kebaikan bagi mereka yang mengasihi Dia” (Rom. 8:28, TB)—Tuhan yang, walaupun Dia telah menjadikan segala sesuatu, juga menderita segala sesuatu (dan itulah sebabnya kita mengasihi Dia).

_Gavin Anthony, penyumbang utama suku ini, dibesarkan di Sri Lanka sebagai seorang anak mubaligh. Dia bekerja sebagai seorang pendeta di England dan merupakan presiden persidangan di Iceland ketika dia mengolah pelajaran ini._