---
title:  “Dalam GambarNya”
date:  17/07/2022
---

> <p></p>
> “Sebab semua orang yang dipilih-Nya dari semula, mereka juga ditentukan-Nya dari semula untuk menjadi serupa dengan gambaran Anak-Nya, supaya Ia, Anak-Nya itu, menjadi yang sulung di antara banyak saudara” (Roma 8:29,ITB).

Pada mulanya, Tuhan menjadikan kita mengikut gambarNya (Kej. 1:27), tetapi gambar itu telah dirosakkan oleh dosa.

`Dalam cara apakah kita melihat gambar Tuhan  yang rosak ini dalam diri manusia?`

Ia jelas: kita semua telah dirosakkan oleh dosa (Rom. 3:10-19). Namun, kehendak Tuhan adalah untuk memulihkan kita sebagaimana kita sepatutnya pada asalnya. Di sinilah ayat kita hari ini sesuai. Ia menyatakan rancangan Tuhan bahawa mereka yang menyerahkan hidup mereka kepada Roh Kudus boleh “serupa dengan gambaran AnakNya” (Roma 8:29, ITB).

Akan tetapi ada satu lagi dimensi lain. “Gambar Tuhan harus diproduksikan semula dalam diri manusia. Kehormatan Tuhan, kehormatan Kristus, terlibat sama dalam kesempurnaan tabiat umatNya.”—Ellen G. White, The Desire of Ages, hlm. 671.

`Bagaimanakah anda memahami apa yang dikatakan oleh Ellen G. White kepada kita dalam petikan yang dipetik di atas? Lihat juga Ayub 1, Mat. 5:16, 1 Kor. 4:9, Ef. 3:10.`

Sebagai orang Kristian, jangan sekali-kali kita lupa bahawa kita berada di tengah-tengah drama kosmik. Kontroversi besar antara Kristus dan Syaitan sedang berlaku di sekeliling kita. Pertempuran itu mengambil pelbagai bentuk dan dimanifestasikan dalam pelbagai cara. Walaupun banyak yang tersembunyi, kita dapat memahami bahawa, sebagai pengikut Kristus, kita mempunyai peranan untuk dimainkan dalam drama ini dan boleh membawa kehormatan kepada Kristus melalui kehidupan kita.

`Bayangkan berada di padang stadium yang besar. Duduk di bangku penonton di sebelah adalah makhluk syurga yang setia kepada Tuhan; di sebelah yang satu lagi adalah makhluk yang telah jatuh bersama Lucifer. Jika kehidupan anda selama 24 jam yang lalu dimainkan di padang itu, pihak manakah yang lebih bersorak? Apakah jawapan anda beritahu anda tentang diri anda?`