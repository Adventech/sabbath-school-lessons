---
title:  Mangkuk Pijar Dosa
date:  05/07/2022
---

> <p></p>
> “Sebab murka TUHAN nyata dari sorga atas segala kefasikan dan kelaliman manusia, yang menindas kebenaran dengan kelaliman” (Rm. 1:18, TB).

Setiap apa yang kita lakukan ada akibatnya. Jika anda berdiri di bawah terik mentari dengan aiskrim, ia pasti akan cair. Sebab dan akibat sentiasa bersama. Tidak kira betapa pun kita menginginkan sesuatu perkara itu terjadi dalam cara yang berbeza, demikian juga dengan dosa. Ia sentiasa menuai akibat. Ia terjadi bukan kerana Tuhan duduk di syurga sambil memikirkan perkara-perkara mengerikan yang boleh ditimpakanNya ke atas orang berdosa; tidak, dosa itu datang dengan sendirinya, beserta dengan akibat-akibatnya.

Masalahnya adalah kita sering berfikir bahawa kita boleh memperdayakan Tuhan, dan berbuat dosa tanpa menerima akibatnya. Ini tidak mungkin berlaku. Paulus menerangkan dengan sangat jelas bahawa dosa mempunyai akibat-akibat yang bukan sahaja untuk selama-lamanya, tetapi juga menyakitkan dan mendukacitakan pada hari ini.

`Dalam Roma 1:21-32, Paulus menerangkan proses orang yang jatuh dalam dosa dan akibat-akibat dosa tersebut. Baca ayat-ayat ini dengan penuh doa dan dengan teliti, dan ringkaskan intipati apa yang Paulus ingin sampaikan, tumpukan secara khusus kepada peringkat-peringkat dosa dan akibatnya.`

Dalam beberapa ayat sebelum ini, Paulus menerangkan akibat-akibat tersebut sebagai “murka TUHAN” (Rm. 1:18). Kemurkaan Tuhan dalam petikan ini secara ringkas bermaksud bahawa Tuhan membiarkan manusia menuai apa yang mereka tabur. Malah bagi orang Kristian, Tuhan tidak akan selalu campur tangan serta-merta untuk menghapuskan kesakitan akibat daripada perbuatan kita sendiri. Berkali-kali Dia membenarkan kita mengalami akibat daripada tindakan kita supaya kita memahami betapa merosakkan dan buruknya dosa kita.

Kita telah membincangkan akibat-akibat daripada melanggar undang-undang moral Tuhan. Namun, bagaimana pula dengan melanggar undang-undang kesihatan Tuhan? Tubuh kita adalah bait Tuhan. Jika kita menyalahgunakan badan kita dengan tidak mengamalkan pemakanan yang sihat atau bersenam, atau jika kita sering bekerja berlebih-lebihan, ini juga dosa terhadap Tuhan. Tindakan ini mempunyai akibat yang mewujudkan keadaan seperti mangkuk pijar.

`Dalam hidup anda sendiri, bagaimana anda telah menuai akibat serta-merta daripada dosa anda sendiri? Apa pengajaran yang anda pelajari? Apa perubahan yang perlu anda lakukan supaya anda tidak melalui perkara yang serupa lagi?`