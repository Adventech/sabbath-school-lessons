---
title:  Komen Guru
date:  08/07/2022
---

**Ayat-ayat Utama**: 1 Petrus 4:12, 13

Fokus Pembelajaran:  Yer. 9:7-16, Rm. 1:21-32, 2 Kor. 12:7-12, 1 Ptr. 4:12-19, 1 Ptr. 5:8-11.

#### Bahagian I: Ringkasan

Ujian dalam pelbagai bentuk menyerang Petrus seperti gelombang ombak yang tidak pernah putus pada sepanjang hidupnya. Dia bergelut dengan ombak tasik yang berbuih-buih pada waktu malam yang amat dingin, yang dihabiskannya untuk memancing demi keluarganya. Dia bertarung dengan gelombang ombak penyesalan yang pahit ketika dia mengkhianati Tuhannya. Dia berjuang melawan gelombang ketidakpastian di dalam penjara setelah mengkhotbahkan injil. Dia berperang melawan gelombang kekecewaan ketika dia bertungkus-lumus membangunkan gereja Kristian yang masih baru. Dia menjadi, seolah-olah, seorang pelajar di dalam sekolah penderitaan, menyusuri ujian-ujiannya dari sebab kepada akibat, yang membolehkan dirinya bertumbuh daripada pengalaman-pengalamannya. Namun, dia secara khususnya belajar untuk mengerti peranan penderitaan dalam pekerjaan penyelamatan Tuhan dan dalam pengharapan peribadinya untuk melakukan, dan menjadi, seperti apa yang Tuhan kehendaki untuknya. Oleh kerana Petrus menjadi seorang pakar dalam penderitaan dan ujian, maka dialah yang paling sesuai untuk mengajar kita pada minggu ini. Pelajaran minggu ini menyorot beberapa jenis keperitan: keperitan yang dihasilkan oleh Syaitan, keperitan yang dihasilkan oleh dosa kita, keperitan yang digunakan oleh Tuhan untuk menyucikan kita dan membentuk watak kita, dan keperitan kematangan. Setiap keperitan ini mempunyai sumbernya (Syaitan, kita, atau Tuhan) dan kriteria untuk pengurusan dan tindak balas.

Tema-tema Pelajaran: Pelajaran minggu ini berpusat kepada dua tema utama.

1.	Penderitaan merupakan satu realiti masa kini dalam dunia kita yang telah jatuh dan, sebagai orang Kristian, kita harus belajar menangani penderitaan dan belajar daripadanya.

2.	Kedua, sebagai penjaga atau penatalayan ke atas kerohanian kita sendiri, kita perlu belajar membezakan pelbagai jenis ujian dan penderitaan. Ia akan membantu kita memahami cara menangani krisis dalam kehidupan kita dan mengambil pengajaran yang terbaik daripadanya.

#### Bahagian II: Ulasan

Menderita bersama Kristus

Buku pertama Petrus 4:12, 13 menarik perhatian kita kepada dua tema utama. Pertama, apakah yang Petrus maksudkan ketika dia memberitahu kita bahawa kita tidak perlu terkejut apabila ujian melanda hidup kita? Kejahatan dan dosa merupakan penceroboh dalam keteraturan ciptaan Tuhan. Kejahatan dan dosa bukan sesuatu yang alamiah kepada kehidupan biologi atau kehidupan moral, seperti yang telah dijadikan Tuhan pada mulanya. Kita tidak boleh membiarkan diri kita terbiasa dengan kedua-duanya, atau menerima mereka sebagai sebahagian daripada dunia asal Tuhan. Kejahatan dan dosa tidak akan kekal. Waktunya akan tiba apabila Tuhan akan menamatkan kedua-duanya.

Apa yang Petrus sampaikan di sini adalah bahawa, di dalam dunia selepas Kejatuhan, dosa, kejahatan, penderitaan, dan kematian ada di mana-mana. Untuk dapat terus hidup di dunia sedemikian ini, kita harus menerima bahawa realiti yang baru ini, walaupun sementara, wujud. Walaupun kita tidak sepatutnya hidup dalam keresahan yang berterusan, merasa takut bahawa kejahatan akan menimpa kita pada bila-bila masa, kita perlu bersedia untuk menerima apa yang mungkin akan berlaku sebagai akibat kejahatan.

Dalam konteks ini, bersedia bermaksud: (1) menyedari tentang panorama pergolakan yang besar; (2) sentiasa berhubung dengan Tuhan dalam doa dan melalui penyataanNya tentang DiriNya; dan (3) mempunyai rakan rohani yang bersedia untuk menghibur dan menyokong kita dengan penuh bijaksana, belas kasihan, dan mendorong kita semasa dalam penderitaan.

Kedua, apakah yang Petrus maksudkan dengan memberitahu kita untuk bersukacita dalam mengambil bahagian dalam penderitaan Kristus? Petrus menekankan penderitaan Kristus beberapa kali dalam surat pertamanya. Dalam bab 1, keseluruhan peristiwa kedatangan pertama Kristus, seperti yang diramalkan oleh Roh Kudus, digambarkan sebagai “penderitaan Kristus” (Ptr. 1:11, AYT). Dalam bab 2, Petrus menjelaskan bahawa Yesus menderita secara tidak adil kerana Dia merupakan Hamba Yang Menderita yang disebut dalam Yesaya 53 (1 Pet. 2:21-25). Dalam bab 3, Petrus menekankan bahawa Yesus “telah mati sekali untuk segala dosa kita, Ia yang benar untuk orang-orang yang tidak benar, supaya Ia membawa kita kepada TUHAN” (1 Ptr. 3:18, TB). Dalam bab 4, Petrus menambah bahawa “Kristus telah menderita penderitaan badani” (1 Pet. 4:1, TB), dan dalam bab 5, Petrus mengesahkan bahawa dia sendiri telah menyaksikan “penderitaan Kristus” (1 Ptr. 5:1, TB).

Petrus juga mengaitkan semua penderitaan kita dengan penderitaan Kristus.

Dalam bab 1, Petrus memberitahu orang-orang Kristian bahawa mereka perlu bersukacita dalam keselamatan Kristus, “sekalipun untuk sementara waktu, jika diperlukan, kamu harus menderita berbagai macam pencobaan” (1 Ptr. 1:6, AYT). Penderitaan ini, bagaimanapun, hanya akan “menghasilkan pujian, kemuliaan, dan kehormatan pada saat penyataan Kristus Yesus” (1 Ptr. 1:7, AYT).

Dalam bab 2, Petrus menjelaskan bahawa menderita secara tidak adil adalah sesuatu yang terpuji (1 Ptr. 2:19, 20), kerana Yesus juga menderita secara tidak adil (1 Pet. 2:21-25).

Dalam bab 3, dia meneruskan dengan tema yang sama iaitu penderitaan yang tidak adil: “Tetapi sekalipun kamu harus menderita juga karena kebenaran,” adalah “lebih baik menderita karena berbuat baik, jika hal itu dikehendaki TUHAN, dari pada menderita karena berbuat jahat” (1 Ptr. 3:14, 17, TB). Hal ini demikian, kerana, secara manusiawi, tidak ada yang adil tentang Yesus, seorang yang benar, mati untuk orang yang tidak benar; tetapi justeru tindakan inilah yang menghasilkan kebaikan dan keselamatan bagi orang-orang berdosa, bagi Tuhan, dan bagi alam semesta. Perkara yang sama adalah benar berkaitan dengan penderitaan kita sebagai orang-orang Kristian; tidak ada yang adil tentang penderitaan penganiayaan kita kerana menjadi orang Kristian, tetapi penderitaan seperti itu boleh digunakan untuk kebaikan, kerana ia akan membawa kepada perubahan tabiat bagi kita dan kepada keselamatan bagi banyak orang lain, sambil membawa kemuliaan kepada Tuhan (1 Ptr. 1:6, 7).

Dalam bab 4, Petrus menerangkan kebaikan yang dihasilkan oleh penderitaan di dalam diri kita dan untuk kita: penderitaan membantu kita mendisiplinkan kedua-dua tubuh dan keinginan kita (1 Ptr. 4:1, 2). Namun, disiplin moral sedemikian bukan akibat semula jadi daripada penderitaan yang diakibatkan oleh pelbagai kesalahan kita semata-mata (1 Ptr. 4:15). Penderitaan kita itu berkesan kerana kita mengambil “bagian…dalam penderitaan Kristus” (1 Pet. 4:13, TB), kita menderita “sebagai orang Kristen” yang membawa nama Tuhan (1 Pet. 4:16, TB), dan menurut kehendak Tuhan (1 Ptr. 4:19).

Dalam bab 5, Petrus mengingatkan kita bahawa kita tidak bersendirian, kerana ramai saudara dan saudari Kristian lain di seluruh dunia “menanggung penderitaan yang sama” (1 Pet. 5:9, TB). Kita mempunyai jaminan bahawa, dari sudut pandang kasih karunia dan keselamatan Tuhan, penderitaan ini hanya untuk “seketika lamanya” sahaja (1 Ptr. 5:10, TB).

Pencerahan Iblis (1 Ptr. 5:8-11)

Figura syaitan adalah nyata bagi orang Kristian sepanjang sejarah. Reformis Protestan melihat kewujudannya sebagai nyata. Walau bagaimanapun, semasa dan selepas Abad Pencerahan, ahli falsafah dan ahli teologi membentuk pandangan dunia yang menolak kewujudan orang atau fenomena yang beroperasi di luar dunia yang diketahui. Pandangan dunia ini memaksa Kristian liberal, pada zaman ini, untuk menafikan kewujudan syaitan sebagai orang yang sebenar. Sebaliknya, kumpulan ini mengisytiharkan bahawa syaitan hanyalah gambaran mitos tentang prinsip kejahatan. Akibatnya, kejahatan kini dianggap sebagai akibat daripada kejahilan atau merupakan hasil daripada proses evolusi yang panjang dan sengit dari mana bangsa manusia muncul. Oleh itu, kejahatan adalah akibat daripada determinisme (fahaman yang menganggap setiap kejadian atau tindakan adalah akibat daripada kejadian sebelumnya) material, genetik, dan sosial. Walaupun sebilangan orang Kristian mengakui kewujudan syaitan, mereka akan mendapati sukar untuk mempercayai dia sememangnya seorang yang jahat dan berkuasa seperti yang digambarkan dalam Alkitab.

Sebagai orang Kristian yang percaya kepada Alkitab, bagaimanapun, kita menganggap kewujudan syaitan sebagai nyata. Bagi Yesus, Syaitan adalah makhluk sebenar, bukan sekadar simbol kepada beberapa aspek gelap dalaman fikirannya (lihat, sebagai contoh, Mat. 4:1-11). Paulus, juga, melihat orang Kristian terlibat dalam pertarungan yang dilancarkan untuk melawan “roh-roh jahat di udara” (Ef. 6:12, TB). Di sini, dalam pelajaran kita, Petrus mengingatkan kita untuk berwaspada terhadap serangan syaitan (1 Pet. 5:8). Walau bagaimanapun, walaupun dia adalah nyata, orang Kristian tidak memberi tumpuan kepada syaitan. Ya, kita harus sedar akan kewujudannya dan berhati-hati agar tidak terpengaruh dengan penipuannya; tetapi pusat, intipati, dan kegembiraan hidup kita adalah Kristus dan keselamatanNya.

Ellen G. White: Peranan Penderitaan Selepas Kejatuhan

“Dan kehidupan yang disertai dengan kesukaran dan pergumulan itu yang harus menjadi nasib manusia sejak saat itu telah ditetapkan dalam kasih. Itu adalah satu disiplin yang diperlukan sebagai akibat daripada dosanya, untuk menolong mengendalikan pemanjaan nafsu dan selera makan, untuk mengembangkan kebiasaan mengendalikan diri. Itu adalah sebagian daripada rencana Tuhan yang besar untuk memulihkan manusia dari kehancuran serta kemerosotan yang diakibatkan oleh dosa.”—Ellen G. White, Patriarchs and Prophets, ms. 60.

#### Bahagian III: Penerapan Hidup

1.	Bagaimana anda boleh menjalani kehidupan yang berpusat kepada Kristus setelah mengetahui bahawa Syaitan adalah nyata dan aktif di dunia ini?

2.	Walaupun kita mungkin tidak lagi terkejut dengan hakikat bahawa terdapat penderitaan di dunia ini, ia tetap mengejutkan apabila ujian menimpa kita secara peribadi. Bersedia untuk menghadapi penderitaan dalam kehidupan peribadi dan bertindak balas dengan cara Kristian adalah penting. Orang Kristian menyedari bahawa terdapat pelbagai jenis “mangkuk pijar” atau ujian berat dan memandangnya dengan serius. Mereka mahu belajar perkara yang betul daripada ujian berat tersebut. Banyak kali, orang Kristian ingin diyakinkan bahawa dia tidak bertanggungjawab ke atas beberapa krisis peribadi dalam kehidupan. Dalam kes penyakit, seorang Kristian akan berasa lebih baik apabila mengetahui bahawa dia tidak bertanggungjawab terhadap punca penyakitnya, bukan? Jaminan sedemikian menjadikan dunia berbeza kepada orang Kristian yang sedang mengalami ujian tersebut. Pada masa yang sama, kita mesti menyedari bahawa jika penyakit datang oleh kerana gaya hidup seseorang, pengalaman itu boleh dilihat dengan betul sebagai keperitan dosa dan perlu diperlakukan sedemikian (1 Petrus 4). Apakah jenis “mangkuk pijar” yang telah anda lalui baru-baru ini? Apa yang telah anda pelajari? Bagaimana anda mengatasinya?

3.	Fokus, misalnya, adalah ujian kematangan. Dalam cara apakah kita boleh mengenal pasti jenis ujian ini dalam kehidupan kita? Bagaimana penderitaan menyumbang kepada kematangan kita?