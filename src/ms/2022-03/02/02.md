---
title:  Kejutan
date:  03/07/2022
---

> <p></p>
> “Saudara-saudara yang kekasih, janganlah kamu heran akan nyala api siksaan yang datang kepadamu sebagai ujian, seolah-olah ada sesuatu yang luar biasa terjadi atas kamu” (1 Ptr. 4:12, TB).

Kejutan-kejutan, yang menyakitkan, datang dalam pelbagai bentuk. Sebuah kereta yang melencong masuk ke laluan anda. Pemberitahuan mengejut yang menyatakan bahawa anda telah kehilangan pekerjaan anda. Pemeriksaan kesihatan yang menyampaikan satu berita buruk yang tidak dijangkakan. Perbuatan khianat seseorang yang anda kasihi, yang anda fikir juga mengasihi anda. Seteruk mana pun kesakitan itu, ia selalunya menjadi lebih buruk oleh kerana elemen kejutan.

Pada minggu ini kita akan melihat beberapa jenis situasi menyakitkan atau memeritkan yang sepatutnya bukan lagi sesuatu yang mengejutkan bagi kita.

Untuk memulakan, mari kita kembali kepada 1 Petrus 4:12. Perkataan Yunani untuk “heran” dalam 1 Petrus 4:12 (TB) bermaksud “asing” atau “aneh.” Petrus menggesa pembacanya supaya tidak terjebak dalam perangkap untuk percaya bahawa ujian dan pencobaan yang berapi-api adalah hal yang asing dalam pengalaman Kristian. Sebaliknya, ia harus dianggap sebagai sesuatu yang normal - ia boleh dan harus dijangkakan.

Perkataan yang digunakan untuk “nyala api seksaan” (TB) atau “api pencobaan” (AYT) berasal dari perkataan Yunani lain, dan ia bermaksud “satu pembakaran.” Di tempat lain ia diterjemahkan sebagai “dapur peleburan.” Oleh itu, pengalaman penderitaan iman kita ini boleh dianggap sebagai satu “proses peleburan,” proses pembakaran itu.

`Baca 1 Petrus 4:12-19. Apakah mesej Petrus?`

`Ramai di antara kita terkejut terhadap penderitaan kerana kita sering mempunyai pandangan yang terlalu ringkas tentang kehidupan Kristian. Kita tahu tentang kewujudan dua pihak—Tuhan, yang baik; dan Syaitan yang jahat. Namun, selalunya kita secara automatik meletakkan semua yang dirasakan baik di dalam kotak bersama Tuhan, dan semua yang dirasakan buruk di dalam kotak bersama Syaitan. Namun, kehidupan ini tidak semudah itu. Kita tidak boleh menggunakan perasaan kita untuk membuat keputusan tentang apa yang ada dalam kotak Tuhan atau kotak Syaitan. Kadang-kadang, berjalan dengan Tuhan itu mencabar dan sukar. Mengikut Syaitan kelihatannya memberikan ganjaran yang lebih besar. Ayub, yang benar tetapi menderita, menggambarkan hal ini ketika dia bertanya kepada Tuhan, “’Mengapa orang fasik tetap hidup, menjadi tua, bahkan menjadi bertambah-tambah kuat?’” (Ayub 21:7, TB).`

`Petrus merujuk kepada ujian yang diakibatkan oleh tindakan berdiri untuk Kristus. Namun, ada juga sebab lain mengapa ujian datang. Bagaimana 1 Petrus 4:12-19 dapat membantu anda menjelaskan dengan bijaksana kepada rakan anda mengapa anda tidak merasa hairan dengan ujian menyakitkan yang mungkin dia hadapi?`