---
title:  Gambaran Besar
date:  07/08/2022
---

Apabila kita terluka, sangat mudah untuk menganggap bahawa apa yang berlaku kepada kita adalah satu-satunya perkara yang penting. Tetapi kita harus faham bahawa sesuatu yang lebih besar sedang berlaku daripada kesakitan peribadi kita sendiri (lihat Wahyu 12:7, Rom. 8:22).

`Sila baca Habakuk 1:1-4. Apakah yang dihadapi oleh Habakuk?`

Anda mungkin menjangkakan bahawa Tuhan akan berkata sesuatu seperti, “Itu benar-benar mengerikan, Habakuk; biarlah Aku datang dan menolongmu dengan segera.” Tetapi jawapan Tuhan adalah sebaliknya. Dia memberitahu Habakuk bahawa keadaan akan menjadi lebih teruk. Sila baca ini dalam Habakuk 1:5-11.

Israel telah dibawa ke dalam tawanan oleh orang Asyur, tetapi Tuhan berjanji bahawa hal yang lebih buruk akan datang: Orang Babel kini akan membawa pulang orang Yehuda. Habakuk berseru lagi dalam ayat 12-17, dan kemudian menunggu untuk melihat apa yang Tuhan akan  katakan.

`Bagaimanakah kata-kata pengenalan mengenai janji Tuhan untuk membinasakan Babilon dalam Habakuk 2:2, 3 membawa harapan?`

Habakuk 2 adalah janji Tuhan tentang kemusnahan orang Babilon. Ibrani 10:37 memetik Habakuk 2:3, yang memberi bayangan penerapan mesianik kepada janji ini pada masa hadapan. Dengan kepastian yang sama bahawa kemusnahan Babel telah dijanjikan, maka kita juga mempunyai kepastian tentang kemusnahan “Babel Besar” (Wahyu 18:2, ITB).

Habakuk terperangkap di antara kejahatan besar yang mengelilinginya dan janji Tuhan tentang perkara yang lebih buruk  akan datang. Namun, di sinilah kita mendapati diri kita dalam sejarah keselamatan. Kejahatan besar ada di sekeliling kita, tetapi Alkitab meramalkan bahawa perkara lebih buruk akan datang. Kunci kepada kebertahanan  Habakuk adalah dia dibawa untuk melihat gambaran keseluruhannya. Oleh itu, dalam bab 3 dia dapat melayangkan  doa pujian yang luar biasa kerana apa yang akan Tuhan lakukan pada masa hadapan.

`Sila baca Habakuk 3:16-19. Apakah yang Habakuk kenal pasti sebagai alasannya untuk berharap? Apakah harapan umat Tuhan sementara kita menunggu penggenapan nubuatan yang terakhir? Bagaimanakah anda boleh menjadikan harapan ini milik anda sendiri?`