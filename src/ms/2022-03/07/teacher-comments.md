---
title:  Komen Guru
date:  12/08/2022
---

**Ayat-ayat Utama**: Roma 5:5

**Fokus Kajian**: Ayub 38-41, Yes. 41:8-14, Yer. 29:1-10, Hab. 1:1-4, Ibr. 12:1-13.

#### Bahagian 1: Gambaran Keseluruhan

Dengan pascamodenisme yang menggalakkan pemahaman baharu dan penyemakan semula konsep dan pandangan dunia, ramai yang merasakan pengertian dan sumber harapan untuk manusia memerlukan semakan semula juga. Apakah harapan itu? Apakah sumber atau dasarnya? Pelajaran sebelumnya memfokuskan kepada kepentingan kebenaran dan pemahaman. Pelajaran minggu ini melihat harapan dari perspektif kebenaran alkitabiah tentang Tuhan, yang merupakan sumber harapan sebenar. Dalam masa krisis, harapan yang kita perlukan bukanlah keinginan yang terhasil sendiri, tetapi kepercayaan yang kukuh pada janji-janji Tuhan. Beberapa pelajaran muncul dalam kajian kita sekarang. Pertama, Tuhan meluaskan pandangan kita supaya kita boleh menempatkan diri kita dan pengalaman kita dalam rangka kerja yang lebih besar dalam rancangan keselamatan dan peristiwa nubuatan. Realiti ini dicontohi dalam kehidupan Daniel, Habakuk, dan Ayub. Kedua, Tuhan memperkenalkan diriNya kepada kita sebagai Pencipta dan Penebus, sebagai Dia yang mengasihi kita dan hadir bersama kita. Ketiga, Tuhan mendedahkan kepada kita rancanganNya dengan kita dan untuk kita. Kita bukan elemen yang boleh dengan mudah ditukar ganti dalam krisis. Kita adalah bahagian yang sangat diperlukan dalam ciptaan, kehidupan, dan rancangan Tuhan. Walaupun kita dalam krisis, Tuhan tidak akan membiarkan kita tersesat. Dalam Yohanes 10:10-15, 28, 29, Yesus memberitahu kita dengan segala kesungguhan bahawa kita adalah domba-dombaNya, bahawa Dia adalah Gembala kita, bahawa rancanganNya adalah untuk memberikan kita hidup yang kekal, dan bahawa tidak ada seorang pun yang akan merampas kita daripada TanganNya atau Bapa. Tuhan mungkin membenarkan kita melalui pelbagai krisis, tetapi krisis ini direka untuk membantu kita bertumbuh.

Tema Pelajaran: Pelajaran minggu ini menyerlahkan dua tema utama:

1.	Memahami rangka kerja yang lebih besar bagi rancangan penyelamatan dan peristiwa nubuatan memainkan peranan penting dalam membantu kita untuk memupuk harapan yang membantu kita mengalahkan ujian hidup.

2.	Sumber harapan alkitabiah terletak pada pemahaman siapa Tuhan; bahawa Dia bersama kita; dan bahawa Dia mempunyai rancangan untuk, dan dengan, kita.

#### Bahagian II: Ulasan

“Harapan dalam Perjanjian Baharu”

Sejak saat pertama krisis dosa di planet kita, Tuhan telah menyelipkan harapan ke dalam struktur sejarah kita dengan berjanji kepada kita bahawa Dia akan menyelamatkan kita dan memulihkan kita ke dalam kerajaanNya. Kajian ringkas tentang harapan dalam Perjanjian Baharu mendedahkan beberapa aspek penting:

1.	Dalam Perjanjian Baharu, rasul Paulus menjelaskan harapan dengan cara yang lebih sistematik. Dalam suratnya kepada jemaat Korintus, Paulus menyenaraikan tiga sifat utama Kristian: iman, pengharapan, dan kasih (1 Kor. 13:13).  Memang benar bahawa dia memilih kasih sebagai yang “terbesar” daripada ketiga-tiganya, tetapi di tempat lain dia menjelaskan bahawa kedua-dua iman dan kasih “berpunca daripada . . . harapan” (Kol. 1:5). Dalam takrifan harapan, Paulus mengatakan harapan adalah "jangkar jiwa"; ia adalah “pasti dan teguh.” Tetapi harapan seperti itu berlabuh dalam Yesus Kristus di tempat kudus syurga (Ibr. 6:19).

Iman juga ditakrifkan dari segi harapan (Ibr. 11:1). Ibrani 11 menyenaraikan pahlawan iman sepanjang abad. Kesemua mereka melalui ujian (Ibr. 11:33-38), tetapi apa yang mereka miliki adalah iman yang ditakrifkan dari segi janji dan harapan. Tiada seorang pun daripada mereka menerima penggenapan muktamad janji Tuhan (Ibr. 11:39), namun, mereka semua memandang melampaui masa mereka ke negeri masa depan, kerajaan Tuhan yang kekal (Ibr. 11:15, 16).

Paulus menerangkan subjek harapan dalam konteks penderitaan. Dia bermegah dalam penderitaannya kerana kesengsaraan itu menimbulkan ketekunan, ketekunan menimbulkan tahan uji, dan tahan uji menimbulkan pengharapan (Rom. 5:4; lihat juga Rom. 12:12). Paulus mempunyai harapan di tengah-tengah penderitaan dan krisis besarnya (2 Kor. 4:9). Apabila kita didisiplinkan, kata Paulus, kita jangan sekali-kali berputus asa (Ibr. 12:5). Paulus juga melihat seluruh ciptaan bergelut dengan "kesia-siaan" dalam ujiannya sendiri, bukan kerana kesalahannya sendiri tetapi kerana Tuhan "yang menaklukkannya dalam pengharapan" (Rom. 8:20-24).

Dalam Roma 8:18-27, Paulus mengambil masa untuk membincangkan harapan secara meluas. Namun, dia bermula dengan penderitaan yang kita alami sekarang: “Sebab aku yakin, bahwa penderitaan zaman sekarang ini tidak dapat dibandingkan dengan kemuliaan yang akan dinyatakan kepada kita” (Rom. 8:18, ITB). Paulus tidak hanya berbicara tentang penderitaan manusia tetapi menekankan fakta bahawa semua alam menderita (Rom. 8:19-22). Penderitaan adalah satu pakej yang kompleks. Tiada apa-apa di dunia semula jadi yang terkecuali. Penderitaan juga merangkumi keseluruhan perkara yang menjadikan kita manusia—dimensi fizikal, moral, emosi, dan rohani dalam diri kita (Rom. 8:23).

Oleh itu, penebusan Tuhan mesti, pada dasarnya, juga merangkumi semua ciptaanNya—sifat, tubuh, emosi, dan semua aspek lain daripada manusia. Paulus menggariskan bahawa rancangan pemulihan ini adalah harapan Kristian kita kerana kita “diselamatkan dalam pengharapan ini.” Walaupun pemulihan ini pasti, ia masih belum kelihatan; iaitu ia masih belum direalisasikan dalam sejarah. Ia adalah sesuatu yang Tuhan janjikan; oleh itu, kita boleh yakin ia akan berlaku (Rom. 8:24; lihat juga 1 Kor. 9:10). Sekarang, ia adalah harapan kerana ia belum direalisasikan; ia masih ada pada masa hadapan, dan “kita menantikannya dengan tekun” (Rom. 8:25, ITB).

Ya, kita memang mengalami penderitaan, kekecewaan, kekurangan pemahaman, kekurangan keupayaan untuk menyatakan diri dan berdoa dengan betul, tetapi Roh Kudus membantu kita dengan pengantaraanNya di hadapan Tuhan (Rom. 8:26-28). Akhirnya, aspek penting dalam keseluruhan situasi ini adalah untuk mempercayai Tuhan bahawa “segala sesuatu untuk mendatangkan kebaikan bagi mereka yang mengasihi Dia, yaitu bagi mereka yang terpanggil sesuai dengan rencana Tuhan”  (Rom. 8:28, ITB). Inilah sebabnya mengapa orang Kristian menggunakan “ketekunan pengharapan” (1 Tes. 1:3).

Kajian Alkitab yang lebih meluas tentang harapan menyediakan beberapa perkara tambahan: 1. Harapan Alkitabiah berlabuh pada Tuhan, bukan pada diri kita sendiri (Mazmur 42:11, 2 Kor. 1:9, 1 Tim. 6:17). Ketiga-tiga Pribadi Ketuhanan adalah sebahagian daripada mata air harapan. Tuhan Bapa “mengasihi kita dan yang telah menganugerahkan penghiburan abadi dan pengharapan baik kepada kita” (2 Tes. 2:16, ESV; lihat juga 1 Tim 4:10, Titus 1:2). Kristus Yesus dan Injil kasih kurniaNya adalah harapan kita (Ef. 1:12, Kol. 1:27, 1 Tim. 1:1, 2 Tim. 1:1). Roh Kudus membawa dan mengekalkan harapan dalam kehidupan orang percaya (Rom. 5:5, Rom. 15:13, Gal. 5:5). Tanpa Tuhan, tiada harapan dalam hidup, tiada perjanjian, dan dengan itu, kita terasing daripada Tuhan (Ef. 2:12, 1 Tes. 4:13); tetapi dalam Kristus kita semua mempunyai harapan yang sama yang diberikan oleh Tuhan kepada Israel melalui Injil (Ef. 3:6; Kol. 1:23). Rasul Petrus memberitahu kita bahawa Tuhan adalah Bapa kita yang memberikan kita “harapan yang hidup melalui kebangkitan Yesus Kristus dari antara orang mati” (1 Pet. 1:3).

2.	Kandungan harapan alkitabiah adalah janji Tuhan untuk menyelamatkan kita daripada dosa, kematian, dan penderitaan melalui Yesus Kristus. Matius memetik Yesaya untuk menggambarkan Yesus sebagai harapan bagi bangsa-bangsa (Yes. 42:1-4, Mat. 12:21). Yesus berkata bahawa Abraham berharap untuk melihat hari Mesias (Yohanes 8:56). Itulah pengharapan kebenaran melalui iman (Gal. 5:5).

3. 	Harapan Tuhan sudah sah untuk kehidupan kita sekarang. Harapan kita tertumpu kepada keselamatan melalui pengorbanan Yesus di kayu salib. Harapan ini memberi kita, dalam kehidupan ini, banyak manfaat, baik rohani (seperti hubungan dengan Tuhan) mahupun psikologi (kedamaian, optimisme, dll.). “Pengharapan akan kemuliaan Tuhan” (Rom. 5:2) adalah pembenaran orang berdosa melalui kasih karunia melalui iman, yang olehnya Tuhan memberi kita damai sejahtera dalam Yesus Kristus (Rom. 5:2, 3). Harapan ini “tidak mengecewakan, karena kasih Tuhan telah dicurahkan di dalam hati kita oleh Roh Kudus yang telah dikaruniakan kepada kita.” (Rom. 5:5, ITB). Jadi, harapan ini bukanlah harapan palsu. Sebaliknya, harapan ini berdasarkan kepada tindakan konkrit Tuhan; iaitu, tepat pada masa yang tepat, “Kristus telah mati untuk untuk kita orang-orang durhaka.” (Rom. 5:6, ITB). Oleh itu, Yesus menunjukkan kasihNya kepada kita (Rom. 5:8), menyelamatkan kita daripada dosa-dosa kita dan mendamaikan kita dengan Tuhan (Rm. 5:9-11).

4. 	Namun, kedatangan Kristus yang pertama dan pengorbananNya di atas salib bukanlah pengakhiran kisah penebusan. Rasul Paulus memberitahu kita bahawa “Jikalau kita hanya dalam hidup ini saja menaruh pengharapan pada Kristus, maka kita adalah orang-orang yang paling malang dari segala manusia” (1 Kor. 15:19, ITB). Oleh sebab itu, harapan kita berlabuh pada Tuhan Yesus Kristus yang telah dibangkitkan, yang akan membangkitkan kita untuk kehidupan yang kekal dan mulia (Kol. 1:5, 27; Titus 1:2; Titus 3:7; Ibr. 10:23; lihat juga 2 Kor. 1:9, 1 Tim. 4:8). Paulus menyatakan bahawa dia dianiaya kerana harapan akan kebangkitan (Kisah 23:6; Kisah 24:15). Kebangkitan bukanlah ciptaan Paulus tetapi adalah harapan yang sama yang Tuhan berikan kepada nenek moyang Israel (Kisah 26:6; Kisah 28:20).  Menurut Paulus, Abraham menjadi bapa kepada banyak bangsa kerana, “sekalipun tidak ada dasar untuk berharap” (Rom. 4:18), dia “berharap juga dan percaya” (Rom. 4:18), percaya kepada “Tuhan yang menghidupkan orang mati dan yang menjadikan dengan firman-Nya apa yang tidak ada menjadi ada” (Rom. 4:17, ITB). Harapan kebangkitan akan diwujudkan pada kedatangan Yesus yang kedua kali, yang dengan sendirinya adalah "pengharapan yang penuh bahagia" bagi orang Kristian (Titus 2:13).

5. 	Harapan inilah yang membentuk panggilan, identiti, etos, kehidupan, dan misi bangsa Israel (Kis. 26:7). Harapan keselamatan yang Tuhan tawarkan kepada kita melalui Kristus ini sampai kepada manusia melalui patriark, Israel, dan kemudiannya gereja (Rom. 15:4, 1 Kor. 1:7, Ef. 2:12). Kita adalah peserta dalam mengongsikan harapan Tuhan kepada semua orang. Tuhan berjanji kepada Hawa bahawa Benihnya akan menyelamatkan dunia (Kej. 3:15). Tuhan berjanji kepada Abraham bahawa berkat dan keselamatan bagi bangsa-bangsa akan datang melalui dia; iaitu, melalui Benih-Nya (Kej. 12:3, 7; Kej. 18:18; Rom. 9:4; Gal. 3:8, 15, 16). Tuhan berjanji kepada Daud bahawa Benihnya akan duduk selama-lamanya di atas takhta (Rom. 15:12; lihat Yes. 11:1, 2;2 Sam. 22:51).

6. 	Paulus memohon harapan ketika memberkati umat Tuhan di tengah-tengah penderitaan: “Semoga Tuhan, sumber pengharapan, memenuhi kamu dengan segala sukacita dan damai sejahtera dalam iman kamu, supaya oleh kekuatan Roh Kudus kamu berlimpah-limpah dalam pengharapan” (Rm. 15:13), ITB; 2 Tes. 2:16). Harapan berfungsi sebagai ketopong dalam perisai orang Kristian (1 Tes. 5:8).

#### Bahagian III: Penerapan  Hidup

Daniel melalui “pengalaman menunggu” yang serupa seperti Habakuk. Menjelang akhir hayatnya, Daniel menjangkakan 70 tahun pengasingan yang dinubuatkan oleh Yeremia (Yer. 25:11, 12) akan berakhir, kemudian keselamatan Tuhan dinyatakan. Walau bagaimanapun, Tuhan mendedahkan kepada Daniel bahawa sejarah penderitaan dan kematian akan dilanjutkan dengan tambahan 70 minggu (490 tahun). Lebih-lebih lagi, tempoh ini akan berterusan selama 1,810 tahun tambahan melebihi 70 tahun tambahan itu, untuk jumlah keseluruhan 2,300 tahun! Sesetengah orang Kristian tidak menyukai nubuat kerana ia "menggelapkan" pandangan ke depan mereka. Mungkin mereka tidak perlu menumpukan kepada nubuatan sepanjang masa. Tetapi saat-saatnya datang, suatu situasi dalam kehidupan timbul, ketika itulah gambaran  yang lebih besar diperlukan, tidak kira betapa menyakitkan jawapan nubuatan itu. Gambaran yang lebih besar ini digambarkan oleh wahyu Tuhan melalui para nabiNya. Tanpa nubuat sedemikian, termasuk nubuatan akhir zaman, umat Tuhan akan bertungkus-lumus untuk mengekalkan harapan semasa mereka hidup melalui krisis global dan peribadi yang semakin meningkat. Bagaimanakah gambaran yang lebih besar tentang wahyu nubuatan membantu anda mempercayai Tuhan dan pemeliharaanNya untuk mengatasi ujian berat?