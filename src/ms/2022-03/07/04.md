---
title:  Kehadiran Bapa Kita
date:  09/08/2022
---

> <p></p>
> “‘Sebab Aku ini, TUHAN, Sembahanmu, memegang tangan kananmu dan berkata kepadamu: "Janganlah takut, Akulah yang menolong engkau’” (Yes. 41:13, ITB).

Seseorang pernah berkata, “Apabila Tuhan kelihatan jauh, siapakah yang telah bergerak?” Apabila masalah melanda, kita menganggap bahawa Tuhan telah meninggalkan kita. Hakikatnya adalah Dia tidak pergi ke mana-mana.

Kehadiran Tuhan kelihatan sangat jauh bagi orang Yahudi dalam buangan. Namun, melalui Yesaya, Tuhan meyakinkan mereka tentang pembebasan masa depan. Walau bagaimanapun, walaupun kepulangan sebenar ke Yerusalem masih bertahun-tahun di masa hadapan, Tuhan mahu umatNya tahu bahawa Dia tidak beranjak meninggalkan  mereka dan bahawa terdapat segala sebab untuk berharap.

`Sila baca Yesaya 41:8-14. Apakah alasan berharap yang boleh anda kenal pasti untuk orang-orang yang menunggu dengan sabar pembebasan masa depan? Bagaimanakah janji ini membantu kita semasa kita menunggu berakhirnya pengasingan kita di bumi?`

Salah satu gambaran yang paling kuat  dalam ayat-ayat ini terdapat dalam Yesaya 41:13. Tuhan yang berdaulat di alam semesta berkata bahawa umatNya tidak perlu takut, kerana Dialah yang  “ ‘memegang tangan kananmu’” (ITB). Sudah tentu, kita boleh dengan mudah melukis gambaran dalam fikiran kita tentang Tuhan yang sedang duduk di atas takhtaNya yang besar sementara Dia mengawal sejarah kita dari jauh, beberapa tahun cahaya jauhnya dari bumi kita. Tetapi itu adalah gambaran yang sama sekali berbeza untuk menyedari bahawa Dia cukup dekat untuk memegang tangan umatNya yang dikasihi.

Apabila kita sibuk, sukar untuk mengingati bahawa Tuhan begitu dekat dengan kita. Tetapi apabila kita ingat bahawa Dia adalah Imanuel, "Tuhan berserta kita," itu membuat perbezaan yang besar. Apabila kehadiran Tuhan ada bersama kita, maka tujuanNya, janji-janjiNya, dan kuasaNya yang mengubah juga turut hadir.

Dalam beberapa hari akan datang, cuba lakukan satu percubaan. Pada setiap masa yang mungkin, cuba ingatkan diri anda bahawa Tuhan alam semesta cukup dekat dengan anda untuk memegang tangan anda dan secara peribadi menjanjikan bantuan kepada anda. Buat catatan tentang bagaimana cara ini mengubah cara hidup anda. Bersedialah untuk membincangkan pengalaman anda dalam kelas pada hari Sabat nanti.