---
title:  Dalam Nama Yesus
date:  15/08/2022
---

> <p></p>
> “ ‘Jika kamu meminta sesuatu kepada-Ku dalam nama-Ku, Aku akan melakukannya’ ” (John 14:14, ITB).

Yesus tidak akan bersama dengan murid-muridNya lebih lama lagi. Dia yang telah menjadi sokongan dan pemberi semangat bagi mereka akan pergi ke syurga, dan murid-murid itu mula berasa bingung dan tidak berdaya. Tetapi walaupun murid-murid itu tidak lagi dapat melihat Dia secara fizikal, Yesus memberi mereka janji yang luar biasa.

Sila baca Yohanes 14:1-14. Menurut ayat 13 dan 14, Yesus berjanji untuk melakukan bagi kita “apa sahaja” yang kita minta dalam namaNya. Oleh sebab itu, kita hampir selalu menambahkan pada akhir doa kita, “Dalam nama Yesus, amin.”

`Apabila kita mengatakan ini, apakah yang biasanya kita fikirkan maksudnya? Apakah yang Yesus maksudkan apabila Dia menggalakkan kita berdoa seperti ini? Apakah petunjuk yang terdapat dalam ayat-ayat ini yang membantu kita memahami apa yang Dia maksudkan?`

Apabila permintaan kita adalah “dalam nama Yesus,” kita boleh yakin bahawa seluruh jentera syurga sedang bekerja bagi pihak kita. Kita mungkin tidak melihat malaikat bekerja di sekeliling kita. Tetapi mereka-diutus dari takhta syurga dalam nama Yesus, untuk memenuhi permintaan kita.

Kadang-kadang apabila kita berdoa dalam nama Yesus, kita membuka mata dan mengharapkan segala-galanya berbeza di sekeliling kita—tetapi semuanya kelihatan sama. Namu demikian, walaupun kuasa Tuhan mungkin datang dengan kesan yang dramatik, seperti ketika Yesus menenangkan ribut, tetapi kuasa itu mungkin juga datang dalam keadaan tenang, tanpa disedari, seperti ketika kuasa Tuhan menyokong Yesus di Getsemani. Sesuatu yang dramatik mungkin tidak berlaku secara tiba-tiba, tetapi itu tidak bermakna bahawa Tuhan tidak bekerja untuk kita.

`Sila baca sekali lagi Yohanes 14:1-14. Semasa anda membaca, bayangkan bahawa Yesus bercakap secara langsung dengan anda, bersemuka. Apakah harapan dan dorongan yang boleh anda peroleh daripada janji-janji ini? Pada masa yang sama, tanya diri anda, “Apakah perkara dalam hidup saya yang boleh menghalang janji-janji ini dipenuhi untuk saya? Apakah perubahan yang harus saya lakukan dalam hati saya?”`