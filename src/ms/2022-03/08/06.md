---
title:  Tetap Setia Pada Saat Tuhan Tidak Kelihatan
date:  18/08/2022
---

Untuk berfikir bahawa tiada orang yang mengambil berat tentang apa yang berlaku kepada kita adalah sangat tidak menyenangkan. Tetapi untuk berfikir bahawa Tuhan tidak mengetahui atau mengambil berat tentang kita lebih menyedihkan lagi.

Bagi orang Yudea yang dibuang di Babilon, Tuhan nampaknya tidak begitu mengambil berat tentang keadaan mereka. Mereka masih dalam buangan, masih berasa ditinggalkan oleh Tuhan kerana dosa mereka. Tetapi Yesaya mengucapkan kata-kata penghiburan kepada mereka. Yesaya 40 adalah petikan yang indah di mana Yesaya bercakap dengan begitu lembut kepada orang ramai tentang Tuhan mereka: “Seperti seorang gembala Ia menggembalakan kawanan ternak-Nya dan menghimpunkannya dengan tangan-Nya; anak-anak domba dipangku-Nya, induk-induk domba dituntun-Nya dengan hati-hati” (Yes. 40:11, ITB). Tetapi setelah sekian lama, orang buangan itu berfikir, Di manakah Engkau, ya Tuhan? Kami tidak dapat melihat sebarang bukti bahawa Engkau masih ada—atau mengambil berat!

`Sila baca Yesaya 40:27-31. Dalam cara apakah Yesaya menggambarkan Tuhan? Bagaimanakah penerangan tentang Tuhan ini dimaksudkan untuk menjawab kepercayaan mereka bahawa “ ‘ Hidupku tersembunyi dari TUHAN, dan hakku tidak diperhatikan Tuhanku’” (Yes. 40:27, ITB)?`

Satu lagi kumpulan orang yang mungkin menganggap bahawa jalan mereka tersembunyi daripada Tuhan terdapat dalam kitab Ester. Dalam buku ini, Tuhan tidak disebut satu kali pun. Walau bagaimanapun, keseluruhan cerita itu adalah drama yang mengungkapkan tentang campur tangan Tuhan untuk menyelamatkan umatNya daripada undang-undang yang tidak boleh ditarik balik untuk memusnahkan mereka. Bukan sahaja kisah ini menggambarkan peristiwa masa lalu—ia juga melambangkan suatu masa pada masa depan apabila umat Tuhan akan sekali lagi dianiaya dan undang-undang diperkenalkan sekali lagi untuk kemusnahan mereka (Wahyu 13:15). Bolehkah anda bayangkan betapa mudahnya untuk membuat kesimpulan bahawa jika keadaan yang mengerikan itu wujud, Tuhan pasti telah meninggalkan umatNya? Tetapi kita tidak perlu takut. Tuhan yang sama yang menyelamatkan orang-orang pilihanNya dalam kisah Ester akan menyelamatkan mereka sekali lagi dalam krisis terakhir.

`Kita telah membaca bagaimana Yesaya menggambarkan Tuhan kepada orang-orang buangan itu. Bagaimanakah anda menggambarkan Tuhan kepada orang-orang yang merasakan bahawa Tuhan telah meninggalkan mereka? Bagaimanakah anda akan mengajar mereka untuk melihat melalui mata iman dan tidak bergantung kepada apa yang mereka lihat di sekeliling mereka dengan mata fana mereka?`