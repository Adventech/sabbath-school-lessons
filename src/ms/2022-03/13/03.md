---
title:  Dihina dan Ditolak oleh Manusia
date:  19/09/2022
---

`Sila baca ayat-ayat berikut, sambil mengingati fakta bahawa Yesus adalah ilahi, Pencipta langit dan bumi, dan bahawa Dia datang untuk mempersembahkan diriNya sebagai korban bagi dosa-dosa seluruh dunia (Mat. 12:22-24 ; Lukas 4:21-30; Yohanes 8:58, 59). Bagaimanakah ayat-ayat ini membantu kita memahami penderitaan yang Yesus hadapi di bumi?`

Sama ada oleh pemimpin, atau bahkan oleh orang biasa, kehidupan, perbuatan, dan ajaran Yesus sentiasa disalahertikan. Inilah yang membawa kepada penolakan dan kebencian oleh orang-orang yang Dia datang untuk selamatkan. Dalam erti kata tertentu, ia  seperti ibu bapa yang melihat anak yang tersesat jauh memerlukan bantuan, namun, walaupun ibu bapa sanggup memberikan segala-galanya untuk anak itu, anak itu menolak ibu bapa, menimbunkan cemuhan dan penolakan kepada satu-satunya orang yang boleh menyelamatkan anak itu daripada kehancuran yang besar. Itulah yang Yesus hadapi semasa berada di bumi. Betapa peritnya itu bagiNya.

`Sila baca Matius 23:37. Apakah yang ia katakan kepada kita tentang perasaan Kristus tentang penolakan itu? Semasa anda membaca, tanya diri anda juga, “Adakah Dia berasa pahit untuk diriNya (seperti yang sering kita alami apabila menghadapi penolakan), atau adakah kerana sebab lain?” Jika atas sebab lain, apakah itu?`

Kita semua telah merasakan sengatan penolakan, dan mungkin kesakitan kita serupa dengan apa yang Kristus alami: Kita menderita, bukan kerana kita ditolak, tetapi kerana apa ertinya atau akibatnya penolakan itu bagi orang yang menolak kita (mungkin seseorang yang kita sayangi enggan menerima keselamatan dalam Kristus). Bayangkan, bagaimana perasaan Yesus, yang sedar sepenuhnya tentang apa yang akan Dia hadapi untuk menyelamatkan mereka, dan pada masa yang sama sedar sepenuhnya tentang akibat penolakan mereka. “Oleh kerana Dia tidak bersalah, maka Dia berasa sangat menderita apabila Syaitan menyakiti dan menyerang Dia.”—Ellen G. White, Selected Messages, buku 3, hlm. 129.

`Apakah yang boleh anda pelajari daripada Kristus yang boleh membantu anda mengatasi kesakitan daripada penolakan dengan lebih baik? Apakah yang ditunjukkan oleh teladanNya kepada anda? Bagaimanakah anda boleh menerapkannya dalam kehidupan anda sendiri?`