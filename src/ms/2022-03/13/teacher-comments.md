---
title:  Komen Guru
date:  23/09/2022
---

**Ayat-ayat Utama**: Matius 27:46

**Fokus Kajian**: Mat. 2:1–18; Mat. 27:51, 52; Lukas 2:7, 22–24; Lukas 22:41–44; Yohanes  8:58, 59; Rom. 6:23; Titus 1:2.

#### Bahagian 1: Gambaran Keseluruhan

Perkara terbesar dalam agama alkitabiah adalah dosa dan penderitaan akibat daripada perbuatan kita  tetapi ditanggung oleh Tuhan kita. Tidak ada ketuhanan lain dalam mana-mana agama di dunia yang akan merendahkan diri untuk melakukan pengorbanan sedemikian. Itulah sebabnya agama Kristian alkitabiah dipanggil agama kasih dan rahmat, sejak penciptaan hingga penyelamatan. Tuhan menciptakan kita dengan kasih kurnia (tanpa sumbangan kita) kerana Dia mengasihi kita, dan Tuhan menyelamatkan kita dengan kasih kurnia (tanpa sumbangan kita juga) kerana Dia mengasihi kita.

Dalam kedua-dua kes (penciptaan dan penyelamatan), bagaimanapun, kita mempunyai pilihan untuk menerima atau menolak tindakan kasih kurniaNya. Selepas diciptakan oleh kasih kurnia, Adam dan Hawa membuat keputusan untuk menolak tindakan penciptaan Tuhan dan memilih jalan pemberontakan yang membawa kepada pemusnahan atau kematian. Selepas diselamatkan oleh kasih kurnia melalui kematian Kristus di kayu salib, setiap daripada kita mempunyai pilihan untuk menerima pengorbanan Tuhan sebagai ganti kita dan kembali ke kerajaan terang, rahmat, dan kasihNya, atau menolak keselamatanNya yang agung dan lenyap ke dalam ketiadaan kekal.  Pilih pada hari ini. Tetapi pilihlah kasih, pilihlah rahmat, pilihlah kehidupan. Pilihlah kasih Tuhan, rahmat Tuhan, dan kehidupan Tuhan. Ini akan menggembirakan anda, ini akan menggembirakan orang yang anda sayangi, dan ini akan menggembirakan Tuhan.

Tema Pelajaran: Pelajaran minggu ini menyerlahkan dua tema utama:

1.	Penderitaan Yesus Kristus bukan sekadar menggambarkan  penderitaan seorang lagi makhluk lain. Sebaliknya, penderitaanNya adalah intipati kasih dan keselamatan Tuhan bagi kita. Yesus Kristus menderita untuk kita dan menggantikan kita untuk menyelamatkan kita daripada kuasa dosa, penderitaan, dan kematian selama-lamanya.

2.	Apa yang Yesus deritai di Getsemani dan apa maknanya bagi kita.

#### Bahagian II: Ulasan

Masa Awal Pelayanan Yesus

Sejak jam-jam pertama kehidupanNya, Yesus mengalami, dan dikelilingi oleh, tragedi dan penderitaan manusia: penyangkalan, penolakan, kemiskinan, dan kerendahan hati (dilahirkan dalam palungan), penderitaan fizikal (berkhatan), pembunuhan beramai-ramai, penganiayaan, dan pelarian. Sepanjang zaman kanak-kanak-Nya, Yesus terus mengalami penderitaan manusia. Walau bagaimanapun, pembaptisan Yesus pada permulaan pelayananNya menunjukkan kemasukanNya ke dalam ujian berat  yang mana untuk tujuan itulah Dia datang, untuk satu jenis pelayanan yang Dia datang untuk berikan. Mengapakah Dia dibaptiskan jika Dia tidak mempunyai sebarang dosa?

Sudah tentu, Dia dibaptiskan untuk menunjukkan teladan kepada kita. Ellen G. White menyatakan bahawa “Yesus tidak menerima pembaptisan sebagai pengakuan bersalah atas diriNya sendiri. Dia menyamakan diriNya dengan orang berdosa, mengambil langkah-langkah yang harus kita ambil, dan melakukan pekerjaan yang mesti kita lakukan. KehidupanNya yang penuh penderitaan dan ketabahan yang sabar selepas pembaptisanNya juga merupakan contoh kepada kita.”—Ellen G. White, The Desire of Ages, hlm. 111. Tetapi pembaptisan Kristus lebih daripada sekadar menjadi contoh. Rasul Paulus menjelaskan maksud pembaptisan dalam hal kematian dan kebangkitan: “Atau tidak tahukah kamu, bahwa kita semua yang telah dibaptis dalam Kristus, telah dibaptis dalam kematian-Nya?  Dengan demikian kita telah dikuburkan bersama-sama dengan Dia oleh baptisan dalam kematian, supaya, sama seperti Kristus telah dibangkitkan dari antara orang mati oleh kemuliaan Bapa, demikian juga kita akan hidup dalam hidup yang baru” (Rom. 6:3, 4, ITB).

Di tempat lain, Paulus menjelaskan bahawa Tuhan “yang tidak mengenal dosa telah dibuatNya menjadi dosa karena kita, supaya dalam Dia kita dibenarkan oleh” (2 Kor. 5:21, ITB). Yesus datang ke dunia untuk mengambil dosa kita ke atas diriNya sendiri dan untuk mati menggantikan kita, supaya kita, boleh mengambil ke atas diri kita kebenaranNya. Ellen G. White menulis:  “Setelah keluar dari air, Yesus sujud dalam doa di tebing sungai. Satu era baru dan penting sedang dibuka di hadapanNya. Dia kini, di peringkat yang lebih luas, memasuki konflik hidupNya. Walaupun Dia adalah Raja Damai, kedatanganNya mestilah seperti menghunus pedang. . . . Tidak seorang pun di bumi telah memahami Dia, dan sepanjang pelayananNya Dia harus tetap berjalan sendirian... sebagai satu dengan kita, Dia mesti menanggung beban kesalahan dan celaka kita. Dia yang tidak berdosa harus merasai keaiban dosa. . . Secara bersendirian Dia harus menempuh jalan itu; dengan bersendirian Dia harus menanggung beban itu. Ke atasNya, yang telah menanggalkan kemuliaanNya dan menerima kelemahan manusia, penebusan dunia harus bersandar.”—Ellen G. White, The Desire of Ages, hlm. 111.

Penggantian ini boleh dilihat secara kiasan dalam pembaptisan. Apabila Yesus dibaptiskan, Dia tidak dibaptiskan untuk keselamatanNya sendiri: sebaliknya Dia mengumumkan bahawa Dia datang untuk mengambil dosa kita ke atas diriNya dan mati menggantikan kita. Apabila kita dibaptiskan, kita mati, bersama-sama dengan Yesus, terhadap dosa kita sendiri, menerima kebenaranNya, dan kemudian bangkit dari air pembaptisan dalam kehidupan yang baharu!

Yesus di Getsemani

Dalam buku The Cross of Christ, John R. W. Stott (1921-2011), ahli teologi dan penginjil Anglikan yang terkenal, cuba memahami penyaliban Yesus di Getsemani dengan membandingkan Yesus dengan Socrates, menghadapi kematian. Socrates (470-399 S.M.), salah seorang pengasas falsafah dan pandangan dunia Barat, berumur kira-kira tujuh puluh tahun apabila mahkamah Athens menjatuhkan hukuman mati ke atasnya kerana merosakkan golongan muda dan kerana kemungkaran (menolak tuhan-tuhan kota itu).  Socrates harus mati dengan meminum secawan hemlock beracun. Walaupun Socrates dapat melarikan diri daripada perbicaraan dan hukuman itu, dia memilih untuk kekal di bandar dan menghadapi kematiannya. Di tempat pelaksanaan hukuman mati, Socrates dikelilingi oleh murid-muridnya yang menyokong, yang menangis untuk guru mereka. Apabila dihulurkan cawan berisi racun, bapa pemikiran Barat itu mengambilnya dengan penuh keceriaan dan keyakinan dan dengan berani meminumnya hingga habis (untuk cerita Plato tentang kisah ini, lihat Plato, Phaedo, dalam Euthyphro, Apology, Crito, Phaedo, Phaedrus, diterjemahkan oleh Harold North Fowler (Loeb Classical Library [London: Harvard University Press, 2005], hlm. 393-403).

Sebagai perbandingannya, Yesus Kristus menghabiskan masa-masa terakhirNya di Taman Getsemani. Apabila Dia meminta murid-muridNya untuk “tinggal...dan berjaga-jaga” bersamaNya kerana jiwa-Nya “sangat sedih, seperti mau mati rasanya” (Markus 14:34, ITB), mereka tertidur. Malah, salah seorang muridNya menjual Dia untuk wang, dan yang lain melarikan diri dari taman selepas orang ramai tiba untuk menangkap Yesus (Markus 14:10, 11, 50). Tetapi Yesus, tidak seperti Plato, menderita melihat cawan yang Dia harus minum sampai tinggal ampasnya sahaja. Jauh daripada menggambarkan Yesus  mengambil cawan itu dengan riang dan berani, penginjil Lukas menunjukkan bahawa “Peluh-Nya menjadi seperti titik-titik darah yang bertetesan ke tanah” (Lukas 22:44, ITB), sambil berdoa, “Ya Bapa-Ku, jikalau Engkau mau, ambillah cawan ini dari pada-Ku” (Lukas 22:42, ITB). Bolehkah Yesus, yang merupakan Tuhan yang menjelma menjadi manusia, benar-benar menjadi Juruselamat dunia jika Dia begitu takut kepada cawan dan kematian itu? Mengapa Dia kelihatan lebih lemah daripada Socrates? Atau adakah Dia benar-benar lemah? Stott bertanya soalan yang sama dan kemudian membayangkan jawapan: “Apakah cawan ini? Adakah itu  penderitaan fizikal yang menyebabkan dia mengecut ketakutan, siksaan penderaan dan salib, bersama-sama dengan penderitaan mental kerana pengkhianatan, penyangkalan dan ditinggalkan oleh kawan-kawannya, dan ejekan dan penganiayaan musuh-musuhnya? Tiada apa-apa pun yang boleh membuatkan saya percaya bahawa cawan yang ditakuti oleh Yesus adalah salah satu daripada perkara ini (betapapun itu menyedihkan) atau bahkan semua daripada perkara ini. Keberanian fizikal dan moralNya sepanjang pelayanan awamnya tidak ada bandingan. Bagi saya agak menggelikan untuk mengandaikan bahawa Dia kini takut kepada kesakitan, penghinaan dan kematian. Socrates di dalam sel penjara di Athens, menurut penceritaan Plato, mengambil cawan hemlocknya 'tanpa gementar atau menukar warna atau ekspresi.' Dia kemudian 'menaikkan cawan itu ke bibirnya, dan dengan sangat riang dan senyap-senyap meminumnya sampai habis.' Apabila kawan-kawannya menangis, dia menegur mereka kerana tingkah laku mereka yang ‘tidak munasabah’ dan menggesa mereka untuk ‘berdiam diri dan berani.’ Dia mati tanpa rasa takut, sedih atau protes. Jadi adakah Socrates lebih berani daripada Yesus? Atau adakah cawan mereka dipenuhi dengan racun yang berbeza?”—John R. W. Stott, The Cross of Christ, hlm. 74.

Stott menyimpulkan bahawa “cawan dari mana dia [Yesus] mengecut ketakutan adalah sesuatu yang berbeza. Itu tidak melambangkan kesakitan fizikal akibat disebat dan disalibkan, mahupun kesusahan mental kerana dihina dan ditolak, bahkan  oleh umatnya sendiri, tetapi lebih kepada penderitaan rohani menanggung dosa dunia, dengan kata lain, menanggung penghakiman ilahi yang selayaknya diterima oleh dosa-dosa itu.”—The Cross of Christ, hlm. 76. Sesungguhnya, Socrates meninggal dunia dengan kematian manusia biasa yang berdosa. Seperti yang dinyatakan oleh Stott, para martir Kristian mengalami kematian yang kelihatan lebih heroik daripada Yesus apabila mereka mati di atas kayu bakar. Kematian Yesus, seperti pembaptisanNya, adalah unik. Sementara semua manusia yang mati akan mengalami kematian sebagai manusia yang berdosa, Yesus, Anak Tuhan yang tidak berdosa, mati dalam kematian yang mengambil tempat penghakiman Tuhan terhadap dosa. Inilah sebabnya mengapa kebangkitan Yesus adalah peristiwa yang paling unik dan luar biasa dalam sejarah alam semesta. Tiada manusia—termasuk Socrates—boleh mati dalam kematian itu dan hidup semula. Tiada manusia yang boleh mati dalam kematian seperti itu dan menjadi Penyelamat dunia.

Ellen G. White menerangkan kandungan cawan itu juga: “Ketika Dia [Yesus] menghampiri Getsemani, Dia secara menghairankan tidak berkata apa-apa.  Dia sering mengunjungi tempat ini untuk bermeditasi dan berdoa; tetapi tidak pernah dengan hati yang penuh kesedihan seperti pada malam penderitaan terakhirNya ini. Sepanjang hidupNya di bumi Dia telah berjalan dalam terang hadirat Tuhan. Ketika dalam konflik dengan manusia yang diilhamkan oleh roh Iblis, Dia berkata, ‘Dia, yang telah mengutus Aku menyertai Aku. Dia tidak membiarkan Aku sendiri, sebab Aku senantiasa berbuat apa yang berkenan kepadaNya.’ Yohanes 8:29. Tetapi sekarang Dia seolah-olah tertutup daripada cahaya kehadiran Tuhan yang memelihara.  Sekarang Dia  dihitung bersama-sama dengan orang-orang pelanggar hukum. Kesalahan manusia yang telah jatuh harus Dia tanggung. Kesalahan kita semua harus ditimpakan ke atas Dia yang tidak mengenal dosa. Dosa itu begitu mengerikannya bagiNya, begitu besar beban kesalahan yang harus ditanggungNya, sehingga Dia tergoda untuk takut bahawa hal itu akan menutupNya  daripada kasih BapaNya selama-lamanya. Merasakan betapa dahsyatnya murka Tuhan terhadap pelanggaran, Dia berseru, ‘Jiwaku sangat sedih, seperti mau mati rasanya.’”—The Desire of Ages (1898), hlm. 685.

#### Bahagian III: Penerapan  Hidup

1.	Ingat kembali pengalaman pembaptisan anda. Bagaimanakah anda melihat pembaptisan anda sehubungan dengan pembaptisan Yesus? Bagaimanakah persepsi anda membantu memperkayakan pengalaman anda tentang kematian terhadap dosa dan menjadi hidup untuk kerajaan Tuhan? Bagaimanakah persepsi ini memperdalam perjanjian anda dengan Tuhan dan komitmen anda demi rencana Tuhan, tidak kira apa pun?

2.	Bahagian pada petang Sabat dalam pelajaran minggu ini memberikan penjelasan yang sangat indah tentang mengapa Tuhan mencipta alam semesta dan makhluk yang bijak, walaupun Dia tahu bahawa kejahatan akan muncul daripada ciptaanNya: itu berbaloi! Itu berbaloi untuk Dia, tetapi itu juga berbaloi untuk kita. Jika tidak, kita tidak akan pernah wujud. Namun, ada lagi: Tuhan mampu memutuskan bahawa itu berbaloi kerana Dia bukan sahaja mempunyai kuasa penciptaan, tetapi dalam kes Kejatuhan, Dia mempunyai penyelesaian (untuk menanggung dosa kita ke atas diriNya), iaitu kuasa keselamatan dan kuasa kebangkitan! Bagaimanakah pemahaman ini mengubah perspektif anda tentang Tuhan, tentang penciptaan dan penyelamatanNya?