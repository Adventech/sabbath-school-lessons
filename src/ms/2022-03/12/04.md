---
title:  Kesediaan untuk Mendengar
date:  13/09/2022
---

> <p></p>
> “Lalu datanglah TUHAN, berdiri di sana dan memanggil seperti yang sudah-sudah: "Samuel! Samuel!" Lalu Samuel menjawab: ‘Berbicaralah, sebab hamba-Mu ini mendengar’ ” (1 Sam. 3:10, ITB).

Pernahkah anda mendengar suara kecil Roh Kudus tetapi mengabaikannya? Akibatnya, segala-galanya serba salah, lalu kemudiannya, anda berfikir sendiri, Oh tidak, mengapa saya tidak mendengarkannya?

1 Samuel menerangkan kisah seorang lelaki tua dan dua orang anak lelaki yang jahat yang tidak mendengarkan Tuhan dan seorang budak lelaki yang mendengarkan. Walaupun terdapat amaran keras daripada Tuhan, tetapi mereka yang perlu mengubah haluan mereka mengabaikan amaran itu.

`Sila baca kisah mereka dalam 1 Samuel 2:12–3:18. Apakah perbezaan yang nyata di sini antara mereka yang mendengar Tuhan dan mereka yang tidak?`

Anak-anak lelaki Eli memikirkan hal-hal lain daripada memikirkan hal Tuhan. Walaupun Eli menegur anak-anaknya selepas mendengar apa yang Tuhan kehendaki, namun, nampaknya dia tidak melakukan apa-apa selain daripada teguran itu. Anak-anak lelakinya jelas tidak bersedia untuk menyerahkan hidup mereka sepenuhnya kepada kehendak Tuhan. Sungguh berbeza dengan Samuel yang masih muda!

Pengkhotbah Charles Stanley menerangkan betapa pentingnya untuk memupuk keterbukaan terhadap suara Tuhan dalam apa yang disebutnya "berubah menjadi neutral." Dia berkata, ““Roh Kudus . . . bukan sekadar menyampaikan maklumat kepada kita. Roh Kudus bercakap kepada kita untuk membuat kita merespons. Roh Kudus mengetahui apabila semua perhatian kita tertumpu kepada rancangan kita sendiri. Apabila kita hanya mengambil berat tentang apa yang kita mahu, kita tidak akan menghiraukan apa-apa yang Tuhan katakan. Jika seperti ini, Roh Kudus sering tidak berkata apa-apa. Dia menunggu kita mendengarkan Dia dan akhirnya  mematuhi.”—Charles Stanley, The Wonderful Spirit-Filed Life, (Nashville, TN: Thomas Nelson Publishers, 1992), hlm. 179, 180.

`Pada pendapat anda, apakah yang dimaksudkan oleh Stanley dengan menjadi "cukup neutral"? Apabila anda berfikir tentang keterbukaan anda kepada Tuhan, perkara apakah yang sering menghalang anda daripada "cukup neutral untuk mendengar dan akhirnya mematuhi"? Apakah yang perlu anda lakukan dalam hidup anda untuk memupuk keterbukaan terhadap suara Tuhan dan kesungguhan untuk taat kepada arahanNya?`