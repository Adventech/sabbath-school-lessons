---
title:  Bergantung Pada Diri Sendiri
date:  14/09/2022
---

Ketika Hawa berdosa di Taman Eden, itu bukan semata-mata kerana dia meragui firman Tuhan. Inti masalahnya ialah kepercayaannya bahawa dia mempunyai cukup kebijaksanaan untuk memutuskan sendiri apa yang baik dan betul. Dia mempercayai penilaiannya sendiri. Apabila kita bergantung pada pertimbangan kita sendiri berbanding mempercayai Firman Tuhan, kita membuka diri kepada pelbagai masalah.

Kisah Saul menggambarkan langkah-langkah pembentukan sikap bergantung pada diri sendiri dan tragedi yang begitu cepat menyusul. Samuel mengurapi Saul sebagai raja pilihan Tuhan (1 Sam. 10:1). Kemudian dia memberikan arahan khusus kepada Saul (1 Sam. 10:8), tetapi Saul tidak mematuhinya.

`Sila baca bahagian seterusnya cerita dalam 1 Samuel 13:1-14. Apakah yang dilakukan Saul yang menyebabkan kejatuhannya sendiri?`

Terdapat tiga langkah yang membawa Saul ke jalan pembentukan sikap bergantung pada diri sendiri sejurus selepas diangkat menjadi raja. Masalahnya adalah tiada satu pun daripada langkah-langkah itu yang jahat dengan sendirinya. Namun, langkah-langkah itu mengandungi benih-benih tragedi kerana langkah-langkah itu masing-masing diambil secara terpisah daripada Tuhan. Perhatikan urutan kejatuhan Saul.

1. Saul berkata, “Aku melihat” (ITB)—pasukannya tercerai-berai semasa ketiadaan Samuel (1 Sam. 13:11). Saul berada di bawah tekanan, maka dia menilai dengan matanya sendiri apa yang berlaku.

2. Saul beralih daripada “Aku melihat” kepada “Aku berkata”—bahawa orang Filistin akan menakluki mereka (1 Sam. 13:12, IMB). Apa yang dia lihat dengan matanya sendiri membentuk apa yang dia katakan, atau andaikan, tentang keadaan.

3. Saul beralih daripada “Aku berkata” kepada “Saya berasa”—terpaksa untuk mempersembahkan korban (1 Sam. 13:12, ITB). Apa yang difikirkan Saul kini membentuk perasaannya.

Kita semua telah melakukan ini: kita bergantung pada penglihatan manusiawi kita sendiri, yang membawa kita untuk bergantung kepada pemikiran manusiawi kita sendiri, yang membawa kita bergantung kepada perasaan manusiawi kita sendiri. Lalu kemudian kita bertindak atas perasaan ini.

`Pada pendapat anda, mengapakah begitu mudah bagi Saul untuk mengikut pertimbangannya sendiri, walaupun arahan yang jelas daripada Tuhan masih terngiang-ngiang di telinganya? Jika kita tahu bahawa kita sangat rapuh dan mempunyai pengetahuan yang tidak sempurna, mengapakah kita masih cuba bergantung pada diri sendiri? Apakah yang boleh kita lakukan untuk belajar mempercayai perintah Tuhan lebih daripada diri kita sendiri?`