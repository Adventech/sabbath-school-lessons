---
title:  Berdoa Agar Tembok Roboh
date:  22/08/2022
---

Terdapat ungkapan dalam bahasa Inggeris: “to be painted into a corner.” Bayangkan mengecat lantai bilik tetapi kemudian menyedari bahawa anda telah terperangkap di sudut dan tidak boleh keluar—kecuali dengan berjalan di atas cat baharu. Anda perlu tinggal di sana sehingga cat itu kering!

Kadang-kadang iman kita seolah-olah mengecat kita di sudut. Kita tiba pada satu situasi, dan, seperti cat basah di lantai, iman kita "memerangkap" kita. Kita melihat kepada keadaan, lalu sama ada kita harus menolak Tuhan, iman, dan semua yang kita percayai, atau iman kita memaksa kita untuk mempercayai apa yang kelihatan mustahil.

Tuhan membawa orang Israel ke satu sudut. Selepas mereka mengembara selama 40 tahun di padang gurun, Tuhan tidak membawa umatNya ke padang rumput yang kosong dan damai. Tuhan membawa mereka ke salah satu kota yang paling kukuh kubunya di seluruh kawasan itu. Kemudian mereka terpaksa berjalan mengelilingi Yerikho dengan senyap selama enam hari. Pada hari ketujuh Tuhan menyuruh mereka untuk bersorak-dan teriakan itu, bersama-sama dengan sangkakala, akan membawa kemenangan.

`Sila baca Yosua 5:13–6:20. Apakah yang Tuhan cuba ajarkan kepada orang Israel?`

Berteriak dengan kuat tidak akan menyebabkan getaran untuk memicu tembok itu runtuh. Apabila Tuhan meminta orang Israel untuk "bersorak," itu adalah jenis sorakan yang sama yang ditulis oleh Daud dalam Mazmur 66: “Bersorak-sorailah bagi Tuhan, hai seluruh bumi,  mazmurkanlah kemuliaan nama-Nya, muliakanlah Dia dengan puji-pujian!” (Mzm. 66:1, 2, ITB). Sorakan ini adalah pujian! Selepas enam hari melihat tembok besar itu, mereka pasti telah membuat kesimpulan bahawa mereka tidak mempunyai peluang untuk merobohkannya sendiri.

`Bagaimanakah idea ini membantu kita memahami maksud Ibrani 11:30?`

Apabila Tuhan berada di ambang untuk melakukan sesuatu yang baharu dalam hidup kita, Dia mungkin membawa kita ke Yerikho, kerana Dia mungkin perlu mengajar kita bahawa kuasa untuk menang tidak datang dengan kekuatan dan strategi kita sendiri. Semua yang kita perlukan datang dari luar diri kita. Jadi, tidak kira apa yang ada di hadapan kita, tidak kira betapa sukar untuk mengatasinya, peranan kita adalah untuk memuji Tuhan—sumber segala yang kita perlukan. Inilah iman dalam tindakan.