---
title:  Carilah Aku dan Temukan Aku
date:  22/11/2021
---

Di seluruh Alkitab kita dapati bukti tentang kemahatahuan Tuhan. Iaitu, Dia tahu terlebih dahulu semua apa yang akan berlaku. Sama ada kebangkitan mahupun kejatuhan empayar dunia (Daniel 7),  juga tindakan individu  beberapa jam sebelum ia berlaku —“ ‘Aku berkata kepadamu, sesungguhnya malam ini, sebelum ayam berkokok, engkau telah menyangkal Aku tiga kali’ ” (Matius 26 : 34) — Tuhan mengetahui akhir dari awal. KemahatahuanNya, bahkan mengenai pilihan bebas kita, sama sekali tidak mempengaruhi kebebasan pilihan tersebut.

Oleh itu, Tuhan tahu, bahkan sebelum Dia membawa anak-anak Israel ke negeri Kanaan, apa yang   mereka akan lakukan apabila berada di negeri itu.

`Sila baca Ulangan 4: 25–28. Apakah yang Tuhan katakan  yang orang Israel  akan lakukan setelah mereka berada di negeri yang dijanjikan kepada mereka?`

Dalam ayat-ayat sebelumnya, Tuhan memberitahu mereka secara khusus untuk tidak membuat berhala dan tidak menyembahnya (Ulangan 4: 15–20). Namun, ayat-ayat yang menyusul mengatakan bahawa membuat berhala dan menyembahnya adalah apa yang akan mereka lakukan, walaupun sudah diberikan amaran.

Perhatikan bahawa dalam Ulangan 4:25, Musa tahu bahawa hal itu tidak akan berlaku dengan segera. Setelah mengalami semua yang mereka lalui, mereka tidak akan segera jatuh ke dalam penyembahan berhala. Namun, seiring berjalannya waktu, setelah satu generasi atau lebih, kecenderungan untuk “melupakan” (Ulangan 4: 9) apa yang Tuhan telah lakukan untuk mereka, dan apa yang telah Dia peringatkan kepada mereka, akan menyebabkan mereka melakukan apa yang Dia telah amarkan.

`Sila baca Ulangan 4: 29-31. Apakah yang Tuhan katakan akan Dia lakukan untuk mereka dalam keadaan khusus ini?`

Rahmat Tuhan sungguh luar biasa. Bahkan setelah mereka jatuh ke dalam kejahatan penyembahan berhala yang dahsyat, bahkan setelah mereka menerima akibat dosa mereka, jika mereka kembali kepada Tuhan, Dia akan mengampuni mereka dan memulihkan mereka. Pendek kata, jika mereka  bertaubat secara bebas, Dia akan menerima taubat mereka.

Perkataan dalam Ulangan 4:30, yang sering diterjemahkan "berbalik", bermaksud "kembali". Maksudnya, mereka akan kembali kepada Tuhan, ke tempat mereka yang seharusnya. Kata Ibrani teshuvah, dari kata akar yang sama untuk "kembali", bermaksud "pertaubatan."

Oleh itu, pada intinya, apapun yang terlibat dalam pertobatan, itu adalah kembali kepada Tuhan setelah kita dipisahkan daripada-Nya oleh dosa-dosa kita.