---
title:  Pelayanan Musa
date:  03/10/2021
---

Kehadiran Musa terasa di seluruh Alkitab. Walaupun dia tidak disebutkan sehinggalah di Keluaran 2: 2, namun dialah yang telah menulis kitab Kejadian, cerita Tuhan yang berautoriti dan mendasar tentang siapa kita, bagaimana kita sampai di sini, mengapa keadaannya seburuk sekarang ini, bagaimanapun, mengapakah kita masih boleh berharap. Penciptaan, Kejatuhan, janji penebusan, Air Bah, Abraham, Injil - semuanya berakar pada Kejadian, dan pengarangnya adalah nabi Musa. Sukar untuk mengukur secukupnya pengaruh yang dilakukan oleh orang yang satu ini, orang yang tidak semestinya tanpa cacat cela, namun mampu melaksanakan peranan yang Tuhan berikan kerana Tuhan mengasihi dia dan ingin melayani-Nya.

`Sila baca Keluaran 32:29–32, mencatatkan perbualan di antara Tuhan dengan Musa selepas peristiwa dosa keji mengenai patung anak lembu emas. Apakah pelajaran yang cerita ini ajarkan kepada kita mengenai tabiat Musa dan mengapa, di sebalik apapun kekurangan yang ada padanya, Tuhan boleh menggunakan dia dalam cara yang sungguh luarbiasa?`

Walaupun Musa tidak ada kaitannya dengan dosa itu, dia berusaha untuk mengantarai umat yang berdosa ini, malah dia rela kehilangan nyawanya sendiri demi mereka. Cukup menarik bahawa dalam Keluaran 32:32, apabila Musa meminta Tuhan untuk “mengampuni dosa mereka,” kata kerja itu sebenarnya bererti “menanggung.” Oleh itu, Musa – yang memahami beratnya dosa itu dan apa yang diperlukan untuk menebusnya – telah memohon pada  Tuhan untuk “menanggung” dosa mereka. Itu adalah kerana inilah satu-satunya jalan yang akhirnya dosa mereka, apapun dosa mereka itu, boleh diampuni.

Oleh itu, di sini, seawall di dalam Alkitab, kita mempunyai satu ungkapan yang berkuasa mengenai suatu penggantian, di mana Tuhan sendiri, di dalam diri Yesus, akan menanggung di dalam diri-Nya sepenuhnya hukuman atas dosa kita - jalan keselamatan yang telah ditentukan lerbih awal oleh Tuhan bagi umat manusia sementara akan tetap berpegang pada prinsip pemerintahan dan undang-undang-Nya.

Sesungguhnya, berabad-abad kemudian Petrus akan menulis mengenai Yesus seperti berikut:  “Ia sendiri telah memikul dosa kita di dalam tubuh-Nya di kayu salib, supaya kita, yang telah mati terhadap dosa, hidup untuk kebenaran. Oleh bilur-bilur-Nya kamu telah sembuh” (1 Pet. 2 : 24).

Sementara itu, apa yang kita lihat di dalam cerita Musa ini dan reaksi terhadap dosa mereka adalah Musa di dalam peranannya sebagai pengantara bagi orang yang telah jatuh dan berdosa, suatu bentuk perintis kepada apa yang akan dilakukan oleh Yesus untuk kita (lihat Ibrani 7:25).

`Bersedia untuk kehilangan nyawanya sendiri untuk bangsanya? Fikirkan lebih lanjut mengenai implikasi pada kata-kata ini. Apakah yang dapat kita pelajari darinya untuk diri kita sendiri tentang apa ertinya sebenarnya mengasihi orang lain?`