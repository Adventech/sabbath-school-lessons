---
title:  Doa Daniel
date:  09/12/2021
---

Salah satu doa yang paling terkenal di seluruh Perjanjian Lama adalah dalam Daniel 9. Setelah mengetahui melalui pembacaan dari kitab nabi Yeremia bahawa masa "kehancuran" Israel (Dan. 9: 2) iaitu selama tujuh puluh tahun, tidak lama lagi akan berakhir, Daniel  mula berdoa sungguh-sungguh.

Betapa doa itu satu doa yang sunguh-sungguh — doa yang penuh kepahitan dan tangis di mana dia mengakui dosa-dosanya dan dosa-dosa umatnya, sementara pada saat yang sama mengakui keadilan Tuhan di tengah malapetaka yang menimpa mereka.

`Sila baca Daniel 9: 1–19. Tema apakah yang anda dapati yang berkaitan langsung dengan buku Ulangan?`

Doa Daniel adalah ringkasan daripada apa yang telah diperingatkan kepada bangsa Israel dalam kitab Ulangan mengenai akibat kerana  tidak mematuhi perjanjian mereka. Dua kali Daniel merujuk kembali kepada "hukum Musa" (Dan. 9:11, 13), yang tentunya termasuklah Ulangan dan, dalam hal ini, mungkin secara khusus merujuk kepada Ulangan.

Seperti yang dikatakan dalam Ulangan, mereka diusir dari negeri itu (lihat Ulangan 4: 27–31 dan Ulangan 28) kerana mereka tidak menurut, tepat seperti apa yang diberitahu oleh Musa (Ulangan 31:29) akan berlaku.

Betapa tragisnya, bukan pula bangsa-bangsa di sekitar mereka mengatakan, “Memang bangsa yang besar ini adalah umat yang bijaksana dan berakal budi” (Ulangan 4: 6),  sebaliknya Israel menjadi "celaan" (Dan. 9:16) kepada bangsa-bangsa yang sama.

Dalam semua tangisan dan permintaan Daniel, dia tidak pernah mengajukan pertanyaan umum yang banyak diajukan ketika bencana melanda: "Mengapa?" Dia tidak pernah bertanya kerana, melalui buku Ulangan, dia tahu dengan tepat mengapa semua perkara ini terjadi. Dengan kata lain, Ulangan memberi Daniel (dan orang-orang buangan yang lain) konteks   untuk memahami bahawa kejahatan yang menimpa mereka bukan hanya nasib buta, peluang buta, tetapi hasil dari ketidaktaatan mereka, tepat seperti apa yang  telah diperingatkan kepada mereka.

Akan tetapi, dan mungkin lebih penting lagi, doa Daniel meluahkan realiti bahawa di sebalik peristiwa ini, ada harapan. Tuhan tidak meninggalkan mereka, walaupun  kelihatannya seperti itu. Ulangan tidak hanya menyediakan konteks untuk memahami keadaan mereka, tetapi juga menunjukkan janji pemulihan.

`Sila baca Daniel 9: 24–27, nubuatan tentang Yesus dan kematian-Nya di kayu salib. Mengapakah nubuatan ini diberikan kepada Daniel (dan kepada kita juga) dalam konteks pembuangan Israel dan janji untuk kembali?`