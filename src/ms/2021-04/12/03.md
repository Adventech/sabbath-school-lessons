---
title:  Mengangkat Muka
date:  13/12/2021
---

Dalam Ulangan 10, Musa (sekali lagi) menceritakan sejarah Israel dan (sekali lagi) menggunakan kisah-kisah itu untuk menasihati umatnya agar setia. Di tengah-tengah nasihat itu dia mengatakan sesuatu yang lain.

`Sila baca Ulangan 10: 17–19. Apakah mesej penting untuk orang Israel di sini, dan mengapakah mesej ini relevan kepada gereja Tuhan hari ini?`

Ungkapan “tidak memihak” diterjemahkan dari simpulan bahasa Ibrani; itu secara harfiah bermaksud bahawa Dia tidak “mengangkat muka.” Hal ini diyakini berasal dari pengaturan hukum di mana hakim atau raja melihat wajah orang yang diadili dan, berdasarkan status orang tersebut (orang penting atau seseorang yang tidak penting), hakim atau raja membuat keputusan. Implikasinya di Ulangan adalah bahawa Tuhan tidak memperlakukan manusia dengan cara seperti itu, meskipun besar kuasa-Nya.   Dia adil terhadap semua orang, tanpa mengira status mereka. Kebenaran ini, tentu sekali, dinyatakan dalam kehidupan Yesus dan bagaimana Dia memperlakukan bahkan yang paling hina dalam masyarakat.

`Sila baca Kisah 10:34, Roma 2:11, Galatia 2: 6, Efesus 6: 9, Kolose 3:25, dan 1 Petrus 1:17. Bagaimanakah ayat-ayat ini menggunakan Ulangan 10:17?`

Betapapun keadaannya berbeza-beza dalam setiap rujukan ini (dalam Efesus Paulus memberitahu para tuan untuk berhati-hati bagaimana mereka memperlakukan hamba-hamba mereka; dalam Roma, Paulus berbicara tentang fakta bahawa, dalam hal keselamatan dan penghukuman, tidak ada perbezaan antara orang Yahudi dan Bangsa Lain),   semuanya kembali kepada Ulangan dan kepada gambaran bahawa Tuhan “tidak mengangkat muka.” Jika “Tuhan atas segala Tuhan dan Tuan atas segala tuan, Tuhan yang agung, perkasa dan hebat” tidak akan melakukannya, maka sudah tentu kita juga tidak melakukannya.

Terutamanya  cara Paulus dalam buku Roma menggunakannya, kita dapat melihat penyataan Injil: kita semua sama di mata Tuhan, tidak kira siapa kita dari segi status. Kita semua makhluk yang jatuh memerlukan rahmat keselamatan Tuhan. Khabar baiknya adalah, tanpa mengira  status kita, kita semua ditawarkan keselamatan dalam Yesus Kristus.

`Seberapa seringkah, walaupun secara halus, anda "mengangkat muka", dan mengapakah salib menunjukkan kepada kita betapa berdosanya sikap itu?`