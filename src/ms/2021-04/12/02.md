---
title:  “Ada Tertulis”
date:  12/12/2021
---

`Sila baca Matius 4: 1–11. Bagaimanakah Yesus merespon terhadap godaan Syaitan di padang gurun, dan apakah pelajaran penting di sini bagi kita dalam respon-Nya?`

Yesus tidak berhujah dengan Syaitan dan tidak berdebat dengannya. Dia hanya mengutip Kitab Suci kerana, sebagai Firman Tuhan, Firman itu “hidup dan kuat dan lebih tajam dari pada pedang bermata dua” (Ibrani 4:12). Dalam setiap kes, Firman yang Dia petik berasal dari Ulangan. Betapa menariknya Yesus, ketika di padang gurun, memilih untuk mengutip ayat yang diberikan kepada Israel di padang gurun juga.

Dalam godaan pertama, Yesus merujuk kepada Ulangan 8: 3. Musa telah menceritakan kepada Israel kuno bagaimana Tuhan telah menyediakan keperluan mereka selama bertahun-tahun di padang gurun, termasuk memberikan manna—semuanya  bahagian daripada proses pemurnian, ketika Tuhan berusaha untuk mengajar mereka pelajaran rohani. Di antara pelajaran-pelajaran itu adalah bahawa "manusia tidak boleh hidup dengan roti sahaja; tetapi manusia hidup dengan setiap perkataan yang keluar dari mulut TUHAN.” Tuhan memberi anda makanan fizikal, tetapi Dia juga memberi anda makanan rohani. Anda tidak boleh mengambil yang pertama tanpa yang kedua. Yesus menggunakan gambaran roti sebagai peralihan ke Ulangan dan untuk menegur Syaitan dan keraguan yang dia cuba tanamkan dalam diri Yesus.

`Dalam godaan kedua, Yesus kembali ke Ulangan 6:16, di mana Musa menunjuk kembali orang Israel kepada pemberontakan mereka di Masa (lihat Keluaran 17: 1–7), sambil berkata, “ ‘Janganlah engkau mencobai TUHAN, Allahmu sebagaimana kamu menggoda Dia di Masa. ’ ” Kata "mencobai" boleh bererti “menguji”. Tuhan sudah menunjukkan kepada mereka berulang kali, kuasa dan kesediaan-Nya untuk menyediakan keperluan mereka; namun, apabila datang kesulitan, mereka berseru— “ ‘Adakah TUHAN di tengah-tengah kita atau tidak?’ ” (Keluaran 17: 7). Dari kisah itulah Yesus mengambil dari Firman Tuhan untuk menegur Syaitan.`

Dalam godaan ketiga, Syaitan kali ini berusaha untuk meminta Kristus sujud dan menyembahnya. Betapa satu penyataan terbuka dan terang-terangan tentang siapa dia sebenarnya dan apa yang sebenarnya dia inginkan! Daripada berdebat, Yesus menegur Syaitan dan kembali kepada Firman Tuhan dalam kitab Ulangan, di mana Tuhan memperingatkan umat-Nya tentang apa yang akan terjadi jika mereka jatuh dan menyembah tuhan-tuhan lain.                   “ ‘Engkau harus takut akan TUHAN, Allahmu; kepada Dia haruslah engkau beribadah’ ”   (Ulangan 6:13), yang bermaksud hanya dan Dia satu-satunya.

`Bagaimanakah kita dapat belajar mengambil lebih banyak kekuatan dalam kehidupan kita sendiri dari kajian kita tentang Firman Tuhan untuk mencerminkan karakter Yesus dengan lebih mendalam dan, seperti Dia, menentang godaan syaitan?`