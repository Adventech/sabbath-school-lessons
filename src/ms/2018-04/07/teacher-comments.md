---
title:  Panduan Guru
date:   16/11/2018
---

**Ayat Utama**: Kisah 11:17

**Pelajar Akan**:

- **Mengetahui**: Menjelaskan prinsip yang digunakan oleh gereja yang mula-mula dalam menyelesaikan konflik dalaman.
- **Merasakan**:  Menyedari bahawa konflik dalaman akan melemahkan perpaduan dan kesaksian gereja.
- **Melakukan**:  Berusaha mendapat bimbingan dari Roh Suci dan Kitab Suci apabila konflik timbul.

**Garis Panduan Pelajaran**:

1. Mengetahui: Prinsip Untuk Menyelesaikan Konflik 
	+ Apakah asas pada konflik yang dihadapi oleh gereeja yang mula-mula? 
	+ Apakah prinsip penyelesaian konflik yang ada pada semua konflik yang dipelajari di dalam pelajaran ini? Adakah terdapat beberapa prinsip yang unik bagi contoh tertentu yang kita sudah pelajari? Jelaskan.
	+ Apakah faktor yang telah menyumbang kepada kejayaan para rasul dalam usaha mereka untuk menyelesaikan konflik? 

2. Merasakan: Melindungi Kesaksian Gereja 
	+ Seringkali konflik dalam gereja diabaikan buat jangka waktu yang lama. Sejauhmanakah pentingnya untuk menyelesaikan konflik dalam gereja dengan cepat, dan mengapa? 
	+ Apakah petunjuk yang terdapat pada setiap contoh konflik di mana perpaduan dan kesaksian gereja dikompromikan?

3. Melakukan: Bimbingan Roh Suci
	+ Bagaimanakah kita boleh dapat pastikan mengenai bimbingan Roh Suci ketika kita berusaha untuk menyelesaikan konflik hari ini?
	+ Bagaimanakah kita dapat mencegah kecenderungan kita sendiri daripada menghalang halatuju yang dipimpin oleh Roh Suci? 

**Ringkasan**:  Konflik relasional dan teologikal yang dihadapi oleh gereja yang mula-mula dengan pantas telah diselesaikan oleh para pemimpin gereja apabila mereka tunduk kepada ajaran para rasul dan menyedari pimpinan Roh Suci. 

#### Cara Pembelajaran

### LANGKAH 1—Mendorong

**Ayat Tumpuan**: Kisah 15:1–22

**Kunci utama untuk pertumbuhan rohani**: Sementara konflik harus dielakkan dengan sebaik-baiknya, repon kita terhadap konflik dalam gereja memberikan peluang bagi anggota gereja untuk menyedari bimbingan Roh Suci dan bertumbuh bersama.

**Hanya Untuk Guru**: Konflik dan perbalahan teologikal adalah ciri-ciri konsisten di dalam sejarah gereja Kristian. Namun demikian, satu kajian terhadap sejarah menunjukkan bahawa hasil yang positif boleh timbul daripada satu keadaan yang berpotesi memecahbelahkan. Ketika anda memperhatikan cerita yang diberikan di bawah, sila bantu para pelajar untuk menyedari bahawa pertumbuhan akan berlaku apabila perbalahan akan membuat gereja kembali kepada Kitab Suci dan mempelajarinya.

**Pembuka Perbincangan**: Marcion adalah seorang Kristian pada abad kedua yang telah membentuk satu kepercayaan tentang Tuhan yang meletakkan dia dalam konflik langsung dengan gereja. Dia telah memisahkan Yesus dan BapaNya daripada Tuhan Perjanjian Lama, antara lain, kerana dia tidak dapat menerima Tuhan yang mengadili dengan Tuhan yang penyayang. Dia juga menyangkal bahawa Yesus itu benar-benar manusia dan dia mendakwa bahawa Yesus tidak mati di kayu salib. Dengan menggunakan kepercayaannya tentang Tuhan sebagai satu asas untuk doktrin yang dianggapnya betul, dia telah mengumpul dalam satu koleksi tulisan yang dia anggap sebagai diilhamkan dan berguna untuk umat Kristian. Dia tidak menganggap Kitab Suci Ibrani itu sebagai berguna untuk umat Kristian dan dia telah mengarang kitabnya sendiri dengan memilih daripada surat tulisan Paulus dan daripada Kitab Injil Lukas yang banyak disuntingnya. Dalam merespon kepada teologi Marcion, para sarjana dalam gereja telah menggunakan Kitab Suci Ibrani dan pelbagai tulisan para rasul untuk menjelaskan karakter dan sifat Tuhan, secara khusus menunjukkan bahawa Tuhan boleh bersifat adil dan penyayang. Teologi Marcion juga telah membantu gereja untuk menyedari bahawa umat Kristian masih memerlukan Kitab Suci Ibrani dan, tambahan pula, mereka perlu mengenalpasti mana satu tulisan Kristian yang diilhamkan dan dengan demikian harus dianggap sebagai Kitab Suci. 

**Soalan Untuk Perbincangan**: Cerita Marcion menunjukkan bahawa konflik dan malah ajaran sesat boleh memberi gereja peluang untuk mengkaji dan menjelaskan kepercayaannya. Dalam cara bagaimanakah Gereja Seventh-day Adventist telah berkembang hasil daripada konflik dan ketidaksepakatan teologi? Bolehkah anda memikirkan suatu konflik di mana gereja nampaknya tidak dapat mencari jalan untuk bertumbuh? Pada pendapat anda, mengapakah ada beberapa peristiwa yang telah membawa kepada pertumbuhan dan yang lain pula hanya memecahbelahkan gereja?

#### LANGKAH 2—Mengkaji

**Hanya Untuk Guru**:  Ketika anda mempelajari kisah mengenai konflik di dalam kigtab Kisah Para Rasul, sila bantu kelas anda untuk memahami mengapa para rasul berjaya dalam usaha mereka menyelesaikan konflik. Sila tumpukan secara khusus kepada peranan Roh Suci dan bagaimana kita boleh melepasi kecenderungan kita sendiri yang berat sebelah.

**Ulasan Alkitab**

**I.  Mencari Satu Penyelesaian** (Imbas kembali Kisah 6:1–6, Kisah 11:1–18, dan Kisah 15:1–22 bersama kelas anda.) 

Ia mungkin kelihatan menghairankan bahawa konflik meletus begitu cepat selepas penubuhan gereja Kristian, tetapi kenyataannya adalah bahawa di mana ada umat di situ ada potensi konflik berlaku. Konflik dalam gereja yang mula-mula termasuk masalah dilema teologikal dan isu relasional yang timbul daripada latar belakang yang berbeza-beza pada mereka yang menerima Kristus. Para rasul tidak mengabaikan konflik yang timbul di tengah-tengah mereka. Mereka berusaha untuk menyelesaikannya supaya ia tidak akan menghalang perjalanan misi gereja. Beberapa prinsip penting dapat dilihat dalam pendekatan mereka terhadap konflik.

a. 	Masalah itu diakui secara terbuka. Seringkali konflik diabaikan dengan harapan bahawa, dengan berbuat demikian, konflik itu akan hilang dengan sendirinya. Konflik perlu diakui dan ditangani dengan pantas.
b. 	Satu atau lebih anggota dilantik untuk mencari penyelesaian kepada masalah tersebut. Individu yang dipilih adalah yang dikenali dan dipercayai oleh semua anggota.
c. 	Cerita dan pandangan dari mereka yang terlibat dari kedua-dua pihak konflik itu didengarkan.
d. 	Kitab Suci dipertimbangkan. Sebagai contoh, pada Persidangan Yerusalem, para pemimpin telah menimbang Hukum Musa, yang berbicara mengenai sunat, dan para nabi, yang telah meramalkan bahawa akan ada umat percaya dari kalangan Bangsa Lain.
e.	Bukti tentang pimpinan Tuhan dipersembahkan dan diperhatikan. 
f. 	Akhir sekali, keputusan itu disampaikan, bersama-sama dengan alasan bagi keputusan tersebut. Apabila hal seperti ini tidak boleh dilakukan secara langsung oleh para pemimpin yang telah membuat keputusan itu, satu mesej akan disampaikan oleh seorang individu yang dipercayai oleh gereja.

Dengan mengikuti proses ini, perbalahan besar boleh dielakkan dan ketelusan dan kebertanggungjawapan disediakan. 

**Perhatikan Hal Ini**:  Adakah semua prinsip ini boleh dipinda untuk dipakai pada abad ke-21? Jelaskan. Mana satukah di natara prinsip di atas yang boleh menyebabkan kesukaran terbesar dalam usaha untuk menyelesaikan konflik? Pada pendapat anda, mengapakah prinsip yang anda kenal pasti itu bermasalah? 

**II.  Mengikuti Bimbingan Roh Suci** (Imbas kembali Kisah 11:12-17 bersama kelas anda.)

Roh Kudus menonjol di dalam kisah Petrus dan Kornelius dan pada Persidangan Yerusalem. Petrus sangat menyedari tindakan Tuhan yang membuka jalan untuk pertemuannya dengan Kornelius. Dia memperhatikan bahawa “Lalu kata Roh kepadaku: Pergi bersama mereka dengan tidak bimbang” (Kisah 11:12), dan setelah Roh Suci secara nyata dicurahkan kepada Bangsa Lain, Petrus menyimpulkan: “Jadi jika Allah memberikan karunia-Nya kepada mereka sama seperti kepada kita pada waktu kita mulai percaya kepada Yesus Kristus, bagaimanakah mungkin aku mencegah Dia” (Kisah 11:17). Sementara pernyataan Roh Suci yang jelas telah memberikan bukti yang tepat mengenai pimpinan Tuhan, Petrus sudahpun mengenalpasti bahawa Tuhan memimpin dia kepada Kornelius. Demikian juga, pada Persidangan Yerusalem, Yakobus mengenalpasti yang Tuhan campur tangan untuk menyatakan persetujuanNya terhadap umat percaya dari Bangsa Lain. Para rasul jelas yakin bahawa Roh Suci telah membimbing mereka dalam kebenaran, seperti yang dijanjikan Yesus sebelum kematianNya (Yohanes 16:13, 14).

**Perhatikan Hal Ini**: Bagaimanakah Petrus mengetahui bahawa Roh Suci sedang memimpin sebelum melihat pengesahan nyata mengenai Roh itu?  Para rasul mengikuti pimpinan Roh tanpa ragu-ragu. Apakah reaksi anda apabila anda percaya bahawa Tuhan sedang memimpin anda untuk melakukan sesuatu?  

**III. Mengubah Persepsi** (Imbas kembali Kisah 15:1, 2, 13–20 dan Kisah 11:18 bersama kelas anda.)

Mengikuti pimpinan Roh tidak selalu mudah dilakukan. Kita berisiko untuk melepaskan idea-idea yang kita sayangi, harus mengakui bahawa kita salah dan perlu menyelaraskan diri kita dengan rencana Tuhan. Penyelarasan ini secara khusus sangat sukar ketika berada di dalam keadaan suatu konflik, kerana kita merasa satu keperluan untuk menyelamatkan air muka. Di dalam kitab Kisah, umat percaya Yahudi mendapati diri mereka harus melepaskan kepercayaan kuat tentang sunat dan sikap mereka terhadap Bangsa Lain yang menyentuh intipati identiti mereka. Terdapat halangan yang boleh dijangkakan; Namun demikian, Lukas juga mencatatkan bahawa apabila umat percaya mendengar kisah sepenuh tentang bagaimana Roh Suci telah dicurahkan kepada Bangsa Lain, mereka menyedari bahawa Tuhan benar-benar sedang memimpin mereka (Kisah 11:18). Penerimaan Tuhan yang secara terang-terang oleh Bangsa Lain telah membantu memudahkan peralihan amalan di dalam gereja.

**Perhatikan Hal Ini**: Mengapakah kumpulan yang pergi ke Yerusalem dalam Kisah 15 meluangkan masa untuk menceritakan kisah mengenai pertaubana Bangsa Lain kepada orang-orang di Finisia dan Samaria? Pada pendapat anda, mengapakah Petrus membentuk isu sekitar idea tentang pemilihan Tuhan terhadap Bangsa Lain? Adakah terdapat faktor lain selain sifat kehadiran nyata Roh Suci yang telah membantu gereja yang mula-mula untuk menerima hakikat bahawa umat percaya tidak perlu menjadi orang Yahudi sebelum mereka menjadi Kristian? 

#### LANGKAH 3—Menerapkan

**Hanya Untuk Guru**:  Walaupun pelajaran ini telah mengimbas konflik gereja dan bukan konflik peribadi, namun terdapat impak yang tidak boleh dielakkan kepada anggota secara individu oleh konflik dalam gereja.  Bahagian ini menumpukan kepada cara bagaimana anggota secara individu merespon apabila mereka dikelilingi oleh konflik. Sila dorongkan anggota untuk mengkaji secara peribadi kecenderungan budaya mereka sendiri dan berusaha berserah kepada kehendak Tuhan apabila ketidaksepakatan berlaku. 

**Soalan Penerapan**: 

1. 	Apakah respon biasa anda terhadap konflik yang berlaku disekeliling anda? Adakah anda terus menyampuk dan turut sama dalam perbahasan itu, atau adakah anda cuba melakukan yang terbaik untuk mengelakkan konflik? Apakah seharusnya respon peribadi anda apabila konflik tercetus di dalam gereja?   
2. 	Bagaimanakah kita mendapatkan kehendak Tuhan apabila berada di tengah-tengah ketidaksepakatan? 
3. 	Cara umat Kristian yang mula-mula memahami warisan Yahudi mereka telah menghalang pemahaman mereka bahawa Bangsa Lain itu boleh menjadi sebahagian daripada jemaat. Bagaimanakah mungkin budaya kita boleh menghalang kita untuk memahami pimpinan Tuhan dan bagaimanakah ia mungkin mempengaruhi cara kita mentafsir Kitab Suci? Berdoalah supaya Tuhan akan membantu anda mengenalpasti beberapa kecenderungan anda sendiri yang boleh memberikan halangan kepada pentafsiran Kitab Suci.

#### LANGKAH 4—Wewujudkan

**Hanya Untuk Guru**: Bahagian aktiviti di bawah mengandungi beberapa pilihan untuk menyampaikan idea-idea utama pelajaran ini atau untuk menyelidiki lebih mendalam ke dalam satu kajian kes mengenai sejarah Advent. Setiap aktiviti dirancang untuk memperkukuhkan kepentingan dalam hal mengenalpasti pimpinan Tuhan dalam gereja.

**Aktiviti**: 

1. 	Buat satu bahan ceramah atau persembahan visual untuk para belia di dalam gereja anda yang menggariskan cara seorang Kristian boleh mengenalpasti pimpinan Tuhan di dalam hidupnya dan di dalam gereja.
2. 	Sebagai sebuah kelas, lakukan satu sketsa spontan di mana anda menggambarkan satu pemahaman tentang bagaimana gereja yang mula-mula menyelesaikan konflik.
3. 	Sila pelajari nasihat Ellen G. White kepada para peserta sesi General Conference 1888 yang mendapati diri mereka terlibat di dalam konflik penuh emosi mengenai hukum di dalam Galatia. Satu permulaan yang baik ialah Manuscript 15,  yang boleh didapati pada muka surat 163-175 di dalam The Ellen G. White 1888 Materials. Secara khusus, sila caru mana-mana prinsip yang digariskannya untuk maju ke hadapan. Bandingkan prinsip ini dengan prinsip yang digunakan oleh para rasul. 