---
title:  Yesus Berdoa Untuk Murid-muridNya
date:   15/10/2018
---

`Sila baca Yohanes 17:9–19. Mengenai apakah yang Yesus sedang doakan secara khusus sehubungan dengan murid-muridNya?` 

Seterusnya Yesus berdoa untuk murid-muridNya yang berada dalam bahaya akan kehilangan iman mereka pada hari-hari yang akan datang apabila Yesus tidak lagi bersama dengan mereka dalam tubuh manusia. Oleh itu, Dia menyerahkan mereka kepada penjagaan Bapa.

Doa Yesus adalah untuk perlindungan mereka di dalam dunia. Oleh itu, Yesus tidak berdoa untuk dunia, kerana Dia tahu bahawa dunia ini secara hakiki menentang kehendak Bapa (1 Yohanes 5:19). Namun oleh kerana dunia ini merupakan tempat di mana murid-murid akan melaksanakan pelayanan mereka maka Yesus berdoa agar mereka dipelihara daripada kejahatan dunia ini. Yesus risau tentang dunia ini; sememangnya, kerana Dia adalah Juruselamatnya. Namun penyebaran Injil dikaitkan dengan kesaksian mereka yang akan pergi dan memberitakan khabar baik. Itu sebabnya mengapa Yesus perlu mengantara untuk mereka agar si jahat tidak akan dapat mengalahkan mereka (Matius 6:13).

Namun demikian, seorang murid telah dikalahkan. Pada awal petang itu Yesus telah mengatakan bahawa salah seorang di antara mereka akan mengkhianati Dia (Yohanes 13:18–30). Walaupun Yesus merujuk kepada hakikat bahawa Kitab Suci sudah meramalkan pengkhianatan oleh Yudas (Mazmur 41:9), Namun Yudas bukanlah mangsa kepada takdir. Semasa Perjamuan Terakhir, Yesus telah merayu kepadanya dalam nada kasih dan persahabatan (Yohanes 13:26–30). “Pada makan malam Paskah Yesus telah membuktikan keilahianNya dengan mendedahkan tujuan si pengkhianat. Dalam kelemahlembutan Dia telah masukkan Yudas dalam pelayanan murid-murid. Namun rayuan terakhir yang penuh kasih tidak didengar.”—Ellen G. White, The Desire of Ages, ms. 720. 

Dengan mengetahui bahawa sikap dengki dan cemburu akan memecah-belahkan murid-murid itu, sebagaimana ia tekah berlaku sebelum itu, maka Yesus berdoa untuk perpaduan mereka. “Ya Bapa yang kudus, peliharalah mereka dalam namaMu, yaitu namaMu yang telah Engkau berikan kepadaKu, supaya mereka menjadi satu sama seperti Kita” (Yohanes 17:11). Perpaduan seumpama in melangkaui pencapaian manusiawi. Ia boleh berlaku kerana akibat dan pemberian rahmat Ilahi sahaja. Perpaduan mereka didasarkan kepada perpaduan Bapa dan Anak dan perpaduan ini adalah satu prasyarat yang tidak boleh diabaikan bagi satu pelayanan yang berkesan pada masa akan datang.

Pengudusan atau penyucian mereka dalam kebenaran juga sangat diperlukan untuk pelayanan. Pekerjaan kurnia kasih Tuhan di dalam hati para murid akan mengubah mereka. Namun, jika harus bersaksi mengenai kebenaran Tuhan, mereka sendiri mesti diubah oleh kebenaran itu.

`Apakah maknanya “bukan dari dunia ini”? Apakah hal mengenai diri kita, hidup kita dan cara hidup kita yang membuat kita “bukan dari dunia ini”?`