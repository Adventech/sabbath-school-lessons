---
title:  Disiplin Gereja
date:   19/12/2018
---

Salah satu isu utama organisasi gereja adalah untuk menangani disiplin. Bagaimana disiplin membantu untuk memelihara perpaduan gereja kadang-kadang merupakan satu subjek sensitif dan mungkin dengan mudah  disalahfaham. Akan tetapi dari perspektif alkitabiah, disiplin gereja berpusat pada dua bidang penting: memelihara kemurnian doktrin dan memelihara kemurnian kehidupan gereja dan amalan.

Sebagaimana yang telah kita lihat, Perjanjian Baru mengekalkan pentingnya memelihara kemurnian ajaran alkitabiah setelah berlaku kemurtadan dan ajaran palsu, khususnya pada akhir zaman. Begitu juga untuk memelihara kehormatan masyarakat dengan menghalang daripada ketidaksopanan,  ketidakjujuran, dan kejahatan. Oleh sebab itu, Kitab Suci disebut sebagai "bermanfaat untuk mengajar, untuk menyatakan kesalahan, untuk memperbaiki kelakuan dan untuk mendidik orang dalam kebenaran" (2 Tim 3:16).

`Sila baca Matius 16:19 dan 18: 15-20. Apakah Prinsip  yang Yesus berikan kepada gereja mengenai disiplin dan menasihati mereka yang bersalah?`

Alkitab menyokong konsep disiplin dan pertanggungjawaban  kita antara satu sama lain dalam kehidupan rohani dan moral kita. Bahkan, salah satu tanda yang membezakan gereja adalah kesuciannya, atau pengasingannya dari dunia. Kita pasti mendapati dalam Alkitab banyak contoh situasi sukar yang memerlukan gereja untuk bertindak tegas terhadap tingkah laku yang tidak bermoral. Piawaian moral mesti dikekalkan dalam gereja.

`Apakah prinsip-prinsip yang petikan ini ajarkan kepada kita untuk dikuti apabila menangani isu-isu yang sukar di dalam gereja? Mat. 7: 1-5; Galatia 6: 1, 2.`

Kita tidak boleh menafikan ajaran alkitabiah mengenai keperluan disiplin gereja. Kita tidak boleh setia kepada Firman tanpanya. Akan tetapi perhatikan kualiti yang bersifat menebus yang banyak terdapat dalam teguran-teguran ini. Seboleh-bolehnya, disiplin perlu bersifat menebus. Kita perlu ingat juga bahawa kita semua adalah orang berdosa dan kita semua memerlukan kurnia  kasih. Oleh itu, apabila kita mengurus disiplin, kita perlu melakukannya dengan kerendahan hati dan dengan kesedaran yang tinggi tentang kekurangan kita sendiri juga.

`Bagaimanakah, dalam urusan kita dengan orang yang membuat kesilapan,  kita boleh belajar untuk bertindak dengan sikap bersifat menebus lebih daripada bersifat  hukuman?`