---
title:  Panduan Guru
date:   26/10/2018
---

**Ayat Utama**: Efesus 2:9, 10

**Pelajar Akan**:

- **Mengetahui**: Mengenalpasti kehidupan dan kematian Kristus sebagai yang terpenting kepada penggenapan matlamat mutlak Tuhan untuk membawa keharmonian dan perpaduan untuk semua ciptaan.
- **Merasakan**: Memupuk sikap yang dapat membantu mengekalkan perpaduan yang menjadi miliknya di dalam Kristus. 
- **Melakukan**: Berusaha untuk kekal berhubungan dengan Kristus agar dia boleh mengalami kepenuhan berkat yang Dia berikan.

**Garis Panduan Pelajaran**:

1. Mengetahui: Menunaikan Matlamat Tuhan
	+ Apakah matlamat Tuhan untuk ciptaanNya? 
	+ Apakah yang dilakukan oleh kematian Kristus untuk kita? Senaraikan seberapa banyal hasilnya yang mungkin.
	+ Kita sering menghadkan perbahasan kita tentang apa yang Kristus telah capai kepada topik teologikal keselamatan. Dalam cara khusus apakah kehidupan dan kematian Yesus mengimpak hubungan dan perpaduan?

2. Merasakan: Kerendahan Hati dan Penyerahan Diri
	+ Apakah sikap yang Paulus anggap penting untuk mengekalkan perpaduan yang Kristus sudah banyak lakukan untuk mencapainya?
	+ Bagaimanakah kita memupuk sikap penting ini agar ia boleh menjadi satu respon semula jadi di dalam hidup kita?
	+ Apakah makna secara praktikal dalam hal berserah kepada satu sama lain? 

3. Melakukan: Kekal Berhubungan
	+ Apakah faedahnya dalam hal berhubung dengan Kristus?
	+ Bagaimanakah kita mengekalkan satu hubungan berterusan dengan Kristus setiap hari?

**Ringkasan**: Tuhan telah memberikan kita setiap berkat rohani di dalam Kristus. Kebenaran menakjubkan ini mengakibatkan kita dijadikan anak, mendapat keampunan dan penebusan dan juga di dalam penyembuhan hubungan kita. Ketika kita kekal berhubung dengan, kita mengalami transformasi pada tingkah laku dan tindakan kita yang akan menganjurkan perpaduan. 

**Cara Pembelajaran**

#### LANGKAH 1—Mendorong

**Ayat Tumpuan**: Efesus 2:19–22

**Kunci utama untuk pertumbuhan rohani**:  Untuk mengalami kesatuan yang Tuhan harapkan daripada gerejaNya, maka kita harus berhubung secara berterusan kepada Kristus, Dialah Sumber perpaduan.

**Hanya Untuk Guru**: Kitab Perjanjian Baru meletakkan Yesus pada pusat kehidupan Kristian. Kematian dan kebangkitanNya adalah yang menyediakan keselamatan, pengharapan dan satu pemahaman tentang cara perpaduan itu boleh dicapai di kalangan umat Kristian. Sementara anda membahas pelajaran ini, sila tekankan bagaimana kehidupan dan kematian Yesus menyediakan kunci untuk mencapai perpaduan Kristian. 

**Pembuka Perbincangan**:  Sila berikan kelas anda satu mesej dengan kod rahsia berhubung dengan topik pelajaran ini tetapi jangan berikan petunjuk kepada kod rahsia bagi mesej itu. Pilih kod yang rumit yang ahli kelas mungkin tidak dapat selesaikan sendiri. Biarkan kelas meluangkan masa bersama untuk cuba bagaimana mesej itu dapat dirungkaikan. Selepas mereka mencuba menyelesaikannya bersama selama lima minit atau lebih, sila berikan beberapa tanda mengenai petunjuknya tanpa memberikan butiran yang lengkap. Berikan kelas anda beberapa minit lagi untuk cuba memahami apa yang telah anda beritahu kepada mereka. Jika mereka masih memerlukan bantuan, berikan petunjuk yang lengkap bagi menyelesaikan rahsia pada mesej tersebut. Luangkan masa beberapa minit untuk membincangkan idea utama pada mesej yang mereka terima sebelum membincangkan pertanyaan berikut.

**Soalan Untuk Perbincangan**: Mengapakah suatu kunci diperlukan untuk menyelesaikan mesej itu? Mengekalkan perpaduan dalaman gereja kelihatan seperti suatu teka-teki bagi kebanyakan gereja. Pada pendapat anda, mengapakah kesukaran seperti ini merupakan masalahnya? Bagaimanakah dengan mengenali Yesus itu adalah kunci yang membantu menyelesaikan masalah di dalam gereja setempat?  

#### LANGKAH 2—Mengkaji

**Hanya Untuk Guru**:  Kitab Efesus meringkaskan berita baik pada Injil dan menggariskan visi Tuhan bagi gereja yang bertindak dalam kasih dan perpaduan untuk menunaikan matlamatNya. Ketika anda mengkaji beberapa ayat di dalam kitab Efesus, sila tekankan bahawa gereja dan perpaduannya bergantung kepada Kristus dan hubungan kita yang berterusan denganNya. 

**Ulasan Alkitab**

Perbahasan mengenai perbalahan sering menumpukan kepada doktrin atau kebenaran. Umat Kristian merungut bahawa jika kita hanya boleh bersetuju dengan apa yang kita percayai atas suatu isu maka perpecahan akan terhenti. Sementara perpaduan dalam doktrin sememangnya memainkan peranan dalam perpaduan gereja, kesatuan doktrinal bukanlah kunci utama untuk memahami perpaduan dan perpecahan. Kunci untuk perpaduan terdapat di dalam Yesus Kristus. 

**I. Sumber Perpaduan** (Imbas kembali Efesus 1:3–14 bersama kelas anda.)

Sebarang perbahasan mengenai perpaduan di dalam gereja tidak dapat dilakukan tanpa kesedaran bahawa Yesus Kristus mewujudkan perpaduan secara khusus melalui kematian dan KebangkitanNya. Peristiwa ini lah yang telah menimbulkan ungkapan pujian pada permulaan kitab Efesus. Sementara ayat-ayatnya serasi dengan cara pujian orang Yahudi, namun ia ditandai dengan rujukan berulang kepada hakikat tentang semua yang Tuhan telah lakukan untuk kita “di dalam Kristus” atau “di dalam Dia.” Senarai berkat yang besar bagi orang percaya "di dalam Dia" termasuklah dipilih, ditakdirkan, dan dijadikan anak, serta diberikan kurnia kasih, Penebusan, pengampunan, dan meterai yang menjamin warisan kita. Sesungguhnya, di dalam Kristus tidak ada berkat rohani yang telah ditahan daripada kita (Efesus 1: 3). Namun, perhatikan juga cara hubungan dan perpaduan itu mendasari sebahagian besar petikan itu sebelum ia dibawa ke tumpuan langsung dalam ayat 10: kita dipilih untuk menjadi suci dan tidak bercela. Tuhan mahu kita menjadi sama seperti Dia dan berhubungan dengan Dia. Kita dihubungkan semula dengan Tuhan melalui pengangkatan (menjadi anak) dan hubungan kita yang telah putus disembuhkan melalui Penebusan dan pengampunan. Paulus meringkaskan kesan kumulatif pada berkat ini di dalam Efesus 1: 9, 10. Berkat ini direncanakan supaya Tuhan dapat membawa perpaduan kepada ciptaanNya di dalam Kristus. 

Fokus kepada Kristus sebagai Kunci kepada perpaduan diteruskan di dalam Efesus 2:11–22, di mana Kristus digambarkan sebagai Peroboh benteng pemisah supaya semua manusia memiliki peluang setara untuk sampai kepada Tuhan. Ayat ini membayangi dinding pemisah di dalam kaabah Yahudi yang menghalang mereka yang bukan Yahudi untuk sampai ke ruang kaabah yang di dalam dan dengan demikian menghalang mereka daripada sampai kepada Tuhan. Kematian Kristus secara simbolik telah merobohkan dinding ini supaya orang Yahudi dan Bangsa Lain sama-sama dapat didamaikan dengan Tuhan. Namun bukan orang Yahudi atau Bangsa Lain yang sekarang bioleh didamaikan dengan Tuhan. Paulus memahami bahawa Kristus telah merobohkan semua bentuk benteng pemisah, sama ada dalam hal kesukuan, kelas masyarakat atau berdasar kepada jantina. Semua manusia kini mempunyai akses yang setara untuk sampai kepada Tuhan dan kepada Keselamatan besar yang Dia berikan. 

**Perhatikan Hal Ini**: Apakah maknanya untuk memiliki setiap berkat rohani di dalam Kristus? Apakah relevannya pada berkat dari tempat tinggi ini kepada kehidupan masa kini? Apakah petunjuk yang Paulus berikan di dalam Efesus 1 yang boleh membantu kita untuk memahami motivasi dan tujuan Tuhan untuk memberkati kita? Apakah kaitan matlamat ini dengan perpaduan? 

**II. Tetap Berhubungan Dengan Sumber** (Imbas kembali Efesus 4:1–6 bersama kelas anda.)

Hasil daripada apa yang Tuhan telah lakukan di dalam Kristus, kita adalah satu tubuh, yang didiami oleh satu Roh, hidup dalam satu pengharapan (Efesus 4: 4). Kita mempunyai Tuhan dan iman yang sama, yang telah dipersaksikan melalui baptisan yang sama (Efesus 4: 5). Oleh kerana Tuhan telah berusaha sedemikian rupa untuk membawa segala sesuatu ke dalam kesatuan, mereka yang memanggil diri mereka orang Kristian kini diseru untuk hidup dalam cara yang akan mengekalkan perpaduan ini. Fasal 4 - 6 dalam kitab Efesus menggambarkan sikap dan tindakan yang membantu mengekalkan perpaduan ini. Sebahagian daripada sikap utama termasuklah kerendahan hati (Efesus 4: 2), kelemahlembutan (Efesus 4: 2), kesabaran (Efesus 4: 2), kejujuran (Efesus 4:25), kasih (Efesus 5: 1) penyerahan diri (Efesus 5: 22, 23), dan ketaatan (Efesus 6). 

Namun demikian, kita tidak akan mengalami perpaduan kecuali kita berhubungan dengan Yesus. Paulus membayangi kebenaran ini di dalam Efesus apabila dia membahas semua berkat yang kita miliki “di dalam Dia” (Efesus 1:4, 7, 9, 10, 13). Yohanes bersikap lebih terperinci apabila dia menjelaskan perlunya berhubungan dengan Kristus dengan menggunakan pohon anggur sebagai lambang (Yohanes 15:1–17). Ranting akan hidup dan berbuah hanya apabila ia tinggal bersama sumber kehidupan. Ketika kita meletakkan iman di dalam tindakan penebusan Yesus dan dibaptiskan ke dalam kematian dan KebangkitanNya maka kita juga tinggal di dalam Sumber kehidupan, kuasa dan perpaduan. Namun demikian, tindakan tunggal dari baptisan tidak menjamin satu hubungan berterusan dengan sumber kehidupan. Kita harus berusaha berterusan untuk tetap berhubungan dengan Kristus agar kita dapat menghasilkan buah, seperti sikap yang diubah, yang menggariskan keupayaan kita untuk mengasihi dan menyerah diri satu sama lain. Oleh itu, kedudukan yang kekal berhubungan dengan Yesus itu akan menyediakan dasar untuk perpaduan di kalangan kita. Lebih dekat kita kepada Kristus maka akan lebih dekat lagi hubungan kita dengan orang yang di sekeliling kita. 

**Perhatikan Hal Ini**: Dalam apakah pengertian yang kita ini berada “di dalam Kristus”?  Bagaimanakah kita boleh kekal berhubungan dengan Kristus agar kita dapat mengalami keberhasilan dan transformasi yang Tuhan inginkan untuk kita? 

#### LANGKAH 3—Menerapkan

**Hanya Untuk Guru**: Sementara Kristus adalah Sumber perpaduan gereja, namun setiap anggota diseru untuk mengekalkan perpaduan di dalam gereja. Sila bantu para pelajar untuk memahami keperluan mereka untuk kekal berhubungan dengan Sumber kehidupan dan perpaduan agar dapat memenuhi rencana Tuhan untuk gereja.

**Soalan Penerapan**:

1. 	Mengapakah semua berkat yang disenaraikan pada permulaan kitab Efesus menumpukan kepada perpaduan ciptaan Tuhan?
2. 	Jika Kristus adalah kunci kepada perpaduan dan semua perpaduan Kristian bergantung kepadaNya, apakah peranan yang dilakukan oleh setiap anggota individu didalam perpaduan gereja?
3. 	Sila bincang petikan berikut dari tulisan Ellen G. White: “Sementara ranting itu bersatu secara luaran kepada pohon anggur, namun kemungkinan tidak ada cantuman yang penting. Dengan demikian tidak akan ada pertumbuhan atau keberhasilan. Demikian juga kemungkinan ada hubungan dengan Kristus yang kelihatan tanpa kesatuan sejati dengan Dia oleh iman. Satu pengakuan terhadap agama akan menempatkan orang di dalam gereja, namun karakter dan tingkahlaku akan menunjukkan jika mereka bersambung dengan Kristus.”—Ellen G. White, The Desire of Ages, ms. 676.
4. 	Sikap manakah yang digarikan di dalam kitab Efesus yang anda fikir yang paling penting untuk mengekalkan perpaduan dan harmoni dalam gereja? Atas bukti apakah yang anda dasarkan jawapan anda?

#### LANGKAH 4—Wewujudkan

**Hanya Untuk Guru**: Idea bahawa Kristus adalah kunci kepada perpaduan dan harmoni kemungkinan seperti sangat teoritikal. Oleh itu, adalah penting yang kelas anda memahami bahawa peranan Kristus adalah sangat praktikal.

**Aktiviti**: 

1. 	Lukis satu rajah di mana anda cuba mengaitkan idea dalam pelajaran ini dalam cara yang bermakna. Pastikan untuk menunjukkan bagaimana Kristus merupakan kunci kepada perpaduan.
2. 	Buat satu replika kunci daripada apapun bahan yang tersedia untuk anda. Bahagikan tag kunci daripada kertas kepada setiap ahli kelas dan minta mereka, dengan berdoa, untuk melengkapkan salah satu ayat berikut pada tag tersebut: 
	a. Kristus adalah kunci dalam memperbaiki hubungan saya dengan . . . .
	b. Kristus adalah kunci yang merobohkan pemisah di antara saya dengan . . . .
	c. Kristus adalah kunci untuk merungkai matlamat Tuhan untuk hidup saya sehubungan dengan . . . . 
	d. Kristus sudah mengampuni saya; oleh itu saya perlu mengampuni . . . .
	e. Kristus telah memberikan saya kurnia kasih; oleh itu saya perlu memberikannya kepada . . . .

Apabila semua ahli kelas telah selesai menulis, gunakan pin tekan untuk menggantung tag kunci yang sudah selesai. 