---
title:  Merobohkan Benteng Pemisah
date:   22/10/2018
---

Beberapa di antara perpecahan ketara di kalangan manusia adalah disebabkan oleh perbezaan bangsa, suku dan agama. Di dalam kebanyakan masyarakat, kad pengenalan akan menunjukkan kesukuan atau agama seseorang dan perbezaan ini sering dikaitkan dengan keistimewaan atau larangan yang manusia harus hadapi di dalam hidup mereka setiap hari. Apabila peperangan atau konflik timbul, penanda identiti dan perbezaan ini sering menjadi pemangkin kepada penindasan dan keganasan.

`Di dalam Efesus 2:11–22, Paulus menyatakan satu cara yang lebih baik bagi masyarakat Kristian. Bagaimanakah kesatuan kita di dalam Kristus mempengaruhi perbezaan kita? Apakah yang telah dirobohkan oleh kematian Yesus di atas Salib?` 

Paulus mengundang umat di Efesus untuk mengingati bagaimana keadaan hidup mereka sebelum menerima kurnia kasih Tuhan di dalam Kristus. Perbezaan suku, budaya dan agama telah mewujudkan permusuhan dan konflik di antara kumpulan masyarakat manusia. Namun berita baiknya adalah bahawa, di dalam Kristus, kita semua adalah satu umat dengan satu Juruselamat dan satu Tuhan. Kita semua tergolong sebagai umat Tuhan. “Tetapi sekarang di dalam Kristus Yesus kamu, yang dahulu "jauh", sudah menjadi "dekat" oleh darah Kristus” (Efesus 2:13).

Kaabah zaman purba di Yerusalem mempunyai satu dinding untuk memisahkan bahagian kaabah yang hanya boleh dimasuki oleh suku Yahudi. Dinding ini mempunyai satu tulisan amaran yang melarang bangsa lain untuk melepasinya, jika tidak hukuman mati menanti pelanggarnya. Peraturan seperti inilah yang Paulus telah dituduh sebagai melanggar apabila dia memasuki kaabah setelah perjalanan misionarinya. Apabila Paulus ditangkap dia telah dituduh sebagai membawa seorang dari Efesus bernama Trofimus (Kisah 21:29) ke bahagian kaabah yang khas untuk suku Yahudi. Di dalam surat ini Paulus berhujah bahawa Kristus adalah “damai sejahtera kita, yang telah mempersatukan kedua pihak dan yang telah merubuhkan tembok pemisah” (Efesus 2:14).

Di dalam Kristus, umat percaya adalah keturunan Abraham dan menerima sunat di dalam hati. Sunat fizikal yang Tuhan berikan kepada Abraham menunjukkan kepada sunat rohani yang umat percaya akan terima di dalam Kristus (lihat Ulangan 10:16). “Dalam Dia kamu telah disunat, bukan dengan sunat yang dilakukan oleh manusia, tetapi dengan sunat Kristus, yang terdiri dari penanggalan akan tubuh yang berdosa” (Kolose 2:11).

`Sila baca Efesus 2:11–22 sekali lagi. Dalam cara apakah kita melihat di dalam gereja kita realiti pada apa yang Paulus telah tuliskan di sini? Apakah cabaran yang masih tinggal?`