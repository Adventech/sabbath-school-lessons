---
title:  “Serigala Akan Masuk”
date:   11/10/2018
---

`Sila baca Kisah 20:25–31. Apakah yang diingatkan oleh Paulus kepada para elder di Efesus? Apakah yang harus mereka lakukan untuk menghalang perkara ini daripada berlaku?`

Sepanjang pelayanannya Paulus sering berhadapan dengan tantangan dan dia mengetahui bahawa pada masa akan datang nanti akan menjadi sukar untuk mengekalkan kemurnian pada Injil Yesus Kristus. Dalam kata-kata perpisahannya kepada para elder di Efesus dia telah mengambil teladan dari pengawal pintu yang terdapat di dalam Yehezkiel 33:1–6 untuk mereka memberitahu sesama elder bahawa mereka adalah bertanggungjawab dalam menjaga keutuhan Injil. Mereka harus menjadi gembala yang setia kepada anggota gereja mereka.

Tindakan Paulus dalam menggunakan ungkapan “serigala-serigala yang ganas” untuk menggambarkan guru-guru palsu (Kisah 20:29) mengingat kembali kepada amaran sama yang Yesus telah berikan bahawa guru-guru palsu akan menyamarkan diri mereka dalam kulit domba (Matius 7:15). Guru-guru palsu ini sememangnya telah muncul selepas Paulus mengungkapkan amaran ini dan mereka telah mengintai umat percaya di gereja-gereja Asia yang dia telah dirikan. Kita melihat beberapa di antara amaran Paulus ini kepada gereja di Asia Kecil di dalam Efesus 5:6–14 dan Kolose 2:8.

Di dalam suratnya yang kedua kepada Timotius, Paulus juga telah memberikan amaran kepada Timotius, yang bertanggungjawab ke atas gereja di Efesus, mengenai kesilapan yang berlaku di dalam gereja dan tentang ketiadaan iman pada hari-hari terakhir.  

`Sila baca 2 Timotius 2:14–19 dan 3:12–17. Apakah yang Paulus katakan kepada Timotius mengenai bagaimana menangani guru-guru palsu dan memupuk perpaduan di dalam gereja?`

Pertama, Timotius mempelajari Alkitabnya, dan “berterus terang memberitakan perkataan kebenaran itu” (2 Tim. 2:15). Penawar kepada peselisihan dan spekulasi yang tidak berbaloi ini ialah memahami dan mengajari dengan cara yang betul firman yang diberikan oleh Tuhan. Kebenaran Alkitab mestilah ditafsir dengan betul agar tiada mana-mana bahagian Kitab Suci itu Akan disampaikan bertentangan dengan seluruh gambaran yang disampaikan di dalam Alkitab, dan juga mengelak daripada salahtafsir yang boleh menyebabkan seseorang kehilangan iman di dalam Yesus. Isu-isu yang tidak relevan dan tiada kaitan haruslah tunduk kepada prinsip Firman Tuhan yang benar-benar akan menyediakan umat percaya untuk memiliki hidup berkemenangan di dalam Kristus. Syor Paulus yang kedua ialah untuk Timotius menghindari “omongan yang kosong dan yang tak suci yang hanya menambah kefasikan” (2 Tim. 2:16). Topik yang remeh dan spekulatif tidak harus menjadi sebahagian daripada pelayanan pengajaran Timotius jika dia masih dianggap sebagai pelayan yang layak dan setia. Jenis perbualan kosong seperti ini hanya akan menuntun kepada lebih banyak hal-hal yang tidak beriman dan tidak akan menguatkan iman umat percaya (2 Tim. 2:16). Hanya kebenaran yang akan menuntun kepada kealiman dan keharmonian di kalangan umat percaya. Alasan mengapa Timotius harus mengelak dan mendorong umatnya untuk mengelak kesilapan seperti ini adalah kerana ia merebak ke dalam gereja seperti wabak penyakit (2 Tim. 2:17). Akhirnya, penurutan kepada Firman Tuhan adalah penawar kepada ajaran palsu (2 Tim. 3:14–17), ajaran palsu yang mengancam perpaduan gereja.

`Bagaimanakah kita, sebagai sebuah badan gereja, boleh melindungi diri kita sendiri dari jenis manusia yang sama ini, yang melalui jaran palsu mereka, boleh menyebabkan perbahalan di kalangan kita?`