---
title:  Memecahkan Roti dan Doa
date:   13/12/2018
---

Apapun  cabaran yang dihadapi oleh gereja mula-mula, mereka bersatu dalam  iman mereka yang sama di dalam  Yesus dan dalam kebenaran yang Dia telah percayakan kepada mereka untuk menyebarkannya  kepada dunia. Itulah yang disebut oleh Petrus sebagai "kebenaran masa kini" (2 Pet. 1:12). Dengan itu, bersatu dalam kebenaran, mereka mengungkapkan perpaduan mereka dalam beberapa cara.

"Mereka terus bertekun . . . untuk memecahkan roti dan berdoa "(Kisah 2:42). Memecahkan roti ini mungkin merujuk kepada hidangan persekutuan atau hidangan biasa yang dikongsikan  di kalangan orang-orang percaya. Semasa makan persahabatan, seseorang akan memberikan berkat khusus untuk roti dan minuman sebagai ingatan tentang kematian dan kebangkitan Yesus, dengan mengharapkan kedatanganNya  tidak lama lagi. Oleh itu, umat Kristian yang mula-mula menumpukan masa mereka untuk mengingati makna kehidupan dan pelayanan Yesus, dan suka menceritakan mengenainya ketika makan bersama. Makanan yang mereka kongsikan menjadi saat-saat beribadah. "Dengan bertekun dan dengan sehati mereka berkumpul tiap-tiap hari dalam Bait Tuhan. Mereka memecahkan roti di rumah masing-masing secara bergilir dan makan bersama-sama dengan gembira dan dengan tulus hati,  sambil memuji Tuhan. Dan mereka disukai semua orang. Dan tiap-tiap hari Tuhan menambah jumlah mereka dengan orang yang diselamatkan." (Kisah 2:46, 47). Tidak syak lagi, masa persekutuan bersama ini dapat membantu menguatkan rasa perpaduan yang mereka miliki dalam Yesus.

**Contoh apakah yang kita ada dalam buku Kisah  mengenai umat Kristian yang mula-mula berdoa bersama-sama? Apakah yang mereka doakan?**

`Kisah 1:14`

`Kisah 4: 23-31`

`Kisah 12:12`

Gereja awal mengharap-harapkan peluang untuk komunikasi langsung dengan Tuhan dan tidak pernah gagal menyampaikan permohonan kepadaNya ketika berkumpul bersama dalam penyembahan. Paulus dalam Surat Pertamanya kepada Timotius menyebut pentingnya doa ketika umat Kristian berkumpul bersama-sama (1 Tim 2: 1). Kepada orang-orang Efesus, dia juga menekankan perlunya doa: "Berdoalah setiap waktu di dalam Roh dan berjaga-jagalah di dalam doamu itu dengan permohonan yang tak putus-putusnya untuk segala orang Kudus, juga untuk aku" (Efesus 6:18, 19 ).

`Bagaimanakah berdoa bersama-sama untuk orang lain dapat membantu kita lebih rapat antara satu sama lain di dalam gereja?`