---
title:  Kesatuan dalam Misi
date:   29/11/2018
---

`Bandingkan suasana hati para murid semasa Perjamuan Tuhan dalam Lukas 22:24 dengan perjamuan yang mereka adakan sejurus   sebelum pengalaman Pentakosta dalam  Kisah 1:14 dan 2: 1, 46. Apakah yang menyebabkan perbezaan itu dalam hidup mereka?`

Dalam Kisah 1:14 dan 2:46, ungkapan "dengan satu kesepakatan" juga bermaksud "bertekun dengan satu fikiran."  Kesepakatan ini datang sebagai hasil daripada kehadiran mereka bersama-sama di satu tempat, berusaha dalam doa untuk kegenapan  janji Yesus untuk mengirimkan kepada mereka Penghibur itu.

Sementara mereka menunggu, amat  mudah bagi mereka untuk mula mengkritik satu sama lain. Boleh saja ada yang   menuding jari kepada penafian Petrus akan Yesus (Yohanes 18: 15-18, 25-27) dan kepada Thomas meragui kebangkitan Yesus (Yohanes 20:25). Boleh saja mereka mengingat kembali permintaan Yohanes dan Yakobus untuk mendapat jawatan yang paling berkuasa di dalam kerajaan Yesus (Markus 10: 35-41), atau tentang Matius  seorang bekas pemungut cukai  yang dihina (Mat 9: 9).

Bagaimanapun, "hari-hari persiapan ini adalah hari-hari untuk  memeriksa hati. Murid-murid itu merasakan keperluan rohani mereka dan berseru kepada Tuhan untuk kesatuan suci yang melayakkan mereka untuk kerja penyelamatan jiwa. Mereka tidak meminta berkat untuk diri mereka sendiri. Mereka dihimpit dengan beban penyelamatan jiwa. Mereka menyedari bahawa injil itu akan dibawa ke seluruh dunia, dan mereka menuntut kuasa yang dijanjikan oleh Kristus.”—Ellen G. White, The Acts of the Apostles, ms. 37.

Persekutuan antara  murid-murid dan peningkatan doa mereka mempersiapkan mereka untuk pengalaman penting Pentakosta ini. Apabila mereka mendekati Tuhan dan mengetepikan perbezaan peribadi mereka, murid-murid itu disiapkan oleh Roh Kudus untuk menjadi saksi-saksi tentang kebangkitan Yesus yang tidak gentar dan berani. Mereka tahu Yesus telah mengampuni   kelemahan-kelemahan mereka, dan ini memberikan mereka keberanian untuk terus maju. Mereka tahu apa yang telah dilakukan Yesus untuk mereka dalam hidup mereka. Mereka tahu janji keselamatan  terdapat di dalam Dia, dan dengan itu "cita-cita orang-orang percaya itu adalah untuk menyatakan sifat Kristus dan bekerja untuk perluasan kerajaanNya."—Muka surat  48. Tidak hairanlah Tuhan mampu melakukan perkara-perkara yang  hebat  melalui mereka. Betapa satu  pelajaran untuk kita sebagai gereja hari ini.

`Biasanya terlalu mudah untuk mencari sesuatu yang salah dalam kehidupan orang lain. Bagaimanakah kita boleh belajar untuk mengetepikan kesilapan orang lain,   untuk  tujuan  yang lebih besar untuk melakukan kehendak Tuhan dalam gereja yang bersatu padu?`