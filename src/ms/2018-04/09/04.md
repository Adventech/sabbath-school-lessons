---
title:  Perpaduan yang Praktikal
date:   27/11/2018
---

Pada tahun 1902, Ellen G. White menulis: "Sebagaimana Kristus dahulu dalam kehidupanNya di bumi ini, begitulah seharusnya setiap umat Kristian. Dia adalah teladan kita, bukan hanya dalam kemurnianNya tanpa cacat cela, tetapi dalam kesabaran, kelemahlembutan, dan kehebatanNya.”—Ellen G. White, dalam Signs of the Times, 16 Julai, 1902. Kata-kata ini mengingatkan kepada rayuan Paulus kepada orang Filipi: "Hendaklah kamu dalam hidupmu bersama, menaruh fikiran dan perasaan yang terdapat juga dalam Kristus Yesus" (Filipi 2: 5).

`Sila baca Efesus 4: 25-5: 2 dan Kolose 3: 1-17, dan kemudian jawab dua soalan ini: Dalam bidang apakah kehidupan kita, kita diundang untuk menunjukkan kesetiaan kita kepada Yesus? Bagaimanakah kita menjadi saksi injil Yesus dalam kehidupan umum kita?`

Terdapat banyak ayat-ayat lain dalam Kitab Suci yang mengajak umat Kristian untuk mengikuti teladan Yesus dan menjadi saksi hidup tentang rahmat Tuhan kepada orang lain. Kita juga dijemput untuk memperhatikan kebajikan orang lain (Mat 7:12); untuk   saling menolong  menanggung beban   (Galatia 6: 2); untuk hidup dalam kesederhanaan dan memberi tumpuan kepada kerohanian dalaman bukannya penampilan luaran (Mat 16: 24-26, 1 Pet 3: 3, 4); dan mengikuti amalan hidup yang sihat (1 Korintus 10:31).

“Saudara-saudaraku yang kekasih, aku menasihati kamu, supaya sebagai pendatang dan perantau, kamu menjauhkan diri dari keinginan-keinginan daging yang berjuang melawan jiwa. Milikilah cara hidup yang baik di tengah-tengah bangsa-bangsa bukan Yahudi, supaya apabila mereka memfitnah kamu sebagai orang durjana, mereka dapat melihatnya dari perbuatan-perbuatanmu yang baik dan memuliakan Tuhan pada hari Ia melawat mereka" (1 Pet 2:11, 12). Berapa kerapkah kita meremehkan kesan karakter Kristian kepada mereka yang memerhatikan kita? Kesabaran yang ditunjukkan pada saat-saat kegusaran, kehidupan yang berdisiplin di tengah-tengah ketegangan dan konflik, semangat yang lembut dalam menanggapi ketidaksabaran dan kata-kata kasar, adalah tanda roh Yesus yang kita diminta untuk teladani. Sebagai saksi-saksi Seventh-day Adventist  dalam dunia yang salah faham mengenai sifat Tuhan, kita menjadi kuasa untuk kebaikan dan untuk kemuliaan Tuhan. Sebagai wakil Kristus, orang-orang  percaya harus dikenali bukan sahaja kerana kejujuran moral mereka tetapi juga perhatian  praktikal mereka dalam kebajikan orang lain. Jika pengalaman keagamaan kita adalah tulen, ketulenan itu akan mendedahkan dirinya sendiri dan mempunyai kesan di dalam dunia. Perpaduan orang-orang percaya menyatakan sifat Kristus kepada dunia,  sesungguhnya, akan menjadi saksi yang berkuasa.

`Apakah jenis kesaksian yang anda sampaikan kepada orang lain? Apakah yang akan ditemui dalam hidup anda yang akan membuat mereka mahu mengikut Yesus?`