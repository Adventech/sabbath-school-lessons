---
title:  Domba dan Gembala
date:   08/11/2018
---

`Sila baca Yohanes 10:1–11. Apakah aspek pada metafora mengenai gereja ini sebagai kawanan domba yang berbicara mengenai perpaduan? Sila lihat juga Mazmur 23.`

Di dalam dunia moden yang terdiri daripada kota-kota besar, sudah menjadi sangat jarang untuk melihat sebarang jenis kegiatan penternakan. Ramai orang sekarang tidak tahu serba sedikit tentang hubungan di antara domba dan gembala. Namun demikian, semasa Yesus menceritakan perumpamaan ini, mereka memahami dengan baik apa yang Yesus maksudkan. Apabila Dia berkata, “Aku adalah Gembala yang baik,” mereka segera mengenali dan menghargai rujukanNya kepada Mazmur 23: 1, “Tuhan adalah Gembalaku.”  Imej itu bukan sahaja jelas tetapi juga penuh dengan nilai emosi yang menjadikannya sangat jelas. Dalam budaya Timur Dekat purba, dan masih wujud hari ini di Timur Tengah, gembala dikenali sebagai berdedikasi dalam hal menjaga kambing domba mereka tanpa mengira cabaran yang melintang. Lambang gembala telah menjadi salah satu gambaran paling dihargai yang digunakan di dalam Kitab Suci untuk menggambarkan karakter Tuhan dan hubunganNya dengan umatNya.

Imej mengenai umatTuhan sebagai domba merupakan satu gambaran yang menarik. Satu tanggapan yang sering kita miliki terhadap domba adalah sifat mereka yang tidak berbahaya dan tidak berdaya mempertahankan diri. Oleh itu, mereka bergantung pada gembala yang baik untuk perlindungan dan bimbingan. Mereka, secara terus terang, dilihat sebagai haiwan yang bodoh. Kadang-kala, secara tidak sengaja, domba boleh hilang dan gembala terpaksa akan pergi mencari mereka dan membawa mereka kembali ke dalam kandang. Anak domba yang masih muda sering perlu diangkat semasa berjalan dan memerlukan penjagaan yang rapi. Kesabaran dan pemahaman diperlukan untuk menjaga domba ini. Dalam banyak hal, ini merupakan imej yang sempurna untuk melambangkan gereja. Tiada yang perlu ditakutkan oleh anggota gereja melainkan banyak faedah yang diperolehinya melalui satu hubungan dengan Gembala.

Yesus juga menekankan di dalam perumpamaan ini pentingnya bagi domba untuk mendengar suara gembala. Apabila keadaan memerlukannya, ada kemungkinan untuk melindungi beberapa kawanan domba dengan meletakkan mereka di dalam satu kandang. Bagaimanakah mungkin mereka boleh dipisahkan kemudian? Apa yang diperlukan adalah bagi gembala untuk berdiri di pintu kandang dan memanggil domba itu. Domba-dombanya akan mengenali suaranya dan datang kepadanya. “Jika semua dombanya telah dibawanya ke luar, dia berjalan di depan mereka dan domba-domba itu mengikuti dia, karena mereka mengenal suaranya” (Yohanes 10: 4). Mendengar suara Gembala adalah sangat penting bagi gereja. Malah, perpaduan dan keselamatan umat Tuhan bergantung pada kedudukan mereka yang rapat kepadaNya dan secara langsung berkaitan dengan penyerahan mereka dalam mematuhinya suaraNya. 

`Pada umumnya ramai orang tidak suka dilambangkan sebagai domba. Namun demikian, mengapakah hal itu berupa satu metafora yang sesuai untuk kita? Apakah yang gambaran ini beritahu kepada kita mengenai keperluan kita untuk Gembala dan keperluan kita untuk menuruti suaraNya?`