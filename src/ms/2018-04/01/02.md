---
title:  Kasih Sebagai Dasar Perpaduan
date:   30/09/2018
---

Mesej jelas yang terpancar dari kisah Penciptaan di dalam Kejadian 1 dan 2 adalah keharmonian menyeluruh yang wujud pada penghujung minggu Penciptaan. Kata-kata Tuhan yang terakhir iaitu “sungguh amat baik” (Kejadian 1:31) merujuk bukan sahaja kepada keindahan estetikanya tetapi merujuk juga kepada tiadanya sebarang unsur kejahatan atau perbalahan ketika Tuhan selesai menciptakan dunia ini dan manusia yang akan mendiaminya. Matlamat asal Tuhan di dalam Penciptaan termasuklah kewujudan bersama yang penuh harmoni dan hubungan saling bergantung bagi semua bentuk mahkluk hidup. Ia berupa satu dunia indah yang diciptakan untuk keluarga manusia. Semuanya serba sempurna selayak dengan Penciptanya. Rencana ideal dan asal Tuhan untuk dunia adalah keharmonian, perpaduan, dan kasih sayang.

`Sila baca Kejadian 1:26, 27. Apakah yang diajarkan oleh ayat ini mengenai keunikan manusia yang berbeza dengan ciptaan duniawi yang lain sebagaimana yang digambarkan di dalam Kejadian 1 dan 2?` 

Kitab Kejadian mengatakan bahawa Tuhan telah menciptakan manusia menurut gambarNya, sesuatu yang tidak lagi disebut di bahagian lain dalam kisah penciptaan di dalam Kejadian. “Berfirmanlah Tuhan: ‘Baiklah Kita menjadikan manusia menurut gambar dan rupa Kita’ ….. Maka Tuhan menciptakan manusia itu menurut gambarNya, menurut gambar Tuhan diciptakanNya dia; laki-laki dan perempuan diciptakanNya mereka” (Kejadian 1:26, 27). Walaupun ramai pakar teologi telah membahas selama berabad-abad mengenai sifat sebenar gambar ini dan sifat Tuhan itu sendiri, namun banyak ayat di dalam Kitab Suci yang memaparkan sifat Tuhan itu sebagai kasih.

`Sila baca 1 Yohanes 4:7, 8, 16. Bagaimanakah ayat ini boleh membantu kita memahami cara kita diciptakan pada asalnya dan bagaimana hal ini telah mengimpak perpaduan asal yang terdapat di dalam Penciptaan?`

Tuhan itu kasih dan oleh kerana manusia juga boleh mengasihi (dalam cara yang ciptaan lain di bumi ini tidak boleh lakukan), maka diciptakan menurut gambarNya sudah tentu termasuklah keupayaan untuk mengasihi. Namun demikian, kasih hanya boleh wujud di dalam satu hubungan dengan orang lain. Oleh yang demikian, apapun yang terkandung di dalam hal diciptakan menurut gambar Tuhan itu, ia semestinyalah mengandungi keupayaan untuk mengasihi dan mengasihi dengan mendalam.