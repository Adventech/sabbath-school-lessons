---
title:  Kemurahan dan Ketamakan
date:   31/10/2018
---

Lukas memberitahu kita bahawa salah satu daripada perkara yang bertumbuh secara semulajadi daripada persekutuan yang dialami oleh para pengikut Yesus tidak lama selepas Pentakosta adalah sikap saling menyokong antara satu sama lain. “Dan semua orang yang telah menjadi percaya tetap bersatu, dan segala kepunyaan mereka adalah kepunyaan bersama, dan selalu ada dari mereka yang menjual harta miliknya, lalu membagi-bagikannya kepada semua orang sesuai dengan keperluan masing-masing.” (Kisah 2:44, 45).

Tindakan saling berkongsi apa yang ada di antara mereka bukan satu tuntutan oleh masyarakat itu tetapi satu tindakan sukarela yang timbul daripada kasih mereka antara satu sama lain di dalam persekutuan yang mereka alami. Ia juga berupa satu pernyataan kukuh terhadap perpaduan mereka. Tindakan saling menyokong antara satu sama lain ini berterusan buat seketika lamanya dan kita diberikan perincian mengenainya di dalam Kisah 4 dan 5. Ia juga berupa satu tema yang kita lihat di bahagian lain dalam Perjanjian Baru sebagaimana kita akan lihat nanti. 

Di dalam konteks inilah Barnabas diperkenalkan buat pertama kali. Dia kelihatan seperti orang yang kaya yang memiliki kawasan tanah. Setelah menjual hartanahnya demi membawa manfaat kepada masyarakat, dia telah membawa wang itu kepada para rasul (Kisah 4:36, 37). Barnabas digambarkan sebagai satu teladan untuk dicontohi.

`Sila baca Kisah 4:32–37 dan 5:1–11. Bandingkan tingkahlaku dan sifat Barnabas dengan Ananias dan Safira. Apakah masalahnya dengan pasangan ini?`

Selain daripada dosa mereka yang secara terang-terang telah berbohong kepada Roh Kudus, mereka berdua ini telah juga memperlihatkan sikap ketamakan dan keserakahan. Mungkin tidak ada dosa yang boleh menghancurkan persahabatan dan persaudaraan penuh kasih yang lebih cepat selain daripada sikap mementingkan diri dan ketamakan. Jika Barnabas bertindak sebagai contoh positif terhadap semangat perpaduan di dalam gereja yang mula-mula, Ananias dan Safira pula adalah yang sebaliknya. Lukas telah bersikap jujur dalam berkongsi cerita ini tentang orang yang kurang mulia nilainya dalam masyarakat.

Di dalam Sepuluh Hukum (Keluaran 20: 1-17), perintah terakhir, tentang mengingini, berbeza daripada hukum yang lain. Sementara hukum yang lain berbicara tentang tindakan nyata yang melanggar rencana Tuhan untuk bangsa manusia, perintah terakhir adalah mengenai apa yang tersembunyi di dalam hati. Dosa tentang mengingini itu bukan bersifat suatu tindakan; Sebaliknya, ia adalah proses dalam pemikiran. Keserakahan dan sifat mementingkan diri sendiri, bukan dosa yang kelihatan tetapi suatu keadaan sifat manusia yang berdosa. Ia hanya dapat dilihat apabila dinyatakan melalui tindakan yang mementing diri sendiri, seperti apa yang dilihat di sini dengan Ananias dan Sapphira. Dalam satu pengertian perintah terakhir mengungkapkan akar kejahatan yang dinyatakan dalam tindakan yang dikutuk oleh semua hukum yang lain. Sikap mengingini mereka itu telah membukanya kepada pengaruh Syaitan, yang menyebabkan mereka berbohong kepada Tuhan; ini tidak sama dengan sikap ketamakan yang membuat Yudas bertindak seperti yang dilakukannya. 

`Apakah di antara cara yang kita boleh berusaha untuk mengikis sikap mengingini itu dari kehidupan kita? Mengapakah pujian dan bersyukur atas apa yang ada pada kita berupa satu penawar berkuasa atas kejahatan seperti ini?`