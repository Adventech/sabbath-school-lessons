---
title:  Perpaduan Pada Persekutuan
date:   30/10/2018
---

Respon terhadap khutbah Petrus dan seruan untuk pertaubatan dan keselamatan maka tiga ribu orang telah membuat keputusan untuk menerima Yesus sebagai Mesias dan penggenapan kepada janji di dalam Perjanjian Lama yang diberikan kepada Israel. Tuhan telah bekerja di dalam hati semua orang ini. Ramai orang dari tempat yang jauh dan telah mendengar mengenai Yesus dan mungkin mereka ini telah pergi ke Yerusalem dengan harapan untuk dapat melihat Dia. Sesetengah di antara mereka mungkin telah melihat Yesus dan mendengar khabar yang Dia sampaikan mengenai keselamatan dari Tuhan namun mereka belum membuat komitmen untuk menjadi pengikut Yesus pada waktu itu. Pada Pentakosta, Tuhan telah campurtangan secara ajaib di dalam kehidupan murid-murid itu dan telah menggunakan mereka sebagai saksi kepada kebangkitan Yesus. Kini mereka sudah mengetahui bahawa, di dalam nama Yesus, manusia boleh mendapatkan pengampunan ke atas dosa mereka (Kisah 2:38).

`Sila baca Kisah 2:42–47. Apakah aktiviti yang dilakukan oleh para pengikut Yesus yang mula-mula sebagai satu masyarakat umat percaya? Apakah yang mewujudkan perpaduan persekutuan yang menakjubkan ini?` 

Adalah suatu hal luar biasa bahawa kegiatan pertama komuniti umat percaya ini libatkan diri mereka ialah dalam mempelajari ajaran para rasul. Arahan Alkitab adalah cara penting untuk membantu pertumbuhan rohani umat percaya yang baru. Yesus telah memberi perintah kepada murid-murid-Nya untuk mengajar “mereka melakukan segala sesuatu yang telah Kuperintahkan kepadamu” (Matius 28:20). Masyarakat baru ini menghabiskan masa belajar dari para rasul semua hal mengenai Yesus. Mereka mungkin telah mendengar tentang kehidupan dan pelayanan Yesus; ajaran, perumpamaan, dan khutbahNya serta mukjizat-mukjizatNya, semua ini dijelaskan sebagai penggenapan Kitab Ibrani yang terdapat di dalam tulisan para nabi.

Mereka juga menghabiskan masa dalam doa dan memecah-mecah dan memakan roti bersama. Tidak dijelaskan sama ada memecah roti ini merupakan satu bayangan langsung kepada Perjamuan Suci Tuhan atau hanya sekadar merujuk kepada berkongsi makan bersama, seperti yang nampaknya disiratkan oleh Kisah 2:46. Hakikat bahawa persekutuan mereka secara bersama disebut sudah tentu menunjukkan bahawa masyarakat baru ini meluangkan masa bersama-sama, sering dan kerap, baik di dalam kaabah di Yerusalem, yang masih berfungsi sebagai pusat ibadat dan penyembahan mereka dan juga di rumah mereka sendiri. Mereka berkongsi satu kehidupan intim. Mereka makan dan berdoa bersama-sama. Doa adalah elemen penting dalam satu masyarakat beriman dan ia adalah penting untuk pertumbuhan rohani. Masyarakat baru ini meluangkan masa dalam kebaktian. Kita diberitahu bahawa aktiviti ini dilakukan dengan “bertekun.”

Persekutuan yang tekun ini telah menjana hubungan yang baik dengan orang lain di Yerusalem. Anggota baru ini digambarkan sebagai “disukai semua orang” (Kisah 2:47). Tidak diragukan bahawa pekerjaan Roh Suci di dalam hidup mereka telah memberikan satu kesan berkuasa ke atas orang yang di sekeliling mereka dan bertindak sebagai satu kesaksian penuh kuasa terhadap kebenaran Yesus sebagai Mesias.

`Apakah yang boleh dipelajari oleh gereja setempat anda dari contoh yang ditetapkan di sini sehubungan dengan perpaduan, persekutuan dan kesaksian?`