---
title:  Ingatlajh Orang Miskin
date:   01/11/2018
---

Tindakan berkongsi sumber seseorang sering merupakan satu ungkapan perpaduan yang nyata dalam gereja yang awal. Kemurahan hati yang digambarkan dalam fasal awal kitab Kisah ini berterusan kemudiannya dengan Paulus mengundang gereja yang telah ditubuhkannya di Makedonia dan Akhaia untuk menghulurkan sumbangan bagi orang miskin di Yerusalem (lihat Kisah 11: 27-30, Galatia 2:10, Roma 15:26, 1 Korintus 16: 1-4). Pemberian itu menjadi satu ungkapan nyata tentang hakikat bahawa gereja-gereja, yang pada amnya terdiri daripada umat percaya dari Bangsa Lain, bersikap prihatin dan mengasihi saudara-saudara mereka dari keturunan Yahudi di Yerusalem. Di sebalik perbezaan budaya dan etnik, namun mereka membentuk satu tubuh di dalam Kristus yang menghargai Injil yang sama. Perkongsian ini dengan mereka yang memerlukan bantuan bukan sahaja menyatakan perpaduan yang sudah sedia wujud di dalam gereja tetapi juga memperkasakan perpaduan itu.

`Sila baca 2 Korintus 9:8–15. Apakah yang Paulus katakan mengenai akibat daripada kemurahan yang ditunjukkan oleh gereja di Korintus?` 

Pengalaman tentang perpaduan di dalam gereja yang mula-mula menunjukkan kepada kita apa yang masih boleh dilakukan hari ini. Namun demikian, perpaduan itu tidak berlaku tanpa satu komitmen yang diambil oleh semua umat percaya. Para pemimpin masyarakat umat percaya yang awal telah melihatnya sebagai pelayanan mereka untuk memupuk perpaduan di dalam Kristus. Sebagaimana kasih sayang di antara suami dan isteri dan anak-anak itu berupa satu komitmen yang harus sengaja dipupuk setiap hari, maka demikian jugalah perpaduan itu di kalangan umat percaya. Perpaduan yang kita miliki di dalam Kristus adalah yang didorong dan dibuat menjadi nyata dalam pelbagai cara.

Unsur-unsur jelas yang memupuk kesatuan ini di dalam gereja yang mula-mula adalah doa, ibadah, persekutuan, visi bersama, dan belajar Firman Tuhan. Bukan sahaja mereka memahami misi mereka untuk memberitakan Injil kepada semua bangsa, tetapi mereka juga menyedari bahawa mereka mempunyai tanggungjawab berhubung saling mengasihi dan prihatin terhadap satu sama lain. Perpaduan mereka ditunjukkan melalui kemurahan hati mereka dan sokongan bersama di dalam persekutuan mereka sendiri, dan yang lebih luas, di antara masyarakat gereja, walaupun jarak yang jauh memisahkan mereka.

“Kemurahan mereka membuktikan bahawa mereka tidak menerima rahmat Tuhan dengan sia-sia. Apakah yang boleh menghasilkan kebaikan seperti ini selain dikuduskan oleh Roh? Pada pandangan umat percaya beriman dan orang kafir, hal itu adalah satu keajaiban rahmat.”—Ellen G. White, The Acts of the Apostles, ms. 344.

`Dalam cara apakah anda dan gereja anda telah mengalami faedah dari sikap berkemurahan terhadap orang lain? Iaitu, apakah berkat yang datang kepada mereka yang memberi kepada orang lain?`