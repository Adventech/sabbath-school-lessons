---
title:  Kajian Tambahan
date:   02/11/2018
---

Ellen G. White, “Pentecost,” ms. 35–46, di dalam The Acts of the Apostles. 

“Sikap liberal ini pada pihak umat percaya [di dalam Kisah 2:44, 45 dan 4: 32-35] adalah hasil dari pencurahan Roh. Orang yang bertaubat dan menerima Injil adalah ‘sehati sejiwa.’ Satu kepentingan bersama menguasai mereka – dan membolehkan kejayaan pada misi yang diamanahkan kepada mereka; sikap tamak tidak mempunyai tempat dalam kehidupan mereka. Sikap kasih sayang mereka kepada saudara-saudara mereka dan perjuangan yang mereka sama-sama sanjungi adalah lebih besar daripada cinta mereka terhadap wang dan harta benda. Pekerjaan mereka membuktikan bahawa mereka menganggap jiwa manusia sebagai yang lebih tinggi nilainya daripada kekayaan duniawi.

“Demikianlah akan terjadi apabila Roh Tuhan menguasai kehidupan. Mereka yang hatinya dipenuhi dengan kasih Kristus, akan mengikuti teladan Dia yang demi kepentingan kita telah menjadi miskin supaya melalui kemiskinanNya kita boleh menjadi kaya. Wang, masa, pengaruh - semua pemberian yang mereka terima dari tangan Tuhan, mereka hanya akan menghargainya sebagai alat untuk memajukan pekerjaan Injil. Demikianlah halnya dengan gereja yang mula-mula; dan apabila di dalam gereja hari ini akan dilihat bahawa oleh kuasa Roh, para anggota telah mengalihkan perhatian mereka dari hal-hal yang duniawi, dan bahawa mereka bersedia untuk melakukan pengorbanan agar orang lain dapat mendengar Injil, maka kebenaran yang diisytiharkan akan mempunyai pengaruh yang kuat kepada para pendengar.”—Ellen G. White, The Acts of the Apostles, ms. 70, 71.

**Soalan Perbincangan**

`1. 	Sila baca beberapa faktor dari pelajaran minggu ini yang telah membantu mewujudkan perpaduan yang telah dialami oleh gereja yang mula-mula. Bagaimanakah kita, sebagai badan gereja hari ini, boleh melakukan perkara yang sama? Iaitu, apakah yang mungkin kurang pada kita yang berbeza dengan apa yang sedang berlaku di kalangan umat percaya pada waktu itu?`

`2. 	Bagaimanakah teladan dari gereja Perjanjian Baru dalam memberikan persembahan yang berkemurahan untuk membantu orang miskin di Yerusalem suatu contoh tentang apa yang harus kita lakukan hari ini? Bagaimanakah dengan isu sosial yang lain? Bagaimanakah gereja setempat boleh turut terlibat di dalam masyarakat mereka agar dapat meringankan beban kemiskinan dan membekalkan keperluan asas yang lain?`

`3. 	Apakah di antara beberapa pelajaran yang kita boleh ambil dari kisah sedih Ananias dan Safira? Apakah kepentingan pada ungkapan yang terdapat di dalam Kisah 5:5 dan 5:11 mengenai sikap “sangat ketakutan” yang datang kepada seluruh jemaat sehubungan dengan dua kematian ini?`

**Ringkasan**:  Gereja yang mula-mula telah mengalami pertumbuhan pesat kerana murid-murid Yesus telah bernekad mempersiapkan diri untuk pencurahan Roh Kudus yang dijanjikan. Persukutuan mereka dan kesatuan dalam iman adalah cara yang digunakan oleh Roh Suci dalam menyediakan hati mereka untuk Pentakosta. Selepas Pentakosta Roh Suci terus mengubah masyarakat baru ini, seperti yang ditunjukkan dalam kemurahan hati mereka terhadap satu sama lain dan pertumbuhan pesat pada gereja.