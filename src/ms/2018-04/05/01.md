---
title:  Pengalaman Perpaduan Dalam Gereja Yang Mula-mula
date:   27/10/2018
---

### Bacaan Untuk Pelajaran Minggu Ini
Kisah 1:12–14, Kisah 2:5–13, Wahyu 14:12, Kisah 2:42–47, Kisah 4:32–37, Kisah 5:1–11, 2 Korintus 9:8–15.

> <p>Ayat Hafalan</p>
> “Mereka bertekun dalam pengajaran rasul-rasul dan dalam persekutuan. Dan mereka selalu berkumpul untuk memecahkan roti dan berdoa” (Kisah 2:42). 

Perpaduan gereja adalah hasil daripada satu pengalaman rohani yang dikongsikan bersama di dalam Yesus, Dialah kebenaran. “Akulah jalan dan kebenaran dan hidup. Tidak ada seorang pun yang datang kepada Bapa, kalau tidak melalui Aku.” (Yohanes 14:6). Ikatan persaudaraan yang kukuh ditempatkan dalam satu pengembaraan dan pengalaman rohani yang sama. Umat Advent yang mula-mula mempunyai pengalaman seperti ini di dalam pergerakan Millerite. Pengalaman bersama mereka pada tahun 1844 mengikat hati mereka bersama ketika mereka mencari penjelasan kepada kekecewaan mereka. Pengalaman ini telah melahirkan Gereja Seventh-day Adventist dan kebenaran tentang penghakiman pra-Advent dan semua yang berkaitan dengannya.

Pengalaman murid-murid Yesus setelah kenaikanNya ke syurga adalah satu kesaksian mengenai kuasa Firman Tuhan, doa dan persekutuan bersama dalam mewujudkan perpaduan dan keharmonian di kalangan umat percaya yang dari pelbagai latar belakang yang luas. Pengalaman yang sama masih boleh dilakukan hari ini.

“Saya mahu menekankan bahawa persekutuan itu berupa satu unsur yang secara khusus penting di dalam penyembahan bersekutu. . . . Tidak ada pengganti kepada umat Kristian bagi satu kesedaran ke atas ikatan rohani yang menyatupadukan dia dengan umat percaya lain dan dengan Tuhan Yesus Kristus. . . . Pertama, Yesus Kristus membawa satu jiwa kepadaNya, namun kemudian Dia sentiasa menyatukan jiwa itu kepada umat percaya yang lain di dalam tubuhNya, iaitu gereja.”—Robert G. Rayburn, O Come, Let Us Worship (Grand Rapids: Baker Book House, 1980), ms. 91.

_*Sila kaji pelajaran minggu ini untuk persediaan Sabat, 3 November._