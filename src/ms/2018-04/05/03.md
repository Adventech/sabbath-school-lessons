---
title:  Daru Babel Ke Pentakosta
date:   29/10/2018
---

Hari-hari persediaan rohani, yang menyusuli keangkatan Yesus, memuncak dalam peristiwa Pentakosta. Ayat pertama memberitahu kita bahawa pada hari itu, sebelum Roh Kudus dicurahkan kepada murid-murid, mereka bersama-sama, “seia sekata,” (Kisah 2:1, KSILT) di satu tempat. 

Di dalam Perjanjian Lama, Pentakosta adalah yang kedua dari tiga perayaan utama yang wajib dihadiri oleh setiap kaum lelaki Israel. Ia diadakan selama lima puluh hari (dalam bahasa Yunani, pentekoste, hariu kelima puluh) selepas Paskah. Semasa pesta itu, kaum Ibrani mempersembahkan kepada Tuhan hasil buah mereka yang pertama musim panas sebagai persembahan syukur.

Mungkin juga pada zaman Yesus Pesta Pentakosta termasuklah juga perayaan untuk memperingati pemberian hukum di Gunung Sinai (Keluaran 19: 1). Oleh itu, kita melihat di sini kepentingan berterusan terhadap hukum Tuhan sebagai sebahagian daripada mesej Kristian sehubungan dengan Yesus, yang kematiannya menawarkan kepada semua orang yang bertaubat keampunan atas pelanggaran hukum Tuhan. Tidak hairanlah salah satu ayat penting mengenai hari-hari terakhir adalah berkenaan dengan Hukum dan Injil: “Yang penting di sini ialah ketekunan orang-orang kudus, yang menuruti perintah Tuhan dan iman kepada Yesus” (Wahyu 14:12).

Juga, sama seperti dengan Gunung Sinai, ketika Musa menerima Sepuluh Hukum (Keluaran 19:16–25, Ibrani 12:18), pelbagai fenomena luarbiasa telah berlaku pada Pentakosta ini. “Tiba-tiba turunlah dari langit suatu bunyi seperti tiupan angin keras yang memenuhi seluruh rumah, di mana mereka duduk; dan tampaklah kepada mereka lidah-lidah seperti nyala api yang bertebaran dan hinggap pada mereka masing-masing. Maka penuhlah mereka dengan Roh Kudus, lalu mereka mulai berkata-kata dalam bahasa-bahasa lain, seperti yang diberikan oleh Roh itu kepada mereka untuk mengatakannya” (Kisah 2:2–4).

`Sila baca Kisah 2:5–13. Apakah kepentingannya pada peristiwa menakjubkan ini?`

Pentakosta seharusnya berupa satu pesta sukacita, perayaan kesyukuran kepada Tuhan atas limpahan berkatNya. Kemungkinan, di sinilah timbul alasan atas tuduhan palsu kononnya mereka mabuk (Kisah 2:13–15). Kuasa Tuhan secara khusus dilihat di dalam mukjizat tentang berbicara dan mendengar dalam pelbagai bahasa. Orang Yahudi dari seluruh Empayar Rom yang datang ke Yerusalem untuk menghadiri perayaan ini telah mendengar mesej mengenai Yesus di dalam bahasa mereka sendiri. 

Dalam cara yang unik, Pentakosta membantu membaikpulih penyebaran keluarga manusia dan pembentukan pelbagai kumpulan etnik yang telah bermula di Menara Babel. Keajaiban kurnia kasih memulakan penyatuan semula keluarga manusia. Perpaduan gereja Tuhan pada peringkat global membuktikan sifat KerajaanNya sebagai memulihkan apa yang telah hilang di Babel. 