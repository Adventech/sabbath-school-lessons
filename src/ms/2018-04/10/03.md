---
title:  Daripada Hamba kepada Anak
date:   03/12/2018
---

Semasa dia dipenjarakan di Rom, Paulus bertemu dengan seorang hamba pelarian bernama Onesimus, yang telah melarikan diri dari Kolose ke Rom. Paulus sedar bahawa dia secara peribadi mengenali tuan kepada Onesimus. Surat kepada Filemon adalah rayuan peribadi Paulus kepada sahabatnya itu mengenai memulihkan hubungan   dengan hamba yang telah melarikan diri itu.

Hubungan adalah perkara penting bagi Paulus. Rasul itu tahu bahawa hubungan yang retak  boleh  merugikan pertumbuhan spiritual dan kesatuan gereja. Filemon adalah pemimpin gereja di Kolose. Sekiranya dia menyimpan dendam terhadap Onesimus, hal itu akan mewarnai kesaksian Kristiannya dan kesaksian gereja kepada masyarakat yang tidak percaya.

`Sila baca Filemon 1-25. Apakah prinsip penting mengenai hubungan yang dipulihkan yang boleh kita temukan di sini? Ingat, kata kuncinya adalah prinsip.`

Sekilas pandang pertama  agak mengejutkan bahawa Paulus tidak bercakap dengan tegas menentang kejahatan perhambaan, tetapi strategi Paulus jauh lebih berkesan. Injil, secara ideal, merobohkan semua perbezaan kelas (Galatia 3:28; Kol 3:10, 11).  Paulus menghantar Onesimus kembali kepada Filemon, bukan sebagai hamba tetapi sebagai anaknya dalam Yesus dan sebagai "saudara yang dikasihi" Filemon di dalam Tuhan (Filemon ayat 16).

Paulus tahu bahawa seorang hamba yang melarikan diri mempunyai masa depan yang suram. Mereka boleh ditangkap pada bila-bila masa. Mereka ditakdirkan untuk hidup dalam kemiskinan. Akan tetapi sekarang, sebagai saudara Filemon di dalam Kristus dan pekerja yang rela, Onesimus boleh mempunyai masa depan yang lebih baik. Makanan, penginapan, dan pekerjaannya boleh terjamin di bawah Filemon. Pemulihan hubungan yang rosak dapat membuat perbezaan dramatik dalam hidupnya. Dia menjadi "saudara yang setia dan dikasihi" dan bekerja sama dalam injil dengan Paulus (Kol. 4: 9). Paulus begitu bersungguh-sungguh, begitu tegas, dalam keinginannya untuk membuat perdamaian di antara mereka sehingga dia sanggup membayar sendiri   apa-apa masalah kewangan yang mungkin timbul dari apa yang terjadi di antara dua orang percaya  dalam Yesus itu.

`Mengambil dari prinsip injil seperti yang dilihat di sini, apakah yang dapat anda ambil yang dapat membantu anda menangani apapun tekanan dan ketegangan, bahkan keretakan dalam hubungan anda dengan orang lain? Bagaimanakah prinsip-prinsip ini boleh menghalang kerosakan dalam kesatuan gereja setempat anda?`