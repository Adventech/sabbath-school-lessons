---
title:  Pengampunan
date:   05/12/2018
---

Apakah pengampunan? Adakah pengampunan membenarkan tingkah laku seseorang yang telah menganiaya kita dengan teruk? Adakah pengampunan saya bergantung kepada pertaubatan si pesalah? Bagaimana jika orang yang membuat saya kecewa tidak layak mendapat pengampunan saya?

`Bagaimanakah petikan-petikan berikut dapat membantu kita memahami sifat pengampunan alkitabiah? Roma 5: 8-11; Lukas 23: 31-34; 2 Korintus 5:20, 21; Efesus 4:26.`

Kristus mengambil inisiatif dalam mendamaikan kita kepadaNya. Ia adalah "kemurahan Tuhan ialah menuntun engkau kepada pertobatan" (Roma 2: 4). Di dalam Kristus kita telah didamaikan kepada Tuhan sementara kita masih berdosa. Pertobatan dan pengakuan kita tidak mengwujudkan perdamaian. Kematian Kristus di kayu salib itulah yang telah melakukannya; bahagian kita adalah untuk menerima apa yang telah dilakukan untuk kita.

Memang benar bahawa kita tidak dapat menerima berkat pengampunan sehinggalah kita mengaku dosa kita. Ini tidak bermakna pengakuan kita mengwujudkan  pengampunan di hati Tuhan. Pengampunan berada di dalam hatiNya sepanjang masa. Pengakuan, sebaliknya, membolehkan kita menerimanya (1 Yohanes 1: 9). Pengakuan adalah sangat penting, bukan kerana ia mengubah sikap Tuhan terhadap kita tetapi kerana ia mengubah sikap kita terhadap Dia. Apabila kita berserah kepada kuasa Roh Kudus untuk bertaubat dan mengakui dosa kita, kita berubah.

Pengampunan juga sangat penting untuk kesejahteraan rohani kita sendiri. Kegagalan untuk memaafkan seseorang yang telah menganiaya kita, walaupun mereka tidak layak mendapat pengampunan, boleh menyakiti kita lebih daripada ia menyakiti mereka. Sekiranya seseorang telah menganiaya anda dan   kesakitan itu membusuk di dalam diri anda  kerana anda gagal memaafkan, maka itu bererti anda membenarkan mereka menyakiti anda. Berapa kerap perasaan dan kecederaan sedemikian adalah penyebab perpecahan dan ketegangan di dalam gereja. Kesalahan yang tidak dapat diselesaikan di antara anggota  gereja merosakkan kesatuan tubuh Kristus.

Pengampunan adalah melepaskan orang  lain itu  daripada  penghukuman kita kerana Kristus telah melepaskan kita dari penghukumanNya. Itu tidak bererti membenarkan tingkah laku seseorang terhadap kita. Kita boleh didamaikan kepada seseorang yang telah menganiaya kita, kerana Kristus mendamaikan kita kepada diriNya apabila kita melakukan kesalahan terhadapNya. Kita boleh mengampuni kerana kita sudah diampuni. Kita boleh mengasihi kerana kita sudah dikasihi. Pengampunan adalah pilihan. Kita boleh memilih untuk mengampuni meski apapun tindakan atau sikap orang lain. Ini adalah semangat sebenar Yesus.

`Bagaimanakah berfokus kepada pengampunan yang kita terima dari Kristus membantu kita belajar mengampuni orang lain? Mengapakah pengampunan ini merupakan aspek penting dalam pengalaman Kristian kita?`