---
title:  Panduan Guru
date:   28/12/2018
---

**Ayat Utama**: 2 Petrus 3:13

**Pelajar Akan**:

- **Mengetahui**: Mengingat janji Tuhan untuk menciptakan semula dunia dan memulihkan kesatuan dan keharmonian di mana ciptaanNya direncana untuk tinggal.
- **Merasakan**: Merindui masa apabila kesatuannya dalam Kristus akan terwujud sepenuhnya.
- **Melakukan**: Menghidupkan kehidupan yang penuh harapan sementara  bersabar menunggu pemenuhan janji-janji Tuhan.

**Garis Panduan Pelajaran**:

1. Mengetahui: Kepastian akan Pembaharuan
	+ Mengapa kita boleh yakin bahawa Tuhan akan menepati janjiNya tentang masa depan yang harmoni?
	+ Apakah penerangan tentang langit baru dan bumi baru nyatakan tentang sifat Tuhan dan rencanaNya untuk  makhluk ciptaanNya?

2. Merasakan: Merindui Perpaduan
	+ Bagaimanakah anda menerangkan perbezaan antara kehidupan di bumi diperbaharui dan kehidupan sekarang?
	+ Apabila anda memikirkan kehidupan dan hubungan anda, apakah yang perlu diperbaharui?
	+ Apakah yang paling menarik mengenai huraian yang diberikan oleh Yohanes dan para nabi mengenai kehidupan di bumi yang baru?

3. Melakukan: Kehidupan Berpengharapan
	+ Bagaimanakah keyakinan terhadap janji Tuhan untuk membuat semua perkara menjadi baru memberi impak  kepada kehidupan anda sekarang?
	+ Bagaimanakah pengharapan anda dinyatakan dalam hubungan harian anda?

**Ringkasan**: Kita boleh mempunyai kepastian dalam janji langit yang baru dan bumi yang baru tanpa sebarang kesan dosa atau ketidakharmonian. Di bumi yang dibuat baru, semua ciptaan akan mengalami kedamaian dan kesatuan yang direncanakan Tuhan untuk ciptaanNya.

#### LANGKAH 1—Mendorong

**Ayat Tumpuan**: Wahyu 21:1–5

**Kunci utama untuk pertumbuhan rohani**: Kita dipanggil untuk hidup dalam pengharapan sementara kita menantikan kemuncak sejarah keselamatan. Pada masa itu, kesatuan kita dalam Kristus dan dengan semua ciptaan akan  direalisasikan sepenuhnya.

**Hanya Untuk Guru**: Semasa anda memperkenalkan pelajaran ini, tumpukan kepada kepastian kedatangan Kedua dan janji Tuhan tentang syurga dan bumi yang baru tanpa dosa. Bantu kelas anda menyedari bahawa kepastian membawa kepada harapan yang harus memberi kesan kepada kehidupan Kristian dengan cara yang nyata.

**Pembuka Perbincangan**: Pada 22 Oktober 1844, William Miller dan beribu-ribu umat Kristian lain menunggu dengan penuh harapan untuk kedatangan Kristus. Sementara mereka menunggu, mereka dengan gembira menyanyikan lagu-lagu dan cuba membayangkan seperti apa agaknya apabila    bersama-sama dengan Tuhan mereka.

Miller telah memutuskan bahawa nubuatan 2,300 hari Daniel akan berakhir pada hari itu. Dia menganggap bahawa pemenuhan ini menunjukkan tarikh kembalinya Kristus. Ingin bersama dengan Yesus, para sahabat Miller menyebarkan berita tentang Yesus akan datang kepada semua orang yang mereka kenal. Oleh kerana merasa pasti   kesetiaan Tuhan dalam menepati janjiNya, ramai yang menjual atau membahagi-bahagikan harta mereka. Begitulah tahap keyakinan dan harapan mereka. 

Babak yang serupa telah berlaku sepanjang sejarah ketika para  pelajar Alkitab lain telah menetapkan tarikh untuk kedatangan Yesus kembali. Walaupun tersilap dalam tanggapan mereka bahawa sesiapa sahaja boleh mengetahui tarikh Kedatangan Kedua, para pengikut Miller dan mereka yang meneruskan penetapan tarikh  menunjukkan bahawa hidup dalam harapan kegenapan janji-janji Tuhan seharusnya memberi kesan kepada kehidupan kita sekarang.

**Soalan Untuk Perbincangan**: Apakah kesan daripada harapan tentang Kedatangan Kedua ke atas para pengikut Miller? Apakah perbezaan yang ada hasil daripada kepastian tentang kedatangan Yesus untuk hidup anda? Adakah penting bahawa anda tidak tahu tarikh kegenapan janji-janji Tuhan akan terjadi? Bagaimanakah anda dapat hidup dengan harapan tentang bumi baru dan pemulihan hubungan?

#### LANGKAH 2—Mengkaji

**Hanya Untuk Guru**: Bahagian ini memberikan tumpuan kajian  mengenai sifat dan tahap pemulihan yang dijanjikan dalam Kitab Suci.

**Ulasan Alkitab**

**I. Langit dan Bumi yang Diciptakan Semula** (Imbas kembali Wahyu 21:1–6 bersama kelas anda.)

Penciptaan dan Penebusan   dihubungkan bersama dalam naratif Kitab Suci. Walaupun fokus kita sering ditarik kepada rencana Penebusan, namun cerita tentang  Penciptaan memberikan konteks untuk memahami rencana Penebusan. Cerita Penciptaan memperincikan penciptaan manusia dari debu dan sentuhan peribadi Pencipta ketika Dia menghembuskan nafas kehidupan ke dalam  tubuh yang masih kaku itu. Cerita Penciptaan menggambarkan cita-cita dalam fikiran  Tuhan untuk ciptaanNya: iaitu dunia yang tidak tercemar oleh dosa, di mana kedamaian dan keharmonian memerintah dan persekutuan dengan Tuhan muka dangan muka dimungkinkan. 

Apabila dosa merosakkan dunia ciptaan Tuhan yang sempurna, satu rencana telah disediakan untuk pemulihan kesempurnaan ciptaan Tuhan. Rencana tersebut melibatkan penyataan rencana ilahi dalam Anak Tuhan yang dijelmakan, yang mati untuk membuat perdamaian antara Tuhan dan manusia. Tetapi Inkarnasi ini bukanlah akhir cerita itu. Dua bab terakhir  Wahyu menunjukkan bahawa Tuhan akan menciptakan semula dunia untuk merealisasikan tujuan asalNya yang sempurna, iaitu dunia di mana damai dan harmoni sekali lagi memerintah.  Keterangan Yohanes mengenai langit yang baru dan yang bumi baru dalam Wahyu 21 dibuat dengan teliti. Ia mengandungi gambaran dari Yesaya (terutamanya Yesaya 60 dan 65) dan Yehezkiel (khususnya Yehezkiel 40-48), serta tema yang menghubungkannya dengan janji-janji yang terdapat dalam surat-surat kepada tujuh jemaat. Langit dan bumi yang baru itu mengambil tempat  langit dan bumi dahulu, yang telah "berlalu" (Wahyu 21: 1). Dunia yang tercemar oleh dosa tidak ada lagi. 

Kita juga diberitahu bahawa tidak ada laut di bumi yang baru. Kenyataan ini mungkin terdengar aneh kepada pembaca biasa; Walau bagaimanapun,  kemungkinan bahawa perkataan "laut" digunakan sebagai metafora dalam petikan ini. Dalam pemikiran Yahudi, laut secara simbolik dikaitkan dengan kejahatan, penindasan, dan yang menakutkan (bandingkan dengan Wahyu 13: 1). Apabila Yohanes mendakwa bahawa tidak ada laut di bumi yang baru, dia mencadangkan bahawa tidak ada lagi alasan untuk takut akan kejahatan, kerana semua jejaknya telah dihapuskan. Lihat Ranko Stefanovic, Revelation of Jesus Christ (Berrien Springs, Mich.: Andrews University Press, 2002), ms. 575, 576.  Ketiadaan kejahatan kemudiannya diperkuat oleh kenyataan Yohanes bahawa air mata akan dihapuskan kerana penyebab mereka telah dihapuskan bersama dengan apa-apa yang berkaitan dengan cara hidup yang lama yang merosakkan perhubungan kini tidak ada lagi. 

Paling penting dalam penerangan Yohanes tentang bumi yang baru ialah pengisytiharan bahawa Tuhan akan tinggal bersama dengan umatNya dan menjadi Tuhan mereka. Oleh itu, "rumah abadi kita akan dicirikan oleh masyarakat dalam pengertian yang tertinggi. Ia akan menjadi rumah bukan sahaja kepada makhluk tetapi kepada Tuhan Tritunggal. Peribadi  yang selama kekekalan adalah persekutuan Orang—Bapa, Anak, dan Roh Kudus—akan  memberi rahmat kepada masyarakat baru dengan kehadiran ilahi.”—Stanley J. Grenz, Created for Community (Grand Rapids, Mich.: Baker, 1998), ms. 292, 293. Tuhan telah berjalan di Taman Eden bersama Adam dan Hawa dan telah memperlihatkan kehadiranNya yang tersembunyi di dalam tempat kudus Perjanjian Lama, tetapi  Dia telah menarik kehadiranNya. Setelah  semua perkara yang menghalang di antara Tuhan dan manusia dihapuskan, manusia sekali lagi dapat berkomunikasi dengan Tuhan secara bersemuka. Tuhan akan bersatu kembali dengan umatNya,  kesatuan dengan Tuhan membawa bersamanya kesatuan bagi semua umat tebusan  kerana mereka sekali lagi  mencerminkan imej Tuhan sepenuhnya.

**Perhatikan Hal Ini**: Apakah yang baru tentang langit  baru, dan bumi  baru, dan Yerusalem Baru? Bagaimanakah penciptaan semula ini terkait dengan entiti yang lama? Yohanes ada bercakap tentang "mata air, air kehidupan" (Wahyu 21: 6) dan "sungai air kehidupan" (Wahyu 22: 1, 2) di bumi yang baru. Apakah maksud penting air ini?      

**II. Harmoni untuk Semua Ciptaan** (Imbas kembali Yesaya 11:1–10 bersama kelas anda.)

Sangat mudah untuk menumpukan perhatian kita  atas faedah bumi yang baru untuk manusia sahaja. Akan tetapi, dengan  berbuat demikian akan menghilangkan kesaksian yang lebih luas dari Kitab Suci. Kita bersatu semula dengan Tuhan hanyalah sebahagian daripada cerita ini. Yesaya menunjukkan bahawa keharmonian juga akan wujud dalam ciptaan lainnya. 

Dalam Yesaya 11, kita mendapati bahawa kebenaran dan keadilan Tuhan berada di tengah-tengah kerajaanNya. Ciri-ciri ini mendasari kedamaian dan keharmonian yang diterangkan dalam ayat 6-10. Penerangan Yesaya tentang kehidupan di bumi yang baru mendapati binatang pemangsa yang paling ganas  berbaring dengan aman bersama mangsa mereka dan manusia. Yesaya membawa perhatian pembaca menerusi gambaran seorang anak menggembalakan binatang peliharaan—amalan  biasa sepanjang sejarah Israel, yang masih dapat dilihat hari ini di kalangan kumpulan nomad. Dalam petikan ini, haiwan yang paling berbahaya kepada kawanan itu digambarkan makan dan berbaring dengan kawanan kambing di bawah sinar matahari.  Perdamaian dan keharmonian antara semua ciptaan diserlahkan lagi dengan penekanan keupayaan, bahkan, anak termuda untuk bermain dengan selamat dengan haiwan yang biasanya akan menimbulkan bahaya yang besar kepada orang dewasa.

**Perhatikan Hal Ini**: Bagaimanakah Yesaya 11: 1-5 terkait dengan ayat 6-10? Apakah hubungan antara kebijaksanaan, kebenaran, keadilan, dan keamanan? Apakah penyebab  damai dalam petikan ini? Apakah yang dimaksudkan dengan pengetahuan akan Tuhan dalam konteks ini?

#### LANGKAH 3—Menerapkan

**Hanya Untuk Guru**: Pengetahuan mengenai pemulihan yang Tuhan niatkan untuk dibawa ke masa depan tidak boleh dianggap sebagai perkara remeh yang menarik atau sebagai alasan untuk tidak berusaha untuk keharmonian di kalangan umat Tuhan sekarang. Bantu pelajar untuk memberi tumpuan kepada impak tertentu oleh harapan untuk pembaharuan dan pemulihan yang harus ada pada kehidupan mereka.

**Soalan Penerapan**:

1.	Apakah kesan dalam hidup anda  atas fakta bahawa Firman Tuhan adalah benar dan boleh dipercayai?
2.	Apakah perbezaan yang terhasil oleh mengetahui bahawa Tuhan akan tinggal bersama-sama dengan umatNya muka dengan muka? Walaupun kita tidak melihat Tuhan secara bersemuka, Dia masih ada di antara kita. Bagaimanakah kita dapat mengalami kebersamaan denganNya sekarang?
3.	Jika segala-galanya akan dibuat baru, mengapakah  penting apa yang  anda lakukan terhadap sumber-sumber di sekitar anda sekarang?
4.	Bandingkan janji-janji kepada tujuh jemaat yang terdapat dalam Wahyu 2 dan 3 dengan penerangan tentang bumi baru dalam Wahyu 21 dan 22. Apakah persamaan yang anda temukan? Apakah yang mungkin ini tunjukkan bagaimana harapan pemulihan perlu memberi kesan kepada kehidupan kita sekarang?

#### LANGKAH 4—Wewujudkan

**Hanya Untuk Guru**: Wahyu 21 dan Yesaya 11 membentangkan gambaran yang jelas mengenai keharmonian dan persekutuan  yang boleh kita alami di bumi baru. Bantu pelajar memahami keluasan dan realitinya supaya mereka akan merindui apa yang akan datang dan berkongsi harapan itu dengan orang lain.

**Aktiviti**:

1.	Buat memo di mana anda membezakan realiti hubungan sekarang dengan hubungan seperti yang diterangkan di bumi baru.
2.	Kongsi harapan yang anda miliki untuk satu permulaan  baru dengan seseorang yang perlu mengetahui bahawa ada sesuatu melampaui masalahnya sekarang.