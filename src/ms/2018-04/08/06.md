---
title:  Kematian dan Kebangkitan
date:   22/11/2018
---

Pada Penciptaan,  “ketika itulah TUHAN membentuk manusia itu dari debu tanah dan menghembuskan nafas hidup ke dalam hidungnya; demikianlah manusia itu menjadi makhluk yang hidup” (Kejadian 2: 7). Kisah mengenai penciptaan manusia ini menyatakan bahawa nyawa itu berasal dari Tuhan. Adakah keabadian berupa satu aspek semula jadi di dalam hidup sekarang ini? Alkitab memberitahu kita bahawa hanya Tuhan yang abadi (1 Timotius 6:16); Keabadian tidak diberikan kepada manusia pada saat kelahirannya. Berbeza dengan Tuhan, manusia adalah fana. Kitab Suci membandingkan hidup kita “sama seperti wap yang sebentar saja kelihatan lalu lenyap” (Yakobus 4:14), dan pada masa kematian, kehidupan kita memasuki satu keadaan bagaikan tertidur yang tidak ada kesedaran. (Lihat Pengkhotbah 9: 5, 6, 10; Mazmur 146: 4; Mazmur 115: 17; Yohanes 11: 11-15.)

Walaupun manusia dilahirkan fana dan akan mati, Alkitab berbicara mengenai Yesus Kristus sebagai sumber keabadian dan memberitahu kita bahawa Dia memberikan janji keabadian dan kehidupan kekal kepada semua orang yang percaya kepada keselamatanNya. “Kurnia Tuhan ialah hidup yang kekal dalam Kristus Yesus, Tuhan kita” (Roma 6:23). Yesus  “oleh Injil telah mematahkan kuasa maut dan mendatangkan hidup yang tidak dapat binasa (2 Timotius 1:10). “Karena begitu besar kasih Tuhan akan dunia ini, sehingga Ia telah mengaruniakan Anak-Nya yang tunggal, supaya setiap orang yang percaya kepada-Nya tidak binasa, melainkan beroleh hidup yang kekal” (Yohanes 3:16). Oleh yang demikian, ada harapan untuk hidup selepas kematian.

`Sila baca 1 Korintus 15:51-54 dan 1 Tesalonika 4:13-18.  Apakah yang diberitahu kepada kita oleh ayat ini mengenai kehidupan selepas kematian dan apabila keabadian akan diberikan kepada umat manusia?`

Rasul Paulus menyatakan dengan jelas bahawa Tuhan memberikan keabadian kepada manusia, bukan pada masa kematiannya, tetapi pada kebangkitan, apabila sangkakala terakhir akan dibunyikan. Sementara umat percaya menerima janji kehidupan kekal pada waktu mereka menerima Yesus sebagai Juruselamat mereka, namun keabadian akan hanya diberikan pada waktu kebangkitan nanti. Perjanjian Baru tidak memberitahu sebarang idea tentang jiwa yang pergi ke syurga dengan serta-merta apabila mati; ajaran ini mempunyai akarnya dalam paganisme, yang menyusur kembali kepada falsafah orang Yunani purba, dan tidak terdapat dalam Perjanjian Lama atau Perjanjian Baru.

`Bagaimanakah pemahaman kita tentang kematian membantu kita untuk lebih menghargai janji Kedatangan Kedua Kali? Bagaimanakah kepercayaan ini menyatupadukan kita dengan berkuasa sebagai umat Seventh-day Adventist?`