---
title:  Kedatangan Kristus Kedua Kali
date:   19/11/2018
---

Para rasul dan umat Kristian awal menganggap kedatangan Kristus kembali sebagai “pengharapan kita yang penuh bahagia” (Titus 2:13), dan mereka mengharapkan semua nubuatan dan janji-janji Kitab Suci akan digenapi pada Kedatangan Kedua. Umat Seventh-day Adventist kekal berpegang kepada kepercayaan ini. Malah, nama kita, “Adventist,” menyatakannya dengan tegas. Semua orang yang mengasihi Kristus memandang ke hadapan dalam menantikan suatu hari nanti apabila mereka dapat berkongsi persahabatan denganNya muka dengan muka. Sehingga hari itu, janji kedatangan Kristus yang kedua kali membawa pengaruh yang menyatupadukan kita sebagai umat Tuhan.

`Apakah yang ayat berikut ajarkan kepada kita mengenai cara kedatangan Kristus kembali? Bagaimanakah hal ini berbeza daripada tanggapan popular sesetengah orang mengenai kedatangan Kristus kembali? Kisah 1:11; Matius 24:26, 27; Wahyu 1:7; 1 Tesalonika 4:13-18; Wahyu 19:11-16.`

Alkitab berulang kali meyakinkan kita bahawa Yesus akan datang kembali untuk membawa umat tebusanNya pulang. Bila peristiwa ini akan terjadi seharusnya tidak menjadi suatu spekulasi, kerana Yesus sendiri telah mengatakan, “Tetapi tentang hari dan saat itu tidak seorang pun yang tahu, malaikat-malaikat di sorga tidak, dan Anak pun tidak, hanya Bapa sendiri” (Matius 24:36). Bukan sahaja kita tidak dapat tahu bila Kristus datang kembali tetapi kita telah diberitahu bahawa kita tidak tahu.

Pada akhir pelayananNya, Yesus menceritakan satu perumpamaan tentang sepuluh anak dara (Matius 25:1-13) untuk menggambarkan keadaan gereja ketika ia menantikan kedatanganNya yang  kedua kali. Dua kumpulan perawan mewakili dua jenis umat percaya yang mengaku sebagai sedang menantikan Yesus. Secara luarannya, kedua-dua kumpulan kelihatan sama; namun apabila kelewatan kedatangan Yesus berlaku, perbezaan nyata di antara mereka menjadi jelas. Satu kumpulan, di sebalik kelewatan itu, telah memelihara harapannya sentiasa hidup dan telah membuat persediaan rohani yang secukupnya. Melalui perumpamaan ini, Yesus ingin mengajar murid-muridNya bahawa kehidupan Kristian bukanlah berdasarkan pada sukacita atau semangat emosi tetapi terus menerus bergantung pada kemurahan Tuhan dan ketekunan dalam iman walaupun tidak ada bukti nyata tentang penggenapan janji Tuhan itu. Yesus masih kekal mengajak kita hari ini untuk “berjaga-jaga” dan bersiap sedia pada bila-bila masa untuk kedatanganNya.

`Walaupun nama itu sendiri, iaitu “Seventh-day Adventist” membuktikan betapa pentingNya Kedatangan Kedua Kali itu bagi kita, namun bagaimana kita, pada tahap peribadi, dapat mengekalkan realiti pada Kedatangan Kedua Kali itu sentiasa dalam ingatan kita? Ketika tahun-tahun berlalu di hadapan kita, bagaimanakah kita tidak melakukan kesilapan yang Yesus ingatkan kepada kita melalui perumpamaan sepuluh orang anak dara itu?`