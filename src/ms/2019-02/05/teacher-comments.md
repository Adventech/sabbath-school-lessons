---
title:  Komen Guru
date:   03/05/2019
---

**Rumusan**

Kehidupan berkeluarga adalah rumit.  Kita memerlukan pertolongan sebanyak mana yang kita mampu dapatkan.  Ayat hafalan pada minggu ini membawa maksud bahawa kita harus merendahkan hati dan “jangan bersandar kepada pengertian sendiri” (Ams. 3:5).  Marilah kita berlaku jujur dan mengakui bahawa kita memerlukan sumbangan luaran dari Tuhan jika kita mahu menjadi ibu, ayah, anak lelaki dan anak perempuan yang baik.  Amsal adalah harta karun pengertian dalam kehidupan keluarga; jadi pelajaran pada kali ini dengan “bijak” mencari panduan-panduan dari muka suratnya.

Penciptaan keluarga bermula dengan dua insan yang memilih untuk mengabdikan diri kepada satu sama lain untuk seumur hidup.  Sama ada anak-anak suka atau tidak, ibu bapa selalunya berada pada kedudukan yang baik untuk memberi nasihat tentang siapa yang boleh, atau siapa yang tidak boleh, menjadi pasangan yang baik.  Amsal mengandungi banyak nasihat berkaitan dengan siapa kita harus tidak melibatkan diri, selalunya dirujuk sebagai “wanita terlarang” (Ams. 2:16-19, 5:3-14, 7:4-27).  Namun tidak sukar untuk mengaplikasikan prinsip yang sama untuk menolong menghindari lelaki yang salah juga.  Mungkin hakikat bahawa hanya “wanita terlarang” yang dituturkan, dan bukannya “lelaki yang terlarang” , diimbangi, sebahagiannya, oleh fakta bahawa Amsal berakhir dengan penghormatan kepada “wanita berakhlak mulia” (Ams. 3`:10-31).

Perilaku ibu bapa mempunyai kesan ke atas pembentukan sifat anak-anak mereka.  Oleh yang demikian, bukankah penting pengaruh mereka itu harus bijaksana dan berhati-hati (Ams. 15:1).  Walaupun mengabaikan disiplin dianggap membinasakan seseorang anak (Ams. 23:14), konteks perjanjian itu adalah bahawa mereka dikuasai oleh kasih mereka terhadap Tuhan.  Di bawah pengaruh sedemikian, anak-anak harus dididik tentang Tuhan bapa leluhur mereka (Ul. 6:4-9).

**Ulasan**

**Pengenalan Teologi**

Tuhan berani mengambil risiko.  Dengan rela Dia menciptakan makhluk yang mempunyai kebebasan untuk memilih dengan potensi untuk mengasihiNya atau tidak mahu ada apa-apa kaitan denganNya.  Dalam ertikata, Tuhan kalah dalam pertaruhanNya sendiri.  Alam semesta memberontak terhadapNya.  Dia kehilangan malaikat-malaikatNya.  Dia kehilangan makhluk manusiaNya.  Paling parah sekali, AnakNya Sendiri dibunuh oleh makhluk ciptaanNya itu.  Namun, untuk Tuhan, semuanya itu berbaloi-demi untuk sebuah keluarga

Apakah ada mana-mana institusi yang mempunyai pertentangan yang nyata selain daripada institusi keluarga?  Pada satu sisi, ia boleh memberikan kasih dan tempat yang selamat.  Namun di sisi yang lain, ia boleh melahirkan kesakitan dan kebencian yang sungguh dalam, topeng keganasan yang begitu mengejutkan, dan merosakkan jiwa-jiwa zuriatnya.  Apabila kita memulakan keluarga kita sendiri, kita mengambil bahagian dalam risiko Ilahi dalam mewujudkan hubungan.  Kita memilih seorang pasangan, yang pada mulanya seorang yang asing kepada kita dan dengan masa depan yang tidak diketahui, untuk mengikat hidup kita bersama selama-lamanya.  Kita mempunyai anak-anak yang menjadi “bungkusan kebahagiaan” kita.  Namun, tidak berapa lama, kita menyedari bahawa mereka (pasangan) juga adalah “bungkusan berpotensi” untuk mengubah kebahagiaan menjadi lebih besar atau dimusnahkan dalam kesakitan dan kedukacitaan.  Namun kita, sama seperti Tuhan, terus menyatukan hidup kita dengan orang lain untuk membentuk keluarga.  Mengapa?  Mungkin lirik lagi oleh Bob Bennet memberitahukan kebenaran yang patut difikirkan: “Cinta adalah satu-satunya risiko yang patut diambil.”

Apabila Tuhan, yang sesungguhnya adalah kasih (1 Yoh. 4:8), membentuk kita menurut imejNya (Kej. 1:26), keinginan untuk mengasihi dan dikasihi dipahat selama-lamanya dalam sifat semulajadi kita.  Walaupun dosa mengakibatkan kekacauan dalam ciptaan, ia menghadapi kesukaran untuk menghapuskan kasih dari etika tertinggi dalam manusia.  Berapa ramai manusia di muka bumi ini dengan sejujurnya boleh mengatakan bahawa mereka lebih menyukai kehidupan tanpa kehadiran kasih?  Tidak ramai.  Ini adalah kerana keluarga merupakan sumber kasih persaudaraan, yang wujud di mana-mana sahaja.  Tuhan mengkehendaki yang sedemikian (Kej. 1:28, 2:24).  Kasih kekeluargaan boleh membawa kita untuk mendengar bisikan pertama kasih Tuhan untuk kita.  Ellen G. White menegaskan bahawa melalui “pertalian hubungan duniawi yang paling dalam dan paling lembut yang pernah dirasakan oleh hati, Tuhan menyatakan diriNya kepada kita.”—Steps to Christ, ms. 10.

Oleh itu, tidak mengherankan jika keluarga menjadi sasaran Setan untuk dibinasakan.  Atas alasan ini, kita memerlukan gambaran pelbagai dimensi Tuhan sebagai Bapa dan Suami (Kel. 4:22, Yer. 31:32) dan Yesus sebagai Anak, Mempelai Lelaki, dan Saudara (Yoh 3:16, Mrk. 2:19, Rm. 8:29).  Bahkan, apa sahaja pengertian tentang sifat Tuhan (yang pengasih) memberikan petunjuk kepada kita untuk memupuk kasih di dalam keluarga kita sendiri.  Buku Amsal merupakan satu usaha yang mulia oleh seorang raja untuk menyerahkan pusaka hikmat ilahi kepada anak-anaknya.  Semoga warisan ini menjadikan keluarga-keluarga kita keluarga yang memantulkan impian Tuhan untuk melihat kesatuan dalam ciptaanNya--sebuah keluarga sejagat, yang diabadikan oleh kasihNya.

**Kitab Suci**

Mungkin satu-satunya pengajaran yang paling penting oleh Buku Amsal ialah adanya sebuah buku Amsal.  Mesej yang tersirat untuk semua generasi adalah: “	Hai ibu bapa, berbicaralah dengan anak-anakmu!”  Perhatikan ketika Musa berbicara kepada Bangsa Israel tentang perintah-perintah Tuhan, dia mengatakan bahawa kata-kata itu harus di simpan di dalam hati.  Tanpa henti dia berkata bahawa kata-kata itu harus diajarkan kepada anak-anak kita juga (Ul. 6:4-7).  “Ajarlah mereka berulang-ulang” adalah terjemahan Alkitab versi King James untuk kata Ibrani shaman, berasal dari kata akar yang membawa maksud “diulang” (contohnya, beritahukan kepada anak-anakmu, dan terus memberitahukan mereka” [New Jerusalem]) atau dari kata akar yang bermaksud “menajamkan” atau “memahat” (contohnya, mengajarkan dengan menghiris, seperti dalam “Melatih bertubi-tubi ke dalam anak-anakmu” [NAB]).  Kedua-dua mengulang dan memahatkan perintah-perintah itu ketika mengajarkannya kepada anak-anak bersesuaian dengan konteks itu.

Lalu, bagaimanakah caranya seseorang itu mengongsikannya kepada anak-anak dalam cara yang bermakna (1) kata-kata hikmat Raja Salomo, (2) cerita-cerita tentang Isreal yang mendebarkan, dan (3) perintah-perintah dan prinsip-prinsip hukum Tuhan?  Kembali kepada cara atau model mengajar menggunakan kaedah berulang-ulang dan dipahatkan, ayat yang seterusnyasudah pasti menerangkan tentang kaedah-kaedah tersebut.  Engkau “membicarakannya apabila engkau duduk di rumahmu, apabila engkau sedang dalam perjalanan, apabila engkau berbaring dan apabila engkau bangun.  Haruslah juga engkau mengikatkannya sebagai tanda pada tanganmu dan haruslah itu menjadi lambang di dahimu” (Ul. 6:7,8).  Duduk, berjalan, berbaring, dan bangun adalah, dalam bahasa figuratif, bermaksud untuk menyatakan pelbagai kemungkinan keadaan posisi dan konteks yang dilalui oleh seseorang pada waktu siang.  Aktiviti-aktiviti ini juga dilakukan sehari suntuk.  Oleh itu, dalam semua pengalaman-pengalaman berlainan yang dialami dalam masa sehari itu, si ibu dan si ayah hanya berkata-kata (dabar), berbual, berfikir dengan suara kuat, bahkan juga menyanyi tentang kata-kata Tuhan.  Lalu anak-anak itu mendengarkannya dan diubah.

Namun, ibu bapa tidak hanya berkata-kata tentang Tuhan dan FirmanNya demi untuk kebaikan anak-anak sahaja.  Ingat, kesemua kata yang diperintahkan itu, pertama-tama, haruslah “di simpan di dalam hati”; iaitu, hati kepada para ibu bapa.  Idea bahawa kata-kata itu tetap dalam pemikiran “sebagai lambang di antara kedua-dua mata [mereka]” mengukuhkan kepentingan hati.  Itulah yang ibu bapa sudah fikir-fikirkan.

Namun, menyimpan perintah-perintah itu dalam pemikiran adalah tidak mencukupi.  Jika ibu bapa mahu agama mereka, dan rasa hormat kepada Tuhan atas agama itu, diwariskan kepada anak-anak mereka, maka perintah-perintahNya itu harus “diikat sebagai tanda pada tangan [mereka].”  Aksi ibu bapa perlu memperlihatkan bagaimana perintah-perintah Tuhan itu kelihatan apabila ditunjukkan dalam kehidupan manusia.  Jika tidak, semua perbicaraan tentang Tuhan akan menjadi satu kerugian.  Akibatnya, anak-anak akan duduk dan menjadi muak dengan perarakan kepura-puraan ibu bapa di hadapan mata mereka.

**Kitab Suci**

Apabila Tuhan memerintahkan agar Perayaan Paskah terus diamalkan di tanah baru itu, Dia mengambil pandangan yang jauh dan mengkehendaki ibu bapa untuk bersedia apabila anak-anak bertanya tentang perayaan tersebut (Kel. 12:26).  Mungkin itulah tujuan perayaan ini sejak awal—untuk membangkitkan rasa ingin tahu dari anak-anak sehingga mereka juga akan melakukan apa yang setiap ibu bapa yang takut akan Tuhan harapkan supaya mereka lakukan: bertanyakan soalan-soalan tentang Tuhan dan caraNya.

Sebagai tambahan, soalan yang ditanyakan oleh anak-anak bukan setakat “Apakah maksud perayaan ini?” tetapi “Apakah erti perayaan ini kepadamu?” (Kel. 12:26).  Jika soalan yang terakhir ditanyakan, ibu bapa tidak akan dapat mencari jalan keluar yang mudah dengan hanya memberikan jawapan berbentuk teori mahupun dengan memetik kata-kata dari ayat Alkitab.  Anak-anak tidak dapat melihat atau mendengar Tuhan dengan sendirinya, tetapi mereka melihat dan mendengar ibu bapa mereka.  

Kepada ibu atau bapa yang mengongsikan pengalaman-pengalaman tentang siapa Tuhan dan apakah maksud hukumNya bagi mereka boleh menambah rasa percaya kepada jawapan-jawapan mereka dan mencipta satu lagi memori yang tidak dapat dilupakan di dalam keluarga.  Mungkin model ini adalah cara yang ideal untuk memberitahukan himpunan pengetahuan alkitabiah kepada generasi seterusnya.  “Apakah maksudnya?” harus diikuti dengan jawapan yang sempurna kepada soalan “Apakah maksud perayaan ini dalam kehidupan saya?”

**Penerapan Hidup**

Gereja Seventh-day Adventist merupakan sebuah komuniti yang kaya dengan informasi.  Kita memberikan tempat yang teratas kepada pengetahuan am alkitabiah, nubuatan, dan nasihat-nasihat Ellen G. White yang tak terkira banyaknya.  Gereja, dalam mencontohi semangat Salomo kepada anak-anaknya, menyediakan pelajaran minggu ini untuk memberikan ilham tentang bagaimana membentuk keluarga yang terbaik mungkin.  Sekiranya seseorang berasa dikejut dengan lebih banyak nasihat, seksyen Kitab Suci dalam Panduan Guru ini memberi perhatian kepada bagaimana Alkitab itu sendiri memberikan petunjuk-petunjuk untuk mengkomunikasikan hikmat yang suci sebagai suatu pusaka warisan.  Ia telah menggunakan petikan-petikan yang terutamanya berkaitan dengan anak-anak, tetapi prinsip-prinsipnya juga bermanfaat kepada semua ahli keluarga.  Di samping itu, terdapat ayat-ayat Alkitab yang menyentuh perkara yang sama namun tidak menyatakan tentang anak-anak atau keluarga (contohnya, “‘Janganlah engkau lupa memperkatakan kitab aurat ini, tetapi renungkanlah itu siang dan malam, supaya engkau bertindak hati-hati sesuai dengan segala yang tertulis di dalamnya, sebab dengan demikian perjalananmu akan berhasil dan engkau akan beruntung’” [Yos. 1:8]).  Pastikan untuk menekankan hal itu kepada mereka yang belum berkahwin, dan ibu bapa yang tidak mempunyai anak, agar mereka tidak berasa bahawa pelajaran-pelajaran ini tidak berkaitan dengan mereka.

Berikut adalah beberapa idea bagaimana menerapkan Amsal ke dalam kehidupan keluarga:

1.	 Perhatikan terdapat tiga puluh pasal di dalam buku Amsal—satu untuk setiap hari dalam sebulan.  Beritahukan pelajar sekolah sabat anda untuk membaca satu pasal sehari pada waktu kebaktian pagi mereka dan menjemput semua mereka untuk mengongsikan Amsal kegemaran mereka.
2.	Galakkan anggota-anggota kelas untuk membentuk penasihat keluarga mereka sendiri di mana setiap ahli di dalam keluarga mereka masing-masing dijemput untuk mengongsikan pergelutan atau kerisauan mereka terhadap beberapa peristiwa di dalam hidupnya.  Memandangkan Amsal menyentuh topik-topik yang begitu pelbagai, nasihatkan murid-murid anda untuk mencari jika ada satu ayat di dalam Amsal yang mempunyai kaitan dengan salah satu daripada kesulitan-kesulitan yang dikongsikan dalam penasihat keluarga mereka.  Cadangkan agar keluarga itu bersama-sama menghafal satu ayat Amsal yang sesuai.