---
title:  Persahabatan
date:   21/04/2019
---

`Baca Pengkhotbah 4:9-12.  Apakah idea asas di situ?  Apakah prinsip hidup yang diperkatakan secara amnya?`

Sangat sedikit di antara kita yang boleh melakukannya seorang diri.  Walaupun kita jenis yang berdikari dan suka bersendiri, lambat laun kita bukan sahaja menginginkan persahabatan tetapi mungkin pada akhirnya membutuhkannya, terutama pada saat-saat kita memerlukan pertolongan.  Kita, sesungguhnya, diciptakan untuk hidup bermasyarakat, untuk persekutuan.  Betapa bernasib baik mereka yang mempunyai ahli-ahli keluarga terdekat yang masih boleh memberikan penghiburan dan sokongan, terutama pada waktu-waktu diperlukan.

Malangnya, ada segelintir anggota di dalam gereja kita, di mana kita bekerja, dalam masyarakat kita, yang hidup tanpa mempunyai seorang pun tempat untuk mengadu, bukan sahaja pada waktu mereka memerlukan, tetapi juga ketika mereka ingin berbual-bual di akhir hari itu.  Perasaan sunyi itu boleh datang pada bila-bila masa.  “Yang paling sukar untuk saya,” kata seorang lelaki yang belum berkahwin, “adalah hari Ahad.  Sepanjang minggu itu saya dikelilingi oleh orang-orang di tempat kerja.  Pada hari Sabat saya melihat orang-orang di gereja.  Namun pada hari Ahad saya seorang diri.”

`Apakah prinsip-prinsip yang kita semua boleh pelajari dari ayat Alkitab berikut, terutama pada waktu kita mungkin sedang mengalami kesepian? Yoh. 16:32; Flp. 4:11-13.`

Ya, sebagai orang-orang Kristian kita bukan sahaja mempunyai realiti tentang Tuhan tetapi juga realiti tentang keupayaan untuk bersekutu dengan Tuhan.  Kita boleh, sesungguhnya, mendapat penghiburan dari hubungan erat kita dengan Tuhan.  Namun hubungan erat Tuhan dengan Adam, di Taman Eden, tidak menghalang Tuhan dari berkata “‘Tidak baik kalau manusia itu seorang diri saja’” (Kej. 2:18).  Oleh itu, Tuhan tahu bahawa Adam, walaupun dia mempunyai persekutuan dengan Tuhan di dalam dunia yang belum dimusnahkan oleh dosa, masih memerlukan perhubungan dengan manusia.  Apatah lagi kita semua, oleh yang demikian, lebih memerlukan persahabatan.

Kita perlu berhati-hati untuk tidak membuat kesimpulan bahawa apabila terdapat begitu ramai orang di sekeliling kita, seseorang itu tidak merasa kesepian.  Segelintir daripada orang-orang yang paling kesepian itu tinggal di bandar-bandar di mana mereka seringkali berhubungan dengan orang lain.  Berada di kalangan orang-orang tidak bermaksud seseorang itu tidak merasa sunyi dan terasing, dan tidak memerlukan persahabatan.

`Selalunya tidak mudah untuk mengetahui siapa yang merasa sunyi, terasing, ditolak, atau mengalami kesakitan dan dalam keadaan memerlukan seorang sahabat, atau paling kurang, sekadar tempat untuk berbual-bual.  Bagaimanakah anda boleh menjadi proaktif agar lebih sensitif kepada sesiapa sahaja mereka ini?`