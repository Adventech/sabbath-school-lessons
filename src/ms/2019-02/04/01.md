---
title:  Ketika Bersendirian
date:   20/04/2019
---

### Baca untuk Pelajaran Minggu ini
Pkh. 4:9-12, Fil. 4:11-13, 1 Kor. 7:25-34, Mat. 19:8, Kej. 37:34, Yes. 54:5.

> <p>Ayat Hafalan</p>
> “TUHAN Allah berfirman: ‘Tidak baik, kalau manusia itu seorang diri saja.  Aku akan menjadikan penolong baginya, yang sepadan dengan dia’ ” (Kejadian 2:18).

Sebuah kisah yang menarik tetapi menyakitkan diterbitkan di dalam suratkhabar beberapa tahun yang lalu.  Seorang wanita dijumpai meninggal di rumah pangsanya.  Walaupun kematian itu sendiri sudah cukup menyedihkan, apa yang paling menyedihkan adalah bahawa wanita ini sudah meninggal lebih dari 10 tahun sebelum ia dijumpai.  Sepuluh tahun!  Oleh yang demikian, soalan yang orang ramai tanyakan, dan sememangnya patut, adalah: Bagaimana, di dalam bandar yang besar sebegini, dengan sebegitu ramai penduduk, dan dengan begitu banyak cara untuk berkomunikasi, seorang wanita, bukan seorang penghuni jalanan, boleh mati begitu lama dan tidak ada seorang pun yang tahu?

Walaupun agak keterlaluan, cerita ini adalah satu contoh realiti: ramai orang yang menderita akibat kesunyian.  Dalam tahun 2016, The New York Times menerbitkan suatu rencana bertajuk, “Penyelidik-penyelidik Bersemuka dengan Wabak Kesepian.”  Masalah ini sungguh nyata.

Sejak dari permulaan, kita sebagai makhluk manusia tidak direncanakan untuk hidup bersendirian.  Dari Taman Eden dan seterusnya, pada satu peringkat, kita harus hidup dalam persekutuan dengan makhluk manusia yang lain.  Sudah tentu, dosa masuk, dan tidak ada lagi yang betul sejak dari itu.  Pada minggu ini, kita akan melihat kepada persoalan berkaitan dengan persahabatan dan kesunyian dalam pelbagai peringkat dalam kehidupan, yang mungkin, semua kita kadangkala hadapi.  Jika tidak, anggaplah diri anda bernasib baik.

_*Selidiki Pelajaran Minggu ini untuk bersedia bagi hari Sabat, 27 April._