---
title:  Kematian dan Kesunyian
date:   24/04/2019
---

Suatu ketika, seseorang menanyakan soalan ini: Apakah berbezaan di antara manusia dan ayam dalam hal berkaitan dengan kematian?  Jawapannya adalah, tidak seperti ayam, yang akan mati, kita sebagai manusia, yang juga akan mati, tahu bahawa kita akan mati.  Ayam tidak mengetahuinya.  Pengetahuan tentang kepastian kematian yang akan berlaku membawa kesan yang besar kepada bagaimana kita hidup sekarang.

Seperti yang kita ketahui, semua perhubungan, termasuk perkahwinan, lambat laun akan sampai kepada penghujung dalam musuh terbesar kita: kematian.  Tidak kira betapa eratnya kesatuan itu, tidak kira betapa besarnya cinta itu, betapa dalamnya persahabatan itu, masa yang diluangkan bersama, sebagai umat manusia (tidak seperti ayam) tahu bahawa lambat laun kematian akan datang (kecuali Yesus datang sebelum ia terjadi) dan, apabila ia berlaku, semua perhubungan-perhubungan kita akan terhenti.  Inilah takdir kita sejak bermulanya dosa pertama kalinya dan akan tetap demikian sehinggalah kedatangan Yesus.

Alkitab tidak memberitahukan kita siapa di antara mereka berdua, Adam atau Hawa, yang mati terlebih dahulu, namun sudah pasti ianya sungguh menyakitkan kepada pasangan yang satu itu, terlebih-lebih lagi kematian tidak seharusnya menjadi sebahagian daripada hidup mereka sejak dari permulaannya.  Jika, seperti yang kita lihat dalam pelajaran yang lebih awal, kematian sehelai daun menyebabkan mereka meratap sedih, siapa boleh membayangkan apa yang mereka lalui dengan kematian pasangannya?

Masalahnya adalah kita telah begitu biasa dengan kematian, sehingga kita menganggap remeh akan hal itu.  Namun ia sepatutnya tidak pernah menjadi sesuatu yang umat manusia harus lalui.  Oleh itu, sehingga ke hari ini, kita bergelut untuk cuba mencari ertinya, walaupun kerap kali, kita sememangnya tidak akan dapat memahaminya.

`Apa yang diajarkan oleh ayat-ayat berikut tentang kematian dan tentang bagaimana manusia bertarung menempuhinya? Yes. 57:1; Why. 21:4; 1 Tes. 4:17, 18; Mat. 5:4; 2 Sam. 18:33; Kej. 37:34.`

Tidak dipersoalkan: bukan sahaja kita menempuh realiti kematian kita sendiri, kita menghadapi realiti kematian orang lain, yang kita kasihi, yang mungkin adalah teman karib kita.  Oleh itu, lambat laun, kebanyakan kita akan berhadapan dengan satu waktu, suatu musim, iaitu kesepian yang disebabkan oleh kematian seseorang.  Ianya sukar, ianya menyakitkan, dan pada waktu-waktu yang sedemikian kita boleh, dan selalunya harus, menuntut janji-janji Tuhan.  Lagipun, dalam dunia yang berdosa, penuh penderitaan dan kematian ini, apa lagi yang kita miliki?

`Bagaimanakah gereja anda boleh membantu mereka yang anda tahu sedang menderita kesepian oleh kerana kematian seorang yang dikasihi?`