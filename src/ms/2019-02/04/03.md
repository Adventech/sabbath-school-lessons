---
title:  Kehidupan Tidak Berkahwin
date:   22/04/2019
---

Seorang wanita muda memberitahukan beberapa kebaikan tidak berkahwin: “Sudah dua kali saya mendapat peluang untuk melayani di ladang misi, dan saya memberikan jawapan tanpa teragak-agak.”  Seseorang yang telah berkahwin, dan berkeluarga, mungkin akan mengambil lebih banyak masa untuk membuat keputusan itu kerana ia bukan hanya melibatkan dirinya tetapi juga pasangan dan anak-anak.

`Apakah, menurut Paulus, sebab-sebab yang menguntungkan untuk tidak berkahwin?  1 Kor. 7:25-34.`

Kebanyakan orang berfikir bahawa berkahwin itu adalah kehendak Tuhan untuk mereka.  Bukankah Dia mengatakan, “‘Tidak baik kalau manusia itu seorang diri saja’?”  Namun, kita mempunyai banyak contoh di dalam Alkitab tentang orang-orang yang tidak berkahwin, termasuklah teladan terbaik dari semuanya, Yesus Kristus.

Yeremia diberitahu untuk tidak menikah (Yer. 16:1-3); ia merupakan penilaian kepada situasi sejarah.  Kita tidak tahu jika sekatan itu pernah ditarik semula, tetapi apa yang jelas adalah Yeremia merupakan nabi yang sangat baik sewaktu dia berstatus bujang.

Selain itu, status perkahwinan Yehezkiel kelihatannya kurang dipentingkan, walaupun isterinya meninggal secara mendadak.  Dia langsung tidak dibenarkan untuk bersedih tetapi meneruskan pelayanan yang Tuhan telah tetapkan untuknya (Yeh. 24:15-18).  Nabi Hosea juga mengalami perkahwinan yang hancur, namun masih berupaya untuk terus berada di dalam pelayanan.  Walaupun cerita ini kedengaran ganjil kepada kita, Tuhan memberitahunya untuk pergi berkahwin dengan seorang pelacur, yang Tuhan tahu akan meninggalkan Hosea untuk mengikut lelaki lain (Hosea 1-3).  Jika direnungkan kembali, kita melihat Tuhan sedang mencuba untuk memperlihatkan ilustrasi cinta bertepuk sebelah tangan seperti kasihNya untuk Israel dan kita, dan sudah tentu ianya sungguh sukar dan menyakitkan kepada Hosea untuk dijadikan sebagai teladan langsung.

Dalam setiap contoh-contoh itu, status perkahwinan bukan isunya.  Tuhan tertarik dengan integriti, penurutan dan keupayaan seseorang untuk mengatakan apa yang Tuhan kehendaki.  Kita perlu memastikan bahawa hidup kita tidak ditentukan oleh keadaan perkahwinan kita.  Banyak suara mengatakan pada masa kini yang memberitahu kita bahawa selagi kita tidak berkahwin, kita tidak lengkap.  Paul memberikan respon, “Janganlah kamu menjadi serupa dengan dunia ini.”  Sebaliknya, “mempersembahkan tubuhmu sebagai persembahan yang hidup, yang kudus dan yang berkenan kepada Allah” (Rm. 12:1, 2).

`Apakah cara-cara praktikal yang boleh digunakan untuk melayani mereka yang tidak berkahwin, samada anggota gereja mahupun bukan anggota gereja?`