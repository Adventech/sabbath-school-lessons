---
title:  Komen Guru
date:   26/04/2019
---

**Rumusan**

Sampai pada suatu titik dalam kehidupan kita, kita akan merasa bagaimana rasanya sendirian yang menyakitkan.  Bagaimana kita boleh mengatasi saat-saat itu?  Soalan-soalannya sangat mendesak: “Di manakah semua orang?  Adakah saya akan selalu sendirian?  Di mana Tuhan?”  Pelajaran pada minggu ini menjejaki keperluan persahabatan sejak dari Eden lagi, di mana Tuhan menciptakan bukan hanya satu tetapi dua orang manusia.

Kesepian boleh timbul pada bila-bila waktu dalam kehidupan kita tidak kira di mana sahaja kita berada atau apa sahaja yang kita lakukan.  Namun ia boleh menjadi parah dalam konteks yang tertentu: menjadi seorang diri, menjalani gaya hidup Kristian bersama dengan pasangan bukan Kristian, bercerai, atau kehilangan orang yang dicintai.  Pelajaran ini menawarkan perspektif-perspektif alkitabiah terhadap waktu-waktu begini dan menggalakkan anggota-anggota gereja supaya aktif dalam mengenal pasti orang-orang yang kesepian.  Cabarannya adalah melakukan pelayanan kepada mereka yang sedang kesakitan dengan menghubungkan diri kita dengan mereka dan menghubungkan mereka dengan Tuhan.  Tidak seorang pun perlu merasa sendiri dalam tubuh Kristus.  Malah, semua mereka yang ada di dalam Kristus yang dipisahkan dari orang lain atas apa sahaja sebab (hubungan yang retak, hilang upaya, jarak, kematian) memiliki pengharapan penghiburan bahawa pada suatu hari kelak, pertemuan besar-besaran akan terjadi di mana kata “kesepian” akan hilang selama-lamanya.

Pada akhirnya, Tuhan adalah jawapan kepada kesunyian manusia.  Bahkan, dalam hubungan manusia pun, untuk memiliki ekspresi yang paling sihat, memerlukan kehadiran Tuhan.  Mungkin terdapat orang gagah perkasa yang merasa bahawa mereka boleh hidup sendirian, tanpa Tuhan atau orang lain—apa yang mereka perlukan adalah diri mereka sendiri.  Sebuah jurnal mengenai seorang lelaki muda yang cuba untuk hidup sendirian di Alaska pasti membuatkan orang yang lebih suka hidup bersendirian daripada menjalin persahabatan untuk berhenti sejenak.  Chris McCandless, setelah hidup seorang diri selama seratus hari di sebuah tempat terpencil di Alaska, U.S.A, menuliskan sebuah ilham di dalam jurnalnya sebelum dia mati kebuluran: “KEBAHAGIAN HANYA NYATA APABILA DIKONGSIKAN.”—Dalam Jon Krakauer, Into the Wild (New York: Anchor Books, 1996), ms. 189.  Ia adalah perkongsian kehidupan kita dengan Tuhan dan satu dengan yang lain yang memperkayakan pengalaman-pengalaman hidup semua orang.

**Ulasan**

**Kitab Suci**

Masalah pertama yang diselesaikan di muka bumi ini bukanlah dosa, tetapi keadaan bersendirian (Kej. 2:18).  Setelah sembilan kali kata Ibrani tov (baik) disebut dalam cerita Penciptaan dan Eden, akhirnya ada sesuatu yang lo-tov (tidak baik) dalam firdaus itu.  “Tidak baik, kalau manusia itu seorang diri saja” (Kej. 2:18).

Sungguh menarik, frasa lo-tov (tidak baik) tidak dibangkitkan lagi sehinggalah pada ketika Yitro menasihati Musa.  Sekali lagi, isunya berkaitan dengan bersendirian.  Beban bangsa Israel begitu berat untuk Musa.  Lalu, Yitra berterus-terang mengatakan, “‘Tidak baik seperi yang kaulakukan itu… takkan sanggup engkau melakukannya seorang diri saja’ ” (Kej. 18:17, 18).  Kenyataan, terutama selepas kemasukan dosa, seringkali begitu berat untuk dipikul seorang diri.  Lagipun, bukanlah rancangan asal Tuhan untuk manusia berbuat demikian.

Berseorangan di Eden adalah lebih daripada kesepian yang kita semua pernah alami pada satu ketika, walaupun ia adalah satu daripadanya.  Berseorangan seperti yang dialami oleh Adam, dalam beberapa keadaan, lebih dekat dengan maksud terasing di sebuah pulau, tidak ada hubungan jenis apapun dengan manusia.  Memandangkan Hawa telah dicipta pada hari yang ke-enam juga, pengalaman Adam hidup bersendirian di bumi ini hanya beberapa ketika namun cukup lama untuk menyatakan rasa penghargaannya terhadap teman baru yang diciptakan untuknya.

Sudah seringkali cerita tentang Adam dan Hawa dikecilkan menjadi hanya sebuah komentari tentang perkahwinan.  Aspek bersendirian yang disebut merujuk hanya kepada keadaan berseorangan kerana belum memasuki alam perkahwinan.  Namun, penciptaan Hawa tidak menyelesaikan masalah keadaan keseorangan diri.  Ia menyelesaikan masalah kesepian manusia.  Hawa bukan sahaja seorang isteri; dia juga seorang sahabat, rakan sekerja (Kej. 1:28), rakan seiman, dan menjadi pusat kehidupan sosial Adam, dan begitu juga sebaliknya dengan Hawa.  Kenyataan ini merupakan khabar baik bagi mereka yang belum berkahwin.  Ramai yang telah dibebani oleh seruan ilahi “Tidak baik, kalau manusia itu seorang diri saja” (Kej. 2:18) dan menerimanya sebagai suatu kutukan secara maya hidup membujang.  Ini tidak benar.  Kita boleh menjadi seorang bujang namun tidak seorang diri, kerana kehadiran manusia lain seperti keluarga, rakan-rakan dan kenalan-kenalan di rumah kita, gereja, dan tempat kerja.

Berseorangan juga mencetuskan permulaan penggodaan dan Kejatuhan.  Terdapat perbalahan pendapat di antara para cendekiawan tentang sama ada Adam hadir sewaktu Hawa digoda oleh ular itu.  Hujah bahawa dia hadir berkisarkan dua alasan:  ayat yang menerangkan saat Hawa memakan buah itu dan memberikan sedikit kepada suaminya “yang bersama-sama dengan dia” (Kej. 3:6) dan ular itu juga menggunakan kata kerja jamak seperti sedang bercakap dengan lebih dari seorang manusia.   Bagi pihak yang menyokong ketidak hadiran Adam pula mengatakan bahawa Adam ketara tidak hadir dalam dialog, dan dia nampaknya tidak muncul sebagai subjek mahupun objek dalam mana-mana ayat di dalam cerita tersebut. Terdapat perbualan sengit di antara Hawa dan ular itu: “Ular itu berkata-kata kepada perempuan itu” (Kej. 3:1, 4) dan “lalu sahut wanita itu perempuan itu kepada ular itu” (Kej. 3:2).  Frasa kontroversi “bersama-sama dengan dia (Hawa)” boleh ditafsirkan dalam erti perhubungan, bukan merujuk kepada konteks tempat atau kedudukan seperti yang diceriterakan semula oleh Adam kepada Tuhan, “Perempuan yang Kau tempatkan di sisiku, dialah yang memberi dari buah pohoh itu kepadaku, maka kumakan” (Kej. 3:12).  Nampak dengan jelas, “Kau tempatkan di sisiku” dalam kata Adam bermaksud “di sisiku sebagai teman saya” dan “bersama-sama dengan dia (Hawa)” dalam kata-kata pencerita membawa maksud yang sama.  Dalam hal di mana ular itu menggunakan kata kerja dan kata ganti nama jamak, penyebutan itu menunjukkan bahawa sasaran Setan adalah kedua-dua Adam dan Hawa.  Penggunaan kata jamak itu sudah tentu lebih mengherankan jika Adam tidak berkata sepatah kata pun apabila benar dia berada di sana pada ketika itu.  Untuk kajian lanjut tentang subjek itu, lihat Elias Brasil de Souza, Was Adam With Eve at the Scene of Temptation?  A Short Note on “With Her” in Genesis 3:6. 

Sama seperti bersendirian itu tidak ideal pada waktu Penciptaan, ia juga menjadi sasaran dalam pencobaan.  Kita boleh membuat kesimpulan bahawa “adalah tidak baik bagi wanita itu” untuk bersendirian juga.  Apakah Kejatuhan itu dapat dihalang jika Adam dan Hawa tetap bersama-sama?  Ada kemungkinannya.  Ellen G. White mengatakan, “Para malaikat telah memperingatkan Hawa agar jangan memisahkan diri dari suaminya sementara sedang asyik dengan pekerjaan mereka sehari-hari dalam taman itu; bersama-sama dengan suaminya, dia berada dalam bahaya pencobaan yang lebih kecil daripada kalau dia berjalan bersendirian.”—Patriarchs and Prophets, ms. 53.  Komuniti beriman, walaupun terdiri daripada hanya dua 

Ketika Tuhan mendekati Adam dan Hawa setelah kejatuhan mereka, mereka mengambil satu tindakan yang sungguh amat mengecewakan namun meninggalkan kesan mendalam dalam Kitab Suci: “…bersembunyilah manusia dan isterinya itu terhadap TUHAN Allah” (Kej. 3:8).  Dosa mewujudkan keadaan yang merosakkan diri sendiri: keinginan untuk hidup sendirian tanpa Tuhan.  Namun Dia tidak mudah dihalang, dan permohonan-permohonan oleh nabi-nabi Ibrani menjadi bukti ke atas hal ini.  Tuhan menyempurnakan misi pencarian kemanusiaan yang hilang melalui penjelmaan AnakNya Immanuel, Tuhan menyertai kita (Mat. 1:23).  Penjelmaan itu mengulangi kisah Eden.  Setelah dosa merosakkan dunia, Tuhan melihat bahawa “tidak baik” untuk manusia “seorang diri” (Kej. 2:18); lalu Dia mengirimkan seorang “penolong,” seseorang yang “sejodoh” dengannya. —Patriarchs and Prophets, ms. 46.  Kata “penolong” dalam Septuagint (terjemahan Bahasa Yunani untuk Perjanjian Lama) dalam Kejadian 2:18 (boethos) adalah kata yang sama dalam Ibrani 13:6: “Tuhan adalah Penolongku.”  Namun, daripada tunduk kepada godaan “si ular” (Mat. 4:1-11), Yesus “melawan sampai mencucurkan darah (Nya)” (Ibr. 12:4), agar suatu masa nanti kita semua dapat mendengar suara “yang nyaring dari takhta itu berkata: ‘Lihatlah, khemah Tuhan ada di tengah-tengah manusia dan Dia akan diam bersama-sama dengan mereka.  Mereka akan menjadi umatNya dan Dia akan menjadi Tuhan mereka” (Why. 21:3), tidak akan pernah sendirian lagi.

**Refleksi**

Sesetangah orang berfikir, “Jika Tuhan itu Maha Besar, mengapakah persahabatanNya tidak mencukupi untuk menyediakan segala keperluan-keperluan Adam, termasuklah keperluan untuk penciptaan seorang lagi yang lain?  Sebuah soalan yang patut difikirkan, tetapi pengalaman menunjukkan bahawa soalan ini boleh diajukan semula kepada mereka.  Kenyataan bahawa Tuhan dapat mencukupkan kita semua secara individu dapat menjangkakan dan menyediakan kita untuk mempunyai perhubungan-perhubungan dengan orang lain.  Dalam cara ini, pendekatan kita terhadap hubungan-hubungan dengan manusia datang dari keinginan untuk kesatuan, bukan kerana kesediaan dan keadaan terdesak.  Kadangkala, yang lain, terutama pasangan-pasangan romantik, tanpa sedar memburu perhubungan untuk memenuhi keperluan-keperluan yang sesungguhnya hanya boleh dipenuhi oleh Sang Pencipta.  Adalah yang terbaik untuk mendapatkan air yang, setelah diminum, Yesus katakan membuatkan seseorang tidak akan haus untuk selama-lamanya (Yoh. 4:14).  Mengapa?  Kerana ia akan menjadi “mata air” di dalam diri seseorang.  Yesus dan/atau khabarNya adalah air itu.  Tanpanya, hubungan-hubungan boleh menjadi rosak, atau lebih parah, penyembahan berhala.

Pemikiran sebelumnya adalah akar bagi menangani pelbagai senario kesepian dalam pelajaran: tidak berkahwin, kehilangan pasangan oleh kerana perceraian atau kematian, atau sendirian secara rohaniah.  Cara khusus mengendalikan pelbagai pengalaman ini adalah unik.  Walaupun ianya sungguh sukar, ia boleh ditanggung atas pengetahuan bahawa kita mempunyai Tuhan yang sentiasa hadir (Kish. 17:27), yang melihat apa yang berlaku dalam hidup kita (Kej. 16:13), dan yang telah berjanji tidak akan meninggalkan kita (Ul. 31:16, Mat. 28:20).

**Aplikasi Hidup**

Tahap di mana kita diyakinkan sepenuhnya dengan sudut pandang Kristian, dengan Tuhan sendiri ditempatkan pada pusatnya, adalah tahap di mana rasa sendirian yang penuh keputusasaan dapat dikurangkan.  Kita semua merasa sendirian kadang-kadang.  Tidak ada yang salah dengan pengalaman itu.  Namun, jika Tuhan itu nyata kepada kita, kita seharusnya dapat memberikan kesaksian terhadap penyekatan rasa sendirian itu melalui kehadiran Tuhan.  Memberi kesaksian tentang hal ini boleh membantu anggota-anggota di dalam kelas Sekolah Sabat anda pada saat ini.  Berikan mereka peluag untuk mengongsikan pengalaman-pengalaman bagaimana Tuhan campur tangan di dalam hidupa mereka pada waktu-waktu mereka merasa sendirian.  Berikut adalah beberapa soalan yang mencabar kita untuk memikirkan pertindanan antara Tuhan, kita, rasa sendirian, dan gereja:

1.	Ahli falsafah dan teologi Abraham Heschel memberi tajuk dua buah bukunya yang berkaitan dengan falsafah agama sebagai Man Is Not Alone dan God in Search of Man.  Bukankah lebih sukar untuk merasa sendirian apabila seseorang itu yakin bahawa dia dijejaki oleh seorang yang lain?  Dalam cara apakah anda telah melihat Tuhan membayangi anda dalam kehidupan anda?
2.	Sementara masyarakat sekeliling berlari ke arah sekularisma, semakin ramai manusia yang memandang dunia ini dalam keadaan alamiahnya (naturalistik) semata-mata (hanya alam dan hukum alan yang wujud, mengenepikan kuasa ghaib atau Tuhan).  Pandangan-pandangan tidak datang tanpa akibatnya.  Jika naturilisma itu wujud, kita benar-benar sendirian di alam semesta ini.  Bagaimanakah Kristian boleh menguasai kewujudan rasa keputusasaan yang dihasilkan oleh naturalisma agar dapat mengemudikan orang-orang kepada Tuhan?
3.	Manakala dunia sering memulaukan orang-orang berdasarkan penampilan, etnik dan golongan sosial dan ekonomi, gereja pula dipanggil untuk mengasihi orang-orang sedemikian (Gal. 3:28).  Bagaimanakah gereja setempat boleh mengatur organisasinya agar orang-orang yang sedang bergelut dengan kesepian tidak diabaikan?