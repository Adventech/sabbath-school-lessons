---
title:  Mengasuh Anak sebagai Langkah Pemuridan
date:   22/05/2019
---

`Baca Kejadian 18:18, 19 dan 1 Samuel 3:10-14.  Bezakan kedua-dua ayat ini.  Apakah hasil dari cara mereka mengasuh anak-anak mereka?`

Ibu bapa mempunyai tanggungjawab untuk memuridkan anak-anak mereka, agar mereka sendiri menjadi murid-murid Yesus.  Beberapa ibu bapa percaya bahawa cara untuk mengajar dan menegur anak-anak mereka adalah melalui hukuman fizikalâ€”lebih kerap, lebih baik (Ams. 22:15,  23:13,  29:15).  Ayat-ayat ini telah disalahgunakan untuk mendera anak-anak dan memaksa mereka untuk tunduk sepenuhnya, tetapi seringkali ia bahkan membawa kepada pemberontakan terhadap ibu bapa mereka dan Tuhan.

Alkitab mengajarkan kepada ibu bapa untuk mendidik dengan kebaikan (Ef. 6:4, Kol. 3:21) dan mengajar anak-anak dalam kebenaran (Mzm. 78:5, Ams. 22:6, Yes. 38:19, Yl. 1:3).  Sebagai ibu bapa kita harus menyara anak-anak kita (2 Kor. 12:14) dan menunjukkan teladan yang baik untuk mereka turuti (Kej. 18:19, Kel. 13:8, Tit. 2:2).  Kita diberitahu untuk membimbing seisi rumah kita dengan sebaiknya (1 Tim. 3:4, 5, 12) dan mendisiplinkan anak-anak kita (Ams. 29:15, 17) sementara pada masa yang sama memantulkan kasih Tuhan (Yes. 66:13, Mzm. 103:13, Luk. 11:11).

Namun sungguh menyedihkan, Alkitab memberitahukan beberapa cerita tentang asuhan yang salah oleh ibu bapa.  Ishak dan Ribkah menunjukkan sikap pilih kasih terhadap anak lelaki mereka, Esau dan Yakub (Kej. 25:28), dan di kemudian hari Yakub menunjukkan sikap yang sama terhadap Yusuf (Kej. 37:3).  Eli, walaupun dia adalah seorang pemimpin keagamaan, gagal untuk membimbing anak-anaknya (1 Sam. 3:10-14).  Samuel, yang telah dibesarkan oleh Eli, juga menjadi seorang ayah yang lemah (1 Sam. 8:1-6).  Raja Daud, yang melakukan perzinahan dan memberikan perintah untuk suatu pembunuhan, mengajar anak-anaknya untuk mencontohinya.  Raja Manasye mengorbankan anak-anaknya kepada berhala-berhala (2 Raj. 21:1-9), sama seperti yang dilakukan oleh Raja Ahas (2 Raj. 16:2-4).

Mujur, kita juga boleh melihat di dalam Kitab Suci beberapa contoh tentang asuhan ibu bapa yang baik.  Mordekhai adalah seorang ayah angkat yang baik kepada Hadasa, Ratu Ester (Ester 2:7), dan Ayub mendoakan anak-anaknya dengan tetap (Ayub 1:4, 5).  Dalam contoh-contoh ini, baik atau jahat, kita boleh menuai pengajaran-pengajaran tentang cara-cara mengasuh anak-anak.

`Apakah yang boleh kita pelajari dari contoh-contoh mengasuh anak-anak yang kita dapati di dalam Alkitab?  Dalam cara apakah kita boleh menggunakan prinsip-prinsip ini dalam interaksi kita dengan mereka yang bukan merupakan anak kita sendiri?`