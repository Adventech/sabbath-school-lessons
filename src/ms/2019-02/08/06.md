---
title:  Berjuang untuk Anak Anda yang Hilang
date:   23/05/2019
---

`Baca Amsal 22:6. Apakah pemahaman anda tentang ayat ini?  Apakah ini suatu jaminan, suatu janji, atau suatu kemungkinan?`

Kadangkala, sebagai seorang ibu atau bapa, anda melakukan apa sahaja yang harus anda lakukan--meluangkan waktu untuk mengajarkan yang benar kepada anak-anak anda, hidup menurut pengertian anda tentang Tuhan, menghantar mereka ke sekolah yang baik, hadir ke gereja dengan tetap, melibatkan diri dalam pekerjaan misi bersama-sama mereka—dan ia berkesudahan dengan mereka meninggalkan iman yang anda telah ajarkan ketika membesarkan mereka.  Kesakitan yang dirasakan itu sangat menyakitkan, dan tidak pernah ada waktu di mana anda berhenti memikirkan tentang keselamatan mereka.  Penyebabnya tidak semestinya kesalahan ibu bapa.  Anak-anak mempunyai pemikiran mereka sendiri dan pada akhirnya nanti akan dipertanggunjawabkan oleh Tuhan atas perbuatan-perbuatan mereka.

Segelintir mengambil kata-kata “maka pada masa tuanya pun ia tidak akan menyimpang dari pada jalan itu” sebagai sebuah janji, suatu jaminan bahawa cara mengasuh yang baik akan selalu berakhir dengan keselamatan anak-anak mereka dalam tangan.  Namun Amsal sering memberikan prinsip-prinsip kepada kita dan bukan semuanya adalah janji-janji yang tidak bersyarat.  Apa yang kita boleh pelajari dari ayat ini adalah jaminan bahawa ajaran-ajaran yang dipelajari pada masa kanak-kanak akan berterusan seumur hidup.  Setiap anak akan mencapai peringkat usia apabila mereka memutuskan sama ada mahu menerima pusaka ibu bapa mereka untuk dijadikan milik mereka sendiri atau menolaknya.  Ibu bapa yang sangat berhati-hati dalam menyediakan ajaran-ajaran ilahi kepada anak-anak mereka mendapat jaminan bahawa apa sahaja yang telah mereka ajarkan kepada anak-anak mereka akan sentiasa bersama-sama dengan anak-anak mereka, dan jika anak-anak mereka menyimpang darinya, bibit-bibit yang ditanam di dalam hati anak-anak itu akan terus berada di dalam mereka dan sentiasa berkumandang memanggil mereka untuk kembali pulang.  Menjadi ibu bapa yang baik adalah pilihan kita; bagaimana akhirnya hidup anak-anak kita adalah pilihan mereka.

Apakah yang harus dilakukan oleh seorang ibu atau bapa apabila seorang anak menyimpang?  Serahkan anak anda kepada Tuhan dalam doa yang bersungguh-sungguh.  Sekiranya ada yang benar-benar memahami kesakitan anda, dialah Tuhan, kerana berlaksa-laksa anakNya, telah menolak Dia, seorang Bapa yang sempurna.  Anda boleh memberi sokongan kepada anak anda yang hilang itu dengan kasih dan doa, dan bersedia untuk berdiri di sisi mereka apabila mereka bergelut dengan Tuhan.

Jangan malu untuk meminta bantuan sokongan dan doa, jangan menyalahkan diri, dan jangan terlalu fokus kepada anak yang hilang sahaja sehingga melupakan keluarga yang lain.  Mengasuh anak yang hilang boleh menyebabkan perpecahan rumahtangga anda; jadi, binalah satu kesatuan bersama dengan pasangan anda dan tetapkan batasan-batasan yang jelas untuk anak anda.  Ingat bahawa Tuhan mengasihi anak anda lebih dari anda, lihatlah kepada masa depan yang cerah, dan menerima bahawa Tuhan sedang bekerja di dalam anak anda.

`Adalah mudah untuk menyalahkan diri dalam situasi seperti ini.  Walaupun benar anda telah melakukan kesilapan, mengapakah lebih baik memberi tumpuan kepada masa hadapan dan kepada janji-janji Tuhan?  Lihat Flp 3:13.`