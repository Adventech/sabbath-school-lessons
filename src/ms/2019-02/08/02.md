---
title:  Asuhan Ibu Bapa Tanpa Anak
date:   19/05/2019
---

`Baca Kejadian 18:11, 30:1, 1 Samuel 1:1-8, dan Lukas 1:7.  Apakah persamaan yang dimiliki oleh orang-orang ini?  Bagaimanakah Tuhan menjawab kerinduan mereka?`

Anak-anak merupakan berkat.  Namun oleh sebab-sebab tertentu, Tuhan tidak selalu memberkati semua orang dengan anak-anak.  Sebahagian berharap dan berdaa untuk sebuah keluarga, dan Tuhan bermurah hati menunaikan permohonan mereka, kadangkala dengan cara yang menakjubkan, seperti yang dilalui oleh Sara; sebahagian lagi sama-sama memohon di hadapan takhta Tuhan dalam doa yang bersungguh-sungguh namun hanya dibalas dengan kebisuan.  Setiap kali mereka melihat rakan-rakan memuji Tuhan di atas kehamilan dan ketika rakan-rakan menyambut kelahiran bayi mereka, ia menambah luka yang sedia ada sementara mereka memerhatikan rumah mereka yang kosong.  Malahan, dengan soalan biasa seperti “Berapa ramai anak anda?” menjadi peringatan yang menyakitkan tentang sebuah kelab ekslusif yang mengecualikan penyertaan ibu bapa yang tidak mempunyai anak, walaupun mereka benar-benar ingin menyertainya.

Mereka yang telah melalui pengalaman seperti ini perlu menerima bahawa Tuhan mengerti kesedihan mereka.  Pemazmur menyatakan bahawa Tuhan, “Sengsaraku Engkaulah yang menghitung-hitung, air mataku Kautaruh ke dalam kirbatMu.  Bukankah semuanya telah Kaudaftarkan?” (Mzm. 56:9).  Walaupun sepertinya Dia berdiam diri, “Seperti bapa sayang kepada anak-anaknya, demikian Tuhan sayang kepada orang-orang yang takut akan Dia” (Mzm. 103:13).

Orang lain, sementara itu, oleh sebab-sebab yang tertentu, memilih untuk tidak mempunyai anak.  Kita tentu faham bahawa tempat seperti dunia kita ini penuh dengan kesengsaraan, kesakitan, kejahatan, dan bencana, yang menjadi alasan mengapa beberapa orang membuat keputusan untuk tidak menambah lagi manusia di dalamnya.  Dalam beberapa kes lain, sebahagian orang mungkin memilih untuk mengambil anak angkat daripada mempunyai anak kandung sendiri; dengan cara ini mereka boleh mengasuh anak-anak yang sudah sedia ada, seringkali memberikan peluang hidup yang lebih baik kepada mereka yang mungkin tidak mereka rasai jikayang disebaliknya berlaku.

Dunia kita ini adalah tempat yang rumit, dan pasti kita akan bertemu dengan pelbagai orang dalam pelbagai situasi yang berkaitan dengan mempunyai anak atau tidak mempunyai anak.  Dalam apa jua keadaan kita dapati diri kita terutama bersangkut-paut dengan persoalan tentang anak, kita boleh hidup dengan jaminan kasih Tuhan untuk kita dan keinginanNya untuk pengakhiran yang baik bagi kita.  Pada masa yang sama juga, marilah kita sentiasa beringat untuk menjadi peka terhadap orang-orang yang, atas apa sahaja alasannya, tidak mempunyai anak.

`Yesus tidak pernah mempunyai anakNya sendiri.  Apakah pengajaran, jika ada, yang ada untuk kita tentang fakta ini?`