---
title:  Ibu Bapa Tunggal
date:   20/05/2019
---

Satu daripada fenomena yang dihadapi oleh dunia adalah ibu bapa tunggal, dan lebih sering, walaupun tidak semua, wanita menjadi ibu tunggal.

Kadangkala kita berfikir bahawa ibu bapa tunggal adalah mereka yang mendapat anak di luar pernikahan.  Bagaimanapun, kes yang berlaku tidak selalunya demikian.  Hagar didesak untuk mempunyai anak bersama dengan Abraham, dan kemudian dipaksa untuk pergi bersama dengan anaknya (Kej. 16:3,4; 21:17).   Batsyeba menjadi hamil akibat dari hubungan seksual dengan seorang lelaki yang berpangkat (2 Sam. 11:4, 5).   Elia dikirim ke sebuah kampung yang dipanggil Sarfat untuk membantu seorang ibu tunggal yang janda (1 Raj. 17:9).  Pada ketika Yesus memulakan pelayananNya, Yusuf, ayah angkatNya, telah meninggal, dan menyebabkan Maria menjadi seorang janda dan seorang ibu tunggal.  “Maut telah memisahkan dia dari Yusuf, yang turut mengetahui dengannya tentang misteri kelahiran Yesus.  Sekarang, tidak ada seorang pun untuknya mempercayakan segala harapan dan kekuatirannya.  Dua bulan yang baru lalu dipenuhi dengan kedukaan.”—Ellen G White, The Desire of Ages, ms. 145.

Menjadi ibu bapa tunggal mungkin adalah antara satu daripada pekerjaan yang paling mencabar seseorang itu boleh hadapi.  Ramai yang berhadapan dengan kesukaran-kesukaran, seperti mengatur kewangan mereka, berurusan dengan ibu atau bapa yang lain, atau cuma mempunyai waktu untuk diri sendiri atau menggunakan waktu bersama Tuhan, dan berfikir apakah mereka akan pernah mengasihi sekali lagi.

`Apakah janji-janji yang sesiapa sahaja, termasuk ibu atau ayah tunggal, boleh ambil dari ayat-ayat berikut: Yer. 31:25; Mat. 11:28; Yer. 29:11; Yer. 32:27; Ams. 3:5, 6; Yes. 43:1, 2.`

Kita, sebagai sebuah gereja, mempunyai tanggungjawab untuk membantu ibu atau ayah tunggal.  Yakobus menulis, “Ibadah yang murni dan yang tak bercacat di hadapan Tuhan, Bapa kita, ialah mengunjungi yatim piatu dan janda-janda dalam kesusahan mereka” (Yak. 1:27).  Seseorang boleh menambah, dalam prinsip, “dan seorang ibu atau ayah tunggal dalam kesusahan mereka, juga.”  Bantuan yang kita boleh tawarkan bukan hanya berbentuk kewangan.  Kita boleh membiarkan mereka mendapat sedikit kelegaan dengan menjaga anak mereka sedikit waktu agar mereka boleh melakukan kerja-kerja rumah, rehat, berdoa dan mempelajari Firman Tuhan.  Kita boleh menjadi mentor kepada anak-anak mereka atau membantu memperbaiki benda-benda kecil di sekitar rumah.  Kita boleh menjadi tangan-tangan Tuhan dalam pelbagai cara untuk menyokong ibu atau ayah tunggal.

`Tanpa menghakimi bagaimana mereka berada dalam situasi sedemikian, apakah perkara-perkara khusus yang anda boleh lakukan untuk memberi galakan dan bantuan kepada ibu atau ayah tunggal?`