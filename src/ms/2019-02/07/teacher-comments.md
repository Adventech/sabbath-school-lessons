---
title:  Komen Guru
date:   17/05/2019
---

#### Ringkasan

Yesus mengkehendaki kita bersatu dengan satu sama lain.  Banyak sebab boleh diberikan untuk menerangkan mengapa Yesus menginginkan kita berada dalam kesatuan.  Namun Yesus menyatakan satu sebab yang menjadikan kepentingan kesatuan yang teratas dalam senarai.  Ayat hafalan pada minggu ini memberitahu bahawa kita semua adalah satu di dalam Bapa dan Anak, “supaya dunia percaya, bahawa Engkau [Bapa] lah yang telah mengutus Aku [Yesus]” (Yoh. 17:21).  Jadi, kepercayaan dunia tentang siapa Yesus sebenarnya, asalNya, mendorong persatuan di kalangan umat-umat percaya.

Lalu, bagaimanakah dengan kita?  Beban penyatuan Kristian dalam skala global amatlah besar.  Namun kesatuan pada peringkat keluarga boleh menjadi kenyataan.  Tanggungjawab untuk kesatuan, oleh itu, terletak sepenuhnya di atas bahu kita.

Beban itu, bagaimanapun, pertama-tama berada di bahu Yesus.  KemenanganNya ke atas kejahatan (1 Yoh. 3:8), sifat kayu salib yang mendamaikan (Ef. 2:13-16, Kol. 1:21-23), dan kesediaan Roh (Kis. 2, 1 Kor. 12:13) menyediakan jalan kepada persatuan di kalangan umat-umatNya.  Pasangkan peristiwa-peristiwa ini dengan perintah baru Tuhan untuk mengasihi sama seperti Dia yang telah mengasihi (Yoh. 13:34), mati kepada diri dan kepentingan diri (Rm. 6:3-7), bersama dengan merendahkan diri di antara satu sama lain (Ef. 5:21), dan keluarga akan diperkasakan untuk memantulkan kesatuan seperti yang didoakan Yesus (Yoh. 17).

#### Ulasan

**Peribadahan untuk Kesatuan**

Kesatuan yang sejati adalah sesuatu yang indah untuk dipandang.  Resipinya mudah: perbedaan dan kerendahan hati.  Tentu seseorang akan mengatakan, “Tidak, anda memerlukan kasih” atau “Anda memerlukan Roh Suci.”  Memang benar.  Namun ada sesuatu tentang kata merendahkan diri yang mengasah semua bahan-bahan lain yang diperlukan untuk menjadi tajam.  Kita mudah sekali terbawa-bawa dengan lontaran kata-kata cinta di dalam keluarga dan kemudian berfikir mengapa cinta tersebut tidak menghasilkan kesatuan yang mesra seperti yang kita harapkan.  Mungkin jika jumlah ucapan kata “Saya mencintai kamu” sama banyak jumlahnya dengan tindakan merendahkan diri yang tulus, keadaan mungkin jauh berbeda.

Sama ada merendahkan diri itu wujud sebagai satu kepercayaan di dalam keluarga atau ia tidak wujud langsung.  Jika salah seorang dari ahli keluarga yang selalu menuntut untuk mengamalkan kerendahan diri, namun tidak pernah mengamalkannya, situasi keluarga ini boleh dipanggil dengan apa sahaja, namun pasti bukan dipanggil sebagai kesatuan.

Teladan terunggul merendahkan diri adalah kehidupan Yesus.  Kemuncak kepada penyerahan itu kedengaran di Getsemani: Ya Bapaku, jikalau Engkau mau, ambillah cawan ini dari padaku; tetapi bukanlah kehendakKu, melainkan kehendakMulah yang terjadi” (Luk. 22:42).  Di sinilah satu daripada kunci kesatuan yang unggul di antara Bapa dan Anak.  Yesus menyatakan bahawa Bapa tidak meninggalkanNya sendirian, dan bersama denganNya kerana Dia (Yesus) “senantiasa berbuat apa yang berkenan kepadaNya” (Yoh. 8:29).  Ini memberitahu bahawa Yesus sendiri tidak membuang kerendahan hati.  Perkara ini sungguh penting kerana baru-baru ini istilah merendahkan diri diserabutkan dengan kontroversi kependetaan berkaitan dengan pentahbisan, peranan jantina, dan kepimpinan.  Tanpa menghiraukan kerisauan-kerisauan yang penting ini, kenyataan bahawa Raja di atas segala raja Sendiri mengamalkan kehidupan merendahkan diri, meninggikan tindakan peribadi merendahkan diri di atas papan di mana orang-orang yang benar-benar serius dengan keinginan menjadi seperti Yesus sedang berada.  Jika ada satu institusi yang benar-benar memerlukan kesatuan melalui perbuatan merendahkan diri lebih dari yang lain, ia adalah perkahwinan.

**Illustrasi**

Pasangan-pasangan boleh menemui banyak perkara pada satu masa yang sama yang boleh mengubah arus perkahwinan mereka.  Joseph berkahwin dengan seorang wanita dengan dinamik keluarga menetapkan bahawa pertentangan pendapat adalah peluang-peluang untuk perbincangan secara langsung dengan tujuan untuk menghasilkan seorang pemenang dan seorang yang tewas.  Apabila peraturan-peraturan permainan adalah sedemikian rupa, kedudukan sebagai pertahanan dan penyerang menjadi suatu kebiasaan.  “Kalung bunga zaitun” dianugerahkan kepada orang yang telah memenangi perdebatan, dapat memperkecil-kecilkan, atau berjaya mengejutkan lawan dengan kata-katanya.  Merendahkan diri tidak dibenarkan, tidak ada kesatuan dicapai, dan hubungan terbantut.

Joseph, mahupun isterinya, tidak mengkehendaki kesudahan yang seperti itu.  Namun dia bergelut dengan bagaimana cara yang terbaik untuk mengkomunikasikan kepada isterinya akan konteks perdebatan mereka yang boleh mengubah sesuatu menjadi lebih membangun.  Joseph perlu meyakinkan isterinya bahawa mereka tidak perlu menjadi dua individu yang terkunci dalam satu pertempuran yang bertujuan menentukan siapa yang berkuasa dan menjadikan satu kepentingan bagi dirinya untuk tidak menggunakan kuasa ke atas kelemahan, kesilapan dan kekurangan isterinya untuk melawan bagi “memenangi” perbalahan tersebut.  Akhirnya, Joseph memutuskan untuk menggunakan apa apa yang mendiang Gary Smalley, seorang penasihat perkahwinan yang luar biasa, panggil sebagai “perkataan gambaran emosi” (satu perupamaan dimaksudkan untuk mengkomunikasikan fikiran dan emosi dari seseorang kepada seorang yang lain).

Pada waktu-waktu ini, Joseph dan isterinya sedang melakukan pengembaraan di Sierra Nevadas.  Sementara mereka duduk di tepi sebuah sungai kecil berlatar belakangkan gunung-ganang yang begitu mengagumkan, gunung-ganang itu tiba-tiba memberikan sumber perumpamaan Joseph.  Dia berkata kepada isterinya “Setiap kali kita mempunyai konflik, gambarkan diri kita berada dipuncak salah satu gunung ini.  Pada zaman ini, ramai pasangan yang berfikir bahawa mereka sedang memainkan watak Raja Gunung sewaktu berlaku konflik dalam perhubungan.  “Pemenang” adalah orang yang boleh mengalahkan seseorang dengan menggunakan kata-kata sehingga sampai ke tahap ingin menolak yang seorang lagi ke arah tebing.  Tetapi kemenangan ini adalah kemenangan yang palsu.  Saya tidak pernah mahu memainkan permainan seperti ini, bukan kerana saya seorang lelaki yang baik tetapi oleh kerana perkahwinan telah mengikat kaki kita bersama dengan tali yang panjang dan kuat—jika kamu menyeberang, saya juga akan menyeberang.  Ini adalah benar, kita adalah dua individu, tetapi hanya ada satu perkahwinan, satu perhubungan.  Menjadi keutamaan kepada kita berdua jika kita boleh memikirkan hanya perkara-perkara yang boleh memberi kebaikan kepada entiti ketiga di antara kita sekarang yang dipanggil perkahwinan.  Tidak ada lagi yang menang dan tidak ada lagi yang kalah—sama ada kedua-dua kita menang atau kedua-dua kita kalah.”  Inilah falsafah yang telah menjadi kunci kepada persatuan di dalam perkahwinan dan keluarga Joseph.

Pada dasarnya, perkahwinan adalah satu percubaan yang unik untuk melihat potensi dua insan yang begitu jauh berbeza berfungsi sebagai satu.  Mike Mason, dalam bukunya Mystery of Marriage, menggambarkan pergelutan itu seperti ini: “Bahkan pasangan yang paling rapat pasti akan mendapati diri mereka terlibat dalam pergelutan kehendak, kerana perkahwinan adalah satu percubaan yang bahaya dan berani untuk bekerjasama pada aras yang hampir mustahil untuk dicapai oleh dua pusat yang masing-masing mahu menonjolkan diri.  Perkahwinan tidak dapat mengelak daripada menjadi relau konflik, tempat perapian di mana dua kehendak ini harus dicairkan dan ditulinkan dan dijadikan secocok.”— (Sisters, Oreg.: Multnomah Press, 1985), ms. 167.  Dalam satu bab yang ditulisnya dengan begitu hebat bertajuk “Submission,” dia menerangkan bagaimana mungkin ia boleh terjadi.  Ia kedengaran sedikit seperti perumpamaan berkenaan dengan seutas tali.  “‘Kerana yang terkecil di antara kamu sekalian, kata Yesus, ‘dialah yang terbesar’” (Luk 9:48)….Perkahwinan pada sisinya yang terbaik sama seperti sebuah pertandingan yang boleh dipanggil sebagai ‘saling mengalah’, satu pertandingan tarik tali di antara dua kuasa kehendak yang sama-sama bertekad untuk tidak menang.  Itulah satu-satunya sikap yang berguna dalam perkahwinan kerana itulah cara yang direncanakan Tuhan.”—The Mystery of Marriages, ms. 167.

**Kitab Suci**

“Hai isteri, tunduklah kepada suamimu…hai anak-anak, taatilah orang tuamu…Hai hamba-hamba, taatilah tuanmu di dunia” (Ef. 5:22, 6:1, 6:5).  Apabila Kitab Suci disalahgunakan, lama-kelamaan begitu juga dengan manusia.  Kita hanya boleh membayangkan berapa kerap ketiga-tiga ayat ini digunakan untuk melaksanakan tujuan yang bertentangan dengan kehendak Roh.  Sungguh ironik, dipenuhi dengan Roh lawan mabuk kerana alkohol adalah konteks yang lebih meluas dalam ayat-ayat Alkitab ini (Ef. 5:18).    Alkohol menjadikan seseorang pentafsir yang lemah.  Selalunya, rakan seangkatan yang lebih lemah secara sosial yang akan menerima tamparan pengaruhnya.  Kadangkala, budaya berkembang sedemikian rupa sehingga ia menjadi sama penting untuk mengatakan apa yang tidak dimaksudkan oleh ayat daripada mengatakan apa yang ayat itu maksudkan.  Mungkin, itulah yang berlaku di sini.

Senarai Paulus dan komen pelayan terhadap gandingan sosial ini bertentangan dengan senarai bukan alkitabiah pada zamannya yang mana menggalakkan layanan yang kasar untuk melindungi kehormatan suami, ibu atau bapa, dan tuan kepada hamba. —lihat Joh Dybdahl, ed., Andrews Study Bible (Berrien Springs, Mich.: Andrews University Press, 2010), ms. 1549.  Paulus mempunyai pandangan yang berbeza.  Walaupun banyak yang boleh diperkatakan (dan sepatutnya diperkatakan) tentang bahagian hamba/tuan dalam pemikiran Paulus, tema tentang keluarga pada penggal ini menetapkan fokus kita.

Berkaitan dengan pelajaran minggu ini tentang kesatuan keluarga, tema-tema seperti merendahkan diri, kasih, dan hubungan Kristus dengan gerejaNya semuanya boleh didapati dalam Efesus 5.  Sesungguhnya, mereka harus dijumpai bersama.  Jika tidak demikian, para pentafsir akan membuat kesimpulan bahawa hanya isteri yang tunduk dan suamilah yang menerimanya.  Memang benar, perkataan tunduk tidak digunakan secara langsung kepada suami, tetapi pernyataan yang didapati di dalam ayat sebelumnya iaitu “rendahkanlah dirimu seorang kepada yang lain “(Ef. 5:21) adalah pernyataan yang diketahui umum hasil daripada pemenuhan oleh Roh (Ef. 5:18), tidak mungkin Paulus hanya memikirkan tentang isteri-isteri ketika dia menulis Efesus 5:21, kecuali seseorang dengan berani mengatakan hanya para isteri yang dipenuhi dengan Roh Suci (satu kesimpulan yang pastinya sukar diterima oleh pentafsir-pentafsir kaum lelaki).  Paulus tentunya tidak berfikiran para isteri tidak harus tunduk kepada suami mereka.  Namun dia melihat aksi tunduk itu selaras dengan hubungan Kristus dengan umat-umatNya (Ef. 5:22-24).  Bagaimana pun, keselarasan ini sahih hanya kerana suami-suami adalah metafora kasih Kristus yang hidup (Ef. 5:25).  Kematian Kristus dengan rela untuk menyelamatkan mempelai perempuanNya adalah satu aksi merendahkan diri terbesar yang pernah disaksikan oleh sejagat raya.  Kata-kata Paulus “rendahkanlah dirimu seorang kepada yang lain” boleh diaplikasikan kepada perkahwinan kerana aksi merendahkan diri oleh suami didasari oleh perintah untuk mengasihi sama seperti Kristus telah mengasihi. 

**Penerapan Hidup**

Penyembahan berhala zaman moden diperlihatkan melalui penyembahan diri di mana kebebasan mutlak adalah etika yang disanjung: kepentinganku, keinginanku, kesukaanku, cita-citaku, dan caraku melipat pakaian atau mencuci pinggan-mangkuk tidak boleh dirunding.  “Asalkan saya tidak menyakiti orang lain,” etika memaklumkan, “saya boleh melakukan apa yang saya mahu.”  Sudah tentu, seseorang boleh melakukan apa yang dia inginkan; tetapi seseorang itu tidak boleh mendapatkan apa sahaja yang dia inginkan jika kematangan Kristian, perhubungan yang saling mengasihi, dan kesatuan keluarga berada dalam skop pandangannya.  Sekarang, biarkan kelas mengambil tema-tema pelajaran yang luar biasa namun sungguh abstrak ini dan kongsikan bagaimana idea-idea ini kelihatan apabila dinyatakan dalam perbuatan.

**Soalan-soalan Perbincangan**:

1.	 Bagaimanakan seorang suami atau seorang isteri, yang merasa bahawa hubungan perkahwinan itu berat sebelah kerana hanya mementingkan keinginan pasangannya, memulakan perbualan sebagai langkah untuk mencapai kesatuan?  Katakan dengan khusus.
2.	Apakah strategi-strategi keluarga yang boleh membantu anak-anak yang terasing merasakan bahawa pendapat-pendapat dan keinginan-keinginan mereka dihargai di dalam keluarga tanpa memutar terbalikkan paradigma kuasa ibu bapa/anak?
3.	Merendahkan diri, kasih, dan komitmen perlu diungkapkan, bukan hanya melalui kata-kata namun dalam banyak tindakan yang kecil-kecil setiap hari di dalam keluarga.  Apakah antara tindakan-tindakan itu yang anda lakukan agar keluarga anda terus bersatu? 