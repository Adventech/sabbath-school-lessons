---
title:  Komen Guru
date:   12/04/2019
---

#### Rumusan

Membuat pilihan adalah sebahagian dari asam garam kehidupan kita sehingga mereka seringkali terlepas dari perhatian langsung kita.  Akibatnya, pilihan-pilihan salah yang dibuat dan berakhir dengan akibat-akibat yang tidak baik.  Namun, pilihan-pilihan yang sama ini diulang lagi berkali-kali.  Pelajaran ini menggambarkan dengan ringkas sifat alamiah pilihan, kemudian menyelidiki bagaimana pilihan hidup kita yang penting dapat dibuat dengan penuh keilahian.

Apabila kita berbicara tentang “pilihan”, secara amnya kita merujuk kepada kebebasan memilih.  Satu hadiah kreatif Tuhan yang terbesar pernah dikurniakan kepada kita adalah menjadikan kita ejen-ejen moral yang bebas.  Tanpa pemberian ini, semua hadiah yang lain tidak dapat dihargai dengan perasaan bebas.  Tanpanya juga, segala kasih dan penyembahan kepada Tuhan hilang ketulusannya.  Kebebasan sejati menjadikan kasih yang tulus itu suatu kemungkinan.  Namun kebebasan ini tidak menjanjikan ketidak hadiran potensi kejahatan.  Seperti yang kita semua ketahui, potensi itu ditunjukkan berulang kali sejak Kejatuhan itu.

Walaupun kejahatan, dalam gambaran metafora, telah menelan planet ini dalam kegelapan, Tuhan telah memelihara dan menyediakan sumber cahaya untuk membantu kita mencari jalan kita.  Selalunya, kita cuba mengalihkan tanggungjawab kepada Tuhan ke atas semua masalah dan kesakitan dalam kehidupan kita.  Dalam banyak kes, bagaimana pun, pemerhatian yang jujur menunjukkan bahawa kita seringkali mengabaikan sumber-sumber kebijaksanaan Tuhan yang sepatutnya boleh menghalang masalah-masalah tersebut daripada berlaku.  Tuhan kita adalah Tuhan yang menyingkapkan (dan sabar).    Dia berbicara dengan kita melalui alam semulajadi (Mzm. 19:1-3, Rm. 1:20), doa (Mat. 21:22, Yak. 1:5), Kitab Suci (Mzm. 119:105, 2 Tim. 3:15), penasihat-penasihat bersifat ilahi (Ams. 11:14, 15:22), dan, yang termulia, melalui hidup dan kata-kata Yesus (Ibr. 1:2, 3).  Inilah cahaya-cahaya kita dalam dunia ini.  Kita seharusnya tidak membuat pilihan-pilihan yang besar tanpa merujuk kepada mereka—terutama dalam pelajaran-pelajaran yang mahu ditekankan: (1) memilih sahabat, (2) memilih teman hidup, (3) memilih karier hidup.

#### Ulasan

**Motivasi untuk Etika Kristian**

Kita adalah diri kita kerana pilihan-pilihan kita.  Kita ada di mana kita berada saat ini kerana pilihan-pilihan kita.  Sudah tentu, pilihan-pilihan orang lain juga telah mempengaruhi kehidupan kita, kerana kita hidup saling bergantung satu dengan lain; tetapi bagaimana kita memberikan tindak balas terhadap pilihan-pilihan tersebut meletakkan kita pada kedudukan di mana kita mempunyai kuasa untuk mengendali.  Perspektif ini membuatkan kita bertanggungjawab dan berkewajiban ke atas keadaan kita saat ini, namun pada masa yang sama kita harus mengakui bahawa terdapat beberapa keadaan dalam hidup yang bukan berada dalam kawalan kita.  Kesan kepada hidup akibat daripada pilihan kita adalah mustahak.  Oleh itu, seseorang tentu akan beranggapan bahawa semua orang akan mengambil usaha untuk memikirkan sifat moral pilihan dan kemudian, sebagai akibatnya, sengaja mengambil kerangka etika yang paling masuk akal.  Namun sayang sekali, orang biasa meluangkan lebih banyak waktu membuat penelitian komputer mana yang hendak dibeli daripada memikirkan tentang sistem etika yang diamalkan dalam hidup.
Kesesuaian, budaya ikutan, tekanan rakan sebaya, emosi, tabiat, dan cita rasa adalah panduan-panduan yang tidak boleh dipercayai untuk membuat pilihan yang akan menuntun kepada hidup seperti yang Tuhan kehendaki untuk kita.   Meletakkan keputusan-keputusan kita pada dasar yang tidak boleh dipercayai merupakan suatu kebodohan.  Setiap seorang kita diharuskan, samada kita Kristian atau bukan, untuk bertanya: Apakah dasar kepada pemilihan keputusan saya?

**Asas Etika Kristian**

Dasar etika Kristian adalah bahawa kita telah dicipta menurut imago Dei, iaitu imej Tuhan (Kej. 1:27).  Segala keputusan kita seharusnya dibuat dengan merujuk kepada realiti itu.  Lebih besar pengetahuan kita tentang sifat Tuhan, lebih luas pandangan etika kita, dan lebih gemilang kesudahan hidup kita akan kelihatan (2 Kor. 3:18).  Lalu, bagaimana imej Tuhan itu dipelihara dan dipulihara berdasarkan pilihan-pilihan kita?

Untuk menjawab soalan itu, fikirkan tentang cerita dogeng ini.  Pada suatu masa, seorang lelaki bertanya kepada Michelangelo tentang patung ukiran Daud.  Lelaki itu bertanya, “Bagaimanakah anda dapat menciptakan sebuah karya agung yang berasal dari bongkah marmar yang kasar?”  Michelangelo menjawab, “Saya hanya memotong semua bahagian-bahagian yang tidak menyerupai Daud.”  Kita boleh membuat keputusan untuk melakukan hanya hal-hal yang menyerupai Yesus dan mempunyai tujuan untuk memotong bahagian-bahagian dalam kehidupan kita yang tidak menyerupaiNya.  Memberi perhatian kepada panggilan untuk kita menjadi pembawa-pembawa imej Tuhan adalah sangat penting untuk dijadikan sebagai matlamat etika Kristian.  Namun kita memerlukan lebih banyak bantuan dan bimbingan, bukan ditinggalkan seorang diri untuk menanyakan diri kita sendiri, “Apa yang Yesus akan lakukan?”

**Sumber kepada Etika Kristian**

Ajaran-ajaran Alkitab menyediakan asas-asas kepada etika Kristian.  Ulama etika Adventist, mendiang Miroslav Kiš, memberikan kita tiga lensa yang akan membantu kita meraih kebijaksanaan etika dari Kitab Suci (lihat Miroslave Kiš, “Biblical Narratives and Christian Decision,” Journal of the Adventist Theological Society 9/1, 2 [1998:24-31].  Tiga lensa tersebut adalah (1) prinsip-prinsip, (2) peraturan-peraturan tindakan, dan (3) model-model normatif.  Memandangkan lensa-lensa ini begitu sederhana dan hanya tiga sahaja, tuliskan mereka pada sebuah papan tulis, jika ada, dan galakkan anggota-anggota sekolah sabat untuk menghafalnya.

**Prinsip-prinsip**: Mereka didasarkan pada pengertian asas kebenaran moral kita.  Ia bersifat umum dan tidak berubah namun masih memerlukan pencahayaan dari Kitab Suci.  Hukum Sepuluh, Mazmur, Pengkhotbah, Amsal, Kitab Injil (terutama Khotbah di Bukit), dan surat-surat kepada jemaat secara umumnya dianggap sumber-sumber prinsip-prinsip moral yang mencukupi untuk meliputi situasi-situasi hidup.  Tidak melakukan perzinahan dan melakukan apa yang anda mahu orang perbuat kepada anda adalah antara contoh-contoh prinsip yang tidak pernah luput (Kel. 30:14, Mat. 7:12).

**Peraturan-peraturan Tindakan**:  Terdapat peraturan-peraturan khusus yang diambil dari prinsip-prinsip yang lebih luas dan diikatkan kepada situasi-situasi konkrit.  Arahan Tuhan kepada Gideon untuk memusnahkan mezbah Baal dan mendirikan mezbah untuk Tuhan (Hak. 6:25, 26), suruhan Yesus kepada penguasa muda yang kaya untuk menjual segala harta miliknya (Mat. 19:21) dan perintahNya kepada Petrus untuk memasukkan semula pedangnya ke dalam sarung (Mat. 26:52) bukanlah perintah khususTuhan untuk kita pada hari ini.  Namun ini tidak bermaksud ianya tidak relevan.  Apabila kita memikirkan isu-isu berkaitan dengan ibadah, penyembahan berhala, kewangan, keutamaan, dan keganasan, perintah-perintah ini harus dirujuk untuk memastikan dengan lebih jelas kehendak Tuhan dalam apa juga situasi kita berada.

**Model-model Normatif**:  Cerita-cerita di dalam Alkitab juga berfungsi sebagai standard moral.  Paulus menerangkan bahawa “semua ini (cerita-cerita bersejarah dalam sejarah Israel) …dituliskan untuk menjadi peringatan bagi kita” (1 Kor. 10:11).  Cerita-cerita ini adalah normatif kerana mereka berfungsi sebagai amaran kepada kita agar “supaya jangan kita menginginkan hal-hal yang jahat seperti yang telah mereka perbuat” (1 Kor. 10:6).  Tambahan pula, mereka merupakan contoh kerana mereka bertujuan untuk ditiru.  Contoh-contoh ini kadangkala memberikan manfaat-manfaat yang tidak ditawarkan oleh prinsip-prinsip dan peraturan-peraturan tindakan.  Mereka membantu membandingkan diri kita dengan watak-watak yang telah melalui pergelutan dan penggodaan apabila prinsip Moral Tuhan dipertaruhkan.  Dalam kisah naratif-naratif, akibat-akibat daripada penurutan atau pelanggaran standard moral ditekankan, dan rantaian antara sebab dan akibat dipaparkan.  Kiš mengulas (dalam “Biblical Narratives and Christian Decision”) tentang manfaat-manfaat membaca cerita-cerita Alkitab sebagai model-model normatif: “Kita boleh belajar pengajaran-pengajaran tanpa mengalami dosa itu sendiri.  Model-model normatif membantu kita belajar melalui proksi.”—ms. 29.

Model-model normatif Alkitab boleh juga membantu apabila dua prinsip alkitabiah bertentangan dalam situasi tertentu.  Cerita Alkitab sering memberikan penyelesaian kepada konflik itu.  Di samping itu, prinsip moral itu mungkin jelas pada masa-masa tertentu, namun masih terdapat cara-cara tindakan (peraturan-peraturan tindakan) lain yang juga boleh diaplikasikan.  Yang mana satu kita akan gunakan?  Selalunya, model-model normatif, seperti yang Kiš perhatikan, boleh “berfungsi untuk menunjukkan sukatan yang berat pada timbangan”—ms. 30.

Beberapa murid di dalam kelas anda mungkin berfikir bahawa buku etika Kristian yang ringkas ini terlalu berpusatkan kepada tingkah laku, pada sisinya yang terbaik, namun pada sisi yang terburuk, ianya bersifat seperti undang-undang.  Bagaimana dengan pekerjaan Roh Suci di dalam hidup?  Bagaimana pula dengan keselamatan secara cuma-cuma?  Perkara ini dan dimensi lain keselamatan semuanya diandaikan berada pada tempatnya apabila seseorang itu berhadapan dengan cabaran-cabaran berkaitan dengan etika.  Mungkin lebih baik menamatkan perbincangan itu dengan peringatan bahawa pilihan-pilihan kita menuliskan cerita masa depan kita.  Tidak mengherankan bahawa Tuhan yang pengasih memerintahkan dan menekankan prinsip-prinsip kelakuan yang bermoral (etika) (Ibr. 12:5-8, Why. 3:19) yang dapat memastikan kita menikmati hidup kita yang “mempunyainya dalam segala kelimpahan” sekarang dan “yang akan datang ia akan menerima hidup yang kekal” (Yoh. 10:10, Luk. 18:30).  Tentu kita tidak mengharapkan yang kurang dari bapa duniawi kita.  Mengapa pula kita mengharapkan yang kurang dari Bapa surgawi kita?

**Aplikasi Hidup**

Bahagian tentang etika sebelum ini lebih banyak menyentuh tentang teori.  Walau bagaimana penting pun teori itu, sekarang adalah peluang untuk mengambil kerangka etika yang diperbincangkan dan diaplikasikan kepada pilihan-pilihan yang memberikan kesan yang besar dan pengajaran-pengajaran yang mahu ditekankan.  Berikut adalah beberapa senario yang mungkin kita hadapi dalam memilih pasangan isteri atau suami.

Senario 1:  Seorang rakan anda baru sahaja bebas daripada perkahwinan keduanya yang telah gagal.  Ada seseorang di dalam gereja yang telah menarik perhatiannya saat ini.  Rakan ini datang kepada anda untuk meminta nasihat.  Apakah beberapa prinsip, peraturan-peraturan tindakan, atau model-model nomatif dari Kitab Suci yang akan anda kongsikan dengannya? 

Pendekatan yang Mungkin:  Penulis-penulis pelajaran ini mengambil pendekatan prinsip yang mengagumkan untuk mempersiapkan suatu perkahwinan dengan mengimbau semula peraturan emas agar menjadi seorang pasangan sebagaimana yang diharapkan oleh seseorang.  Pendekatan ini bermaksud bahawa, jika seseorang itu berkeinginan untuk berkahwin, dia terlebih dahulu harus membentuk kualiti-kualiti dalaman yang ingin dicarinya daripada orang lain.

Cerita tentang Ishak dan Ribka boleh dijadikan sebagai model nomatif kerana: (1) Ishak mempercayakan kepada orang lain untuk menentukan pasangan hidupnya (Kej. 21:1-4); (2) seorang wanita dari negeri yang menyembah berhala bukan merupakan pilihan (Kej. 24:6); (3) Ishak sedang bermeditasi (kemungkinan dalam doa) ketika Ribka tiba pada petangnya (Kej. 24:63); dan (4) semua pihak senang hati dengan rancangan itu.

Senario 2:  Anda mempunyai seorang sahabat yang tinggal di sebuah tempat yang memperbolehkan perkahwinan poligami.  Dia merancang untuk mengambil isteri yang kedua.  Tambahan pula, dia merasa bahawa Alkitab tidak menyatakan larangan yang nyata tentang poligami.  Selain dari itu, ramai para bapa di dalam Alkitab yang juga mempunyai beberapa orang isteri.  Bagaimana anda boleh menggunakan kerangka etika yang telah dibincangkan dapat mengalihkan dia ke haluan yang lain?

Pendekatan yang Mungkin:  Peraturan tindakan boleh dirujukkan kepada Bilangan 18:18, yang menyatakan, “Janganlah kauambil seorang perempuan sebagai madu kakaknya utuk menyingkapkan auratnya di samping kakaknya selama kakaknya itu masih hidup.”

Menariknya, ayat ini boleh digunakan untuk menyokong poligami jika ia benar-benar bermaksud bahawa ia mengecualikan kes perkahwinan adik-beradik sedarah daging.  Walau bagaimana pun, terdapat sokongan yang kukuh bahawa “isteri kepada saudara perempuan” sebagai ekspresi simpulan bahasa, merujuk kepada seorang penduduk wanita, dan oleh itu menolak kemungkinan tindakan untuk menambah isteri.  Richard M. Davidson menawarkan lapan pertimbangan sebagai ganti terjemahannya (lihat Flam of Yahweh: Sexuality in the Old Testament [Peabody, Mass:  Hendrickson Publishers, Inc., 2007], ms. 194).

Namun apa yang terjadi jika kita mengangkat kedua-dua tangan kita dan mengaku tidak dapat menentukan apa yang dikatakan oleh Bilangan 18:18?  Impian Eden yang sempurna terhadap perhubungan khusus Adam dan Hawa dapat memberikan prinsip yang berguna.  Kita juga mempunyai model-model normatif yang boleh direnungkan: cerita-cerita kegagalan rumahtangga berkisar tentang perkahwinan dengan beberapa orang isteri melalui pengalaman Abraham, Yakub, Daud, dan Salomo.  Jika kita kumpulkan semua kisah-kisah ini, penilaian negatif terhadap poligami secara teologi pasti akan timbul dari Kitab Suci.