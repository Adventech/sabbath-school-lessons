---
title:  Memilih Sahabat
date:   09/04/2019
---

Salah satu daripada keputusan terpenting yang akan kita buat adalah hal berkaitan dengan sahabat.  Selalunya, kita tidak membuat keputusan untuk mencari sahabat; selalunya ia berlaku secara semulajadi apabila kita menghabiskan waktu dengan orang-orang yang suka melakukan perkara-perkara yang kita juga suka lakukan.

`Apakah prinsip-prinsip memilih sahabat yang kita boleh dapati dalam ayat-ayat ini?  Ams. 12:26; 17:17; 18:24; 22:24, 25.`

Amsal 18:24 mengatakan bahawa jika kita mahukan sahabat, kita mesti bersikap suka bersahabat.  Kadangkala orang merasa kesunyian, tetapi ketika mereka dalam keadaan tertekan, sikap negatif mereka membuatkan orang lain menjauhi mereka.  “Yang terbaik di antara kita juga mempunyai sikap-sikap yang tidak baik ini; dan dalam memilih sahabat-sahabat kita perlu memilih mereka yang tidak akan menjauh dari kita apabila mereka mengetahui bahawa kita tidak sempurna.  Bersabar satu dengan yang lain diperlukan.  Kita harus mengasihi dan menghormati satu sama lain tanpa menghiraukan kesilapan-kesilapan dan ketidaksempurnaan yang kita lihat; kerana inilah Roh Kristus.  Kerendahan dan tidak percaya kepada diri sendiri harus dibentuk, dan panjang sabar dengan kesalahan-kesalahan orang lain.  Ini akan mematikan kesemua sikap mementingkan diri dan menjadikan kita berhati besar dan berkemurahan.” –Ellen G. White, Pastoral Ministry, ms. 95.

Salah satu daripada kisah persahabatan yang begitu masyhur adalah persahabatan di antara Daud dan Yonatan.  Jika Saul, raja Israel yang pertama dan ayah kepada Yonatan, setia dan penurut, kerajaannya pasti bertahan untuk beberapa generasi, dan Yonatan tentu menjadi pewaris takhtanya.  Apabila terbukti bahawa Saul tidak lagi layak dengan jawatannya, Tuhan memilih Daud sebagai raja Israel yang baru, oleh yang demikian melucutkan daripada Yonatan apa sahaja yang sepatutnya menjadi miliknya yang sah.  Di sini kita mempunyai contoh yang kukuh bagaimana pilihan-pilihan yang salah oleh salah seorang daripada ahli keluarga (Saul) memberikan kesan kepada ahli keluarga yang seorang lagi (Yonatan).

Namun Yonatan tidak marah ataupun iri hati terhadapDaud.  Malahan, dia memilih untuk membantu Daud dengan melindungi dia daripada kemarahan ayahnya, Saul.  “Berpadulah jiwa Yonatan dengan jiwa Daud; dan Yonatan mengasihi dia seperti jiwanya sendiri” (1 Sam. 18:1).  Bukankah ini suatu contoh yang menakjubkan tentang persahabatan yang sejati.

`“Janganlah kamu sesat: ‘Pergaulan yang buruk merusakkan kebiasaan yang baik’” (1 Kor. 15:33).  Apakah pengalaman anda bersama sahabat-sahabat yang tidak berencana untuk menyakiti anda tetapi akhirnya menyakiti anda?  Bagaimanakah pilihan-pilihan yang salah di dalam persahabatan akan menyakiti hubungan kekeluargaan?`