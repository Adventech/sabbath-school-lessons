---
title:  Persediaan untuk Kematian
date:   18/04/2019
---

Kecuali kita masih hidup pada waktu Kedatangan Kedua, satu perubahan yang semua kita boleh jangka adalah perubahan yang terbesar dari semuanya: dari kehidupan kepada kematian.  Bersama dengan perkahwinan dan kelahiran, apakah perubahan yang mempunyai kesan yang lebih besar kepada keluarga selain dari kematian seorang ahli keluarga yang terdekat?

`Baca 1 Korintus 15:24-26.  Apakah yang diajarkan oleh ayat-ayat ini tentang kematian?`

Sudah tentu, kematian kerapkali datang tanpa dijangka dan dengan tragik.  Berapa ramai lelaki, wanita, juga kanak-kanak, bangun pada suatu pagi, sebelum matahari terbit, hanya untuk menutup mata kembali bukan dalam tidur tetapi dalam kematian?  Atau bangun pada suatu pagi dan sebelum pun matahari terbenam, kehilangan salah seorang daripada ahli keluarganya?

Selain daripada memastikan bahawa kita bersekutu melalui iman dengan Tuhan dan diliputi oleh kesucianNya dari masa ke semasa (lihat Rm. 3:22), anda tidak dapat bersiap sedia untuk kematian yang tidak diketahui kedatangannya, samada untuk anda sendiri mahupun untuk orang yang anda kasihi.

Namun di sebaliknya, apakah yang akan anda lakukan jika anda mengetahui anda mempunyai hanya beberapa bulan untuk hidup?  Kita mungkin tidak tahu dengan pasti bila kematian akan menguasai kita, tetapi kita tahu pasti apabila kita semakin dekat dengan penghujung hidup kita.  Oleh itu, adalah sangat penting menyediakan diri kita dan keluarga kita menghadapi perkara yang tidak dapat dielakkan ini.

`Baca 1 Raj. 2:1-4, beberapa kata-kata akhir yang Daud ucapkan kepada anaknya, Salomo.  Apakah pengajaran-pengajaran yang kita boleh ambil darinya tentang persediaan untuk kematian, kedua-dua untuk kita sendiri dan untuk ahli-ahli keluarga?`

Sekali imbas, seseorang mungkin mengatakan, Sungguh Kelakar!  Daud, yang membunuh Uria setelah membuatkan isteri Uria mengandung dalam hubungan perzinahan (lihat 2 Samuel 11), memberitahu anak lelakinya berjalan menurut kehendak Tuhan.  Namun di sebaliknya, mungkin disebabkan oleh dosa ini dan akibat-akibat buruknyalah yang membuatkan kata-kata Daud ini begitu berpengaruh.  Dia, pastinya, dengan caranya sendiri sedang memperingatkan anaknya untuk menjauhi kesilapan yang menyebabkan begitu banyak kedukacitaan kepadanya. Daud belajar, melalui cara yang menyakitkan, beberapa pengajaran tentang akibat dosa, dan tidak diragui lagi dia berharap untuk menyelamatkan anaknya daripada mengalami dukacita sepertimana yang dilaluinya.