---
title:  Persediaan untuk Perkahwinan
date:   15/04/2019
---

Salah satu daripada perubahan-perubahan terbesar seseorang itu akan hadapi dalam hidup adalah apabila dia akan berkahwin.

Tentu sekali, tidak semua orang akan berkahwin.  Lagipula, Yesus, tauladan terbaik kita, tidak pernah berkahwin, dan begitu juga beberapa tokoh lain di dalam Alkitab.

Namun begitu, ramai juga yang berkahwin, dan oleh kerana itu, Alkitab tidak berdiam tentang hal perkahwinan, yang sememangnya menjadi salah satu daripada ejen pengubah hidup yang terbesar.

Susunan sosial pertama yang disebut di dalam Alkitab adalah perkahwinan.  Bagi Tuhan, perkahwinan adalah sungguh penting sehingga kata-kata yang sama yang diberitahukanNya kepada Adam dan Hawa sewaktu di Taman Eden tentang perkahwinan boleh dilihat dalam tiga tempat lain dalam Kitab Suci.  “Sebab itu seorang laki-laki akan meninggalkan ayahnya dan ibunya dan bersatu dengan isterinya, sehingga keduanya menjadi satu daging” (Kej. 2:24; lihat juga Mat. 19:5, Mrk. 10:7, Ef. 5:31).  Ayat-ayat ini memberitahukan kita bahawa apabila seseorang itu telah berkahwin, hubungan terpenting dalam kehidupan seharusnya antara dia dan pasangannya, malah lebih penting dari hubungan antara dia dan ibu bapanya.  Antara sebab mengapa perkahwinan di antara seorang lelaki dan seorang wanita itu begitu penting kepada Tuhan adalah kerana ia menggambarkan perhubungan yang wujud di antara Tuhan Anak, Yesus, dan gereja, pengantin perempuanNya (Ef. 5:32).

Dalam usaha membina sebuah rumah, seseorang itu perlu berhenti sejenak dan memikirkan kosnya (Luk. 14:28-30); apa lagi jika mahu membina rumahtangga.  Sebuah rumah dibina menggunakkan batu-bata dan simen, kayu dan besi, dawai dan kaca.  Namun, rumahtangga itu dibina daripada bahan yang tidak semestinya berbentuk materi.

`Apakah antara sifat-sifat penting yang mustahak dalam semua aspek hidup tetapi terlebih penting kepada mereka yang bersedia untuk berkahwin? 1 Kor. 13:4-8; Gal. 5:22, 23.`

Persediaan untuk perkahwinan harus bermula dari diri kita secara peribadi dan secara individu.  Pada masa yang sama, kita perlu memerhatikan dengan teliti pasangan masa depan kita itu untuk melihat apakah dia adalah pelengkap yang baik untuk kita.  Adakah dia seorang yang bekerja keras? (Ams. 24:30-34).  Adakah dia seorang yang panas baran? (Ams. 22:24).  Adakah kita mempunyai kepercayaan yang sama? (2 Kor. 6:14, 15).  Apakah perasaan keluarga dan rakan-rakan saya tentang pasangan masa depan saya itu? (Ams. 11:14).  Adakah saya bersandar kepada iman atau kepada perasaan semata-mata? (Ams. 3:5, 6).  Jawapan-jawapan kepada soalan-soalan ini boleh membawa maksud kehidupan yang bahagia di masa depan atau kehidupan yang berdukacita seumur hidup.

`Fikirkan beberapa daripada perkahwinan yang baik.  Apakah prinsip-prinsip yang anda dapati dalam hubungan itu yang boleh diaplikasikan dalam hubungan peribadi yang lain?`