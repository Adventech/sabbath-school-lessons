---
title:  Pengetahuan Yang Mengasihi
date:   07/05/2019
---

Ramai yang melihat “kepulangan ke Eden” sebagai tema Kidung Agung.  Walaupun pasangan yang diceritakan bukanlah lelaki dan wanita yang pertama, sajak ini membawa fikiran kita kepada taman yang terawal.  Rancangan Tuhan agar mereka menjadi “satu daging” (Kej. 2:24, 25) diperlihatkan dalam keseluruhan metafora-metafora dan simbol-simbol.

`Bagaimanakah Kidung Agung menyampaikan satu komitmen kepada hubungan intim dalam kehidupan pasangan yang sudah berkahwin?  Kid. 4:7-5:1. Bagaimanakah ajaran-ajaran Paulus di dalam 1 Korintus 7:3-5 itu serupa?`

Salomo menjemputnya, “datanglah kepadaku” (Kid. 4:8).  Pengantin perempuan memberikan respon.  Kemudian, pengantin perempuan menjemputnya, “Semoga kekasihku datang ke kebunnya” (Kid. 4:16).  Salomo memberikan respon (Kid. 5:1).  Di sini, Kitab Suci mengajarkan bahawa tidak ada paksaan atau manipulasi di dalam hubungan yang intim ini.  Dalam perhubungan ini, kedua-dua pasangan masuk dengan bebas dan dengan penuh kasih.  “Kebunku” adalah “kebunnya.”

“Salomo” dan “wanita Sulam” berkongsi nama yang diambil dari kata Ibrani “shalom”, yang membawa erti “damai” atau “kesempurnaan”.  Perasaan kagum mereka terhadap satu sama lain saling berbalas (Kid. 4:1-5, 5:10-16).  Keseimbangan di dalam perhubungan mereka malah dibuktikan dalam gaya pada baris-baris dan rangkap-rangkap yang dipasang-pasangkan. Ungkapan janji “Kekasihku kepunyaanku, dan aku kepunyaan dia” (Kid. 2:16) mengumandangkan bahasa Eden, “Inilah dia, tulang dari tulangku dan daging dari dagingku” (Kej. 2:23).

`Bagaimanakah penerangan persekutuan perkahwinan sebagai “tahu” dapat mengayakan pemahaman kita tentang hubungan kita dengan Tuhan? Kej. 4:1, 25; 1 Sam. 1:19; Luk. 1:34; Yoh 17:3; 1 Kor. 8:3.`

Alkitab menggunakan kata “tahu” untuk persekutuan intim antara suami dan isteri.  Dalam “pengetahuan” cinta ini, perkara tersembunyi yang paling dalam mereka diberikan kepada pasangan yang seorang lagi.  Bukan hanya dua tubuh tetapi dua hati disatukan dalam “satu daging”.  “Tahu” juga menerangkan tentang perhubungan di antara individu dan Tuhan.  Bagi seorang Kristian yang berpengertian, pengetahuan yang unik dan peduli tentang perkahwinan, tentang hubungan persahabatan, komitmen, dan kegembiraan yang tidak terbatas, memberikan ilham yang mendalam ke dalam misteri yang paling menakjubkan dan suci, iaitu persekutuan antara Kristus dan gereja.