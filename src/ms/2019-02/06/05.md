---
title:  Cinta pada Waktu yang Tepat
date:   08/05/2019
---

**Baca Kidung Agung 4:8 – 5:1.**

Kidung Agung 4:16 dan 5:1 membentuk pusat tumpuan buku ini dan menerangkan, sebagaimana adanya, klimaksnya sebagai perkahwinan di antara Salomo dan wanita Sulam yang telah disempurnakan.

`Apakah yang cuba dirujuk oleh Salomo di dalam petikan ayat-ayat berikut? Kid. 4:12, 16; 5:1; 8:8-10.`

Dalam Kidung Agung, kita mendapati beberapa bukti yang menyakinkan di dalam Kitab Suci terhadap rencana Tuhan agar manusia menjaga kesucian hubungan seksual sehinggalah ke alam perkahwinan.  Salah satu daripada rujukan paling penting adalah penerangan masa kanak-kanak wanita Sulam itu, iaitu ketika saudara-saudara lelakinya berfikir sama ada dia akan menjadi “tembok” atau sebuah “pintu” (Kid. 8:8).  Dalam kata lainnya, apakah dia tetap suci sehingga hari perkahwinannya (sebuah tembok), atau apakah dia merosakkan kesucian (sebuah pintu).  Sebagai seorang wanita dewasa, dia menegaskan bahawa dia telah menjaga kesuciannya dan datang kepada suaminya dalam kemurnian: “Aku adalah suatu tembok” (Kid. 8:10).  Malahan, Salomo juga mengesahkan bahawa wanita Sulam itu masih perawan sehinggalah ke malam perkahwinan mereka dengan mengatakan bahawa dia “sebuah kebun tertutup…bagaikan pancaran air yang tersekat dan mata air termeterai” (Kid. 4:12).  Dari pengalamannya sendiri, wanita Sulam boleh memberi nasihat kepada sahabat-sahabatnya untuk mengambil langkah-langkah berhati-hati dalam percintaan dan perkahwinan.  Sebanyak tiga kali dalam Kidung Agung wanita Sulam itu memanggil sekumpulan wanita sebagai “puteri-puteri Yerusalem” untuk menasihati mereka untuk tidak membangkitkan keinginan cinta yang kuat sehingga tiba masa yang sesuai (Kid 2:7, 3:5, 8:4) iaitu, sehingga mereka mendapati diri mereka selamat dalam keintiman perjanjian perkahwinan, sama sepertinya.

Untuk kedua kalinya dalam puisi itu mempelai lelaki menjemput mempelai perempuan untuk datang kepadanya (Kid. 2:10, 4:8).  Sebelum perkahwinan itu mempelai perempuan tidak dapat menerima jemputannya, tetapi sekarang mempelai perempuan sendiri yang menjemput pengantin lelakinya datang ke kebunnya (Kid. 4:16), dan pengantin lelaki menerimanya dengan hati yang gembira (Kid. 5:1).  Mempelai lelaki bukan hanya tertarik kepada kecantikan pengantin perempuannya; mempelai perempuan telah mencuri hatinya (Kid. 4:9), mempelai lelaki mabuk dengan cintanya (Kid. 4:10), dan dia begitu gembira kerana mempelai perempuan sekarang sudah menjadi miliknya dan bukan milik orang lain, dan selamanya: “Dinda, pengantinku, kebun tertutup engkau, kebun tertutup dan mata air termeterai” (Kid. 4:12).  Dalam persekutuannya dengan wanita yang sempurna ini, mempelai lelaki mendapati dirinya sampai di Tanah Perjanjian: “Bibirmu meneteskan madu murni, pengantinku, madu dan susu ada di bawah lidahmu” (Kid. 4:11).

`Apakah khabar baik untuk individu-individu yang menyesali pilihan-pilihan yang salah dalam cara mengekspresikan seksualiti mereka?  1 Yoh 1:9; bandingkan Mzm. 103:12, Yes. 55:7, Yoh. 8:11.`