---
title:  Hidup Tak Berbelah Bahagi
date:   05/05/2019
---

`Berdasarkan kepada ayat-ayat di bawah, bagaimanakah anda menyifatkan pandangan Alkitab tentang tubuh manusia?  Kej. 2:7; Mzm. 63:1; 84:2; 1 Kor. 6:19, 20;  1 Tes. 5:23.`

Sebahagian agama percaya dalam dualisma, satu filosopi yang memandang tubuh manusia sebagai satu masalah kepada kehidupan roh.  Iaitu, tubuh dianggap jahat sementara “roh” dianggap baik.  Di dalam Kitab Suci, bagaimanapun, tubuh manusia, termasuklah ciri-ciri seksual, adalah bahagian utama dalam keseluruhan tubuh itu.  Hidup adalah “tubuh” dan “roh” (lihat Kej. 2:7).  Pemazmur memberikan seluruh dirinya dalam penyembahan kepada Tuhan (Mzm. 63:1, 84:2).  Keseluruhannya disucikan, diasingkan untuk tujuan suci seperti yang Tuhan kehendaki.

`Satu pandangan positif tentang tubuh manusia, dalam konteks hubungan seksual, digambarkan di dalam Kidung Agung.  Bagaimanakah ayat-ayat ini menyatakan sikap itu?  Kidung Agung 1:2, 13; 2:6; 5:10-16; 7:1-9).`

Dalam keseluruhan ayat suci ini, tubuh manusia dipuja.  Aspek fizikal dalam cinta perkahwinan tidak menjadi sesuatu yang memalukan.  Pelbagai rangkaian emosi dinyatakan secara terbuka.

Larangan seksual yang tegas wujud dalam banyak budaya.  Oleh itu, pasangan-pasangan yang sudah berkahwin mendapati agak sukar untuk berkomunikasi tentang kehidupan intim mereka dalam cara yang sihat.  Demikian juga, kesempatan untuk kanak-kanak belajar tentang hubungan seksual sering diabaikan di dalam rumahtangga Kristian, tempat di mana nilai-nilai ketuhanan diterapkan dengan informasi yang tepat.  Keterbukaan Alkitab tentang hubungan seksual menyeru umatNya agar mempunyai perasaan selesa berkenaan dengan topik ini agar aspek hidup yang penting ini diperlakukan dengan mulia dan hormat memandangkan ia adalah anugerah yang besar dari Pencipta.

`Bagaimanakah kita boleh mempertahankan diri dari tekanan-tekanan budaya dan moral yang menganggap hubungan seksual itu tidak bermakna dan hanya kepuasan nafsu semata-mata serta menganggap ia sesuatu yang mengaibkan dan harus tidak pernah dibicarakan?  Bagaimanakah Alkitab menunjukkan kepada kita bahawa kedua-dua anggapan yang melampau ini adalah salah?`