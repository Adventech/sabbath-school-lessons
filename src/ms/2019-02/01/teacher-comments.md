---
title:  Komen Guru
date:   05/04/2019
---

#### Rumusan

Untuk hidup adalah untuk melalui perubahan.  Sejak dari mula, Ciptaan Tuhan yang sempurna itu mempunyai kitaran dan musim-musimnya (Kej. 1:14, 2:3).  Kitar mingguan Eden yang berkemuncak dengan Sabat Hari Ketujuh, mujurlah, menembusi era selepas Kejatuhan dan nampaknya akan berterusan selamanya di dunia baru (Yes. 66:23).  Bahkan selepas dosa, kehidupan kita terus berjalan mengikut beberapa jenis kitaran: alam sekitar, biologi, hubungan, kekeluargaan, emosi, bahkan politik (Pkh. 3:108).  Tuhan mengetahui bahawa kehidupan yang statik akan menjadi terlalu dangkal dan membosankan, lalu Dia menetapkan rentak dan perubahan menjadi sebahagian daripada aturanNya yang kreatif.

Perubahan-perubahan boleh dijangka atau diramal, samada positif atau negatif.  Mereka menimbulkan pelbagai tindakbalas bermula dengan rasa bahagia sehingga kepada rasa sedih, dan apa-apa perasaan lain di antaranya.  Pelajaran ini menyelidiki bagaimana individu-individu itu tidak terlepas dari melalui fasa-fasa kehidupan, terutamanya berkaitan dengan konteks berkeluarga.

Kehidupan Ayub menggambarkan perubahan yang radikal dan di luar dugaan.  Kehidupan Yusuf juga berada dalam kategori yang sama.  Walaupun keluarga mereka masing-masing berubah dengan cara yang tragis, penamatan cerita Ayub dan Yusuf memperlihatkan Tuhan yang bersifat memelihara dan memulihkan.  Cerita-cerita sedemikian rupa memberikan pengharapan akan pemeliharaan Tuhan dan memberikan inspirasi kepada kita agar tetap setia ketika melalui fasa-fasa kehidupan yang sukar.

Perhubungan kita dan jenis interaksi-interaksi tertentu yang dihasilkannya memainkan peranan penting dalam kehidupan kita.  Fikirkan tentang pengaruh tak terbatas ibu bapa kepada anak-anak.  Arah kehidupan kita selalunya sudah diatur, samada baik atau buruk, oleh hubungan-hubungan pertama bersama keluarga.  Jika kehidupan awal keluarga kita kurang ideal, hubungan-hubungan yang sihat boleh membantu pengaruh negatif lalu yang melampau.  Mengenali Yesus dalam hidup kemudian nanti boleh mengubah hidup sehingga mencapai satu titik di mana seseorang itu dipanggil “ciptaan baru” (2 Kor. 5:17).

Dari semua refleksi ini, satu undang-undang pengaruh palsu timbul menyatakan bahawa semua interaksi-interaksi kita dengan orang lain boleh jadi untuk kebaikan atau untuk kejahatan.  Kesedaran ini seharusnya membuatkan kita berhenti sejenak, berfikir panjang dan tidak bertindak terburu-buru untuk melibatkan keluarga, kawan-kawan, atau orang asing.  Kita sedang membuat perubahan di dalam hidup mereka sama ada kita sedar atau tidak.

#### Ulasan

**Ilustrasi**

Apabila dikelilingi oleh anak-anak kecil, seseorang akan menyedari betapa sukar untuk mengkomunikasikan tentang jarak waktu.  Saya dan isteri saya menghadapi cabaran ini ketika membesarkan ketiga-tiga anak perempuan kami.  Bagaimana anda menjawab soalan seperti “Berapa lama lagi sehingga hari lahir saya yang seterusnya?” atau “Bila lagi kita akan pergi ke taman?” apabila jarak antara waktu belum difahaminya dengan baik?  Saya menjawab anak bongsu saya, “Kita akan pergi dalam masa seminggu lagi,” dan dia akan bertanya, “Berapa lamakah itu?”  Tidak lama dari itu, kami mendapati bahawa “Sabat” adalah jawapan kepada dilema kami.

Kitaran hari-hari Sabat di rumah kami dipenuhi dengan acara perayaan lilin ketika matahari terbenam, Sekolah Sabat, gereja, makan bersama, dan teman-teman.  Ini memberikan pengalaman rujukkan masa yang dapat diingat oleh anak-anak, dan kami boleh menjawab soalan tentang masa dalam unit Sabat (contohnya, “Kita akan ke tempat nenek dalam tiga Sabat lagi”).  Jawapan ini nampaknya bekerja dengan baik.  Di samping itu, saya mendapat kejutan yang menyenangkan apabila mengetahui “helah” Sabat kami berakar umbi dari bahasa alkitabiah Yunani.

Ramai tidak begitu mengetahui bahawa bahasa Yunani sabbaton dalam Perjanjian Baru merujuk bukan sahaja kepada Sabat hari ketujuh tetapi juga menandakan satu minggu (Mat. 28:1, Luk. 18:12).  Malah, tidak ada perkataan dalam bahasa Yunani untuk “minggu” di dalam Perjanjian Baru selain dari kata sabbaton.  Saya akui saya agak teruja mengetahui bahawa perkataan “sabat” yang keluarga kami gunakan untuk menggantikan perkataan “minggu” adalah alkitabiah.

Sabat mingguan Tuhan menjadi jam pertama anak-anak kami.  Hari Sabat bukan setakat satu hari yang muncul dalam setiap satu minggu.  Ia menjadi titik rujukan kerohanian dalam masa di mana seluruh hidup kami ditetapkan. 

Sebagai nota sampingan yang penting, terdapat sekurang-kurangnya satu terjemahan Alkitab (A. E. Knoch’s Concordant Version), dan beberapa jabatan pelayanan Kristian, yang tidak mengetahui bahawa sabbaton merujuk kepada minggu.  Amalan ini kelihatannya remeh pada mulanya, tetapi ia membawa kepada perdebatan ayat yang memanggil “Ahad” sebagai “Sabat”.  Selaras dengan pemikiran ini, Matius 28:1, oleh itu, menggunakan ekspresi “salah satu daripada Sabat.”  Oleh itu, hari pertama minggu itu, iaitu Ahad, dipanggil sabat.  Hanya dengan konteks kita boleh memastikan sama ada “Sabat” atau “minggu” yang dimaksudkan.  Syukur, setiap terjemahan Bahasa Inggeris yang dikenal menterjemahkan sabbaton dengan betul sebagai “minggu” dalam Matius 28.

Bagi mereka yang berkecenderungan dalam hukum tatabahasa, frasa yang dipersoalkan, dalam Matius 28, dibaca secara literal sebagai mian (pertama) sabbaton.  Namun tidak ada persetujuan jantina antara mian, yang bersifat feminin, dengan sabbaton, bersifat neutral; oleh itu, “pertama” tidak menerangkan sabbaton tetapi lebih sesuai menerangkan kata nama feminin hemera (hari).  Binaan struktur ayat ini sama dengan apabila kita mengatakan, “Saya akan bertemu dengan kamu pada ke-empat.”  Kata “hari” diandaikan.  Oleh itu, membaca ayat itu sebagai “hari pertama dalam minggu,” adalah terjemahan yang tepat bertentangan dengan “pada hari pertama Sabat” yang janggal dan salah dari segi tatabahasanya.

**Pemahaman Teologi**

Diperhatikan bahawa bermulanya cara pusingan Sabat itu pada asalnya menggambarkan kunci prinsip Injil dan sifat Tuhan yang menarik.  Biasanya, kita memikirkan Sabat itu sebagai titik penghujung kepada minggu yang sibuk dan panjang, dan kerana itu, mengukuhkan kitaran hari bekerja-berehat dalam pemikiran kita sendiri.  Hukum Sabat sememangnya dibingkaikan seperti demikian (Kej. 20:9, 10).  Bagaimanapun, dari sudut pandangan bersifat Eden, pusingan tersebut diterbalikkan.  Memang benar Tuhan bekerja sepanjang minggu dan kemudian berehat, tetapi manusia tidak dicipta sehinggalah pada hari yang ke-enam (Kej. 1:27, 31).   Pada asasnya, dalam beberapa jam setelah dicipta, Adam dan Hawa memasuki hari Sabat.  Hari pertama mereka yang penuh adalah hari berehat Sabat.  Bagi mereka, Sabat itu bukan hari berehat setelah seminggu bekerja keras.  Pekerjaan mereka tidak bermula sebelum mereka berehat sehari suntuk, dan oleh kerana itu, hari berehat-bekerja itu lebih sesuai untuk mewakili kitar Sabat.  Tuhan bekerja sepanjang minggu Penciptaan, dan manusia berehat dalam hari bekerjaNya… dan hanya kemudiannya, mereka melakukan pekerjaan mereka sendiri (Kej. 2:15).

Keserasian teologinya jelas.  Tuhan menyempurnakan kerja-kerja keselamatan melalui penyelamatan kehidupan, kematian, dan kebangkitan Kristus; kita berehat dari sebarang “pekerjaan” kita untuk menghormati pencapaian-pencapaian penyelamatan Kristus itu (Ibr. 4:9-11).  Setelah rehat yang menyelamatkan itu dialami dan dianuti, pekerjaan kita untuk mengasihi dan menurut boleh menyusul.  Betapa bijaksana Pencipta itu menenun satu analogi rencana keselamatan ke dalam fabrik waktu melalui Sabat mingguan.

**Refleksi**

Pelajaran ini membawa dua tema yang luas, yang bertajuk “Yang Tidak Dijangka” dan “Interaksi-interaksi”.  Perbincangan yang akan membuahkan hasil kepada kelas adalah mungkin dengan menanyakan: Apakah “interaksi-interaksi” dalam keluarga Yusuf yang mewujudkan keadaan di mana sikap saudara-saudara lelaki itu sebenarnya bukanlah sesuatu yang “tidak dijangka”?  Dari kelas, konsep pilih kasih ibu bapa akan muncul sebagai masalah bergenerasi, atau kitaran, di kalangan para bapa—sesuatu yang membawa akibat yang parah kepada keluarga.  “Israel lebih mengasihi Yusuf.”  Kita berharap ayat ini berhenti setakat di situ, namun sedihnya, ia disambung,” lebih dari semua anaknya yang lain” (Kej. 37:3).  Kita berharap bahawa saudara-saudara lelaki itu tidak mengetahui sikap berat sebelah ayah mereka, tetapi tidak demikian rupa: “Setelah dilihat oleh saudara-saudranya, bahwa ayahnya lebih mengasihi Yusuf dari semua saudaranya, maka bencilah mereka itu kepadanya dan tidak mau menyapanya dengan ramah” (Kej. 37:4).   Kemungkinan besar, Yakub dipengaruhi oleh sikap pilih kasih ibunya, dan juga dilihatnya daripada layanan ayahnya terhadap Esau (Kej. 25:28).

Semua kesakitan, kecemburuan, dan rasa bersalah yang ditimbulkan oleh kerosakan dinamik keluarga ini berdiri sebagai teguran berterusan terhadap diskriminasi keluarga.  Kalau sahaja Yakub dapat mengenal pasti dan diremukkan oleh sikap pilih kasih yang ditunjukkan ketika dia dibesarkan, kemungkinan dia dapat menyelamatkan keluarganya daripada melalui tragedi yang sama.  Tuhan, sebaliknya, adalah Bapa yang amat diperlukan yang “tidak memandang bulu” (Rm. 2:11).  Walaupun keluarga Yakub bermasalah dalam banyak hal, Bapa Tuhan ini dapat mengetengahkan salah satu daripada kisah kejayaan yang paling ajaib dan teguh.  Masih ada harapan untuk kita dan keluarga kita.

**Aplikasi Hidup**

Adalah mudah untuk berfikir bahawa keadaan sekarang ini akan tetap demikian di masa akan datang.  Pada hari yang malang itu, Ayub dan Yusuf bangun dari tidur mereka sama seperti kebiasaan mereka sehari-hari.  Namun semuanya berubah dalam sekelip mata, dan perkara yang sama boleh terjadi kepada kita.  Sentiasa bersiap sedia dapat menentukan sama ada perubahan-perubahan hidup akan berlaku untuk kebaikan dan pertumbuhan rohaniah kita atau ia akan meremukkan dan membuang kita dalam kekalutan kerohanian.  Oleh itu, tanyakan kelas sekolah sabat anda apa yang kita boleh lakukan pada ketika ini untuk bertindak dalam kesalehan kepada perubahan yang tidak dapat dielakkan.  Berikut adalah beberapa idea berkaitan dengan pelajaran ini:

1.	Mengikuti rentak.  Ekspresi ini digunakan untuk menyatakan sesuatu yang sudah menjadi kelaziman dan ketetapan sehingga kita melakukannya tanpa memikirkannya.  Ayub berdoa untuk saat kehidupannya berubah selamanya.  Sudah pasti Yusuf mendoakan hal yang sama.  Rentak-rentak kehidupan mampu dikendalikan apabila kita sudah mengamalkan suatu rentak doa dengan Tuhan.
2.	Pembaharuan Sabat tidak pernah jauh.  Sama seperti doa yang tidak boleh disentuh oleh kuasa-kuasa luar (anda boleh berdoa walau pun di dalam penjara), Sabat juga tidak akan pernah dapat dirampas dari kamu.  Sabat terlindung di sebalik jeruji-jeruji masa yang tidak boleh ditewaskan.  Anda pasti mendapat satu temu janji rehat bersama dengan Yesus setiap hari Sabat walaupun dunia di sekeliling anda meledak; iaitu, anda boleh mendapat jaminan ini jika pada waktu ini, anda sudah mengamalkan tabiat menghabiskan waktu hari Sabat bersama Yesus.
3.	Menjadi watak peralihan, bukan seperti Yakub. Kita sering mengambil bagasi keluarga yang diterima dari ibu bapa kita dan tanpa sengaja memberikannya kepada anak-anak kita sendiri.  Sebaliknya, dengan kebijaksanaan dan kuasa Tuhan yang boleh mengubahkan, kita boleh menjadi apa yang disebut oleh ahli terapi keluarga sebagai watak peralihan – “seseorang yang, di dalam satu generasi, mengubah seluruh haluan salasilah.  Individu-individu yang membesar di dalam persekitaran yang bersikap mendera dan merosakkan emosi, mereka bagaimanapun mencari cara untuk menghilangkan racun itu dan tidak memberikannya kepada anak-anak mereka.  Mereka memecahkan acuan itu.”—Randal D. Day, Introduction to Family Processes (New York: Routledge Taylor and Francis Group, 2010), ms. 116.
4.	Pelajari cerita Alkitab anda.  Ini mungkin kedengarannya ringkas, tetapi adalah masih terlalu mudah untuk berfikir bahawa kehidupan kita seharusnya berjalan lebih lancar daripada kehidupan para bapa, nabi, dan murid (dan kehidupan Yesus).  Lebih banyak waktu kita luangkan dalam Alkitab, lebih banyak berubah sudut pandangan kita dan lebih sedikit kita akan berfikir tentang “hal yang pelik” yang berlaku kepada kita dalam waktu-waktu mengalami perubahan yang sukar (1 Ptr. 4:12).