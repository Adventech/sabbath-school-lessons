---
title:  'Umat Tuhan: Saluran Untuk Misi'
date:  11/10/2023
---

Sepanjang sejarah, Tuhan sentiasa mempunyai umat yang dengan setia menggambar tabiat-Nya dan, dalam ketaatan, mengikuti matlamat-Nya. Umat Tuhan adalah mereka yang telah dipanggil dan yang telah menerima undangan-Nya untuk mengambil bahagian dalam kasih kurnia-Nya. Kesemua mereka telah—dan terus menjadi—alat Tuhan untuk penggenapan misi-Nya.

`Baca Kejadian 12:1–3 dan Ulangan 7:6, 11, 12. Apakah tujuan asal Tuhan bagi umat-Nya dalam Perjanjian Lama?`

Perjanjian Tuhan dengan Abraham dan keturunannya mempunyai tujuan tertentu. Mereka dipanggil, dicipta dan ditugaskan untuk menjadi agen misi Tuhan—saluran berkat kepada bangsa-bangsa (bandingkan dengan Ulangan 28:10, Yesaya 49:6). Walau bagaimanapun, mereka dipilih di dalam hubungan perjanjian dengan Tuhan, berdasarkan kepada syarat tersirat mengenai iman dan ketaatan (Kej. 22:16–18; Kel. 19:5, 6; Ulangan 28:1, 2; 2 Taw. 7 :14). Proses ini, iaitu menarik bangsa-bangsa di sekeliling kepada Israel, adalah “strategi misi” Tuhan dalam Perjanjian Lama.

Di dalam Perjanjian Baru, misi Tuhan itu diteruskan. Tuhan dan Juruselamat yang bangkit kini melancarkan “strategi misi” yang diperbaharui (lihat Mat. 28:18–20, Kis 1:8) di mana murid-murid Kristus—yang terdiri daripada gereja—maju dalam misi ke seluruh dunia dan bukannya dunia akan datang kepadanya sebagaimana dengan Israel purba. Misi tidak berasal dari gereja. Sebaliknya, gereja wujud kerana Tuhan masih mempunyai misi yang perlu dipenuhi dan menggunakan gereja-Nya untuk memenuhinya.

Namun, satu persoalan tertinggal: Apakah misi gereja? Ia sama seperti Dia yang telah memanggil gereja menjadi wujud: “Anak Manusia datang untuk mencari dan menyelamatkan orang yang hilang” (Lukas 19:10, AVB). Walaupun tiada seorang pun di antara kita di dalam gereja yang boleh menyelamatkan sesiapa, kita boleh dan mesti menunjukkan orang lain kepada satu-satunya yang boleh menyelamatkan, dan itu ialah Yesus Kristus.

“Misi gereja Kristus adalah untuk menyelamatkan orang berdosa yang sedang binasa. Ia adalah untuk menyatakan kasih Tuhan kepada manusia dan untuk memenangkan mereka kepada Kristus melalui keberkesanan kasih itu.”—Ellen G. White, Testimonies for the Church, vol. 3, ms. 381. Sungguh suatu keistimewaan dan tanggungjawab yang amat besar!

`Misi itu bagi gereja adalah bagaikanudara bagi kehidupan kita. Tanpa udara, kita mati. Tanpa misi, gereja mati. Apakah yang boleh anda lakukan, secara peribadi, untuk mengekalkan kehidupan gereja anda?`