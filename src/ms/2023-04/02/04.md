---
title:  'Injil Kekal: Mesej Pada Misi Itu'
date:  10/10/2023
---

`Baca Wahyu 14:6, 7. Apakah aspek pada misi Tuhan yang boleh anda kenal pasti dalam “injil yang kekal” (AVB) yang dikemukakan oleh malaikat pertama dari antara mesej tiga malaikat itu?`

Ini adalah satu-satunya tempat dalam Kitab Suci di mana perkataan "kekal" dan "injil" disambungkan. Injil adalah berita baik tentang kasih karunia yang ditawarkan kepada semua melalui Yesus Kristus. Dia datang ke dunia kita untuk menunjukkan kepada kita “kasih kurnia dan kebenaran” (Yohanes 1:14). Dia menjalani kehidupan tanpa dosa dan mati di kayu salib sebagai korban pengganti untuk menanggung hukuman dosa kita (Yesaya 53:4, 5; 1 Petrus 3:18). Dia bangkit untuk hidup, kembali ke syurga, ditinggikan oleh Bapa dan hari ini berdoa untuk kita di tempat kudus syurga (Wahyu 1:18, Kis. 2:33, Ibr. 7:25). Dia akan segera memenuhi janji-Nya yang terbesar—untuk kembali dalam keagungan dan kemuliaan dan, akhirnya, selepas milenium untuk mendirikan kerajaan Tuhan di bumi (Yohanes 14:1–4, Kis 1:11, Why. 21:1–4). Ini semua adalah realiti penting pada Injil yang kekal.

Namun begitu, hakikat bahawa mesej ini kekal adalah luar biasa. Hanya ada satu Injil yang boleh menyelamatkan kita. Ia akan tetap sama sehingga misi Tuhan selesai sepenuhnya. Tidak akan ada lagi Injil yang lain. Ajaran dan doktrin yang memperdayakan akan datang dan pergi (Ef. 4:14), tetapi mesej keselamatan, Injil yang kekal, tidak akan berubah, dan mereka yang percaya dan menghidupinya dalam ketaatan akan diberi ganjaran (lihat Ulangan 5:33, Rom. 2:6).

Suruhan yang sama diberikan kepada murid-murid pertama juga diberikan kepada kita hari ini. Kita mesti meneruskan tugas menjadikan murid Kristus di mana-mana. Tetapi apakah jenis murid itu? Orang yang baik, jujur, penuh pengabdian, penyayang? Ciri-ciri ini penting, tetapi ia tidak mencukupi. Kita mesti menjadikan murid tertumpu pada semua unsur alkitabiah tentang pemuridan (Lukas 9:23; Yohanes 13:34, 35; 2 Kor. 5:17) dengan tujuan utama: bersedia dan menyediakan orang lain untuk kedatangan kedua Maha Guru, iaitu Yesus Kristus.

“Pengisytiharan penghakiman [Why. 14:6, 7] adalah satu pengumuman tentang kedatangan Kristus yang kedua kali yang semakin hampir. Pengisytiharan ini disebut Injil yang kekal. Oleh itu pemberitaan tentang kedatangan Kristus yang kedua kali, pengumuman tentang kedekatannya, ditunjukkan sebagai bahagian penting pada mesej Injil.”—Ellen G. White, Christ’s Object Lessons, ms. 227, 228.

`Bagaimanakah konsep penghakiman ini dikaitkan dengan “injil yang kekal” di dalam mesej malaikat yang pertama? Mengapakah injil ini mesti menjadi pusat kepada idea penghakiman?`