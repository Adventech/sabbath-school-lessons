---
title:  Tuhan Yang Menjangkau Kita
date:  01/10/2023
---

Tuhan telah menciptakan kita menurut gambar dan rupa-Nya. Dia memberi kita satu dunia yang sempurna dan tujuan-Nya ialah agar kita hidup dalam hubungan yang sempurna dengan Dia, hubungan yang berpusat pada sifat-Nya yang paling berharga: iaitu kasih. Tetapi agar kasih itu menjadi nyata, Tuhan juga memberi kita satu lagi anugerah berharga: kehendak bebas—kebebasan untuk memilih jalan mana yang harus diikuti. Sudah tentu, Tuhan memberikan arahan yang jelas kepada Adam dan Hawa tentang bahaya dan akibat yang membawa maut daripada ketidaktaatan (Kej. 2:16, 17). Syaitan, sebaliknya, dengan cara menipu telah memujuk Hawa bahawa dia boleh memakan buah dari pohon pengetahuan tentang yang baik dan yang jahat, tetapi tanpa sebarang akibat yang negatif. Sebaliknya, dia mendakwa bahawa mereka “akan menjadi seperti Tuhan dan mengetahui apa yang baik dan apa yang jahat.” (Kej. 3:5, ABB). Malangnya, Hawa memilih untuk memakan dan memberikan buah itu kepada Adam, yang telah membuat pilihan yang sama. Maka, ciptaan yang sempurna itu telah dicemari oleh dosa.

Saat itu telah mengubah rancangan dan tujuan asal Tuhan untuk planet Bumi yang baru dicipta itu. Misi keselamatan, yang telah dirancang “sebelum dunia dijadikan” (Ef. 1:4), kini perlu dilaksanakan.

`Sila baca Kejadian 3:9–15. Apakah firman pertama Tuhan kepada Adam setelah dia dan Hawa jatuh, dan mengapa pernyataan itu sangat penting secara teolog, malah hingga pada hari ini juga?`

Sudah tentu, Tuhan tahu di mana mereka sebenarnya berada. Dikuasai oleh ketakutan, Adam dan Hawa adalah orang yang perlu melihat apa yang sedang berlaku. Tetapi mereka juga perlu dihadapi supaya mereka dapat memahami akibat yang mengerikan dari dosa mereka. Syaitan juga perlu dikalahkan. Untuk itu, Tuhan kemudiannya mula membentangkan misi-Nya: rancangan penebusan (lihat Kej. 3:14, 15)—satu-satunya harapan untuk “mendamaikan isi dunia ini dengan diri-Nya” (2 Kor. 5:19, AVB).

Walau bagaimanapun, kita perlu memberi perhatian yang teliti kepada hakikat bahawa sebelum konfrontasi dan janji pendamaian, Tuhan telah datang untuk mencari manusia yang telah jatuh. Di sebalik keadaan yang kelihatan tidak ada harapan, Tuhan pada dasarnya membahas dua isu dalam soalan-Nya kepada Adam: keadaan kita yang jatuh dan sifat-Mya sebagai misionari. Kita tersesat dan sangat memerlukan keselamatan. Dialah yang menemukan kita dengan keazaman untuk menyelamatkan dan bersama kita.

`Pada sepanjang sejarah, Tuhan terus bertanya: "Di manakah kamu?" Dalam pengalaman peribadi anda, apakah ertinya ini bagi anda, dan bagaimanakah anda telah menjawab Dia?`