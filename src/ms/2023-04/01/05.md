---
title:  Tuhan Yang Terus Bersama Kita
date:  04/10/2023
---

Kehidupan dan pelayanan Yesus adalah wahyu utama Tuhan. Dalam masa kira-kira tiga tahun Tuhan dapat menyatakan lebih banyak tentang siapa Dia dan apakah misi-Nya daripada semua yang Dia telah lakukan melalui mana-mana kaedah lain di dalam generasi sebelumnya. Kristus adalah “gambaran Tuhan yang tidak kelihatan”, yang sempurna, yang di dalamnya “seluruh diri-Nya berada, . . . dengan mengadakan perdamaian melalui pencurahan darah-Nya di atas salib” (Kol. 1:15, 19, 20, AVB). Dalam Kristus, sifat misionaris Tuhan telah diketahui sepenuhnya. Yesus sendiri menyatakan misi-Nya, dengan berkata, “‘Anak Manusia datang untuk mencari dan menyelamatkan orang yang hilang’” (Lukas 19:10, AVB).

`Baca dan renungkan dengan teliti Yohanes 3:16. Bagaimanakah anda melihat kasih dan misi Tuhan berinteraksi di sini?__________________________________________________________`

Kemudian dalam pelayanan-Nya, apabila Yesus menghampiri minggu terakhir kehidupan-Nya di bumi, nasib terakhir manusia berada dalam pertaruhan. Peristiwa yang berlaku pada zaman itu menghubungkan jangkaan dari masa yang lalu dengan harapan untuk masa depan. Semasa perayaan Paskah—perayaan yang memperingati pembebasan daripada penindasan semasa di Mesir—Yesus Kristus, Tuhan yang menjadi manusia, menyerahkan nyawa-Nya untuk membebaskan kita daripada belenggu dosa. Rasul Paulus menulis, “Dia yang tidak mengenal dosa telah dibuat-Nya menjadi dosa karena kita, supaya dalam Dia kita dibenarkan oleh Tuhan” (2 Kor. 5:21, ATB).

`Baca Matius 28:18–20. Apakah janji yang boleh kita temui dalam Suruhan Agung ini? Bagaimanakah ia membawa jaminan kepada kita semasa kita terlibat dalam misi Tuhan?`

Kematian Kristus adalah sebahagian daripada proses pendamaian, bukan penghujungnya. Melalui kebangkitan-Nya, Yesus mengalahkan maut dan menerima “‘segala kekuasaan . . . baik di syurga mahupun di bumi.” (Mat. 28:18, AVB). Berdasarkan pada realiti ini, Dia kemudian menugaskan kepada semua pengikut-Nya untuk menjadikan murid-murid di seluruh dunia, dengan janji yang mengagumkan: “Aku akan sentiasa bersamamu, hingga ke akhir zaman.” (Mat. 28:20, AVB).

`Dalam cara manakah anda telah melihat janji Yesus untuk “sentiasa bersamamu” dipenuhi dalam kehidupan anda sendiri semasa anda terlibat dalam misi?`