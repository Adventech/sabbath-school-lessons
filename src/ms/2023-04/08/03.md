---
title:  Hanya Cara Yesus
date:  20/11/2023
---

**Apakah yang diajarkan oleh cerita berikut tentang pelayanan kepada orang yang memerlukan?**

`Yohanes 5:1–9`

`Markus 1:23–28`

Ellen G. White menyediakan proses lima langkah kaedah Yesus dalam cara melayani, terutamanya kepada mereka yang memerlukan: “Kaedah Kristus sahaja akan memberikan kejayaan sejati dalam menjangkau orang ramai. Juruselamat bergaul dengan manusia sebagai orang yang menginginkan kebaikan mereka. Dia menunjukkan simpati-Nya kepada mereka, melayani keperluan mereka, dan memenangkan kepercayaan mereka. Kemudian Dia berkata mereka, ‘Ikutlah Aku.’ ”—The Ministry of Healing, ms. 143.

Pertama, kita mesti bergaul dengan orang yang tidak berdaya, meluangkan masa untuk mengenali mereka dan memahami keperluan mereka dengan niat berbuat baik untuk mereka. Lihatlah apa yang Yesus lakukan dengan orang lumpuh di kolam. Yesus berada di sana, di tengah-tengah “ramai orang sakit dan cacat berbaring – ada yang buta, ada yang tempang dan ada yang lumpuh” (Yohanes 5:3, AVB).

Kedua, kita perlu menunjukkan simpati. Hal ini mungkin boleh menjadi suatu yang mencabar dalam sesetengah kes kerana ketidakpercayaan dan kerana kadangkala orang menggunakan kebaikan sebagai cara untuk memenangi keyakinan seseorang yang kemudiannya mereka dera. Namun begitu, Tuhan memanggil kita untuk menunjukkan simpati tanpa mengharapkan balasan.

Langkah ketiga ialah melayani keperluan mereka. Ini melibatkan lebih daripada sekadar perkataan. Ia mengambil tindakan untuk melayani keperluan rakan atau orang yang tidak dikenali. Yesus bercakap dengan orang lumpuh itu, bertanya apa yang dia mahu, dan kemudian melakukan mukjizat bagi pihaknya. Dalam kisah tentang lelaki yang dirasuk “roh yang jahat”, Yesus mengawal sepenuhnya keadaan itu, melakukan untuk orang yang tidak berdaya itu apa yang tidak dapat dia lakukan untuk dirinya sendiri.

Langkah keempat ialah memenangi keyakinan mereka. Apabila kita melayani orang, apabila kita membantu mereka, mereka akan belajar untuk mempercayai kita dan apa yang kita katakan kepada mereka, jadi apabila kita bercakap dengan mereka tentang Yesus, mereka akan lebih terbuka untuk mendengar. Yesus tidak mahu hanya menyembuhkan mereka secara fizikal; Dia mahu mereka mempunyai hidup yang kekal di dalam Dia (lihat Yohanes 10:10).

Langkah terakhir ialah membantu memimpin mereka kepada Yesus, satu tindakan yang memerlukan iman daripada anda dan orang yang anda bantu.

`Pada umumnya kita tidak boleh melakukan mukjizat seperti yang Yesus lakukan. Tetapi apakah cara kita boleh lakukan yang masih boleh melayani mereka yang memerlukan bantuan?`