---
title:  Pelarian dan Pendatang
date:  21/11/2023
---

Topik mengenai pendatang dan pelarian telah menjadi satu topik yang hangat diperkatakan, terutamanya kerana terdapat begitu ramai yang berada di dalam golongan ini pada hari ini. Sama ada terlantar akibat peperangan, atau bencana alam, atau untuk berharap agar mendapat kehidupan ekonomi masa depan yang lebih baik maka berjuta-juta manusia di seluruh dunia telah meninggalkan rumah mereka dan dalam keadaan sangat memerlukan bantuan.

Dalam Matius 2:13, 14, Yesus adalah seorang pelarian. Ibu bapanya di bumi, Yusuf dan Maria, terpaksa melarikan diri dari Betlehem pada waktu malam dan mencari perlindungan di Mesir untuk melarikan diri dari tangan pembunuhan Herodes. Alkitab tidak mengatakan apa-apa tentang pengalaman mereka di Mesir, tetapi tidak sukar untuk membayangkan bahawa ia mempunyai cabarannya, mungkin beberapa cabaran yang sama yang dihadapi oleh pelarian hari ini juga. Malah, agak sejajar dengan cara keluarga Yesus mencari suaka di negara asing, ramai orang Islam, Buddha, Hindu, Kristian, dan orang bukan beragama mencari suaka di negara baru hari ini juga.

Secara umumnya, lebih mudah untuk bersahabat dengan individu daripada kumpulan budaya dan bahasa kita sendiri kerana kita berkongsi banyak perkara yang sama. Walau bagaimanapun, adalah lebih mencabar untuk mencari titik persamaan dengan pendatang dan pelarian yang kelihatan berbeza daripada kita dan tidak bercakap bahasa kita, yang tidak berkongsi nilai agama yang sama dan tidak makan makanan yang serupa. Injil memanggil kita untuk keluar dari zon selesa etnik, kebangsaan dan budaya kita dan untuk mendekati mereka yang memerlukan, tidak kira betapa berbezanya mereka daripada kita.

`Baca Ulangan 10:19, Mazmur 146:9, Roma 12:13, dan Imamat 23:22. Apakah tema penting di sini untuk kita ingat?`

Bagaimanakah kita boleh melayani kumpulan masyarakat yang bergelar pendatang dan pelarian ini? Sukar kerana, di sesetengah negara adalah menjadi kesalahan dari segi politik untuk bergaul atau membantu mereka ini. Namun kita mesti melakukan apa yang kita boleh, apabila kita boleh, untuk melayani orang ini, yang pastinya telah melalui masa yang sangat sukar dan memerlukan bantuan kita. Oleh itu, setakat mana yang boleh, kita mesti membantu.

Kita boleh mulakan dengan doa, kemudian cari maklumat tentang orang pendatang dan pelarian itu. Terdapat beberapa organisasi di tempat lain yang menyediakan bantuan untuk mereka. Anda boleh mula bekerja dengan salah satu organisasi tersebut, atau mungkin kelompok  Sekolah Sabat gereja tempatan anda boleh memulakan satu pelayanan untuk golongan pendatang atau pelarian ini.

`Walaupun jumlah itu hanya sedikit, namun apakah yang anda boleh lakukan untuk membantu mana-mana kumpulan pendatang atau pelarian yang anda tahu?`