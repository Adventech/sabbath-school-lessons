---
title:  Cara dan Respons Yesus
date:  13/11/2023
---

Alkitab memberitahu kita bahawa ahli taurat itu datang untuk menguji Yesus, tetapi Yesus tahu apa niatnya. Sesungguhnya Tuhan lebih mengetahui kerinduan dan keinginan hati kita daripada diri kita sendiri. Dan kita tentu tidak tahu hati atau motif orang yang menyoalkan pertanyaan kepada kita, bukan?

Kadang-kadang orang dari agama lain mempersoalkan kita tentang kepercayaan kita. Sebagai contoh, rakan-rakan Muslim kita bertanya kepada kita soalan-soalan yang berkaitan dengan keilahian Yesus, seperti, “Di manakah dalam Alkitab yang Yesus mengatakan bahawa Dia itu adalah Tuhan?” atau “Mengapakah anda mengatakan ada satu Tuhan sedangkan anda mempunyai tiga peribadi dalam Tritunggal?” Walaupun hal ini kelihatan seperti soalan yang memprovokasi, namun keperluan sepenuh hati akan Yesus boleh menjadi tulen dan boleh mewakili kerinduan atau kekosongan yang mendalam bagi mereka yang bertanya. Kita tidak tahu hati mereka; kita tidak perlu tahu hal itu. Kita hanya perlu melayani orang lain sebaik mungkin, tanpa mengira motif terdalam mereka.

`Baca Matius 26:56; Kisah 17:11; 1 Korintus 15:3, dan 2 Timotius 3:16. Bagaimanakah ayat-ayat ini membantu kita memahami respons Yesus kepada ah;li taurat di dalam Lukas 10:26?`

Kadang-kadang kita mahukan jawapan tetapi tidak berusaha sendiri untuk mencarinya. Yesus berkata, “Apakah yang tercatat dalam Taurat? Bagaimanakah kamu mentafsirnya?” (Lukas 10:26, AVB). Yesus menunjukkan aspek pembelajaran yang sangat penting. Daripada hanya mendengar apa yang orang lain katakan kepada kita, kita perlu membaca Kitab Suci (Firman Tuhan) untuk diri kita sendiri. Jawapannya sudah ada, dan Roh Kudus bekerja di hati kita untuk memberi kesan kepada kita apa yang perlu kita lakukan.

Tuhan telah memberikan kita Firman-Nya. Di dalamnya, kita boleh menemui semua kebenaran yang perlu kita ketahui tentang bagaimana kita seharusnya hidup, tentang bagaimana kita sepatutnya memperlakukan orang lain, dan tentang bagaimana kita boleh “memperoleh hidup yang kekal.” Sudah tentu, terdapat peranan untuk guru dan pastor, tetapi pada akhirnya, kita mesti pergi ke Alkitab untuk mendapatkan kebenaran yang penting. “Firman-Mu lampu bagi kakiku dan cahaya bagi jalanku.” (Mazmur 119:105, AVB). Ayat ini bukan sekadar satu puisi; ia adalah satu kebenaran suci, yang menunjukkan kita kepada Firman Tuhan dan kepentingannya kepada orang yang beriman.

`Yesus, Firman Tuhan itu yang telah menjadi manusia, sentiasa mengarahkan orang kembali kepada Kitab Suci. Apakah yang harus diberitahu kepada kita oleh hal ini tentang kepentingan Alkitab dan mengapakah kita mesti menolak sebarang alasan falsafah atau teologi yang mengurangkan kepercayaan kita terhadap Alkitab?`