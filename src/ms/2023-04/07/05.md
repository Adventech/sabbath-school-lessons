---
title:  Mengasihi Orang Lain Seperti Mengasihi Diri Sendiri
date:  15/11/2023
---

`Baca Matius 22:37–40. Bagaimanakah hal yang Yesus sendiri katakan di sini dibandingkan dengan jawapan-Nya kepada ahli Taurat, dalam Lukas 10:27, 28?`

Menurut Matius 22:37–40, Yesus menerangkan dengan jelas bahawa ungkapan kepercayaan yang benar setiap hari bergantung pada dua perintah ini. Manakala Lukas 10:27, 28 menjelaskan bahawa jika seseorang melakukan dua perkara ini, maka dia akan beroleh hidup yang kekal.

“Kasih adalah prinsip asas kerajaan Tuhan di syurga dan bumi, dan ia mesti menjadi asas watak orang Kristian. Ini sahaja boleh membuat dan memastikan dia teguh. Ini sahaja yang membolehkan dia bertahan dengan ujian dan godaan.”—Ellen G. White, Christ’s Object Lessons, ms. 49.

`Baca Galatia 5:14; Mikha 6:6–8; dan 1 Yohanes 4:20, 21. Bagaimanakah petikan ayat ini menguatkan apa yang Yesus katakan kepada kita?`

Menurut Paulus, “Kerana seluruh hukum Taurat terlaksana dalam satu ayat: ‘Kasihilah sesama manusia sebagaimana kamu mengasihi dirimu sendiri.’” (Gal. 5:14, AVB). Bagi Paulus, mengasihi Tuhan boleh dilihat secara praktikal hanya apabila kasih itu ditunjukkan dalam cara kita memperlakukan orang lain. Walaupun dia menyatakan bahawa “Orang benar akan hidup oleh iman” (Rom. 1:17, ITB), namun hidup dengan iman bukanlah sesuatu yang tersembunyi, tidak diketahui atau tidak dilihat oleh orang lain. Paulus, Mikha, dan Yohanes menjelaskan bahawa kerja praktikal menunjukkan realiti iman yang kita dakwa sebagai ada pada kita.

Dalam 1 Korintus 13, Paulus menyatakan dengan tegas bahawa jika seseorang mengaku mempunyai pengetahuan yang besar, atau melakukan perbuatan besar, atau mempunyai iman yang besar, atau bahkan menyerahkan nyawanya, tetapi tidak mempunyai kasih, maka orang itu telah menjadi. seperti “gong tembaga yang berbunyi bising atau genta yang berdentang” (1 Kor. 13:1, AVB).

Lihatlah pada petikan Ellen G. White di atas. Perhatikan apa yang dia katakan tentang bagaimana hanya dalam kasih orang boleh kekal teguh dan menahan godaan. Bagaimanakah idea ini menunjukkan bahawa perintah untuk mengasihi bukanlah keselamatan melalui perbuatan, tetapi sebaliknya, ungkapan iman yang kita miliki kepada Yesus?