---
title:  Memperoleh Hidup Yang Kekal
date:  14/11/2023
---

`Baca Lukas 10:27, 28. Apakah jawapan ahli taurat itu terhadap soalannya sendiri?`

Ahli taurat itu telah menanyakan soalan itu, dan dia sendiri yang memberikan jawapannya,” Kasihilah Tuhan, TUHANmu, dengan sepenuh hatimu,…” dan “serta mengasihi sesama manusia seperti dirimu sendiri” (Lukas 10:27, AVB).

Apakah tindak balas Yesus? Dia berkata, “Betullah jawapanmu” (Lukas 10:28, AVB). Yesus terus mencabarnya untuk melakukan sesuatu mengenainya, dengan berkata, “Berbuatlah demikian dan kamu akan hidup” (Lukas 10:28, AVB).

Bagi kebanyakan orang yang beriman, memberikan jawapan yang betul tentang doktrin dan iman tidaklah begitu sukar. Sebaliknya, cabarandatang dalam melakukan apa yang mereka tahu betul dan mengikut apa yang mereka percaya. Ramai orang yang, walaupun tahu secukupnya untuk diselamatkan, namun akan hilang kerana mereka tidak mematuhi apa yang mereka tahu. Begitulah seriusnya isu ini. Hanya mengetahui tentang mengasihi Tuhan dan sesama anda tidak mencukupi. Anda perlu melakukannya!

`Baca Yakobus 2:17–22. Bagaimanakah ayat-ayat ini sejajar dengan apa yang Yesus katakan kepada ahli taurat itu?`

Jika kita mengasihi Tuhan, kita akan membaca Firman-Nya, kita akan berdoa, kita akan mematuhi perintah-perintah-Nya, dan kita akan taat kepada kata-kata-Nya “dengan segenap hati kita.” Jika saya mengatakan saya mengasihi orang lain, tetapi saya tidak mengambil berat tentang orang lain di dalam gereja, atau jika saya mengabaikan keperluan orang lain apabila saya sebenarnya boleh membantu, apakah gunanya iman saya? Kekristianan bukan hanya satu set kepercayaan yang berbeza; ia adalah cara hidup.

“Katakanlah seorang saudara lelaki atau saudara perempuan memerlukan pakaian dan kekurangan makanan. Apakah gunanya kamu berkata kepadanya, ‘Selamat jalan, pakailah baju panas dan makanlah secukupnya,’ jika kamu tidak menghulurkan apa yang diperlukan tubuhnya?” (Yakobus 2:15, 16, AVB).

Sejauh manakah anda mengambil berat tentang kebajikan orang lain? Sejauh manakah anda menuruti kata-kata Paulus: “Tiap-tiap seorang daripada kamu janganlah menjaga kepentingan diri sahaja, jagalah juga kepentingan orang lain.” (Flp. 2:4, AVB)? Dengan rahmat Tuhan, bagaimanakah anda boleh belajar untuk lebih mengambil berat terhadap orang lain?