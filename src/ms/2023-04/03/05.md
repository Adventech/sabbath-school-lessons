---
title:  Gereja Yang Mula-mula dan Zon Selesa
date:  18/10/2023
---

`Baca Kisah 8:1–4. Dalam gereja yang mula-mula, apakah yang menyebabkan penyebaran umat percaya di luar zon selesa mereka?`

Sehingga waktu ini, gereja yang mula-mula kebanyakannya tertumpu di Yerusalem (atau di dalam wilayah Yahudi dan di kalangan orang Yahudi). Apabila penganiayaan bermula, di mana Saul, seorang Yahudi yang taat dan seorang Farisi, terlibat secara aktif, gereja di Yerusalem kemudiannya tersebar di seluruh Yudea dan Samaria. Yesus telah meramalkan dalam Kisah 1:8 bahawa “kamu akan menjadi saksi-Ku di Yerusalem, di seluruh Yudea dan Samaria” (AVB). Pernyataan ini telah digenapi, seperti yang dinyatakan dalam Kisah 8:4, bahawa “mereka yang bercerai-berai pergi ke merata-rata menyampaikan firman” (AVB).

Walaupun selepas gereja yang mula-mula ini bergerak ke luar dari Yerusalem, mereka masih berkhotbah di kawasan orang Yahudi atau di kawasan kejiranan orang Yahudi di kota yang lain. Kisah 11:19 menunjukkan bahawa gereja telah tersebar sehingga ke Fenisia (di Lebanon) dan Siprus, tetapi pada peringkat ini mereka tidak mengkhotbahkan mesej itu kepada sesiapa pun selain daripada orang Yahudi sahaja. Murid-murid Yesus dan gereja yang mula-mula tidak berniat untuk melihat orang bukan Yahudi, tetapi hanya orang Yahudi, yang datang kepada Tuhan. Mereka masih mempunyai pandangan yang sangat sempit tentang misi gereja itu.

Petrus, seorang murid Yesus dan salah seorang tokoh terkemuka gereja yang mula-mula, tidak suka membawa mesej Injil kepada orang bukan Yahudi, walaupun selepas Paulus mula berbuat demikian. Petrus dikenali sebagai rasul kepada orang bersunat (yang bermaksud orang Yahudi) dan Paulus seorang rasul kepada orang bukan Yahudi (Gal. 2:8). Pada awalnya, Petrus malah tidak mahu dilihat bersama dengan orang bukan Yahudi (Gal. 2:11, 12). Namun, Tuhan memindahkan Petrus keluar dari zon selesanya dan mengubah hatinya. Dia mula belajar tentang apa sebenarnya suruhan injil itu dan apa yang dimaksudkan dengan kematian Yesus untuk seluruh dunia.

`Baca Kisah 10:9–15, 28, 29. Apakah mesej yang Tuhan berikan kepada Petrus dan bagaimanakah kita mesti, pada masa dan zaman kita ini, menerapkan asas ini pada pekerjaan misi?`