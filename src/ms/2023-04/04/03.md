---
title:  Kasih Abraham untuk Semua Orang
date:  23/10/2023
---

`Baca Kejadian 18:16–33. Bagaimanakah Abraham menggunakan sifat kasihnya yang hebat itu kepada semua orang tanpa membezakan suku, bangsa, atau kaum?`

Kualiti kedua Abraham yang diambil daripada Kejadian 18 ialah kasihnya kepada manusia, walaupun kepada mereka yang tidak dikenalinya secara peribadi. Ini adalah pengajaran yang hebat untuk setiap daripada kita. Penduduk Sodom dan Gomora adalah orang berdosa, jauh dari nilai-nilai kehidupannya, tetapi hatinya penuh dengan kasih sayang kepada semua orang tanpa sebarang perbezaan bangsa, jantina, bahasa, atau agama.

Kemudian Tuhan menyatakan kepada Abraham keputusan-Nya untuk memusnahkan kota Sodom dan Gomora. “Selanjutnya TUHAN berfirman kepada Abraham, ‘Ada tuduhan yang berat sekali terhadap penduduk Sodom dan Gomora, dan memang dosa mereka itu sangat besar. Oleh itu Aku hendak turun ke sana untuk menyiasat sama ada tuduhan yang sudah Aku dengar itu benar atau tidak.’” (Kej. 18:20, 21, ABB).

Dengan kerendahan hati dan rasa hormat yang besar, Abraham menyampaikan permintaannya kepada Tuhan, ”Engkau tidak mahu membunuh orang yang tidak bersalah bersama dengan orang yang bersalah. Tentu tidak! Engkau tidak mungkin berbuat demikian. Jika Engkau berbuat demikian, orang yang tidak bersalah akan dihukum bersama dengan orang yang bersalah. Itu tidak mungkin. Hakim bagi seluruh bumi tentu bertindak dengan adil.” (Kej. 18:25, ABB).

Melalui kasihnya, Abraham berharap untuk menyelamatkan semua orang di dua kota ini, bukan sahaja orang benar. Sudah tentu, Abraham tahu betapa kejam dan jahatnya orang yang tinggal di sana. Siapakah tahu cerita apa yang pernah dia dengar mengenai orang-orang itu dan amalan mereka? Daripada apa yang kita ketahui tentang mereka, seperti yang dinyatakan dalam bab seterusnya, dengan kisah sedih mengenai Lot dan kumpulan orang yang berada di luar rumahnya (lihat Kej. 19:1–11), mereka ini adalah orang yang sangat jahat.

Namun Abraham, yang sendiri mengetahui tentang kasih Tuhan, memohon kepada-Nya demi mereka. Abraham tahu bahawa manusia sentiasa boleh kembali kepada Tuhan dalam pertaubatan. Bagi Abraham, menyelamatkan penduduk kota ini akan memberi mereka peluang untuk bertaubat.

Akhirnya, Abraham mendasarkan permintaannya pada apa yang dia tahu secara peribadi tentang kasih Tuhan kepada manusia. Dia sendiri mempunyai kasih yang besar kepada orang berdosa dan dia tahu bahawa selagi masih ada nyawa, ada harapan untuk keselamatan.

`Mengapakah doa syafaat itu sangat penting dalam kehidupan berdoa kita sendiri? Bagaimanakah berdoa untuk orang lain yang memerlukan membantu kita bertumbuh secara rohani dan untuk lebih mengalami realiti kasih Tuhan kepada orang berdosa?`