---
title:  Komen Guru
date:  03/11/2023
---

#### Bahagian I: Gambaran Keseluruhan

Beberapa minggu yang berlalu ini telah mengetengahkan bahawa misi berakar umbi di dalam inisiatif Tuhan, dan Tuhan memanggil kita untuk misi. Minggu ini, tumpuan kita adalah pada realiti bahawa sesetengah orang yang telah mengalami Tuhan mengelakkan panggilan misi dan keistimewaan ini untuk berkongsi pengalaman penuh kasih sayang yang mereka alami ini.

Akhirnya, alasan untuk mengelakkan misi adalah godaan syaitan yang tidak mahu sesiapa mendengar atau mengalami kebaikan Tuhan. Oleh itu, mengelak misi bukan sekadar melalaikan tugas; ia sebaliknya adalah peluang yang terlepas untuk menarik orang lain ke dalam perjalanan yang lebih mendalam dan lebih bermakna bersama Tuhan dan ke arah kehidupan yang lebih berlimpah. Bahagian ulasan berikut menerangkan dua cara yang berpotensi di mana alasan digunakan untuk mengelakkan misi. Pelbagai alasan mengelak ini bukan satu-satunya cara yang boleh berlaku, tetapi ia adalah dua cara yang lebih menonjol. Contoh pertama ditunjukkan melalui kisah para murid di Taman Getsemani. Contoh kedua akan menarik titik kritikal daripada kisah Yunus.

#### Bahagian II: Ulasan

**Getsemani**

Ketika Yesus menghampiri masa-masa terakhir kehidupan-Nya di bumi sebelum penangkapan, perbicaraan, dan kematian-Nya, Dia membawa para murid ke Taman Getsemani untuk berdoa. Yesus meminta ketiga-tiga murid yang paling dekat dengan-Nya untuk berdoa bersama-Nya dan berjaga-jaga semasa Dia berdoa, kerana beban bagi apa yang berlaku kepada-Nya adalah berat. Yesus sangat memerlukan penghiburan dari rakan-rakan pada masa ini (Mat. 26:36-45).

Malangnya, para murid, yang benar-benar mengasihi Yesus dan menganggap Dia sebagai Sahabat yang dikasihi, tidak dapat memenuhi permintaan itu lalu mereka tertidur. Kecuaian ini berlaku dua kali; para murid menjadi leka dan membiarkan rasa mengantuk menghalang mereka daripada berkongsikan bebanan Tuhan. Sebelum mereka mempunyai peluang untuk membetulkannya, Yesus telah ditangkap dan diambil dari tengah-tengah mereka (Mat. 26:47-56). Oleh itu, ia telah menjadi satu peluang yang terlepas bagi murid-murid untuk melayani Dia yang sangat mereka kasihi.

Masalah dalam situasi ini bukanlah kerana murid-murid tidak pernah mengalami kasih Yesus. Pada ketika ini, mereka mempunyai banyak bukti yang menunjukkan kasih-Nya kepada mereka. Malah mereka tidak jauh dari Yesus. Lagipun, mereka berada di sana bersama Dia di dalam Taman itu. Namun begitu, perasaan berpuas hati mula timbul. Para pengikut tidak dapat memahami betapa pentingnya berjaga dan berdoa untuk Yesus pada masa yang genting itu. Para murid itu telah terlepas peluang untuk berkongsi kasih Bapa syurgawi dengan Dia yang telah banyak mengajar mereka tentang kasih.

Sedih untuk mengatakannya bahawa, kita sering bersalah atas rasa puas dan cuai yang sama hari ini. Kita mempunyai pengalaman yang indah dengan Yesus. Dan kita adalah pengikut Yesus secara terbuka. Tetapi realitinya, apabila kita melihat lebih dekat, ramai di antara kita telah menjadi leka dengan iman kita. Rasa puas hati ini sering berlaku secara halus. Apabila kita merenung kehidupan kita, kita mungkin menyedari bahawa kita tidak mengasihi orang lain dengan cara yang ketara. Sama seperti murid-murid, kita tahu Yesus adalah baik dan bahawa kita ingin bersama-Nya, tetapi kita merosot ke dalam keadaan mengantuk rohani, kehilangan banyak peluang untuk berkongsi kasih Tuhan dengan dunia yang terdesak. Kita perlu mengingatkan satu sama lain, dengan hormat, untuk berjaga-jaga dan sentiasa bersedia untuk berkongsi cinta yang kita alami dengan dunia yang sedang menderita.

**Yunus**

Alasan kedua yang kita buat untuk mengelak misi terkandung dalam bentuk peluang yang terlepas di dalam naratif Yunus. Bentuk alasan ini berbeza daripada kecuaian dan rasa puas hati yang ditunjukkan oleh murid-murid di Getsemani. Walau bagaimanapun, alasan kedua, seperti yang pertama, juga berleluasa. Kisah Yunus menunjukkan alasan kedua dalam beberapa keadaan. Walaupun naratifnya rumit, namun intipati kitab Yunus, seperti yang dinyatakan sebelum ini, adalah, terutamanya, berkisar pada peluang yang terlepas.

Yunus mengenal Tuhan dan bernubuat bagi pihak Tuhan di Israel sebelum mendapat panggilan untuk pergi ke Niniwe (2 Raja-raja 14:25). Tetapi kerja kenabiannya sebelum ini selalunya adalah di kalangan orang Israel dan melibatkan perkara yang memberikan dorongan kepada bangsa Israel. Pekerjaan Yunus tidak termasuk bernubuat di kalangan musuh Israel. Apabila anda membaca keseluruhan kitab Yunus, anda dapati bahawa Yunus sangat bergelut dengan orang yang mengasihi yang berasal dari latar belakang bukan Yahudi.

Terdapat dua peluang penting yang terlepas ditemui dalam kitab Yunus. Peluang pertama yang terlepas berlaku di atas kapal yang dinaiki Yunus untuk lari daripada Tuhan. Semasa rebut melanda, Yunus dikelilingi oleh pelaut yang menyembah dewa-dewa lain. Namun, semasa ribut berlaku para pelaut memohon Yunus untuk berdoa kepada Tuhannya dengan harapan bahawa syafaatnya akan membuat perubahan (Yoh. 1:6). Namun Yunus tidak pernah berdoa. Penyelesaian Yunus adalah membunuh diri dengan dibantu oleh pelaut yang lain (Yoh. 1:12). Pada peringkat dalam cerita ini, Yunus tidak tahu seekor ikan paus akan menyelamatkan nyawanya, dan oleh itu dia meminta pelaut untuk melemparkannya ke laut dan kepada kematiannyta.

Para pelayar itu, yang mempunyai hati yang lebih berbelas kasihan daripada Yunus, pada mulanya menolak, sehinggalah mereka tidak mempunyai pilihan lain (Yoh. 1:13). (Ingat pelajaran sebelumnya tentang bersikap terbuka untuk menerima berkat daripada mereka yang anda temui.) Badai berhenti apabila Yunus tercampak ke laut. Akibatnya, para pelayar itu mempunyai rasa hormat yang baru kepada Tuhan Yunus. Masalahnya ialah Yunus terlepas peluang untuk berdoa kepada Tuhan daripada mencadangkan penyelesaian manusia. Peluang ini akan memberikan para pelayar itu satu pemahaman yang lebih lengkap dan lebih baik tentang siapa Tuhan itu.

Peluang kedua yang terlepas berlaku setelah Yunus menyampaikan khutbah di Niniwe. Orang ramai di situ telah menerima mesej Yunus dan mereka bertaubat. Tetapi Yunus tidak ditemui di mana-mana. Sebaliknya, dia mendaki sebuah bukit yang berhampiran, berharap untuk melihat kemusnahan Niniwe (Yoh. 4:5). Apabila itu gagal berlaku, Yunus marah kepada Tuhan (Yoh. 4:1). Yunus menyatakan sebab sebenar alasannya untuk mengelakkan misi Tuhan. Yunus berkata kepada Tuhan bahawa dia tahu bahawa Tuhan adalah Tuhan yang pengasih dan penyayang dan, dengan itu, mungkin akan mengampuni orang Niniwe (Yoh. 4:2). Menyedari kebenaran Alkitab ini, Yunus tidak mahu pergi keluar dalam misi kepada orang yang tidak disukainya, kerana dia tidak mahu mereka mengalami kebaikan Tuhan.

Kitab Yunus adalah satu-satunya buku dalam Alkitab yang berakhir dengan pertanyaan (Yoh. 4:11). Satu soalan yang berterus terang. Tuhan bertanya kepada Yunus, “Mengapa kamu tidak boleh mengasihi orang seperti Aku?” Kerana Yunus enggan mengasihi musuh-musuhnya, dia berada di luar kota apabila dia sepatutnya berada di dalam kota itu, membantu penduduk Niniwe mengambil langkah seterusnya dalam hubungan mereka dengan Tuhan. Penolakan Yunus bertukar menjadi peluang yang terlepas.

Alasan Yunus terbungkus di dalam apa yang hari ini kita panggil sebagai etnosentrisme, prasangka, dan perkauman. Yunus mengalami kasih Tuhan dalam hidupnya dan tahu Tuhan itu adalah yang berbelas kasihan. Tetapi Yunus tidak dapat melepasi perasaan kebanggaan bangsanya. Kerana dia percaya bahawa dia lebih baik daripada orang lain, dia tidak mahu pergi dalam misi dengan cara yang Tuhan kehendaki. Betapa sedihnya cerita ini. Namun, kita boleh terus belajar daripadanya hari ini.

Pertanyaan yang terdapat di penghujung kitab Yunus adalah satu soalan untuk kita tanyakan kepada diri sendiri dan gereja kita. Adakah kita menunjukkan rasa cinta kepada masyarakat di sekeliling kita, terutamanya kepada anggotanya yang kelihatan berbeza daripada kita atau datang dari bahagian lain di dunia? Selalunya, saya telah mendengar perbualan di gereja atau di Sekolah Sabat yang menyatakan prasangka dan sikap etnosentrik yang berbahaya. Sikap ini sering disertai dengan alasan mengapa kumpulan orang tertentu berada di luar misi kita. Pemikiran seperti itu tidak berbeza dengan pemikiran Yunus.

Yunus gagal memahami bahawa apabila Tuhan menunjukkan kasih dan belas kasihan kepada orang lain, manifestasi belas kasihan ilahi-Nya seharusnya menjadi peringatan bahawa Tuhan telah melakukan perkara yang sama untuk kita. Apabila anda keluar dalam misi dan berkongsi kasih Tuhan dan menyaksikan ia mengubah kehidupan orang ramai, pengalaman seperti itu juga boleh meningkatkan perjalanan anda dengan Tuhan. Pengalaman ini juga boleh menarik anda ke dalam hubungan manusia yang baru dengan orang yang mungkin sangat berbeza daripada anda tetapi berkongsi hubungan dengan Yesus. Yunus boleh mendapat kawan baru di kapal untuk berkongsi kepercayaannya. Begitu juga dengan Niniwe. Malangnya, peluang tersebut telah dilepaskan kerana Yunus telah memilih alasan yang berakar pada kesombongan dan etnosentrismenya yang mementingkan diri sendiri.

#### Bahagian III: Penerapan Hidup

Kita semua harus bersyukur atas pengalaman indah yang kita alami bersama Yesus. Namun, lama kelamaan, kita sering menjadi leka dalam perjalanan kita bersama Tuhan. Dengan rasa puas hati ini maka sering muncul kecenderungan untuk membuat alasan untuk tidak berkongsi kasih Tuhan dengan orang lain. Rasa puas hati boleh berlaku secara halus, dan sebelum kita sedar, kita sudah tertidur apabila kita sepatutnya terjaga. Sebagai individu dan sebagai gereja, kita perlu melihat dengan jujur pada kehidupan seharian kita dan membuat diri kita bertanggungjawab. Jika kita tidak aktif menjalin hubungan dengan orang yang menderita atau memerlukan bantuan dalam menanggung beban mereka, kita telah menjadi leka. Kebertanggungjawapan memerlukan berkumpul dengan satu kelompok kecil rakan yang dipercayai dari gereja tempatan anda yang bersedia untuk bersikap terbuka tentang kepuasan mereka dan bersedia untuk membantu satu sama lain menghasilkan cara untuk menghidupkan semula pengalaman dengan Tuhan, dengan berkongsikan Dia secara kreatif dengan dunia yang lebih luas di sekeliling kita.

Bagi sesetengah orang lain, realitinya adalah lebih suram; mereka telah membentuk alasan untuk mengelakkan misi kepada kumpulan orang tertentu, seperti Muslim atau Katolik, kerana mereka merasakan bahawa kumpulan orang ini tidak layak mendapat kasih sayang Tuhan. Alasan sedemikian menyatakan bahawa sikap keunggulan dan etnosentrisme sedang berlaku di kalangan mereka dan di dalam hal ini, terdapat satu keperluan dalam meminta Tuhan untuk membantu mereka mengasihi semua orang. Kita boleh mencapai matlamat ini dengan bertanya kepada diri sendiri apa pendapat kita tentang orang tertentu. Jika kita takut kepada golongan tertentu atau menganggap mereka tidak berbaloi untuk diselamatkan, maka itu tandanya ada sesuatu yang tidak kena dengan diri kita, dan bukan golongan berkenaan. Penilaian yang jujur memerlukan tahap pemerhatian diri dan kebenaran yang sukar dicapai, tetapi gereja yang bersedia untuk bergelut dengan realiti ini adalah gereja yang boleh dipengaruhi oleh Roh Kudus.