---
title:  Menanti dan Misi
date:  07/11/2023
---

Lukas 24 berakhir dengan keangkatan Yesus ke syurga (Lukas 24:50–53). Tetapi itu bukan penghujung ceritanya. Penulis, iaitu Lukas, meneruskan untuk menulis kitab Kisah. Sejurus sebelum Yesus naik ke syurga, Dia memberi para murid satu misi, janji, dan satu arahan segera agar mereka menunggu di Yerusalem untuk mendapatkan “kuasa dari atas” (Lukas 24:49; lihat juga Kisah 1:4–8).

Yesus mmengarahkan para murid untuk menunggu di Yerusalem sehingga Dia memenuhi janji-Nya untuk menghantar Janji Bapa (iaitu Roh Kudus), yang akan memberikan mereka kuasa untuk menjadi saksi di Yerusalem, Yudea, Samaria, dan seterusnya.

`Baca Kisah 1:12–26. Apakah yang dilakukan oleh murid-murid, yang kini sudah berjumlah kira-kira 120 lelaki dan wanita, sementara mereka menunggu?`

Yesus telah memberikan satu misi yang jelas kepada murid-murid itu: mereka akan menjadi saksi-Nya kepada dunia. Jadi, sementara mereka menunggu, mereka bersedia untuk misi mereka dalam dua cara. Pertama, Lukas berkata bahawa mereka meneruskan untuk berdoa dan permohonan yang bersatu. Tidak ada persoalan dalam fikiran mereka tentang apa misi yang telah Yesus berikan kepada mereka, dan mereka masing-masing telah menerima misi itu. Inilah yang telah memberikan inspirasi kepada mereka untuk bersatu dalam doa. Lukas tidak berkongsi apa yang mereka doakan, tetapi yang pasti mereka berdoa untuk kebijaksanaan, kekuatan, dan keberanian untuk memenuhi misi itu secara bersama-sama. Betapa ini berupa satu teladan untuk kita turuti.

Perkara kedua yang mereka lakukan semasa mereka menunggu ialah menyediakan logistik untuk misi mereka. Yudas telah menyerahkan Yesus untuk dihukum mati dan kemudian mengambil nyawanya sendiri. Hal ini telah meninggalkan satu kekosongan di kalangan dua belas murid itu. Jadi, sementara mereka menunggu, para murid mencari bimbingan Tuhan dan memilih seorang pengganti. Sebenarnya, para murid sedang mengatur diri mereka dan merancang permulaan misi mereka. Dalam membuat keputusan ini, Petrus memainkan peranan kepimpinan. Tiada siapa yang mencabar tindakannya; mereka semua melihat hikmat Tuhan di dalam keputusannya. Terdapat pemahaman dan kepercayaan bahawa Tuhan sedang bertindak dan bekerja dan bergerak di tengah-tengah mereka. Masa menunggu mereka bukanlah terbiar tetapi dipenuhi dengan tujuan dan tindakan yang didorong oleh misi.

Sementara kita menunggu untuk mendapat pencurahan Roh Kudus bagi membantu kita menyelesaikan misi besar Tuhan, kita mesti bersatu untuk mendorong satu sama lain (Ibr. 10:24, 25), berdoa untuk pencurahan Roh Kudus Tuhan. Selain itu, kita harus menyelaraskan diri kita dan gereja kita dengan keutamaan Tuhan—iaitu menyelamatkan yang tersesat.

`Bagaimanakah anda boleh belajar untuk menantikan Tuhan dan sementara itu tidak akan kehilangan iman? Sementara itu, di dalam penantian, bagaimanakah anda boleh menggunakan masa anda dengan sebaiknya, seperti yang dilakukan oleh murid-murid di sini?`