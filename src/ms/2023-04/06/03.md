---
title:  Satu Asas Nubuatan
date:  06/11/2023
---

`Baca Lukas 24:36–49. Apakah yang telah berlaku di sini, dan mengapakah hal ini merupakan satu pengalaman yang sangat penting bagi para rasul?`

Adalah menarik bahawa pada mulanya murid-murid tidak percaya kerana takut. Kemudian, setelah melihat Yesus dan diyakinkan bahawa Dia benar-benar hidup kembali, mereka percaya dengan sukacita (Lukas 24:41). Pernahkah anda merasakan sesuatu itu terlalu bagus untuk ia menjadi suatu kenyataan? Ini adalah yang telah menjadi pengalaman murid-murid dan yang lain ketika berada di bilik atas.

Namun, jika Yesus telah meninggalkan mereka hanya dengan pengalaman ini, apabila Dia telah pergi, iman mereka mungkin tidak kekal. Lama kelamaan kuasa pengalaman itu mungkin pudar; mereka akan lupa, atau mungkin mula untuk mempersoalkannya. Jadi, Yesus tidak berhenti dengan menunjukkan parut-Nya kepada mereka dan memakan ikan di hadapan mereka. Sebaliknya, Dia kemudian membawa mereka ke dalam Firman dan menunjukkan kepada mereka asas nubuatan untuk pekerjaan dan pelayanan-Nya. Maksudnya, tidak kira betapa hebatnya pengalaman yang mereka alami bersama-Nya, Yesus tetap mahukan iman mereka berlandaskan Firman Tuhan.

“Kemudian Dia berkata kepada mereka, ‘Inilah perkara-perkara yang telah Aku beritahu kamu tatkala Aku masih bersama-sama kamu: Setiap perkara yang tertulis tentang diri-Ku di dalam Taurat Musa, Kitab Nabi-Nabi dan Mazmur mesti berlaku.’ ” (Luke 24:44, ABB).

Di sini, kita menemukan alasan yang kuat untuk menjadi saksi, untuk misi: yaitu Firman Tuhan. Yesus tahu bahawa untuk memperkuat pemahaman para murid-Nya, mereka perlu mengerti mengapa Dia harus mati dan apa erti kebangkitan-Nya. Mereka perlu mengubah fokus dari politik dan dunia ini ke penyelesaian besar dosa dan kemenangan Kristus atas kematian. Injil bukan hanya tentang menguasai politik di Israel. Ia menegaskan kemenangan Kristus atas syaitan dan menjanjikan bahawa suatu hari semua kejahatan akan dimusnahkan di dunia ini, bumi akan diperbaharui, dan Tuhan akan hadir di antara umat-Nya. Dia “membuka fikiran mereka” supaya mereka dapat memahami kebenaran ini, yang kemudian akan mereka bahagikan kepada dunia di sekitar mereka.

Pengalaman kita dengan Yesus tidak dapat dikekalkan tanpa berasas pada Firman-Nya, termasuk nubuatan yang menunjuk pada sejarah dan peristiwa yang membawa ke sana, dan termasuk, kedatangan Kristus yang pertama dan kedua. Dengan kebenaran ini difahami dengan kukuh maka kita boleh bersedia dan bermotivasi untuk misi.

`Sejauh manakah anda mempunyai asas dalam nubuatan yang menunjuk kepada Kristus, baik mengenai kedatangan-Nya yang pertama dan juga yang kedua kali? Terutama pada hari-hari terakhir, mengapakah kita mesti berlandaskan pada Firman Tuhan, termasuk nubuat-nubuat, dan mengapakah memahaminya begitu penting, terutama untuk misi?`