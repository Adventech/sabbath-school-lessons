---
title:  Komen Guru
date:   12/07/2019
---

#### Bahagain I: Ringkasan

Dalam pembelajaran kita daripada pelajaran minggu lalu, kita merayakan penciptaan Tuhan dan mengakui realiti yang menyedihkan bahawa, oleh kemasukan dosa, dunia yang sempurna menjadi dunia yang rosak. Serta-merta Tuhan menetapkan rencana pemulihan untuk mencerminkan cara duniaNya yang "seharusnya." 

Kita sedang berada dalam peringkat “sekarang, tetapi belum lagi” dalam pelan pemulihan ini, yang bermaksud bahawa kerajaan Tuhan yang telah dipulihkan sepenuhnya tidak akan direalisasikan sehingga Yesus datang untuk mengakhiri dosa. Walau bagaimanapun, kita boleh merangkul dan hidupkan beberapa daripada berkat kerajaanNya sekarang.

Tema keadilan-alkitabiah untuk kwartal ini mencerminkan pelan induk Tuhan untuk dunia yang lebih baik, sementara kita menunggu yang "belum lagi" itu. Keadilan dapat didefinisikan sebagai demonstrasi/pengungkapan kebenaran Tuhan melalui tindakan yang benar. Malah, "kebenaran" dan "keadilan" sering digunakan secara bergantian apabila diterjemahkan dari bahasa Ibrani dan Yunani. Kedua-duanya, "kebenaran" dan "keadilan" boleh bermaksud "rightness." 

**Matlamat Guru**:

Dalam pelajaran ini selidiki bersama  kelas anda pengertian hubungan antara kebenaran dan keadilan.

Bersukacitalah bersama atas kenyataan bahawa Tuhan mendengar dan mengetahui keadaan yang menyedihkan manusia yang sudah rosak.

Cabar kelas untuk memahami makna yang lebih mendalam daripada Sepuluh Perintah sehubungan dengan keadilan alkitabiah.

Tekankan nasihat Tuhan kepada umatNya untuk memberikan persembahan lebih daripada 10 peratus persepuluhan untuk menyokong kerja Tuhan yang benar dan adil.

Carilah pengertian yang lebih mendalam mengenai sistem yobel yang ditetapkan Tuhan yang bertujuan untuk mengatasi masalah sosial dan ekonomi manusia.

#### Bahagian II: Ulasan 

**Kitab Suci**: " Kebenaran [tsedeq] dan keadilan[mishpat]  adalah asas takhta-Mu, kasih dan kesetiaan berjalan di depan-Mu." (Mazmur 89:15). "Orang benar [dan adil; dikaios]  akan hidup oleh iman" (Roma 1:17).

Ayat-ayat ini hanya dua daripada banyak contoh bagaimana "kebenaran" dan "keadilan" berkait rapat dalam Perjanjian Lama dan Baharu dan boleh digunakan secara bergantian. Jika sesiapa mempunyai akses kepada Perjanjian Baru Yunani, cari rujukan lain untuk "kebenaran" dan terjemahkan perkataan itu juga sebagai "keadilan." Perhatikan bagaimana dua perkataan ini boleh digunakan secara bergantian.  Bincangkan dengan kelas anda implikasi dalam kehidupan seharian hubungan rapat antara "kebenaran" dan "keadilan." Bagaimanakah kita menerapkan hubungan antara "kebenaran" dan "keadilan" ini kepada manusia?

**Kitab Suci**: "Dan Tuhan berfirman, Sesungguhnya banyak keluh kesah orang tentang Sodom dan Gomora dan sesungguhnya sangat berat dosanya.   Baiklah Aku turun untuk melihat, apakah benar-benar mereka telah berkelakuan seperti keluh kesah orang yang telah sampai kepada-Ku atau tidak; Aku hendak mengetahuinya." (Kejadian 18:20, 21, penekanan diberikan).

"Saya hendak mengetahuinya" menunjukkan bahawa Tuhan "peduli; melihat; menyelidiki." Petikan lain menggambarkan "mengenal" sama dengan maksud untuk "menyelamatkan" atau "menunjukkan belas kasihan" (lihat Maz 1: 6 dan Amos 3: 2).  Amos 3: 2 berkata,  "Hanya kamu yang Kukenal dari segala kaum di muka bumi." Dalam Ibrani, ayat itu dijelaskan: "hanya kamu yang Aku kenali." Kata kerja Ibrani yāda’ di sini digunakan dalam ertikata "mengenali dengan cara yang istimewa." 

Jemput ahli kelas untuk berkongsi pengalaman ketika mereka merasakan bahawa, dengan cara yang jelas, Tuhan "peduli" terhadap seruan mereka. Bagaimanakah Tuhan mengasihani mereka dan menyelamatkan mereka? Mintalah ahli kelas untuk mengongsikan  contoh orang yang mereka "kenal" yang mengerang (Keluaran 2:23, 24) dan berseru kepada Tuhan kerana penindasan. Dalam cara bagaimanakah, secara nyata, mereka, bersama dengan gereja mereka, bekerjasama dengan Tuhan untuk menunjukkan belas kasihan kepada orang-orang yang tertindas ini dan melepaskan penderitaan mereka?
 
**Ilustrasi**

Tuhan mengetahui keadaan sebenar setiap orang di dunia. Sebagai perbandingan, lihat  kisah tentang seorang pemilik perniagaan yang telah mempelajari pengajaran berharga mengenai campur tangan ketika dia “dalam posisi tidak tahu." Pemilik ini memutuskan untuk melakukan lawatan ke perniagaannya untuk melihat bagaimana keadaan berjalan dan sejauhmana pekerjanya bekerja dengan cekap. Dia pergi ke dermaga dan melihat seorang lelaki muda bersandar di dinding, nampaknya tidak melakukan apa-apa. Pemilik itu berjalan mendekati lelaki muda itu dan berkata, "Anak, berapa gaji kamu sehari?" Lelaki muda itu menjawab, "150 dolar."
 
Pemilik perniagaan itu mengeluarkan dompetnya, memberikan $ 150 USD kepada pemuda itu, dan memberitahunya untuk pergi dan tidak akan kembali lagi.

Sebaik sahaja anak muda itu pergi, petugas perkapalan keluar ke dok, memandang sekeliling, dan kemudian bertanya kepada pemilik perniagaan itu, "Adakah kamu  melihat pemandu UPS (United Parcel Service) itu? Saya memintanya untuk menunggu saya di sini! " 

Kita perlu berdoa agar Tuhan akan membuka bagi kita perspektifNya pada situasi di sekeliling kita. Kita terutamanya perlu berhati-hati untuk mengelak sifat menghakimi terhadap orang yang kita temui.

Apakah yang perlu kita lakukan untuk memastikan bahawa kita mempunyai pemahaman yang tepat  terhadap keperluan dan keadaan mendesak di sekeliling kita? Bagaimanakah  "dalam posisi mengetahui" membantu kita untuk menjadi lebih relevan, cekap, dan berkesan dalam melayani orang lain?

**Kitab Suci**: "Jangan ada padamu allah lain di hadapan-Ku. . . . Jangan mengingini rumah sesamamu; jangan mengingini isterinya, atau hambanya laki-laki, atau hambanya perempuan, atau lembunya atau keledainya, atau apapun yang dipunyai sesamamu" (Keluaran 20: 3, 17). Perintah pertama dan terakhir adalah seperti  alat penopang  buku-buku yang disusun, di perantaraan penopang itu ada 8 lagi yang lain (Keluaran 20: 4-16) dan meletakkan asas bagi seluruh Hukum itu. Sebagai contoh, tidak mempunyai tuhan-tuhan lain di hadapan Tuhan dan tidak mengingini apa yang dimiliki oleh orang lain boleh membantu mengenal pasti perkara-perkara yang kita letakkan di hadapan Tuhan. Kedua-dua perintah ini juga menunjukkan apa saja yang bersifat mementing diri sendiri  akan berfungsi melawan pemeliharaan lapan lagi perintah yang lain itu.

Bincangkan contoh-contoh yang memperlihatkan bagaimana perintah-perintah yang lain terkait dengan "penopang” hukum itu—perintah  pertama dan kesepuluh. Bagaimanakah ringkasan Yesus tentang Sepuluh Perintah itu—yang  disebut "perintah pertama" dan "kedua" (Matius 22: 37-40)—disamakan  dengan penopang buku?
  
Tinjau enam daripada perintah terakhir dan terangkan bagaimana setiap satu berkaitan dengan keadilan alkitabiah. Sebagai contoh, bagaimanakah orang yang mengalami ketidakadilan akan mati kecil dalamannya pada setiap kali kita tidak menghormati mereka atau menafikan mereka peluang-peluang yang seharusnya  mereka berhak mendapatkannya? Bincangkan contoh-contoh kumpulan orang, mungkin ada di tengah-tengah kita, yang mati kecil dalamannya setiap hari kerana mereka mengalami kekurangan rasa hormat atau kerana mereka tidak mempunyai akses kepada peluang? Juga, dalam cara bagaimanakah empat perintah pertama boleh dikaitkan dengan keadilan alkitabiah?

**Ilustrasi** 

Seseorang berkata bahawa ada tiga jenis orang yang memberi: batu pemercik api, span, dan sarang lebah. Untuk mendapatkan apa-apa daripada batu pemercik api, anda mesti memukulnya. Walaupun begitu, anda hanya mendapat percikan api. Untuk mendapatkan cecair daripada span, anda perlu memerah. Semakin banyak tekanan yang anda gunakan, semakin banyak yang anda dapatkan. Walau bagaimanapun, sarang lebah hanya melimpahkan sahaja madu dengan kemanisannya sendiri. 

Para anggota gereja yang boleh dikategorikan sebagai "pemberi jenis span" merasa diwajibkan untuk memberikan 10 peratus daripada pendapatan mereka kerana perintah yang terdapat dalam Malachi 3:10. Tetapi mereka tidak "memerah" apa-apa persembahan tambahan diluar daripada 10 peratus persepuluhan yang ditetapkan. Walau bagaimanapun, ayat 8 memberi nasihat kepada umat Tuhan bahawa Dia mengharapkan persepuluhan dan persembahan dari mereka untuk menyokong kerjaNya. Para pemberi jenis "sarang lebah" dengan senang hati memberikan persembahan selain daripada persepuluhan yang diperlukan untuk menyokong mereka yang memerlukan. (Baca Ulangan 26: 1-12.) Hasilnya, kedua pemberi dan penerima diberkati.

Anthony Rossi adalah seorang pendatang miskin dari Sicily yang menerima Yesus sebagai Juruselamatnya. Semasa di gereja suatu pagi, dia berdoa, "Tuhan, jika Engkau memberikan saya suatu idea untuk perniagaan, saya akan setia untuk memberikan kembali untuk kerjaMu sebahagian dari semua yang saya buat." Pagi itu, "Jus limau segar" muncul ke dalam kepalanya. Rossi menjadi ahli perniagaan Kristian terkemuka yang mengasaskan Syarikat Tropicana. Dia mengotakan janjinya kepada Tuhan dan tidak hanya memberikan 10 peratus daripada pendapatannya tetapi 50 peratus daripada pendapatannya kepada kerja Tuhan selama 60 tahun!  
 
**Ilustrasi**

Institut Kewangan Antarabangsa (IIF) mengeluarkan laporan yang menyedihkan bahawa hutang global mencecah rekod tertinggi $ US247 trilion pada suku pertama 2018. Ini mewakili peningkatan sebanyak $ 32 trilion dari suku pertama tahun 2017. Angka itu termasuk isi rumah , kerajaan, syarikat kewangan dan bukan kewangan. 

Sesetengah orang berputar-putar dalam hutang yang besar itu sehingga untuk bebas daripadanya kelihatan matlamat yang mustahil untuk dicapai. Banyak negara mempunyai undang-undang kebankrapan yang direka untuk melindungi rakyat yang tidak dapat memenuhi kewajiban kewangan mereka. Undang-undang ini membenarkan peminjam yang tersepit oleh hutang yang banyak untuk bermula semula. Walau bagaimanapun, terdapat kesan yang teruk bagi mereka yang memilih perlindungan  kebankrapan.

Dalam Imamat 25, Tuhan menunjukkan alternatif kebankrapan—yobel. Yobel direka untuk menjadi satu permulaan semula bagi masyarakat, satu pakej rangsangan ekonomi. Itu adalah cara hidup yang dimandatkan kepada masyarakat untuk memberi bantuan kepada mereka yang terpinggir dan sangat kekurangan, di samping menghalang pengagihan kekayaan yang tidak sama rata.

Seperti apakah butang pemula semula ini?  Untuk membantu kelas anda dapat memahami apakah rancangan ini, senaraikan di papan tulis, jika tersedia, unsur-unsur Yobel seperti:

Pengembalian harta kepada pemilik asalnya.

Pelupusan hutang.

Membebaskan banduan dan para hamba.

**Bincangkan**: Bagaimanakah hutang, pemilikan dan penindasan hari ini dibandingkan dengan senario yang digambarkan dalam Imamat 25? Bagaimanakah gereja Tuhan boleh hidupkan prinsip-prinsip yobel hari ini? Jemput ahli kelas untuk kongsikan kisah tentang bagaimana Tuhan telah menjadi Tuhan permulaan segar dan permulaan baru dalam hidup mereka. Kemudian minta mereka kongsikan bagaimana mereka bekerjasama dengan Tuhan untuk membawa permulaan yang segar dan permulaan yang baru kepada orang lain.
 
#### Bahagian III: Penerapan Hidup 

Tuhan mencabar para anggota gereja untuk pergi lebih jauh daripada sekadar memikirkan tentang keadilan dan pembaharuan hanya  dari segi situasi mereka sendiri sahaja. Selalunya situasi ini boleh berkisar tentang isu-isu berkaitan dengan hubungan suku-suku bangsa dan kebebasan beragama yang secara peribadi menyusahkan mereka, seperti hak untuk mendapat pelepasan pada hari Sabat atau hak untuk menolak tuntutan tertentu dalam ketenteraan. Walau bagaimanapun, keadilan alkitabiah untuk semua manusia haruslah menjadi cara hidup yang mengembangkan dalam diri kita keprihatian terhadap apa yang akan berlaku kepada orang lain, bukan hanya diri kita sendiri.

Cari cara-cara untuk membantu ahli kelas anda mengaplikasikan prinsip-prinsip pelajaran ini kepada kehidupan mereka. Gunakan contoh-contoh yang berkaitan dengan pengalaman peribadi atau isu-isu yang diliputi dalam pelajaran ini. Sementara  anda melakukanya, pertimbangkan yang berikut:

Jemput ahli kelas untuk memberi kesaksian peribadi mengenai penerapan petikan ini dalam kehidupan mereka: "Sumbangan yang dituntut daripada  orang Ibrani untuk tujuan keagamaan dan  amal berjumlah satu perempat daripada pendapatan mereka. Cukai yang begitu berat ke atas pendapatan rakyat mungkin dijangka akan memiskinkan mereka; tetapi, sebaliknya, pematuhan setia terhadap peraturan ini adalah salah satu daripada syarat kemakmuran mereka.”—Ellen G. White, Patriarchs and Prophets, ms. 527. (Lihat Mal 3: 8-12.)

Yobel adalah tentang pemulihan dan permulaan baru: secara kewangan, rohani, dan sosial (lihat Im 25: 8-17). Yobel juga dikaitkan dengan Hari Pendamaian— juga masa  pemulihan dan penebusan rohani   (baca Imamat 25: 9). Katakanlah bahawa anda telah dimaklumkan bahawa ada keluarga yang baru saja kehilangan segalanya, termasuk salah seorang anaknya, dalam satu kebakaran. Bagaimanakah gereja anda dapat berusaha keras untuk memberikan keluarga yang kehilangan segalanya ini satu  permulaan baru—pengalaman yobel—baik  secara  kewangan mahupun rohani? 