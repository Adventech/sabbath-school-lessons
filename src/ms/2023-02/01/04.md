---
title:  Menerima Kemenangan Kristus
date:  28/03/2023
---

Seperti yang digambarkan dalam Alkitab, Yesus tidak pernah kalah dalam pertempuran dengan Syaitan. Dia adalah penakluk yang perkasa. Pemenang atas kuasa kejahatan. Mempercayai bahawa Yesus telah menang atas godaan Syaitan adalah satu hal; namun, untuk mempercayai bahawa kemenangan Kristus adalah kemenangan kita juga adalah satu hal yang lain.

`Sila baca Wahyu 12:10. Apakah dorongan yang perlu anda perolehi daripada fakta bahawa penuduh anda “dilemparkan ke bawah”?`

Walaupun pertempuran masih berlaku di bumi, Syaitan telah kalah.  Ini bukan sahaja tentang kemenangan akhir Kristus pada kemuncak sejarah manusia, tetapi ia juga kemenangan kita dalam pertempuran  melawan kerajaan dan kuasa jahat dalam kehidupan peribadi kita. Sesetengah orang Kristian hidup dalam kekalahan yang mengecewakan. Mereka mengharapkan kemenangan atas beberapa sikap atau tabiat tetapi tidak pernah memahami realiti kemenangan Kristus bagi mereka dalam kehidupan peribadi mereka.

`Sila baca Wahyu 12:11. Apakah jaminan kemenangan yang Kristus berikan kepada kita dalam petikan ini?`

Tujuh kali dalam Wahyu perkhabaran kepada tujuh gereja kita dapati ungkapan, "dia yang menang." Dalam Wahyu 12:11 kita dapati konsep menang ini sekali lagi. Perkataan "menang" dalam bahasa asal teks ialah nikao. Ia boleh diterjemahkan secara literal "untuk menakluki, untuk menang, atau untuk datang melalui kemenangan." Perhatikan bagaimana kita boleh menjadi pemenang. Wahyu 12:11 menegaskan bahawa kemenangan hanya "oleh darah Anak Domba."

Dalam Wahyu 5:6, dalam penglihatan bersifat nubuatan, Yohanes memandang ke syurga dan melihat “Seekor Anak Domba seperti telah disembelih” (ITB). Pengorbanan Kristus adalah tumpuan perhatian seluruh syurga. Tidak ada yang lebih agung untuk menunjukkan kasih Tuhan yang tidak terhingga dan tidak terduga selain salib.

Apabila kita menerima dengan iman apa yang Kristus  telah   lakukan untuk kita, hutang kita dihapuskan dan kita berdiri sempurna di hadapan Tuhan. Dosa kita diampuni (Kol. 1:14, Ef. 1:7, Kol. 2:14) dan “penuduh saudara-saudara kita . . . telah dilemparkan” (Wahyu 12:10, ITB ). Kita ditebus, menang dan diselamatkan, bukan kerana jasa kita sendiri tetapi kerana kemenangan Kristus bagi pihak kita.