---
title:  Umat Sisa Tuhan di Akhir Zaman
date:  30/03/2023
---

Iblis telah berperang dengan Kristus sejak pemberontakannya di syurga (Wahyu 12:7). Tujuan Syaitan dahulu dan tujuannya sekarang adalah untuk menguasai alam semesta (lihat Yes. 14:12–14). Fokus perhatiannya pada hari-hari terakhir sejarah bumi adalah kepada umat Tuhan. Wahyu 12:17 dengan tegas menyatakan bahawa naga  itu  (Syaitan) marah terhadap perempuan itu (gereja) lalu pergi memerangi keturunannya yang lain. Ungkapan ini, keturunannya yang lain, juga diterjemahkan sebagai "sisa" dalam Versi King James. Umat sisa Tuhan tetap setia kepada Kristus, taat kepada kebenaran-Nya dan setia kepada misi-Nya.

`Sila baca Wahyu 12:17. Apakah ciri-ciri umat sisa Tuhan, gereja zaman akhir-Nya, yang terdapat dalam ayat ini?`

Dalam Wahyu 12:17, Syaitan (naga) marah kepada perempuan itu, gereja Tuhan. Syaitan sangat marah kepada orang yang mematuhi perintah Tuhan, maka dia akan melakukan segala yang dia dapat untuk menghancurkan mereka.

Akhirnya, dia mengusulkan suatu perintah supaya mereka tidak boleh membeli atau menjual dan akan dipenjarakan dan menghadapi kematian (lihat Wahyu 13:14–17). Jika Syaitan tidak dapat memusnahkan Kristus, dia akan cuba untuk memusnahkan apa  yang Kristus sangat sayangi—gereja Kristus. Perang terakhir bumi bukan tertumpu kepada Timur Tengah dan pelbagai konflik di sana; ia tertumpu kepada fikiran umat Tuhan yang tersebar di seluruh dunia. Ia adalah pertempuran antara dua kuasa yang bertentangan, Kristus dan Syaitan. Dalam hal ini, tidak ada seorang pun yang boleh berkecuali.

Persoalan utama dalam perang terakhir ini ialah, “Kepada siapakah kita berikan kesetiaan kita? Di manakah kesetiaan kita?” Syurga memanggil orang-orang percaya yang ditarik oleh kasih Kristus, ditebus oleh kasih kurnia-Nya, komited kepada tujuan-Nya, diberi kuasa oleh Roh-Nya dan yang begitu taat kepada perintah-perintah-Nya agar mereka sanggup menghadapi kematian itu sendiri demi pekerjaan-Nya.

Dunia kita sedang menuju ke arah krisis besar. Tetapi dalam Yesus, oleh Yesus, melalui Yesus dan kerana Yesus, kemenangan kita terjamin—selagi kita kekal terhubung kepada-Nya, yang kita lakukan melalui iman, iman yang membawa kepada ketaatan. Semuanya terletak pada pilihan kita sendiri.

`Bagaimanakah anda melihat realiti Wahyu 12:17 dimainkan dalam kehidupan anda sendiri, dalam pengalaman Kristian anda sendiri? Iaitu, dalam cara apakah anda mendapati kontroversi besar dimainkan dalam hidup anda sendiri?`