---
title:  Perempuan di Padang Gurun
date:  29/03/2023
---

`Sila baca Wahyu 12:6 dan bandingkan dengan Wahyu 12:14–16. Perhatikan dengan teliti tempoh masa, serangan Syaitan ke atas "perempuan" (gereja Tuhan) dan pemeliharaan Tuhan untuk umat-Nya. Apakah yang ayat-ayat ini maksudkan?`

1,260 hari dalam Wahyu 12:6 adalah selari dengan satu masa dan dua masa dan setengah masa dalam Wahyu 12:14. Nubuatan masa yang sama yang menggambarkan tempoh masa yang sama  terdapat dalam Daniel 7:25, Wahyu 11:2,3 dan Wahyu 13:5. Oleh kerana ini adalah simbol nubuatan (seorang perempuan literal dengan sayap tidak pergi ke padang gurun), maka kita menggunakan masa nubuatan, prinsip hari-tahun (lihat, misalnya, Bilangan 14:34 dan Yehezkiel 4:4–6) untuk nubuatan ini. Ini bermakna, secara ringkasnya, satu hari nubuatan sama dengan satu tahun. Mengulas mengenai tempoh masa nubuatan yang sama ini dalam Wahyu 11:2, Andrews University Study Bible menyatakan, “Oleh itu, para penafsir sejarah secara amnya memahami tempoh 1,260 hari nubuatan itu bermakna 1,260 tahun literal bermula dari 538 A.D. hingga 1798 A. D.” (hlm. 1,673 ulasan tentang Wahyu 11:2). Sebuah gereja yang korup—bersama-sama dengan negara yang korup—menindas, menganiaya dan ada kalanya membantai umat Tuhan yang setia.

Penganiayaan ganas ini, didorong oleh syaitan, terhadap orang Kristian yang percaya kepada Alkitab adalah lanjutan daripada kontroversi besar antara yang baik dan yang jahat. Setelah keluar dari kegelapan Zaman Pertengahan, pada masa Reformasi, lelaki dan wanita berhadapan dengan pilihan. Adakah mereka akan setia kepada Firman Tuhan, atau adakah mereka akan menerima ajaran para imam? Sekali lagi kebenaran menang,  Tuhan mempunyai umat yang setia kepada-Nya dalam menghadapi tentangan yang hebat.

Terdapat beberapa ungkapan tentang pemeliharaan Tuhan yang menarik dan sangat memberangsangkan dalam ayat-ayat ini. Wahyu 12:6 menggunakan ungkapan, “telah disediakan suatu tempat baginya oleh Tuhan” (ITB). Wahyu 12:14 menyatakan bahawa perempuan itu “dipelihara” di padang gurun dan Wahyu 12:16 menyatakan, “Bumi menolong perempuan itu.” Pada masa penganiayaan yang teruk, Tuhan memelihara gereja-Nya. Seperti yang Dia lakukan dahulu, Dia akan melakukan perkara yang sama untuk umat sisa-Nya pada akhir zaman.

`Terangkan masa pencubaan atau kesukaran dalam hidup anda sendiri apabila anda boleh dengan mudah menjadi kecewa, tetapi Tuhan menyediakan tempat perlindungan untuk anda dan memelihara anda dalam cabaran anda. Bagaimanakah Tuhan memberikan sokongan ketika anda amat memerlukannya?`