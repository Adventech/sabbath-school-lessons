---
title:  Komen Guru
date:  14/04/2023
---

#### Bahagian I: Gambaran Keseluruhan

Dalam pelajaran minggu ini, kita memulakan kajian terperinci tentang perkhabaran tiga malaikat dalam Wahyu 14:6–12. Di seluruh Kitab Suci, malaikat digambarkan sebagai utusan Tuhan. Dalam kitab Wahyu, malaikat-malaikat yang terbang di udara melambangkan perkhabaran syurgawi yang berasal daripada Tuhan, dengan pantas dibawa ke hujung bumi. Perkhabaran ini, tentu saja, harus diberitakan oleh umat Tuhan pada akhir zaman.

Sejurus sebelum kedatangan Yesus, perkhabaran injil yang kekal, dalam konteks penghakiman, dengan cepat menjangkau seluruh dunia. Salah satu titik fokus kajian minggu ini adalah untuk menemui kedalaman perkhabaran injil. Apakah injil itu? Mengapakah ia dipanggil kekal? Mengapakah setiap manusia di planet Bumi mesti diberi peluang untuk merespons kepada injil itu? Mengapakah keselamatan setiap orang, yang hidup pada hari-hari terakhir dalam sejarah bumi ini, bergantung pada respons mereka? Kajian minggu ini akan menjawab soalan-soalan ini dan memberikan pemahaman yang mendalam tentang ungkapan “injil yang kekal.”

Ciri kedua dalam pelajaran minggu ini akan meningkatkan pemahaman kita tentang misi Kristus kepada gereja hari terakhir-Nya. Malaikat yang terbang di tengah-tengah langit, dengan injil yang kekal, memberitakan kebenaran akhir zaman ini kepada “setiap bangsa, suku, bahasa, dan kaum” (Wahyu 14:6, ITB). Terdapat skop yang beasr perkhabaran ini. Ia memanggil kita untuk memberikan yang terbaik untuk kerajaan Tuhan. Ia menjemput kita untuk bekerjasama dengan Kristus dalam rayuan terakhir-Nya kepada manusia. Perkhabaran ini merayu kepada kita untuk meletakkan keutamaan kepada misi Tuhan untuk menebus manusia yang hilang kerana di itulah keutamaan-Nya.

#### Bahagian II: Ulasan

Tuhan meletakkan cop pengenalan pada umat-Nya untuk membezakan yang tulen daripada yang palsu. Pada zaman Israel kuno, ketika bangsa-bangsa kafir di sekeliling mereka adalah orang-orang yang menyembah banyak tuhan, pernyataan iman Israel yang jelas dan kuat terdapat dalam Ulangan 6:4, juga dikenali sebagai Shema.

Dua kali sehari, pada waktu pagi dan petang, keluarga Yahudi mengulangi: “‘  Dengarkanlah hai Israel, YAHWEH itu Elohim kita, YAHWEH itu Esa!’ ” (Ul. 6:4, IMB).

“ ‘Dengarlah, hai Israel.’ ” Sepanjang berabad-abad pengasingan mereka, nyanyian Shema mengingatkan orang Yahudi tentang penglihatan rohani dan jalan yang menyatukan mereka sebagai satu umat. Laungan Shema juga menguatkan tekad Israel untuk menentang pelbagai percubaan untuk memaksa mereka meninggalkan visi dan jalan rohani mereka.

Ulangan 6:4 adalah salah satu ayat pertama yang diajarkan kepada seorang kanak-kanak Yahudi di Israel purba sebaik sahaja dia belajar bercakap. Di samping itu, ibu-ibu Yahudi secara berterusan mengajar anak-anak mereka untuk melaungkan Shema sebelum tidur.

Terdapat satu contoh yang menakjubkan tentang kuasa titik identiti iman ini yang berlaku sejurus selepas Perang Dunia Kedua berakhir pada tahun 1945. Beberapa rabbi terkemuka melawat rumah anak yatim Kristian untuk mencari kanak-kanak Yahudi. Semasa perang, ramai ibu bapa Yahudi di Eropah telah menempatkan anak-anak mereka di rumah anak yatim Kristian untuk menyelamatkan mereka daripada Nazi. Para ibu bapa ini berharap bahawa mereka kemudiannya akan disatukan semula dengan anak-anak mereka selepas perang, dan jika mereka—para ibu bapa itu—tidak terselamat, mereka berharap bahawa saudara-mara atau rakan-rakan yang masih hidup akan mencari anak-anak mereka.

Selepas perang, kebanyakan paderi dan biarawati yang menguruskan rumah anak yatim ini tidak mahu membebaskan kanak-kanak Yahudi itu kembali ke dalam jagaan keluarga mereka. Para paderi dan biarawati sering menafikan bahawa mereka mempunyai anak Yahudi di kediaman itu. Dalam satu lawatan, seorang rabbi terkemuka meminta seorang paderi yang menjaga sebuah rumah anak yatim untuk membenarkannya datang kembali pada waktu petang ketika kanak-kanak akan bersiap untuk tidur. Paderi itu dengan berat hati bersetuju dengan permintaan rabbi itu. Apabila rabbi itu kembali, dia memasuki bilik kanak-kanak, dan semasa dia berjalan melalui lorong katil, dia melaungkan kata-kata Ibrani Shema. Satu demi satu, kanak-kanak menangis dan berteriak, “Mama!” Ramai yang mengulangi kata-kata Shema. Para imam amat terkejut. Mereka tidak dapat memadamkan ingatan kanak-kanak ini tentang ibu Yahudi mereka yang menidurkan mereka setiap malam dengan Shema di bibir mereka. Ketua paderi tidak mempunyai pilihan selain mengakui bahawa dia "tersilap"; oleh itu, anak-anak Israel yang hilang ini dapat kembali "ke rumah" kepada bangsa mereka dan kepada Taurat mereka.

Berkobar dalam ingatan kanak-kanak ini, yang tidak terhapuskan di fikiran mereka, adalah kata-kata yang mengesahkan identiti Yahudi mereka. “‘YAHWEH itu Elohim kita, YAHWEH itu Esa!’ ” (Ul. 6:4, IMB).

Perkhabaran Tiga Malaikat: Titik Pertemuan Kita

Bagi umat Seventh-day Adventist, perkhabaran tiga malaikat dalam Wahyu 14 adalah Shema kita—titik pertemuan kita. Itu adalah pengenalan pernyataan iman kita. Itu mentakrifkan siapa kita sebagai umat dan menggambarkan misi kita kepada dunia.

Kita mendapati identiti nubuatan kita yang unik dihuraikan dalam Wahyu 14:6–12, dan di sinilah kita dapati keinginan besar kita untuk memberitakan injil kepada seluruh dunia. Ellen G. White menyatakannya seperti berikut: “Dalam pengertian yang istimewa, umat Seventh-day Adventist telah ditetapkan di dunia sebagai penjaga dan pembawa terang. Kepada mereka telah dipercayakan amaran terakhir untuk dunia yang binasa. Pada mereka bersinar terang yang indah dari Firman Tuhan. Mereka telah diberikan sebuah karya yang sangat penting—pekabaran malaikat pertama, kedua, dan ketiga. Tidak ada kerja lain yang begitu penting. Mereka tidak boleh membiarkan apa-apa yang lain  menyerap perhatian mereka.”—Testimonies for the Church, jilid 9, hlm. 19.

Perkhabaran  ini mendesak, kekal, dan universal. Pada dasarnya perkhabaran ini adalah injil yang kekal. Apakah injil itu? Ia adalah berita baik yang kekal tentang kehidupan, kematian, kebangkitan Kristus, pelayanan-Nya sebagai imam besar, dan Dia akan kembali tidak lama lagi. Ia adalah berita baik bahawa Yesus menyelamatkan kita daripada dosa kita dan memberi kuasa kepada kita untuk menang. Memahami injil adalah untuk memahami kepentingan kasih Tuhan yang tidak pernah padam, tidak dapat  diselami, dan tidak berkesudahan untuk kita. Injil bermula di dalam hati Tuhan. Sebelum kita menjangkau Dia, Dia menghulurkan tangan kepada kita.  Sebelum kita mencari Dia, Dia mencari kita. Sebelum kita bergerak ke arah-Nya, Dia menarik kita kepada-Nya melalui kuasa kasih-Nya. Rasul Yohanes membuktikan kebenaran ini dalam kata-kata yang mengesankan: “Inilah kasih itu, bukan kita yang telah mengasihi Elohim, tetapi Dialah yang telah mengasihi kita, dan telah mengutus Putra-Nya sebagai pendamaian bagi dosa-dosa kita” (1 Yohanes 4:10, IMB). Dalam Roma 5, rasul Paulus menambah, “Namun, Elohim menunjukkan kasih-Nya kepada kita, yaitu bahwa Kristus mati bagi kita saat kita masih berdosa” (Rom. 5:8, IMB).

Dalam injil, Tuhan, dalam Kristus, mengambil inisiatif dalam keselamatan kita. Kristus menjalani kehidupan yang sempurna yang sepatutnya kita jalani, mati dalam kematian yang sepatutnya kematian kita, menarik kita kepada-Nya melalui Roh Kudus, dan, melalui kasih, rahmat, dan kuasa-Nya mengubah hidup kita. Melalui salib, cengkaman dosa atas hidup kita dipatahkan. Dengan menerima anugerah Tuhan, menerima pengorbanan-Nya, dan mempercayai janji-Nya tentang kehidupan kekal, kita menjadi putera dan puteri-Nya.

Perkhabaran injil kekal ini adalah inti dari Perkhabaran tiga malaikat. Perkhabaran akhir zaman ini adalah mengenai Yesus. Ia membawa kita untuk meninggalkan semua kesombongan dan sikap   manusia yang berasa diri benar. Ia memaksa kita untuk mempercayai Yesus sepenuhnya untuk keselamatan kita. Ia membawa kita dengan iman untuk menerima kebenaran-Nya sebagai ganti tingkah laku kita yang tidak benar. Kesempurnaan hidup Kristus adalah milik kita apabila kita menerima Dia sebagai Penebus kita yang disalibkan. Injil itu menjemput kita untuk datang kepada Yesus sebagaimana kita adanya, tetapi bukan setakat itu sahaja. Sebagai respons  kepada kasih Yesus, kita akan berhasrat untuk menjalani kehidupan yang saleh. Kasih kurnia-Nya bukan sahaja meliputi masa lalu kita; ia juga berfungsi sebagai prinsip dinamik dalam kehidupan kita, memperkasakan kita untuk mematuhi. Rasul Paulus menjelaskan perkara ini dalam Roma 1:5: “Melalui Dia [Yesus], kami telah menerima anugerah dan pelayanan kerasulan, untuk membawa segala bangsa taat dan percaya kepada Nama-Nya” (ITB). Kasih karunia Tuhan mengajar kita bahawa kita harus “hidup bijaksana, adil dan saleh pada masa sekarang ini” (Titus 2:12, ITB). Ini adalah berita injil yang luar biasa.

Apabila kita diselamatkan oleh rahmat-Nya, terpesona oleh kasih-Nya, dan diubah oleh kuasa-Nya, respons semula jadi kita adalah untuk mengongsikan dengan orang lain apa yang Kristus telah lakukan untuk kita. Kesaksian Kristian kita adalah limpahan hati yang dipenuhi dengan kasih Tuhan. Apabila injil meremukkan hati kita yang keras dan tercemar oleh dosa, kita ingin menceritakan kisah kasih karunia-Nya. Memahami injil yang kekal adalah asas kesaksian kita kepada dunia. Injil Wahyu 14:6 yang diberitakan ke hujung bumi adalah injil yang setiap daripada kita telah alami secara peribadi dalam kehidupan kita sendiri. Inti pelajaran minggu ini ialah memahami injil, mengalami injil, dan memberitakan injil dalam konteks kedatangan Kristus yang  tidak lama lagi.

#### Bahagian III: Penerapan  Hidup

Untuk Renungan Peribadi: Semasa anda mempelajari pelajaran ini bersama-sama dengan pelajar anda, ada kemungkinan ramai ahli kelas anda tertanya-tanya tentang keselamatan mereka sendiri. Mungkin mereka tidak mempunyai jaminan bahawa dosa mereka telah diampuni. Mungkin mereka pernah mengalami kesedihan yang mendalam dalam hidup dan bertanya, “Di manakah Tuhan ketika kita melalui lembah yang gelap?” Atau adakah kemungkinan pelajar anda sedang bergelut dengan tabiat tersembunyi atau sikap negatif yang mereka nampaknya tidak dapat atasi?

Ingatkan pelajar anda bahawa injil adalah untuk semua orang. Kristus yang mati untuk orang lain, mati juga untuk mereka. Kasih-Nya adalah untuk setiap anak-Nya. Begitu juga dengan rahmat dan kuasa-Nya.

Mintalah seorang sukarelawan untuk membaca dengan kuat petikan ini daripada Ellen G. White: “Yesus suka kita datang kepada-Nya sebagaimana kita adanya, berdosa, tidak berdaya, bergantung. Kita boleh datang dengan segala kelemahan kita, kebodohan kita, dosa kita, dan tersungkur di kaki-Nya dalam penyesalan. Dia rindu untuk merangkul kita dalam pelukan kasih-Nya dan untuk membalut luka-luka kita, untuk membersihkan kita dari segala kekotoran.”—Steps to Christ, hlm. 52. Inilah keindahan injil. Kita tidak perlu takut. Yesus tidak berdiri dengan tali sebat untuk menghukum kita. Dia berdiri dengan tangan terbuka lebar untuk memeluk kita dalam kasih-Nya, untuk mengampuni kita, memperkasakan kita, dan mengutus kita sebagai saksi yang perkasa bagi-Nya pada zaman akhir ini untuk bersaksi tentang kemuliaan rahmat-Nya.

Minta pelajar anda merenung secara peribadi soalan berikut di dalam kelas dan sepanjang minggu yang akan datang:

1. Adakah saya mempunyai jaminan keselamatan sekarang pada masa ini? Jika ya, mengapa? Jika tidak, apakah yang menghalang saya daripada mempercayai bahawa Yesus sedang menunggu untuk membalut luka saya dan merangkul saya dalam pelukan kasih-Nya?

2. Bagaimanakah saya telah melayani minggu ini sebagai saksi kepada orang lain tentang pengampunan, belas kasihan, dan kasih Tuhan? Apakah lagi cara saya boleh mengongsikan kasih kurnia-Nya dengan orang dalam lingkungan saya?