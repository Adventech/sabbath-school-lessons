---
title:  Sebuah Gerakan Misi
date:  13/04/2023
---

Melalui kajian Alkitab yang  teliti dan mendalam, umat Adventist awal mempunyai pemahaman yang semakin meningkat tentang kepentingan perkhabaran ini. Mereka merasakan bahawa Tuhan mempunyai perkhabaran yang dibuat khusus untuk generasi ini—perkhabaran akhir zaman yang mendesak yang mesti diberitakan kepada setiap bangsa, suku, bahasa dan kaum, untuk mempersiapkan dunia bagi kedatangan Kristus. Perkhabaran tiga malaikat itu telah menjadi motivasi untuk misi Adventist sejak permulaannya.

Pada tahun 1874, General Conference menghantar misionaris pertama kami ke Eropah. Ellen G. White memanggil John Andrews “orang yang paling berkemampuan dalam barisan kita.” Andrews bertutur sekurang-kurangnya tujuh bahasa, boleh menghafal Perjanjian Baharu dan mengetahui kebanyakan daripada Perjanjian Lama. Beliau adalah seorang sarjana yang cemerlang, seorang penulis yang produktif, seorang pengkhutbah yang memberi kesan yang kuat dan seorang ahli teologi yang cekap.

Mengapa menghantar orang seperti itu ke tempat yang hanya sedikit orang percaya? Mengapa menghantar “orang yang paling berkemampuan”  ke medan misi yang tidak diketahui? Juga, mengapa dia sanggup pergi? Isterinya telah meninggal dunia beberapa tahun sebelumnya. Mengapakah dia sanggup meninggalkan keluarga dan kawan-kawannya di Amerika dan belayar bersama-sama dengan dua orang anaknya ke negeri yang tidak diketahui, mempertaruhkan semuanya demi Kristus?

Hanya ada satu sebab. Dia percaya bahawa Yesus akan datang tidak lama lagi, bahawa perkhabaran kebenaran akhir zaman mesti diberitakan ke seluruh dunia.

Sepanjang sejarah kita, orang-orang kita yang cemerlang dan terbaik telah mengembara ke hujung bumi untuk memberitakan perkhabaran akhir Tuhan. Mereka adalah guru, kakitangan perubatan, pendeta, petani, mekanik, tukang kayu dan semua jenis pedagang. Sebahagian daripada mereka adalah pekerja bagi gereja, tetapi ramai yang tidak. Mereka adalah orang awam yang percaya Yesus akan datang tidak lama lagi.

`Sila baca Wahyu 14:6, Kisah 1:8 dan Matius 24:14. Apakah persamaan yang anda lihat dalam ayat-ayat ini?`

Pemberitaan injil kekal melintasi sempadan geografi. Ia menembusi kawasan terpencil bumi. Ia menjangkau orang dari setiap bahasa dan budaya. Akhirnya, ia akan memberi kesan kepada seluruh dunia. Betapa menarik untuk mengetahui bahawa perkhabaran kita, setakat ini, telah mencapai lebih daripada 210 daripada 235 negara di dunia yang diiktiraf oleh Pertubuhan Bangsa-Bangsa Bersatu.

`Apakah peranan yang boleh anda mainkan dan bagaimanakah anda boleh memainkannya dengan lebih baik, dalam membantu menyebarkan perkhabaran tiga malaikat kepada setiap “bangsa, suku, bahasa dan kaum”?`