---
title:  Panggilan untuk Komitmen
date:  24/05/2023
---

Rayuan Wahyu adalah panggilan mendesak untuk komitmen, diringkaskan dalam perlambangan dua wanita dalam Wahyu. Walaupun kadang-kadang kelihatan bahawa umat Tuhan akan dikalahkan dalam kontroversi kosmik antara kebenaran dan kesalahan ini, namun Tuhan berjanji bahawa gereja-Nya akan menang pada akhirnya.

`Bandingkan Matius 16:18 dan Wahyu 17:14. Janji apakah yang Yesus berikan kepada murid-murid-Nya berkenaan dengan gereja-Nya?`

Kristus adalah dasar yang kukuh di mana gereja-Nya dibina di atasnya. Gereja-Nya adalah berdasarkan ajaran Firman-Nya dan dibimbing oleh Roh-Nya. Sebaliknya, Babilon, seperti yang telah kita lihat, berakar pada ajaran dan tradisi buatan manusia. Mana-mana pemimpin agama yang menggunakan ajaran berdasarkan  pendapat atau tradisi manusia sebagai ganti kepada kehendak Tuhan yang diwahyukan dalam Kitab Suci hanyalah memupuk kekeliruan Babel.

Pada zaman Babilon purba, gereja dan negeri adalah satu perkara yang sama. Apabila Raja Nebukadnezar duduk di kuilnya di atas takhta kerajaannya, dia kononnya bercakap mewakili tuhan atau dewa. Pada suatu ketika, sebagai tindakan menentang Tuhan yang benar, raja Babilon itu meluluskan dekri sejagat yang memaksakan penyembahan dan memerintahkan semua rakyatnya untuk tunduk kepada perintahnya, simbol yang kuat dari apa yang umat Tuhan yang setia akan hadapi pada hari-hari terakhir. (Lihat Daniel 3.)

Pada hari-hari terakhir sejarah bumi, sistem negara+gereja akan muncul, Babel rohani, dengan pemimpin rohani yang mengaku bercakap sebagai Tuhan. Kata-katanya akan diisytiharkan sebagai firman Tuhan dan perintah-perintahnya adalah perintah Tuhan. Sepanjang abad paus Rom telah mengisytiharkan bahawa mereka adalah sebagai ganti Tuhan di bumi. Dalam surat ensikliknya pada 20 Jun 1894, Paus Leo XIII menyatakan, “Kami memegang peranan Tuhan Yang Mahakuasa di bumi ini.” Kamus Ecclesiastical Ferraris menambah, “Paus bermartabat sangat tinggi dan sangat dimuliakan sehingga dia bukan manusia semata-mata, tetapi seolah-olah Tuhan dan wakil Tuhan.” Rasul Paulus menambahkan kata-kata ini untuk mendedahkan kuasa ini: “. . . menentang dan meninggikan diri di atas semua yang disebut dan disembah sebagai Elohim, bahkan ia akan duduk di Bait Elohim dan menyatakan dirinya sebagai Elohim” (2 Tes. 2:4, IMB).

`Oleh kerana kita telah melihat bahawa Tuhan mempunyai umat yang setia di “Babel,” mengapakah kita mesti berhati-hati dalam cara kita bercakap mengenainya dan mengapa kita mesti berhati-hati untuk tidak menghakimi orang sebagai individu, berbanding sistem itu sendiri?`