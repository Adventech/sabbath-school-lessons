---
title:  Petunjuk Malaikat kepada Daniel
date:  02/05/2023
---

`Sila baca Daniel 9:23. Apakah petunjuk khusus yang diberikan malaikat kepada Daniel? Mengapakah ini penting dalam memahami maksud pembersihan tempat kudus dalam Daniel 8:14?`

Malaikat itu dengan jelas mengarahkan Daniel untuk “camkanlah firman itu dan perhatikanlah penglihatan itu” (Dan. 9:23, ITB). Perkara apa dan penglihatan apa? Oleh kerana tidak ada penglihatan yang direkodkan dalam Daniel 9, maka malaikat Gabriel pastilah bercakap tentang bahagian penglihatan dalam Daniel 8 yang nabi itu tidak faham—penglihatan tentang 2,300 hari (Dan. 8:27).

`Gabriel meneruskan dalam Daniel 9:24–27. Apakah peristiwa dalam kehidupan dan pelayanan Yesus yang dimaksudkan dalam ayat ini?`

Bahagian pertama daripada nubuat ini berkaitan dengan umat Tuhan, orang Yahudi. “Tujuh puluh kali tujuh masa telah ditetapkan atas bangsamu”—bangsa Yahudi (Dan. 9:24, ITB). Dalam nubuatan Alkitab, satu hari nubuatan sama dengan satu  tahun nubuatan literal (Yeh. 4:6, Bil. 14:34). Dalam Daniel dan Wahyu apabila ditemui imej simbolik, biasanya nubuatan masa juga adalah simbolik. Salah satu cara kita boleh yakin bahawa prinsip nubuatan hari-tahun berlaku di sini adalah apabila kita menggunakannya dalam nubuat Daniel, setiap peristiwa pada garis masa itu dapat dimengerti dengan sempurna (lihat pelajaran esok). Jika kita menggunakan prinsip ini, 70 minggu terdiri daripada 490 hari. Oleh kerana satu hari nubuatan sama dengan satu tahun literal, maka 490 hari adalah 490 tahun literal.

Gabriel memberitahu Daniel bahawa 490 tahun "dipotong" (maksud literal perkataan ini dalam bahasa Ibrani chathak, kadang-kadang diterjemahkan "ditetapkan"). Dipotong  dari apa? Satu-satunya yang mungkin adalah ia dipotong daripada  2,300 hari dalam Daniel 8:14.  490 tahun ini, nubuatan masa, dikaitkan secara langsung dengan nubuatan masa dalam Daniel 8:14, satu-satunya bahagian penglihatan yang tidak dapat dijelaskan dalam Daniel 8 dan juga  satu-satunya nubuatan masa dalam Daniel 8. Oleh itu, kita dapat melihat bahawa Gabriel datang untuk membantu Daniel memahami nubuatan 2,300 hari, apa yang dia tidak faham dalam bab sebelumnya.