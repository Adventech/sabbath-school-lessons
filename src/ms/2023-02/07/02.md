---
title:  Teman dalam Kesusahan
date:  07/05/2023
---

Selepas kenaikan-Nya ke syurga (Kisah 1:9), Yesus melawat rasul terakhir yang masih hidup, Yohanes, di pulau Patmos, di mana Yohanes telah diasingkan oleh maharaja Rom yang kejam, Domitian.

`Sila baca Wahyu 1:9. Lihat juga Matius 13:21, Kisah 14:22 dan Yohanes 16:33. Apakah perkhabaran di sini untuk semua yang ingin mengikut Yesus di dunia ini?`

Terpisah daripada sokongan keluarganya, rakan-rakan dan komuniti Kristian, Yohanes tidak dibiarkan bersendirian dalam kesengsaraan dan kesusahan yang dia hadapi sebagai pengikut Yesus. Pelayanannya belum berakhir. Kesaksiannya belum lengkap. Seorang  malaikat pelawat dengan kecerahan yang mempesonakan melawat Yohanes di pulau yang sunyi itu dan membawa kepadanya perkhabaran langsung dari takhta Tuhan. Perkhabaran daripada Yesus ini harus diulang-ulang sepanjang koridor masa sepanjang abad. Ia adalah perkhabaran pengharapan untuk setiap generasi, tetapi terutamanya perkhabaran untuk mempersiapkan umat Tuhan pada zaman akhir bagi kedatangan Yesus. Ia adalah perkhabaran amaran yang serius serta perkhabaran pemberi semangat akhir zaman semasa kita bersiap sedia untuk menghadapi ujian hari-hari terakhir (atau sebarang ujian yang mungkin anda hadapi sekarang).

Jika anda memasuki gua di mana dipercayai Yohanes dikunjungi oleh malaikat syurga yang memberikan penglihatan nubuatan Wahyu, anda akan segera melihat kata-kata ini dituliskan pada sebuah plakat di pintu masuknya yang meringkaskan seluruh kitab Wahyu: “ ‘Takutlah akan TUHAN dan muliakanlah Dia, karena telah tiba saat penghakiman-Nya dan sembahlah Dia yang telah menjadikan langit dan bumi dan laut dan semua mata air’” (Why. 14:7, ITB).

Isu utama dalam kitab Wahyu adalah penyembahan. Kita diciptakan sebagai makhluk yang menyembah. Setiap daripada kita menyembah sesuatu atau seseorang. Penyembahan sejati, penyembahan kepada Pencipta, membolehkan kita menemui tujuan sebenar kehidupan. Ia memberi kita alasan untuk hidup. Ia memberi kita bukan sahaja sesuatu yang  kita sanggup mati untuknya tetapi, lebih penting lagi, sesuatu alasan kita untuk hidup dan, jika perlu, untuk menanggung kesengsaraan. Sesungguhnya, apabila krisis terakhir timbul, kita akan lebih memahami kata-kata bahawa “ ‘untuk masuk ke dalam Kerajaan TUHAN kita harus mengalami banyak sengsara’” (Kisah Para Rasul 14:22, ITB).

`Jika hamba Tuhan yang setia, seperti Yohanes, menghadapi penderitaan dan kesengsaraan, apakah yang membuatkan kita berfikir bahawa kita sendiri tidak akan menghadapi masalah? (Lihat 1 Pet. 4:12–15.)`