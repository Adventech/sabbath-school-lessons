---
title:  Tuhan Yang Dekat
date:  09/05/2023
---

Tuhan Pencipta, yang mewujudkan matahari, bulan dan bintang-bintang, yang kuasanya  mengagumkan menciptakan planet ini dan memenuhinya dengan benda-benda hidup, juga merupakan Tuhan yang mengambil perhatian kepada setiap daripada kita. Dia adalah Tuhan yang membebaskan umat-Nya daripada perhambaan orang Mesir, yang menuntun mereka dalam pengembaraan mereka di padang gurun, yang menurunkan manna dari langit, yang menyebabkan tembok Yerikho runtuh dan yang mengalahkan musuh-musuh Israel. Tuhan yang sama inilah yang melepaskan kuasa-Nya yang tidak terhingga untuk mencipta alam semesta, melepaskan kuasa yang tidak terhingga itu untuk mengalahkan kuasa-kuasa jahat yang melancarkan pertempuran untuk jiwa kita.

`Sila baca 2 Korintus 5:17, Mazmur 139:15–18, Kisah 17:27 dan Kolose 1:17. Apakah yang ayat-ayat ini ajarkan kepada kita tentang kedekatan Tuhan?`

Para ahli teologi bercakap tentang ketidakbatasan Tuhan. Ini adalah idea bahawa Tuhan wujud di atas dan berkuasa ke atas semua Ciptaan. Tetapi mereka juga bercakap tentang imanensi Tuhan. Ini adalah idea bahawa Tuhan, bagaimanapun jua, wujud dalam dunia kita dan, seperti yang ditunjukkan oleh sejarah alkitabiah, juga terlibat secara rumit dan rapat di dalamnya. Walaupun Tuhan bersemayam di “tempat yang tinggi dan kudus,” Dia juga “bersama-sama dengan orang yang remuk dan rendah hati” (Yes. 57:15, ITB). Sebagaimana Yesus sendiri berkata, ketika bercakap tentang pengikut-Nya yang setia: “ ‘Aku di dalam mereka dan Engkau di dalam Aku supaya mereka sempurna menjadi satu, agar dunia tahu, bahwa Engkau yang telah mengutus Aku dan bahwa Engkau mengasihi mereka, sama seperti Engkau mengasihi Aku’” (Yohanes 17:23, ITB). Ayat-ayat ini menunjukkan kepada kita betapa dekatnya Yesus dengan kita, di dalam hati kita.

Berita baik tentang Tuhan kita adalah kebesaran dan kuasa-Nya sangat luas sehingga ia menjangkau seluruh kosmos dan ke dalam setiap kehidupan kita. Dia berjanji untuk membentuk kita semula,  mengubah kita menjadi serupa dengan imej-Nya. Fikirkan apa maksudnya. Tuhan yang mencipta dan yang menopang berbilion galaksi adalah Tuhan yang sama bukan sahaja di dalam-Nya “ ‘ kita hidup, kita bergerak, kita ada’ ” (Kisah Para Rasul 17:28), tetapi juga bekerja di dalam hati kita, untuk memberi kita hati yang baharu, untuk membersihkan kita dari dosa dan menjadikan kita ciptaan baharu dalam Kristus. Sungguh suatu pemikiran yang sangat menghiburkan untuk menyedari Tuhan kita, Tuhan yang begitu besar kuasanya, mengasihi dan mengambil berat terhadap kita.

`Bagaimanakah kita boleh belajar untuk mendapat harapan dan penghiburan daripada memahami imanensi Tuhan? Atau adakah itu menakutkan anda, kerana Tuhan mengetahui rahsia tergelap anda? Bagaimanakah injil harus memberi anda kedamaian dalam konteks itu?`