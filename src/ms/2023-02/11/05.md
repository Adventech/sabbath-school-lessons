---
title:  Mereka yang Mengikut Domba itu.
date:  07/06/2023
---

`Sila baca Wahyu 13:1, 2. Dari manakah binatang itu berasal dan siapakah yang memberikan kuasa kepada binatang itu?`

Kuasa binatang pertama dalam Wahyu 13 menerima kuasa, takhta dan autoritinya yang  besar daripada naga itu. Wahyu 12:9 dan Wahyu 20:2 mengenal pasti naga itu sebagai Syaitan. Syaitan adalah musuh yang licik dan bekerja melalui kuasa-kuasa  duniawi. Wahyu 12:3–5 mengatakan “naga” ini—syaitan—cuba untuk memusnahkan “Anak lelaki” itu sebaik sahaja Dia dilahirkan. “Anak lelaki” ini kemudiannya “diangkat ke hadapan Tuhan dan takhta-Nya” (ITB). Ini, tentu saja, merujuk kepada Kristus. Berhasrat untuk memusnahkan Kristus ketika Dia masih kanak-kanak, Syaitan bekerja melalui Herodes dan kekaisaran Rom. Pada akhir hayat Yesus, seorang gabenor Rom, Pilatus, menjatuhkan hukuman mati kepada Kristus, seorang algojo Rom memaku Dia pada salib yang kejam, seorang askar Rom menikam Dia dengan tombak dan askar Rom menjaga kubur-Nya. Menurut Wahyu 13:2, naga itu, Syaitan, yang bekerja melalui Rom pagan, akan memberikan takhta pemerintahannya kepada kuasa binatang yang muncul ini.

“Walaupun naga itu melambangkan Syaitan, namun dalam pengertian kedua, naga itu melambangkan Empayar Rom. . . . Kuasa yang menggantikan Empayar Rom, yang menerima daripada naga ‘kekuasaannya dan jawatannya dan autoriti yang besar,’ jelas merupakan kepausan Rom.”—The SDA Bible Commentary, jilid 7, hlm. 817. Sejarawan A. C. Flick menjelaskan bahawa “daripada runtuhan politik Rom, muncul Empayar moral yang besar, Gereja Rom.”—A. C. Flick, The Rise of the Medieval Church (1900) hlm. 150 seperti yang dipetik dalam The SDA Bible Commentary, vol. 7, muka surat 817.

`Sila baca Wahyu 13:3 dan Wahyu 14:4. Apakah perbezaan yang anda lihat dalam ayat-ayat ini?`

Berbeza dengan "seluruh dunia," yang mengikut binatang itu, Tuhan, sebaliknya, akan mempunyai umat yang akan "mengikut Anak Domba" itu.  Sebagaimana biasanya, sejak dahulu,  hanya ada dua kelompok, untuk Yesus atau menentang Yesus. Akan terjadi di kemudian hari, seperti juga sekarang ini, tiada jalan tengah, tiada kedudukan neutral. Dengan tidak berkomitment dengan teguh kepada Yesus adalah, secara sedar atau tidak, berkomitmen kepada pihak lain.

`“ ‘Dan kamu akan dibenci oleh semua orang kerana nama-Ku. Tetapi orang yang bertahan sampai kesudahannya akan diselamatkan’” (Mat. 10:22, ITB). Sejauh manakah anda bersedia untuk bertahan hingga ke akhirnya?`