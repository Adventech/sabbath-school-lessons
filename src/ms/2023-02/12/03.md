---
title:  Kemurtadan
date:  12/06/2023
---

`Sila baca 2 Tesalonika 2:3, 4, 9–12. Apakah yang Paulus ramalkan tentang hari-hari terakhir? Apakah tanda pengenalan yang dia berikan untuk binatang itu, iaitu kuasa antikristus?`

Rasul Paulus memberi amaran kepada masyarakat Kristian tentang “kemurtadan” daripada kebenaran Firman Tuhan. Dia bimbang tentang benih-benih kemurtadan yang sudah ada dalam gereja Perjanjian Baharu, yang akan berkembang pada abad-abad yang akan datang sebelum kedatangan Kristus yang kedua. Injil palsu akan masuk ke dalam gereja, memutarbelitkan Firman Tuhan.

Syaitanlah yang berada di belakang kemurtadan ini. Dia adalah “manusia durhaka” yang sebenar yang ingin meninggikan “dirinya di atas segala yang disebut Tuhan” dan duduk di “bait Tuhan” (2 Tes. 2:4). Tetapi “penipu besar” itu bekerja melalui agensi manusia untuk mencapai tujuannya. Ciri-ciri pengenalpastian dalam Daniel dan Wahyu mendedahkan bahawa tanduk kecil dalam Daniel 7, binatang dalam Wahyu 13 dan 14 dan “manusia durhaka” dalam 2 Tesalonika 2 menggambarkan entiti yang sama.

SDA Bible Commentary menyatakannya begini: “Perbandingan dengan nubuat Daniel tentang kuasa menghujat yang menggantikan kuasa Rom pagan. . .  dan dengan gambaran oleh Yohanes tentang binatang seperti harimau bintang. . . . mendedahkan banyak persamaan antara tiga huraian [tanduk kecil, kuasa binatang dan manusia durhaka]. Ini membawa kita kepada kesimpulan bahawa Daniel, Paulus dan Yohanes bercakap tentang kuasa yang sama, . . . kepausan.”—Jilid 7, hlm. 271.

Adalah sangat penting untuk diingat bahawa nubuatan Alkitab menggambarkan sistem agama yang telah menjejaskan Firman Tuhan, menggantikan injil dengan tradisi manusia dan satu sistem yang menyimpang daripada kebenaran alkitabiah. Nubuatan ini diberikan oleh Tuhan yang mempunyai kasih yang luar biasa untuk mempersiapkan umat bagi kedatangan Yesus. Nubuatan ini adalah teguran kepada organisasi agama murtad yang telah menyimpang daripada Firman Tuhan, walaupun tidak semestinya orang di dalamnya turut murtad (lihat Wahyu 18:4). Perkhabaran kita adalah mengenai sistem yang telah menipu berjuta-juta. Walaupun tertipu, orang-orang ini sangat disayangi oleh Kristus. Oleh itu, kita mesti memperlakukan mereka dengan sewajarnya.

`“‘Segala sesuatu yang kamu kehendaki supaya orang perbuat kepadamu, perbuatlah demikian juga kepada mereka. Itulah isi seluruh hukum Taurat dan kitab para nabi ’” (Mat. 7:12, ITB). Bagaimanakah kita mesti menerapkan prinsip ini dalam menangani tema kuasa binatang dalam Wahyu 13 dan 14?`