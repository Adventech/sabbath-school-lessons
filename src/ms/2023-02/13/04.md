---
title:  Reformasi Berterusan
date:  20/06/2023
---

Tuhan telah membangkitkan umat zaman akhir untuk berdiri di atas bahu Reformator besar masa lalu dengan Alkitab sebagai satu-satunya pernyataan keyakinan mereka, Kristus sahaja sebagai satu-satunya sumber keselamatan mereka, Roh Kudus sebagai satu-satunya sumber kekuatan mereka dan kembalinya Tuhan kita sebagai penyempurnaan segala harapan mereka. Kebenaran yang telah lama dikaburkan oleh kegelapan kesilapan dan tradisi, termasuk Sabat Alkitab yang benar, akan diisytiharkan kepada dunia sejurus sebelum kedatangan Tuhan kita.

Perkhabaran tiga malaikat itu melahirkan gerakan akhir zaman ini untuk menyelesaikan Reformasi dan mengambil bahagian bersama Kristus dalam menyelesaikan pekerjaan-Nya di bumi. Nubuatan-nubuatan besar dalam buku terakhir Alkitab mengungkapkan satu pergerakan ilahi akhir zaman yang timbul daripada kekecewaan untuk menyampaikan perkhabaran  terakhir Tuhan kepada dunia. Wahyu 14 menerangkan sebuah gereja sedunia yang memberitakan khabar baik, injil kekal, ke seluruh dunia.

Tiga malaikat dalam Wahyu 14 disertai oleh malaikat keempat dalam Wahyu 18. Malaikat ini memberikan kuasa kepada perkhabaran tiga malaikat itu supaya “bumi [diterangi] dengan kemuliaan [Tuhan]” (Why. 18:1). Bab 18 memfokuskan pada peristiwa-peristiwa besar yang membawa kepada kemuncak sejarah manusia dan kemenangan akhir injil.

`Sila baca Wahyu 18:1. Apakah tiga perkara yang Yohanes beritahu kita tentang malaikat ini? (Lihat juga Hab. 2:14.)`

Malaikat yang turun dari hadirat Tuhan yang amat mulia di ruang takhta tempat kudus telah ditugaskan untuk memberitakan perkhabaran terakhir belas kasihan Tuhan dan untuk memberi amaran kepada penduduk bumi tentang apa yang akan datang ke atas planet Bumi.

Ayat itu mengatakan bahawa malaikat itu datang dengan “kuasa yang besar.” Perkataan Yunani Perjanjian Baharu untuk “autoriti” adalah exousia. Yesus menggunakan perkataan ini dalam Injil Matius selaras dengan pengutusan murid-murid-Nya. Dalam Matius 10:1, Yesus memberikan murid-murid-Nya “kuasa” terhadap pemerintah-pemerintah dan kuasa kejahatan. Dia mengutus mereka keluar dengan kuasa ilahi untuk menang dalam pertempuran antara yang baik dan yang jahat. Dalam Matius 28:18, 19, Dia sekali lagi mengutus mereka, tetapi kali ini dengan “segala kuasa” di syurga dan di bumi untuk pergi dan “‘menjadikan semua bangsa murid-Ku’” (ITB).

`Akhirnya, bagaimanakah isu-isu pada hari-hari terakhir (sebagaimana yang terjadi setiap hari) terkait dengan pihak berkuasa? Autoriti  siapakah yang kita ikuti: autoriti Tuhan, diri kita sendiri, binatang itu, atau orang lain? Autoriti siapakah yang anda ikuti sekarang?`