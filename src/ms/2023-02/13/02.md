---
title:  Bersedia untuk Krisis Akhir
date:  18/06/2023
---

`Sila baca 1 Tesalonika 5:1–6. Apakah nasihat yang rasul Paulus berikan kepada kita mengenai hari-hari terakhir sejarah manusia?`

Rasul Paulus menggesa orang-orang percaya di Tesalonika untuk “berjaga-jaga” dan “tetap sedar” dalam konteks kedatangan Kristus kedua kali. Jika Paulus  berkata demikian kepada orang percaya pada masa itu, apakah yang akan dia katakan kepada kita pada masa ini?

Dia juga menyatakan bahawa mereka adalah “anak-anak terang” (1 Tes. 5:5, ITB) dan bahawa mereka tidak hidup di dalam “kegelapan, sehingga hari itu” [kedatangan Kristus] tiba-tiba mendatangi kamu “seperti pencuri” (1 Tes. 5:4, ITB). Yesus menggunakan ungkapan “berjaga-jaga” berkaitan dengan doa yang sungguh-sungguh dan sepenuh hati (Mat. 24:42, Mat. 26:40, 41). Berjaga-jaga adalah untuk berwaspada secara rohani. Kita mesti bijak menggunakan  masa  semasa kita hidup dan memikirkan perkara yang paling penting.

Ellen G. White menambah: “Kita yang mengetahui kebenaran harus bersiap sedia untuk apa yang tidak lama lagi akan menimpa dunia, yang amat mengejutkan bagi kebanyakan orang.”—Testimonies for the Church, vol. 8, hlm. 28.

Walaupun ia mungkin mengejutkan dunia, ia tidak sepatutnya mengejutkan kita. Walaupun kita tidak tahu bila itu akan berlaku, namun apa yang kita lihat sekarang sudah cukup untuk mengetahui bahawa ia akan datang dan bahawa sekarang, hari ini, adalah hari untuk bersedia.

`Lihat kembali Daniel 2 dan perhatikan urutan kerajaan yang datang dan pergi, tepat seperti yang diramalkan. Apakah yang seharusnya hal ini ajarkan kepada kita tentang bagaimana kita boleh percaya bahawa apa yang Tuhan katakan akan berlaku, memang benar-benar akan berlaku?`

Kristus telah memberikan kita perkhabaran-perkhabaran akhir zaman ini supaya, dengan mengetahui apa yang akan datang, kita boleh bersedia untuk itu. Nubuatan Daniel dan Wahyu, digabungkan dengan karunia nubuatan moden, memberi kita pemahaman ilahi tentang apa yang akan datang ke atas dunia ini. Firman nubuatan Tuhan menggariskan sejarah keselamatan terlebih dahulu, kemudian Daniel 2 memberikan bukti yang kuat dan rasional bahawa kita boleh mempercayai Tuhan.

`Paulus berkata jangan "tidur" seperti orang lain. Apakah maksudnya dan bagaimana kita boleh mengetahui sama ada kita sedang tidur dan, jika kita sedang tidur, apakah yang diperlukan untuk membangunkan kita?`