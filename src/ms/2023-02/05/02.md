---
title:  Pengertian Penting  Tentang Saat Penghakiman
date:  23/04/2023
---

Buku terakhir Alkitab, Wahyu, memberi penumpuan kepada kemuncak kontroversi lama antara yang baik dan yang jahat. Lucifer, seorang malaikat pemberontak, mencabar keadilan, kesaksamaan dan kebijaksanaan Tuhan. Dia mendakwa bahawa Tuhan tidak adil dalam cara Dia mentadbir alam semesta. Penghakiman terakhir  yang dikatakan dalam buku Wahyu adalah penyelesaian daripada konflik ini mengenai karakter Tuhan.

`Wahyu 14:7, berbunyi: “Takutlah akan Tuhan dan muliakanlah Dia, kerana saat penghakiman-Nya telah tiba; dan sembahlah Dia yang menjadikan langit dan bumi, laut dan mata air” (ITB). Mengapakah penting bahawa sejurus selepas kita diberitahu tentang “injil yang kekal” itu, perkhabaran malaikat pertama bercakap tentang penghakiman Tuhan? Apakah kaitan "injil kekal" dengan penghakiman Tuhan?`

Injil dan penghakiman itu, kedua-duanya bahagian daripada perkhabaran malaikat pertama, adalah saling berkait rapat. Jika bukan kerana “injil kekal” itu, kita tidak akan mempunyai harapan dalam penghakiman. Sebenarnya, seperti yang akan kita lihat, “Injil  kekal” adalah, sesungguhnya, satu-satunya harapan kita dalam penghakiman. Tidak ada persoalan bahawa sebahagian daripada kandungan injil adalah pengumuman penghakiman.

Semasa penghakiman ini, dunia yang tidak jatuh akan melihat bahawa Tuhan telah melakukan segala-galanya untuk menyelamatkan setiap manusia. Penghakiman ini mendedahkan keadilan dan belas kasihan Tuhan. Ia mengatakan sesuatu tentang kasih dan hukum-Nya. Penghakiman ini bercakap tentang kasih kurnia-Nya dan kuasaNya untuk menyelamatkan.

Penghakiman adalah sebahagian daripada penyelesaian akhir Tuhan kepada masalah dosa. Dalam kontroversi besar antara yang baik dan yang jahat di alam semesta, Tuhan menjawab tuduhan Syaitan di kayu salib, tetapi dalam penghakiman, Dia mendedahkan bahawa Dia telah melakukan segala yang mungkin untuk menyelamatkan kita dan memimpin kita ke salib.

Buku catatan di syurga yang merekodkan setiap rincian perbuatan kita akan dibuka (lihat Dan. 7:10). Kita sangat berharga bagi Tuhan sehingga seluruh alam semesta berhenti sejenak untuk merenungkan pilihan yang telah kita buat berdasarkan rayuan Roh Kudus dan penebusan yang diberikan secara percuma oleh Kristus di atas salib Kalvari.

`Sila bacalah dengan teliti Mazmur 51:1–4, khususnya ayat 4. Bagaimanakah ayat-ayat ini membantu menjelaskan makna dan tujuan penghakiman itu?`