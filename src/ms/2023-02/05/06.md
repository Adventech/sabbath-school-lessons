---
title:  Yesus Layak
date:  27/04/2023
---

Dalam Wahyu 5:1–3, sekali lagi kita melihat sebuah takhta. Gulungan kitab diperkenalkan dengan tulisan di kedua belah sisi. Ia dimeteraikan dengan meterai ilahi dan tiada seorang pun di syurga atau di bumi boleh membuka gulungan itu. Makhluk syurga gementar. Isunya serius. Tiada makhluk malaikat yang boleh mewakili manusia dalam penghakiman terakhir bumi. Yohanes menangis kerana tiada siapa yang boleh membuka gulungan itu. Kemudian salah seorang daripada tua-tua itu, seorang daripada mereka yang ditebus dari bumi, mengucapkan kata-kata dorongan kepada hati Yohanes. Yesus, Anak Domba Tuhan, layak untuk membuka gulungan itu.

Yohanes melihat jawapan muktamad kepada masalah dosa dalam Wahyu 5:5. Di sini nabi tua itu melihat satu-satunya cara sesiapa sahaja boleh melepasi penghakiman terakhir di takhta Tuhan.

“Lalu berkatalah seorang dari tua-tua itu kepadaku, ‘Jangan engkau menangis! Sesungguhnya, singa dari suku Yehuda, yaitu tunas Daud, telah menang, sehingga Ia dapat membuka gulungan kitab itu.’. . . Maka aku melihat di tengah-tengah takhta itu. . .  berdiri seekor Anak Domba seperti telah disembelih” (Wahyu 5:5, 6, ITB).

`Sila baca Wahyu 5:8–12. Bagaimanakah seluruh syurga merespons terhadap pengumuman bahawa Yesus layak untuk membuka gulungan penghakiman itu dan menebus kita?`

Yesus, Anak Domba Tuhan yang telah mengorbankan nyawa-Nya untuk keselamatan semua manusia, mengambil gulungan penghakiman itu dan membukanya. Seluruh syurga bersorak dalam pujian yang meriah. Kemenangan-Nya atas godaan Syaitan, kematian-Nya di salib Kalvari, kebangkitan-Nya, pelayananNya sebagai Imam Besar, memberikan keselamatan bagi semua orang yang memilih dengan iman untuk merespons kasih kurnia-Nya. Penghakiman adalah berita yang sangat baik bagi umat Tuhan. Penghakiman itu adalah tentang akhir pemerintahan dosa dan pembebasan umat Tuhan.

Adakah sesuatu yang lebih memberangsangkan? Yesus berdiri untuk kita dalam penghakiman. Kehidupan-Nya yang sempurna dalam kebenaran menutupi kita. Kebenaran-Nya bekerja di dalam kita untuk menjadikan kita baharu. Rahmat-Nya mengampuni kita, mengubah kita dan memberi kuasa kepada kita untuk menjalani kehidupan yang saleh.

Kita tidak perlu takut. Yesus berdiri untuk kita dalam penghakiman, kuasa kejahatan dikalahkan. Penghakiman dijatuhkan untuk “berpihak” kepada umat Tuhan (Dan. 7:22). Tujuan penghakiman itu bukan untuk mengetahui betapa buruknya kita tetapi untuk mendedahkan betapa baiknya Tuhan.

`Sekali lagi, fikirkan harapan besar yang kita miliki dalam penghakiman: Yesus sebagai pengganti kita. Mengapakah hanya itu sahaja satu-satunya harapan kita?`