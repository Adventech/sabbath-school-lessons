---
title:  Sabat dan Perhentian Kekal
date:  18/05/2023
---

Sabat adalah bagaikan tempat beristirahat dalam dunia yang letih. Setiap minggu kita meninggalkan kesibukan dunia ini dan memasuki pusat retret Tuhan—hari Sabat. Penulis Yahudi yang terkenal, Abraham Heschel, menyebut Sabat sebagai “istana bagi masa.” Setiap hari ketujuh, istana syurgawi Tuhan turun dari syurga ke bumi dan Tuhan menjemput kita ke dalam kemuliaan hadirat-Nya untuk tempoh 24 jam ini untuk menghabiskan masa persekutuan intim bersama-Nya.

Dalam bukunya tentang keindahan dan keseriusan Sabat, Heschel menulis tentang kepentingan Sabat dalam kata-kata ini: “Sabat adalah metafora untuk firdaus dan kesaksian kepada kehadiran Tuhan; dalam doa kita, kita menanti-nantikan era mesianik yang akan menjadi Sabat dan setiap Sabat mempersiapkan kita untuk pengalaman itu: Melainkan seseorang belajar bagaimana menikmati rasa Sabat . . . seseorang tidak akan dapat menikmati rasa keabadian di dunia yang akan datang.”

Pada Penciptaan, Yesus membina sebuah kediaman khas untuk kita. Kita boleh mencari perlindungan di sana. Kita boleh selamat di sana. Kerja-Nya selesai. Sudah selesai. Apabila kita beristirahat pada hari Sabat, kita sedang beristirahat dalam pemeliharaan kasih-Nya. Kita sedang beristirahat untuk menantikan perhentian kekal kita di langit yang baharu dan bumi baharu yang akan datang tidak lama lagi.

`Sila baca Yesaya 65:17, Yesaya 66:22, 2 Petrus 3:13 dan Wahyu 21:1. Bagaimanakah memelihara hari Sabat membantu kita memahami kehidupan kekal di bumi yang baharu?`

Tuhan yang sama yang menciptakan bumi pada kali pertama akan menciptakannya semula dan hari Sabat kekal sebagai lambang kekal akan Dia sebagai Pencipta (lihat Yes. 66:23). Malah, orang-orang Yahudi telah melihat Sabat sebagai simbol, gambaran awal daripada apa yang dipanggil dalam bahasa Ibrani sebagai olam haba, dunia yang akan datang.

Perkhabaran tiga malaikat yang terbang melintasi langit merayu agar kita menyembah Pencipta adalah jawapan syurga kepada keputusasaan tanpa harapan banyak orang pada abad kedua puluh satu. Perkhabaran itu mengarahkan kita kepada Pencipta kita, Dia yang pertamanya menjadikan segala sesuatu, kemudian menjadi Penebus kita. Dia  akan menjadikan segala sesuatu baharu selepas penghakiman dan selepas dosa dihapuskan. “Ia yang duduk di atas takhta itu berkata:  ‘Lihatlah, Aku menjadikan segala sesuatu baru’ Dan firman-Nya: ‘ Tuliskanlah, karena segala perkataan ini adalah tepat dan benar’ ” (Wahyu 21:5, ITB).

`Bagaimanakah anda secara peribadi boleh menjadikan Sabat itu sebagai menikmati syurga lebih awal dalam kehidupan anda sendiri dan keluarga anda?`