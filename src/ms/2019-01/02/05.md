---
title:  Perkhabaran Kristus Dahulu dan Sekarang
date:   09/01/2019
---

`Sila baca Wahyu 1:11, 19, 20. Yesus juga memberikan tujuh perkhabaran tersendiri untuk tujuh jemaat di Asia. Apakah hakikat bahawa terdapat lebih daripada tujuh jemaat di wilayah itu menunjukkan maksud simbolik perkhabaran ini untuk orang Kristian secara umum?`

Perkhabaran yang Yesus perintahkan Yohanes untuk kirimkan  kepada tujuh jemaat itu dicatatkan dalam Wahyu 2 dan 3. Makna perkhabaran ini  terpakai pada tiga tahap:

Aplikasi sejarah. Perkhabaran tersebut pada asalnya ditujukan kepada tujuh jemaat yang terletak di kota-kota Asia yang makmur pada abad pertama. Orang Kristian di sana menghadapi cabaran yang serius. Beberapa kota menubuhkan ibadat kaisar di kuil mereka sebagai tanda kesetiaan mereka kepada Rom. Penyembahan maharaja diwajibkan. Warga juga diminta untuk  menyertai acara-acara umum dan upacara keagamaan pagan. Oleh kerana ramai orang Kristian enggan mengambil bahagian di dalam amalan-amalan ini, maka mereka menghadapi pengadilan, bahkan kadang-kadang mati syahid. Ditugaskan oleh Kristus, Yohanes menulis tujuh Perkhabaran itu  untuk membantu mereka menghadapi cabaran-cabaran ini.

Aplikasi nubuatan. Hakikat bahawa Wahyu adalah sebuah buku nubuatan, tetapi hanya tujuh gereja yang dipilih untuk menerima perkhabaran ini, menunjukkan bahawa perkhabaran ini juga bersifat nubuatan. Keadaan rohani di tujuh gereja itu bertepatan dengan keadaan rohani gereja Tuhan dalam tempoh sejarah yang berbeza. Tujuh perkhabaran itu bertujuan untuk memberikan, dari perspektif syurga, tinjauan panorama keadaan rohani Kekristianan  dari abad pertama hingga kesudahan dunia. 

Aplikasi sejagat. Sebagaimana  keseluruhan buku Wahyu dikirim sebagai satu surat, yang akan dibaca di setiap gereja (Wahyu 1:11; 22:16), maka tujuh perkhabaran tersebut juga  terpakai kepada orang Kristian sepanjang zaman. Dengan demikian, perkhabaran tersebut menggambarkan jenis Kristian yang berbeza di tempat dan zaman yang berbeza. Sebagai contoh, walaupun ciri umum Kekristianan hari ini adalah Laodikia, namun sesetengah orang Kristian  dilihat  memiliki ciri-ciri sesetengah gereja yang lain. Berita baiknya adalah bahawa apapun  keadaan rohani kita, Tuhan "bertemu dengan manusia yang jatuh di mana saja mereka berada.”—Ellen G. White, Selected Messages, book 1, p. 22.  

`Bayangkan jika Tuhan menulis surat dalam bentuk yang ditulis kepada tujuh jemaaat itu ke jemaat setempat anda mengenai cabaran yang  ia hadapi, serta keadaan rohaninya. Apakah kata surat itu?`