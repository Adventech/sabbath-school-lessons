---
title:  Tujuan Buku Wahyu
date:   31/12/2018
---

Wahyu 1: 1 juga memberitahu kita bahawa tujuan buku tersebut adalah untuk menunjukkan peristiwa-peristiwa masa depan, sejak dari waktu ketika buku itu sendiri ditulis. Sesiapa yang biasa dengan Wahyu akan melihat ramalan masa depan itu — sama  ada yang telah digenapi (sekurang-kurangnya dari perspektif kita hari ini) atau peristiwa-peristiwa  yang masih di masa depan (sekali lagi, dari perspektif kita hari ini) — mengisi kebanyakan daripada kandungan buku tersebut.  

Tujuan utama nubuatan Alkitab, tanpa mengambilkira apa ada pada masa depan, adalah untuk meyakinkan kita bahawa Tuhanlah yang mengendali. Demikianlah Wahyu: ia memberi jaminan kepada kita bahawa Yesus Kristus bersama umatNya sepanjang sejarah dunia dan peristiwa-peristiwa akhir yang membimbangkan.

Oleh itu, nubuatan-nubuatan Wahyu mempunyai dua tujuan praktikal: untuk mengajar kita cara hidup hari ini dan untuk mempersiapkan kita untuk masa depan.

`Sila baca Ulangan 29:29. Bagaimanakah ayat ini dapat membantu kita memahami mengapa beberapa perkara tidak dinyatakan kepada kita? Mengikut ayat ini, apakah tujuan dari perkara-perkara yang dinyatakan kepada kita? Iaitu,   mengapakah kita diberitahu mengenainya? Lihat juga Wahyu 22: 7.`

Nubuatan Wahyu tentang akhir zaman bukan didedahkan untuk memuaskan keingintahuan kita yang melampau tentang masa depan. Buku ini hanya mendedahkan aspek masa depan yang penting untuk kita ketahui. Perkara-perkara itu didedahkan untuk memberi penekanan kepada kita keseriusan apa yang akan berlaku supaya kita dapat menyedari ketergantungan kita kepada Tuhan dan, dalam ketergantungan itu, kita taat kepadaNya.

Selama berabad-abad banyak spekulasi—bahkan  lebih sensasi— mengiringi ajaran mengenai peristiwa-peristiwa akhir zaman. Keuntungan telah dikaut oleh mereka yang, dengan meramalkan kesudahan yang sudah terlalu  dekat, telah mendatangkan ketakutan orang sehingga  memberikan wang untuk pelayanan mereka kerana, ya, kesudahan sudah dekat. Walau bagaimanapun, setiap kali, kesudahan itu tidak kunjung tiba,  orang-orang itu dibiarkan kecewa. Seperti halnya dengan benda-benda baik yang Tuhan telah berikan kepada kita, nubuatan juga boleh disalahgunakan dan disalahtafsir.

`Sila baca Yohanes 14:29. Apakah  prinsip penting yang boleh kita dapati di sana untuk tujuan nubuatan?`