---
title:  KeTuhanan
date:   02/01/2019
---

Wahyu bermula dengan  ucapan salam sama seperti  yang terdapat di dalam surat-surat Paulus. Buku Wahyu ini nampaknya dikirimkan sebagai surat kepada tujuh jemaat di Asia Kecil pada zaman Yohanes  (lihat Wahyu 1:11). Walau bagaimanapun, Wahyu tidak ditulis untuk mereka sahaja tetapi untuk semua generasi umat Kristian sepanjang sejarah.

`Sila baca Wahyu 1: 4, 5 dan Roma 1: 7. Apakah ucapan salam  yang biasa dijumpai dalam kedua-duanya, dan dari siapakah ucapan yang diberikan itu?`

Kedua-dua ayat itu memberikan   salam  dalam bentuk surat:  “Kasih karunia dan damai sejahtera menyertai kamu.” Frasa ini terdiri daripada ucapan Yunani charis (rahmat) dan salam Ibrani shalom ("damai," "sejahtera"). Seperti yang boleh kita lihat dari ayat-ayat ini, Pemberi rahmat dan damai sejahtera adalah tiga oknum Ketuhanan. Seperti yang terdapat di tempat lain dari buku ini, ketiga-tiga oknum Ketuhanan ini dikenali dalam bahasa simbolik.

Tuhan Bapa dikenali sebagai "yang ada dan yang sudah ada dan yang akan datang" (lihat Wahyu 1: 8, Wahyu 4: 8). Ini merujuk kepada nama ilahi Yahweh, "AKU ADALAH AKU" (Keluaran 3:14) merujuk kepada kewujudan kekal Tuhan.

Roh Kudus dirujuk  sebagai "tujuh Roh" (bandingkan dengan Wahyu 4: 5 dan Wahyu 5: 6). Tujuh adalah bilangan kesempurnaan. "Tujuh Roh" bererti Roh Kudus itu aktif dalam kesemua tujuh jemaat. Gambaran  ini merujuk kepada kehadiran Roh Kudus di mana-mana dan kerja berterusanNya di kalangan umat Tuhan sepanjang sejarah yang membolehkan mereka memenuhi panggilan mereka.

Yesus Kristus dikenali dengan tiga gelaran:  "Saksi yang setia, yang pertama bangkit dari antara orang mati dan yang berkuasa atas raja-raja bumi ini" (Wahyu 1:5). Gelar-gelar ini merujuk kepada kematianNya di kayu salib, kebangkitanNya, dan pemerintahanNya di syurga. Kemudian Yohanes menyatakan apa yang Yesus telah lakukan: Dia "telah mengasihi kita dan membersihkan kita daripada dosa-dosa kita di dalam darah-Nya sendiri—dan  Ia telah   menjadikan kita raja-raja dan imam-imam   bagi AllahNya dan Bapa " (Wahyu 1: 5, 6).  

Dia "telah mengasihi kita" dalam bahasa Yunani asal merujuk kepada kasih Kristus yang berterusan, yang meliputi masa lalu, masa kini, dan masa depan. Dia,  yang mengasihi kita telah melepaskan kita daripada dosa kita dengan darahNya. Di dalam bahasa Yunani, kata kerja “telah melepaskan”   merujuk kepada satu perbuatan yang sudah diselesaikan pada masa lalu: ketika Yesus mati di kayu salib, Dia telah menyediakan penebusan yang sempurna dan penuh untuk dosa-dosa kita.   

`Efesus 2: 6 dan Filipi 3:20 menggambarkan orang yang ditebus sebagai orang yang dibangkitkan dan diberikan tempat bersama-sama dengan Yesus di syurga. Apakah agaknya yang dimaksudkan, dan bagaimanakah kita menikmati status mulia ini di dalam Kristus sebagai "raja dan imam" (Wah. 1:6) ketika masih dalam dunia yang terkutuk oleh dosa ini? Bagaimanakah hakikat ini dapat mempengaruhi bagaimana kita hidup?`