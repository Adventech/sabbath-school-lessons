---
title:  Panduan Guru
date:   30/08/2024
---

### Bahagian I: Pandangan Keseluruhan

Ayat Utama: Mark 11:15, 17; Mark 12:7

Tumpuan Kajian: Mark 11, 12.

**Pendahuluan**: Kitab Markus adalah naratifd yang paling singkat di antara empat Injil mengenai pelayanan Yesus. Sehingga Markus 9, penulis membincangkan pelayanan Yesus di tempat-Nya sendiri di Galilea. Namun, bermula dari Markus 10, cerita beralih kepada pelayanan Yesus di Yudea, khususnya di Yerusalem.

Semasa dalam perjalanan ke bandar besar itu, Yesus menerangkan kepada murid-murid-Nya mengenai misi-Nya yang akan berlaku di sana. Perkara ini tidak hanya mengumumkan perubahan lokasi pelayanan Kristus tetapi juga memperkenalkan pembaca kepada bahagian terakhir pelayanan dan kehidupan Yesus di bumi.

**Tema Pelajaran**: Pelajaran minggu ini mempertimbangkan beberapa peristiwa penting dalam kehidupan Yesus yang berlaku di Jerusalem, khususnya berkaitan dengan Bait Suci:

1. Pendedahan tentang penderitaan Kristus yang berkaitan dengan kematian-Nya.
2. Perjalanan Yesus ke Jerusalem, walaupun Markus juga menyebut perjalanan-Nya ke wilayah Judea dalam bab 10. Bab 11 menceritakan kepentingan kedatangan Yesus ke bandar bertingkat itu.
3. Aktiviti Yesus di Jerusalem dan Bait Suci, lokasi kebanyakan perbincangan dalam Markus 11 dan 12.

### Bahagian II: Ulasan

**Pengumuman Penderitaan**

Bermula dalam Markus 8, Yesus dengan jelas menyatakan penderitaan-Nya yang akan datang di atas kayu salib. “Kemudian Yesus mula mengajar mereka bahawa Anak Manusia harus banyak menanggung kesengsaraan serta ditolak oleh para pemimpin masyarakat, ketua imam dan para ahli Taurat. Dia akan dibunuh, tetapi tiga hari kemudian, Dia akan bangkit semula.” (Markus 8:31, AVB). Kemudian, dalam bab berikutnya, Yesus menerangkan masa depan kematian-Nya.”’Anak Manusia akan diserahkan ke dalam tangan manusia dan akan dibunuh, tetapi selepas tiga hari Dia akan bangkit semula.’”(Markus 9:31, AVB). Yesus tahu perjalanan-Nya menuju Yerusalem adalah jalan penderitaan dan kematian. Tetapi Dia bertekad untuk pergi ke sana kerana misi-Nya adalah mati di kayu salib untuk menyelamatkan manusia. Malangnya, para murid tidak memahami kata-kata Yesus tentang misi-Nya menggenapi nubuatan. Para murid menganggap bahawa Yesus akan menubuhkan sebuah kerajaan duniawi dalam hayat mereka di bumi. Atas sebab ini, mereka membincangkan mengenai keistimewaan atau jawatan yang mungkin boleh mereka peroleh dalam, dan dari, kerajaan sedemikian. Dalam Injilnya, Lukas mencatat para murid merasa resah kerana harapan dan cita-cita mereka hancur setelah kematian Yesus. Salah seorang murid berkata “’Kami telah berharap bahawa Dialah yang akan membebaskan Israel.’” (Lukas 24:21, AVB). Oleh itu, walaupun ramai orang mengikuti-Nya, akhirnya Yesus berjalan sendirian. Hanya Dia sahaja memahami sepenuhnya kepentingan setiap tindakan-Nya. Seperti yang diterangkan oleh Yesaya ratusan tahun sebelumnya: “’Aku mengirik tempat pemerasan anggur seorang diri, daripada kalangan bangsa tiada seorang pun menyertai-Ku.’” (Yesaya 63:3, AVB).

**Yesus berpindah ke bandar Yerusalem.**

Bandar yang terkenal, Jerusalem, menerima Mesias tanpa banyak sambutan dari para pemimpin agama dan orang terpelajar di negara itu. Yesus datang dengan kuda kecil. Dia tidak diiktiraf sebagai raja oleh mereka yang menilai penampilan luaran-Nya. Beberapa orang, mungkin para murid, menjerit dengan perasaan gembira tentang kedatangan kerajaan. “Setelah itu, mereka yang berjalan di hadapan dan yang mengikut dari belakang berseru,"Hosana! Diberkatilah Dia yang datang dengan nama Tuhan; Diberkatilah kerajaan bapa kita Daud; Hosana di tempat yang maha tinggi!" (Markus 11:9, 10, AVB).

Bahagian seterusnya naratif Markus dalam bab 11, fokus kepada bait suci - pusat upacara keagamaan untuk seluruh negara Israel - dan khususnya pelayanannya. Dari perspektif Yesus, tujuan asal bait suci ini didirikan telah menjadi usang. Ellen G. White menerangkannya dalam penyataan ini: “Pelayanan itu dimulakan oleh Kristus sendiri. Dia adalah simbol dalam setiap bahagian; dan penuh dengan semangat dan kecantikan ilahi. Tetapi orang Yahudi telah kehilangan kehidupan rohani dari upacara mereka, dan berpaut pada upacara yang tidak bermakna. Mereka bergantung kepada korban dan peraturan itu sendiri, bukan kepada Dia yang mereka ajukan. Untuk menggantikan apa yang telah mereka hilangkan, para imam dan rabi menambah lebih banyak peraturan mereka sendiri; dan semakin ketat mereka buat, semakin kurang kasih Tuhan yang ditunjukkan. Mereka mengukur kesucian mereka dengan berapa banyak upacara yang mereka lakukan, tetapi hati mereka dipenuhi dengan kesombongan dan kepura-puraan.” - The Desires of Ages, ms. 29.

**Yesus dan Bait Suci**

Markus memberitahu kita, “Yesus masuk ke Yerusalem dan terus masuk ke dalam Bait Suci. Setelah Dia melihat semuanya, kerana hari sudah lewat petang, Dia pun pergi ke Betania dengan murid-Nya yang dua belas itu.” (Markus 11:11, AVB). Keesokan harinya, apabila Dia kembali ke bait suci, kemarahan-Nya tidak dapat dibendung. “Apabila sampai di Yerusalem, Yesus masuk ke Bait Suci dan mengusir orang yang berjual beli di dalam Bait Suci. Dia menterbalikkan meja pengurup wang dan tempat duduk penjual burung merpati.” (Markus 11:15, AVB).

**Kemudian, dengan memetik Kitab Suci, Yesus mengecam mereka:**

“’Tidakkah tersurat: ‘Rumah-Ku akan dipanggil rumah doa bagi semua bangsa'? Tetapi kamu telah menjadikannya ‘sarang pencuri.’” (Markus 11:17, AVB). Yesus semestinya marah kerana urus niaga yang tidak jujur berlaku di kawasan bait suci. Ellen G. White mengulas perkara ini: “Para penjual menetapkan harga yang sangat tinggi untuk haiwan yang dijual, dan mereka berkongsi keuntungan dengan para imam dan penguasa, kemudian memperkayakan mereka dengan mengorbankan orang lain.” - _The Desire of Ages_, ms. 155.

Pada masa yang sama, kita tahu “Setiap lelaki Israel dikehendaki membayar cukai bait suci setengah syikal setiap tahun… Perbahasan tentang perkara yang dilakukan oleh pihak berkuasa bait suci dengan wang tambahan menunjukkan bahawa pengurusan kewangan itu tidak telus sama sekali.” - David Instone-Brewer, “Temple and Priesthood,” dalam _The World of the New Testament: Cultural, Social, and Historical Contexts_, eds. Joel B. Green and Lee Martin McDonald (Grand Rapids, MI: Baker Academic, 2013), ms. 203, 204.

Markus 11:18, memfokuskan perhatian pembaca kepada para imam, pemimpin bait suci, dan ahli Taurat, dan bagaimana “mereka mencari jalan hendak membinasakan Yesus” (AVB). Sungguh menyedihkan melihat para pemimpin agamalah yang memulakan kematian Yesus. Apabila ditegur oleh Juruselamat, “mereka sepatutnya membetulkan kesalahan di kawasan bait suci.” - Ellen G. White, _The Desire of Ages_, ms. 156, 157. Daripada mendengar pesanan dari Yesus, para pemimpin agama mahu penghantar pesanan itu lenyap. Ellen G. White juga menulis, “Para imam di bait suci telah melupakan kepentingan tugas mereka. Mereka tidak melihat kepentingan upacara yang mereka lakukan sampaikan. Dalam mempersembahkan korban persembahan, mereka seperti hanya berlakon dalam sebuah sandiwara. Peraturan yang telah ditetapkan oleh Tuhan hanya menjadikan fikiran manusia buta dan hati menjadi keras. Melalui cara ini Tuhan tidak dapat berbuat apa-apa lagi untuk manusia . Seluruh sistem perlu dialih keluar.” - _The Desire of Ages_, ms.36.

Pada hari seterusnya, Yesus masuk kembali ke dalam kawasan bait suci (Markus 11:27). Sekali lagi, ketua imam, ahli Taurat, dan para penatua datang untuk berbahas dengan Dia. Mereka mempersoalkan Yesus tentang kekuasaan-Nya, dan bertanya, “ ‘Dengan kuasa apakah Kamu melakukan perkara-perkara ini?’ ” (Markus 11:28, AVB). Sebagai maklum balas, Yesus menjawab soalan mereka dengan soalan lain dan mengelak dari memberi mereka jawapan langsung. Sebenarnya, sebelum ini Yesus telah menjawab soalan yang sama, tetapi para pemimpin Israel masih tidak mengubah sikap mereka sejak dari itu. Seterusnya, Yesus tahu, dari niat soalan mereka, mereka hanya ingin menentang dengan-Nya dan bukannya mengakui kesombongan dan kedegilan mereka. Jelas melalui ajaran-Nya mereka memahami sifat ilahi Yesus: “‘Guru, kami tahu bahawa Engkau ikhlas. Engkau tidak takut kepada sesiapa pun kerana Engkau tidak pilih kasih, hanya mengajar cara Tuhan berdasarkan yang benar.’” (Markus 11:14, AVB).

Dalam keadaan yang lain, para pemimpin agama dengan niat jahat bertanya kepada Yesus, seperti yang ditunjukkan dalam Markus 12:13. “Kemudian mereka menghantar kepada-Nya beberapa orang Farisi dan golongan Herodes, untuk memerangkap-Nya melalui kata-kata-Nya.” (AVB). Pemimpin agama ini sebagai satu kumpulan "mereka cuba menangkap [Yesus]” (Markus 12:12, AVB).

Dalam perumpamaan kebun anggur (Markus 12:1–11), Yesus dengan tepat mendedahkan rancangan jahat para pemimpin agama untuk membunuh-Nya pada masa akan datang. Dia menegaskan tipu daya mereka dalam perumpamaan dengan kata-kata ini:

“’Mereka pun menangkap dan membunuhnya lalu mencampakkannya ke luar ladang itu.’ ” (Markus 12:8, AVB). Namun, berdasarkan perbahasan kita tentang bait suci, apa yang paling penting ialah kata-kata Yesus dalam ayat 9. Dalam ayat ini, Yesus menjelaskan apa yang akan terjadi menurut rencana keselamatan Tuhan: “Dia akan datang dan membinasakan para penyewa itu, lalu menyerahkan ladang anggur itu kepada orang lain.” (Markus 12:9, AVB). Dengan kematian Yesus, seluruh sistem tempat kudus ini berakhir. Semua lambang merujuk kepada Yesus. Tambahan lagi, beberapa orang Israel yang setia akan meneruskan misi ini. William L. Lane menerangkan nasib buruk Israel yang sebenar dalam kata-kata berikut: “"Dalam skop perumpamaan akibat menolak anak lelaki membawa kepada penghakiman yang jelas dan dahsyat yang tidak boleh dielak. Ini menekankan kepentingan yang kritikal penolakan terhadap Yohanes dan Yesus di mana ditunjukkan dengan jelas dalam Markus 11:27–12:12, kerana apa yang terlibat adalah penolakan Tuhan. Tanpa menyatakan secara langsung sifat ilahi-Nya sendiri, Yesus dengan jelas membayangkan bahawa Sanhedrin telah menolak utusan Tuhan yang utama dan bencana akan menyusul. Kepercayaan suci umat pilihan akan diberikan kepada Tuhan Israel yang baru.” - Lane. The Gospel According to Mark: The New International Commentary on the New Testament, (Grand Rapids, MI: William B. Eerdmans Publishing Co., 1974), vol. 2, ms. 419.

### Bahagian III: Penerapan Hidup

Apakah pelajaran praktikal yang boleh kita pelajari dari perbuatan Yesus membersihkan bait suci? Perhatikan kenyataan berikut: “Dataran bait suci di Yerusalem, penuh dengan kesibukan dan huru-hara yang tidak suci, mewakili kesemua bait suci hati, yang dicemari oleh keinginan duniawi dan pemikiran yang tidak murni. Dengan menyucikan bait suci dari pedagang dan pembeli duniawi, Yesus mengumumkan misinya untuk membersihkan hati dari pencemaran dosa—dari keinginan duniawi, nafsu mementingkan diri sendiri, dan tabiat jahat yang menodai jiwa.” - Ellen G. White, _The Desire of Ages_, ms.161.

Dalam Markus 12:14, seorang ahli Farisi memanggil Yesus: “’Guru, kami tahu bahawa Engkau ikhlas. Engkau tidak takut kepada sesiapa pun kerana Engkau tidak pilih kasih, hanya mengajar cara Tuhan berdasarkan yang benar’” (AVB). Kelihatan para pemimpin agama mengenali siapa Yesus dan autoriti pada ajaran-Nya. Tetapi mereka enggan mengikut Yesus dan menjadi sebahagian dari kerajaan-Nya. Tanya ahli kelas anda bagaimana para pemimpin boleh mengakui kuasa-Nya dan pada masa yang sama masih enggan menerima-Nya. Bagaimanakah perkara mengenai pengenalan dan penolakan yang sama terhadap Yesus berulang pada zaman moden ini?

` `