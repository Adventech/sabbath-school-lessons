---
title:  Panduan Guru
date:   05/07/2024
---

### Bahagian I: Pandangan Keseluruhan

Ayat Utama: Markus 1:1

Tumpuan Kajian: Markus 1.

**Pengenalan**: Dalam ayat pertama pada Injilnya, Markus merangkum tema bukan sahaja bab pembukaan tetapi pada keseluruhan ceritanya, iaitu: “Injil Yesus Kristus.” Dalam satu abad di mana orang sering terpikat oleh daya tarikan injil “lain daripada yang telah [mereka] terima” (Gal. 1:9, AVB, Markus memperkenalkan ceritanya dengan satu pernyataan pembukaannya yang luarbiasa untuk menonjolkan intipati pada agama Kristian, iaitu: berita baik tentang Yesus Kristus. Yesus menyatakan Injil, bukan sahaja kepada mereka yang telah dipulihkan melalui sentuhan penyembuhan-Nya tetapi juga kepada komuniti beriman yang berbeza, yang perlu mempercayainya. Menurut perspektif Markus, pada akhirnya Yesus itu adalah Injil.

**Tema Pelajaran**: Pelajaran pada minggu ini mengkaji dua komponen ayat pertama pada Injil menurut Markus: frasa “injil Yesus Kristus,” dan kemudian, lebih khusus lagi, nama “Yesus Kristus” itu sendiri.

1. “Injil Yesus Kristus.” Bagi Markus, injil, atau euangelion, adalah berita baik Tuhan, berakar umbi dalam Kitab Suci, diisytiharkan oleh Kristus di rumah ibadat dan dinyatakan dalam pelayanan-Nya di bumi. Oleh itu, berita baik tentang Tuhan itu juga sebenarnya adalah berita baik tentang Yesus.

2. “Yesus Kristus.” Markus mempersembahkan Yesus dalam pelbagai aspek dalam pelayanan-Nya. Yesus adalah Anak Tuhan dan Yang Kudus. Dia juga disebut sebagai Guru dan Pengkhutbah yang hebat, serta Penyembuh yang penuh belas kasihan, di wilayah Galilea dan seterusnya.

### Bahagian II: Ulasan

**“Inilah permulaan . . .”**

Setiap daripada empat Injil Perjanjian Baru bermula dengan rujukan kepada “permulaan” mengenai Yesus Kristus. Injil Matius bermula dengan asal usul leluhur Yesus, khususnya keturunan manusiawi-Nya, sebagai “anak Daud, anak Abraham” (Mat. 1:1, AVB). Lukas mendahului catatan Injilnya dengan satu pernyataan bahawa ia bermula dari “permulaan” pelayanan umum Yesus, seperti yang diceritakan oleh saksi mata (Lukas 1:2, ITB). “Permulaan” bagi Yohanes adalah istimewa kerana ia merujuk kepada masa sebelum lahirnya sejarah manusia, iaitu satu masa yang di luar “permulaan” Kejadian itu sendiri. “Permulaan” dalam injil Yohanes kembali kepada keabadian Yesus Kristus: “Pada mulanya adalah Firman” (Yohanes 1:1, ITB). Sebaliknya, Markus memulakan ceritanya dengan perkataan “Inilah permulaan Injil tentang Yesus Kristus” (Markus 1:1, AVB). Maksudya, Markus bertujuan untuk menceritakan injil Yesus Kristus sejak permulaannya.

Markus memperkenalkan Injilnya dengan pernyataan yang meringkaskan topik bukunya: “permulaan Injil tentang Yesus Kristus, Anak Tuhan” (Markus 1:1, AVB). Dalam ayat ini, dua perkataan atau frasa utama yang akan kita berikan perhatian dengan teliti ialah “injil” dan “Yesus Kristus.”

**“Injil tentang Yesus Kristus”**

Kecuali Markus, tiada penulis Injil lain yang menggunakan ungkapan “injil tentang Yesus Kristus” [evangelion Iesou Christou] (Markus 1:1) dalam tulisan mereka. Ungkapan ini hanya terdapat di dalam Markus. Ia memberitahu kita bahawa Yesus dan Injil-Nya membentuk fokus dan intipati pada naratif Markus.

Oleh itu, kita akan tumpukan dengan sebaik-baiknya kajian kita tentang Injil Markus untuk memulakan dengan bertanya, Apakah Injil itu? Daripada kajian leksikografi, ungkapan Yunani evangelion, yang biasanya diterjemahkan sebagai “injil,” mempunyai lebih daripada satu makna. Evangelion merujuk kepada “berita baik Tuhan kepada manusia, berita baik sebagai satu pengisytiharan.” Ia juga berkaitan dengan “sebuah buku yang berkaitan dengan kehidupan dan ajaran Yesus, sebuah kisah Injil.” Ungkapan evangelion juga dikaitkan dengan “perincian yang berkaitan dengan kehidupan dan pelayanan Yesus, [iaitu] kabar baik tentang Yesus.”—William Arndt, F. W. Gingrich, Frederick W. Danker, eds., A Greek-English Lexicon of the New Testament and Other Early Christian Literature (Chicago: University of Chicago Press, 2000), ms. 403.. Dengan mengingati adanya definsi inimaka kita boleh memiliki alasan untuk mengatakan bahawa Markus menggunakan ungkapan “injil” untuk menggambarkan tindakan belas kasihan Yesus semasa pelayanan-Nya, serta untuk menetapkan idea mengenai Injil itu sendiri sebagai “berita baik” daripada Tuhan.

**Tindakan Yesus Sebagai Injil**

Markus membentangkan “injil tentang Yesus Kristus” dalam konteks aktiviti Yesus bagi pihak manusia. Oleh itu, sejak permulaan pada Injilnya, Markus menggambarkan berita baik itu seperti yang dilihat di dalam pengajaran dan khutbah Yesus (Markus 1:22, 39), dalam kuasa-Nya atas roh-roh jahat (Markus 1:27), dan dalam pelbagai kuasa tindakan penyembuhan-Nya. Tindakan penyembuhan ini termasuk pemulihan ibu mertua Simon Petrus (Markus 1:30, 31) dan ramai orang yang menderita pelbagai penyakit (Markus 1:32, 34, 40–42).

Semasa kita mengkaji Injil ini, kita dapat perhatikan bahawa Yohanes memulakan Injilnya dengan pra-kewujudan kepada Logos itu dan kelayakan Yesus, seperti yang dikemukakan oleh Yohanes Pembaptis. Matius dan Lukas mendedikasikan secukup bahagian dalam Injil mereka terhadap asal usul manusia Yesus dan tahun-tahun awal-Nya di bumi ini. Walau bagaimanapun, dari awal lagi Markus mempersembahkan Yesus sebagai Pelaku. Tindakan Yesus adalah inti kepada naratif Markus. Oleh itu, kisah Markus adalah Injil yang berada dalam pergerakan.

**Injil sebagai satu “Berita Baik” Untuk Dikhutbahkan**

Injil menurut Markus ini juga berakar pada Firman Tuhan, khususnya di dalam wahyu-Nya. Sejurus selepas pernyataan dalam ayat satu, “permulaan Injil tentang Yesus Kristus,” Markus memetik dari Kitab Suci Perjanjian Lama, termasuk ayat-ayat pilihan dari kitab Yesaya (Markus 1:2, 3), dengan bayangan terhadap nubuatan 70 minggu di dalam kitab Daniel (Markus 1:15; bandingkan Dan. 9:24–27). Di sini kita dapat melihat dengan jelas Injil itu sebagai kandungan, sebagai “berita”baik atau khabar. Markus mendefinisikan berita ini sebagai “injil dari Tuhan” (Markus 1:14, AVB). Oleh itu, berita baik adalah satu pengisytiharan ilahi kepada manusia.

Pendek kata, Markus menyiratkan bahawa injil adalah firman Tuhan dan berupa tindakan Yesus semasa pelayanan di dunia.

**“Yesus Kristus”**

Satu lagi pasangan kata kunci pada permulaan Injil menurut Markus ini ialah “Yesus Kristus.” Bagaimanakah Markus menggambarkan Yesus?

Pada sepanjang ceritanya, Markus menggambarkan Yesus sebagai “Anak Tuhan” (Markus 1:1), “Anak Manusia” (Markus 9:31, AVB), dan “Anak Daud” (Markus 10:47). Daripada ketiga-tiga identiti ini, kelayakan ilahi Yesus dipamerkan pada permulaan Injil Markus.

**Yesus Sebagai Anak Tuhan**

Di dalam Inkarnasi, Yesus, Anak yang kekal, telah mengambil alih peranan penebusan dalam penyerahan-Nya kepada kuasa Tuhan Bapa (Markus 1:11), secara sukarela Dia meletakkan diri-Nya di bawah bimbingan Bapa dan di bawah arahan Roh Kudus (Markus 1:10, 11). Dalam Markus merujuk kepada Yesus sebagai Anak Manusia, kita melihat rujukannya pada Daniel 7. Dengan mengaitkan identiti dan gelaran Anak Manusia kepada Yesus Kristus, Markus mengesahkan bahawa kerajaan Tuhan (Dan. 7:14, 27), adalah milik Yesus, dan kerajaan ini—pada zaman Markus sendiri—sudah dekat (Markus 1:15).

Markus dengan cukup telah menggambarkan tindakan Yesus sebagai manusia, tetapi sebelum itu, Markus mempersembahkan Dia sebagai makhluk ilahi terlebih dahulu.

**Yesus Sebagai Yang Suci**

Selaras dengan idea tentang Yesus sebagai ilahi, Markus juga mempamerkan Yesus Kristus sebagai “‘Yang Suci daripada Tuhan’” (Markus 1:24, AVB). Gambaran yang diberikan ini mungkin merupakan satu bayangan terhadap Yesaya 6, di mana Tuhan dipersembahkan sebagai suci (Yesaya 6:3). Suci adalah ungkapan pilihan yang digunakan oleh makhluk syurgawi untuk merujuk kepada Tuhan. Di dalam Markus, malah syaitan sendiri mengiktiraf Yesus sebagai Yang Suci [ho hagios] (Markus 1:24); iaitu, mereka mengiktiraf Yesus sebagai tulen (Danker, et al., _A Greek-English Lexicon of the New Testament and Other Early Christian Literature_, ms. 11). Kemurnian adalah unsur kewujudan Tuhan. Oleh itu, syaitan atau roh jahat tidak dapat berdiri di hadapan-Nya. Lebih-lebih lagi, mereka mengakui bahawa mereka akan binasa apabila berada di hadapan hadirat-Nya (Markus 1:24).

**Yesus sebagai Guru dan Pengkhutbah**

Markus juga mempamerkan Yesus sebagai Maha Guru dan Pengkhutbah. Yesus sendiri menunjukkan aspek ini di dalam pelayanan-Nya sebagai tujuan kedatangan-Nya yang pertama: “ ‘Aku dapat menyebarkan Injil di sana. Sebab untuk itulah, maka Aku datang’” (Markus 1:38, AVB). Nampaknya tempat yang diutamakan untuk mengajar/berdakwah pada zaman itu adalah di dalam kawasan rumah ibadat. Tempat ini disebut empat kali dalam bab pertama Injil Markus (Markus 1:21, 23, 29, 39). Pengajaran dan khutbah Yesus mempunyai meterai ilahi, yang berakar pada wahyu, yang Dia cuba menjadikannya relevan dan bermakna kepada para pendengar-Nya, dengan berkata, “Sudah genap masanya dan kerajaan Tuhan hampir tiba” (Markus 1: 15, AVB). Selepas kejadian di rumah ibadat di mana Yesus mengusir roh jahat dari seorang lelaki, ”menyebabkan semua orang tercengang lalu berbisik sesama sendiri, ‘Adakah ini suatu ajaran baru? Dia memerintah roh-roh jahat dengan penuh kuasa dan mereka menurut kata-Nya’” (Markus 1:27, AVB).

Walaupun Markus menyatakan bahawa Yesus tidak mengajar atau berkhutbah sebagai seorang ahli Taurat (Markus 1:22), namun mesej-Nya pada asasnya adalah selaras dengan mesej yang dikhutbahkan oleh Yohanes Pembaptis. Yohanes mengkhutbahkan mesej pertaubatan (Markus 1:4), dan, pada garis yang sama, Yesus mengkhutbahkan mesej pertaubatan dan merayu kepada para pendengar-Nya untuk mempercayai dan menerimanya (Markus 1:14, 15).

Walaupun Dia sering mengunjungi rumah ibadat di kota untuk berkhutbah, Yesus tidak terhad kepada mana-mana kota tertentu, seperti Kapernaum (Markus 1:21), juga dipanggil “kota Yesus.” Dia seorang penkhutbah yang yang menjelajah. Oleh itu, “Yesus menjelajah seluruh Galilea dan berkhutbah di rumah ibadat serta mengusir roh-roh jahat” (Markus 1:39, ABB).

**Yesus Sebagai Penyembuh**

Seperti yang baru kita perhatikan, pelayanan Yesus, seperti yang digambarkan di dalam bab pertama kitab Markus ini, tidak dikaitkan dengan kota tertentu. Ia juga tidak dikaitkan dengan tempat tertentu, seperti sinagog. Oleh itu, Markus mempamerkan Yesus sebagai “berjalan di pinggir Laut Galilea” (Markus 1:16, AVB). Markus juga memberitahu kita bahawa Yesus pergi ke rumah Simon dan Andreas (Markus 1:29). Yesus pergi ke tempat yang terpencil (Markus 1:35). Pelayanannya menjangkau semua wilayah Galilea dan kawasan sekitarnya (Markus 1:28), termasuk kawasan yang tidak berpenduduk (Markus 1:45). Dia secara aktif berusaha untuk menjangkau orang di mana mereka berada.

Sebagai tambahan kepada pelayanan yang aktif dalam mengajar dan berkhutbah, Yesus sangat aktif dalam membawa penyembuhan kepada jiwa-jiwa yang menderita. Misi Yesus melibatkan pemulihan menyeluruh bagi manusia. Dia menyembuhkan seorang lelaki yang menderita sawan (Markus 1:23–26). Dia memulihkan ibu mertua Simon, yang sedang membongkok kerana demam (Markus 1:30, 31). Yesus membebaskan dan menyembuhkan roh jahat (Markus 1:32–34, 39). Dia tidak acuh tak acuh terhadap nasib yang menyedihkan seorang kusta yang datang kepada-Nya dalam keadaan yang terdesak.

Tidak terkesan oleh ancaman jangkitan, Yesus meletakkan tangan-Nya ke atasnya dan menyembuhkannya (Markus 1:40–42). Yesus adalah penjelmaan berita baik, iaitu, Injil, bagi ramai orang, sebagaimana yang diceritakan oleh Markus. “Semua penduduk kota berhimpun di hadapan pintu itu” (Markus 1:33, AVB). “Orang dari pelbagai kawasan datang kepada-Nya” (Markus 1:45, AVB). Pelayanannya membawa pemulihan kepada seluruh makhluk. Pemulihan adalah intipati Injil Yesus Kristus dalam istilah yang paling praktikal.

### Bahagian III: Penerapan Hidup

Daripada Paulus, kita mengetahui tentang wujudnya banyak injil “lain” pada abad pertama, selain daripada Injil yang dia ajarkan. Malangnya, ramai orang Kristian telah ditipu oleh “suatu injil lain” (Gal. 1:6, AVB) atau yang diputarbelitkan. Jemput para pelajar anda untuk merenung soalan berikut:

Apakah maksud Injil itu bagi saya?

Apakah intipati Injil yang saya percayai?

Pada masa kini, media sosial membentuk banyak aspek kehidupan kita—cara kita berkomunikasi, cara kita kekal berhubung, cara kita berkongsi berita dan maklumat, dsb. Apakah sumber Injil yang saya percayai?

Adakah Firman Tuhan masih relevan sebagai sumber berita baik dari-Nya? Bincangkan.

Yesus mendedikasikan banyak pelayanan-Nya untuk mengajar di samping berkhutbah, menyembuhkan, dan berdoa. Kongsi dengan kelas anda satu aspek pelayanan Yesus yang paling mempengaruhi kehidupan anda sebagai seorang guru. Sekarang tanya ahli kelas anda pula, aspek pelayanan Yesus yang manakah yang paling mempengaruhi kehidupan mereka.

` `