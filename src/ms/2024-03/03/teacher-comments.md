---
title:  Panduan Guru
date:   19/07/2024
---

### Bahagian I: Pandangan Keseluruhan

Ayat Utama: Markus 2, 3

Tumpuan Kajian: Markus 2:3–12; Markus 3:6, 22–29.

**Pengenalan**: Kajian minggu ini mengimbas kembali peristiwa di dalam pelayanan Yesus seperti yang disampaikan di dalam Markus 2 dan 3. Pekerjaan Yesus tertumpu pada pemulihan kehidupan manusia melalui Injil. Namun, pelayanan dan berita Yesus tidak selalu diterima dengan baik oleh individu tertentu yang mempunyai pengaruh besar di dalam masyarakat pada masa itu.

**Tema Pelajaran**: Dalam Markus 2 dan 3, penulis mengetengahkan hakikat bahawa beberapa guru agama salah memahami dan tidak mempercayai mesej Yesus. Dalam konteks ini, kita akan mengkaji:

1. Kumpulan, termasuk orang Farisi dan ahli Taurat, yang membantah ajaran Yesus.

2. Beberapa isu perbalahan antara Yesus dan pemimpin agama.

### Bahagian II: Ulasan

**Pelayanan Yesus di Luar Sinagog**

Sinagog adalah pusat pada pelayanan Yesus; “Yesus masuk lagi ke rumah ibadat” (Markus 3:1, ATB). Walau bagaimanapun, Yesus tidak terhad di rumah ibadat dalam pelayanan-Nya. Fleksibiliti ini adalah sesuatu yang membezakan-Nya daripada para penguasa pada zaman-Nya.

Untuk mendapatkan lebih banyak pemahaman tentang pelayanan jelajah Yesus, kita mesti melihat struktur bab pembukaan pada kitab Markus itu sendiri. Setelah melihat Markus 1 minggu lepas, kini kita beralih ke kandungan dan struktur bab 2. Markus 2 dan 3 nampaknya terdiri daripada satu unit sastera dalam Injil Markus. Bahagian ini bermula dengan menyatakan bahawa Yesus berada di dalam rumah (Markus 2:1); ia diakhiri dengan kenyataan yang mengatakan mengenai beberapa ahli keluarga-Nya (ibu dan saudara lelaki, Markus 3:31–35). Di antara dua segmen naratif ini, Yesus mengembara ke kawasan berhampiran Laut Galilea. Dia pergi ke pejabat pemingut cukai (Markus 2:14) dan kemudian memasuki rumah Lewi (Markus 2:15). Kemudian Yesus pergi ke ladang gandum (Markus 2:23). Seterusnya, Dia masuk ke rumah ibadat (Markus 3:1). Kemudian Dia pergi ke tepi laut bersama murid-murid-Nya (Markus 3:7), dan kemudian Dia masuk ke rumah yang lain (Markus 3:19).

Ringkasnya, segmen naratif Markus ini menyerlahkan bahawa Yesus melayani orang dalam rumah di bandar, di dalam rumah ibadat, dan juga di kawasan luar bandar. Dengan cara ini, kita dapat melihat bahawa Yesus melayani orang ramai. Pelayanan-Nya adalah di bandar dan luar bandar di wilayah yang di duduki-Nya.

**Kumpulan Kontroversial dan Bermusuhan**

Satu lagi perkara permulaan yang perlu dipertimbangkan di dalam Markus 2 dan 3 ialah bantahan oleh beberapa pemimpin agama/politik terhadap Yesus dan pelayanan-Nya. Antara kumpulan yang disebut dalam bahagian ini ialah para ahli Taurat (Markus 2:6, 16; Markus 3:22), orang Farisi (Markus 2:24, Markus 3:6), dan juga orang Herodian (Markus 3:6). Mereka mewakili tiga kumpulan penting dalam masyarakat Israel pada masa pelayanan Yesus. (Orang Saduki adalah kumpulan yang lain [Markus 12:18], tetapi mereka tidak muncul dalam bahagian kajian kita di sini.)

Cabaran yang Yesus hadapi sekarang bukanlah menentang kuasa kegelapan. Iblis tidak mempunyai peranan aktif, atau kuasa sebenar terhadap Dia, dalam bahagian naratif ini di luar apa yang disebut dalam Markus 3:11, di mana, penulis menegaskan, iblis tersungkur sujud di hadapan Yesus. Konflik yang Yesus hadapi di sini adalah menentang sesuatu yang lebih konkrit: iaitu, pemimpin agama atau para guru bangsa itu.

Para sarjana telah membuktikan bahawa orang Farisi dan ahli Taurat dikaitkan dengan kedudukan terkemuka di dalam masyarakat Yahudi, dari kira-kira 200 S.M. hingga 100 M. Kedua-dua kumpulan ini adalah pemimpin negara yang celik huruf dan terpelajar, yang tinggal di pelbagai wilayah di negara ini. (Lihat Anthony J. Saldarini, Pharisees, Scribes and Saducees in Palestinian Society [Grand Rapids, MI: Eerdmans, 2001], ms. 4, 40, 52.) Dalam erti kata tertentu, ahli Taurat dan orang Farisi mewakili kumpulan yang berilmu pada zaman mereka .

Michelle Lee-Barnewall menegaskan, “Orang Farisi mungkin bangkit daripada orang Hasidean, dengan hubungan mereka kepada ahli Taurat, sebagai orang yang menekankan pembelajaran pada hukum dan ketaatan terhadap perintah.”—Lee-Barnewall, “Pharisees, Sadducees, and Essenes,” dalam The World of the New Testament: Cultural, Social, and Historical Contexts, ed. Joel B. Green dan Lee Martin McDonald (Grand Rapids, MI: Baker Academic, 2013), ms. 218.

Flavius Josephus menerangkan pengaruh dari kumpulan para sarjana ini dan tekanan yang mereka lakukan dalam masyarakat mereka berhubung dengan tradisi yang sekitar Taurat. “Orang-orang Farisi telah memberikan peraturan yang besar kepada orang ramai secara berturut-turut dari nenek moyang mereka, yang tidak tertulis dalam hukum Musa; dan itulah sebabnya orang Saduki menolak mereka dan mengatakan bahawa kita harus menganggap ketaatan itu sebagai wajib yang ada dalam firman yang tertulis, tetapi tidak mematuhi apa yang berasal dari tradisi nenek moyang kita.”—Josephus, The Works of Josephus (Peabody, MA: Hendrickson, 1987), ms. 355. Kitab Mishnah juga menyatakan beberapa ketegangan tertentu yang wujud dalam kaitannya dengan pengajaran para ahli Taurat. Sebagai contoh, Sanhedrin 11:3 menunjukkan bahawa para guru lebih menekankan tradisi dan bukannya Taurat. “Terdapat ketegasan yang lebih besar berkenaan dengan tafsiran tradisional oleh rabbi terhadap Taurat daripada hal-hal yang berkenaan dengan perkara Taurat” (Sanhedrin 11:3). Para ahli Taurat juga digambarkan sebagai “ahli hukum” (atau peguma), (bandingkan dengan Mat. 22:35); dengan kata lain, mereka adalah “pakar dalam Hukum Musa”.

Persoalannya ialah, Mengapakah orang Farisi dan para ahli Taurat bertembung secara tetap dengan Yesus? Atau mengapakah Dia mencabar para guru ini? Saldarini menekankan bahawa “pengetahuan orang Farisi tentang hukum dan tradisi Yahudi, yang diterima oleh orang ramai, [adalah] asas kedudukan sosial mereka. Nampaknya, para ahli Taurat dan imam juga mempunyai pengaruh terhadap orang ramai itu.”—Saldarini, Pharisees, Scribes and Sadducees in Palestinian Society (Grand Rapids, MI/Cambridge, UK: Eerdmans/Dove, 2001), ms. 33.

Matius 23 memberikan satu penjelasan yang nyata mengapa Yesus mencela para pemimpin agama pada zaman-Nya: “ ‘Ahli Taurat dan orang Farisi menduduki kerusi Musa. Oleh itu, patuhilah dan turutilah perintah yang diajarkan oleh mereka. Tetapi jangan contohi perbuatan mereka, kerana tidak selaras dengan ajaran mereka.’” (Mat. 23:2, 3, AVB). Yesus, yang bertentangan dengan kemunafikan mereka, adalah pengamal prinsip yang Dia ajarkan. Atas sebab ini, Dia adalah seorang guru yang mempunyai kuasa yang besar, bukan seperti ahli Taurat. Orang Farisi dan ahli Taurat, sebaliknya, adalah munafik; mereka tidak mengamalkan apa yang mereka akui atau ajarkan. Seperti yang kita pelajari daripada kajian kita dalam bab pertama, Markus mengetengahkan Yesus, bukan sahaja sebagai seseorang yang mengajar dan memberitakan Injil Tuhan tetapi juga sebagai satu Peribadi yang menjiwainya; iaitu Dia menjelmakannya. Dalam kehidupan-Nya, Yesus berusaha untuk meringankan beban penyakit dan dosa yang membebani orang ramai dan membebaskan mereka dari peraturan tradisi yang membebankan.

**Isu Dibawah Kontroversi**

Insiden lain dalam Injil Markus juga menyatakan ketegangan yang seterusnya di antara Yesus dan para pemimpin agama. Peristiwa pertama mengenai seorang lumpuh, yang diturunkan ke hadapan Yesus oleh empat orang (Markus 2:3–12). Markus 2:5 berkata, “Ketika Yesus melihat iman mereka, Dia berkata kepada orang lumpuh itu, ‘Anak-Ku, dosamu telah diampunkan.’” (AVB). Selaras dengan konsep pragmatik pada Injil yang dianjurkan oleh Markus, iman itu adalah satu tindakan. Yesus mengiktiraf dan menghormati iman empat sahabat orang lumpuh itu, yang, dalam tindakan mereka untuk bergerak mengikut kepercayaan mereka maka mereka membawa sahabat mereka kepada satu-satunya Dia yang dapat menolongnya.

Kontroversi utama dalam naratif ini adalah kuasa Yesus untuk mengampuni dosa. Apa yang mengganggu para ahli Taurat ialah bukan sahaja hakikat bahawa Yesus mengampuni dosa tetapi Dia melakukannya dalam kuasa dan autoriti nama-Nya. Oleh itu, tindakan ini disifatkan oleh ahli taurat sebagai satu anggapan yang menghujat. “Dalam konteks di mana Tuhan sahaja dilihat sebagai boleh mengampuni dosa (Markus 2:7; rujuk Luk 7:49), Yesus melakukannya. . . . Lalu Yesus dituduh menghujat bukan kerana Dia secara langsung mengaku sebagai Tuhan atau melafazkan nama suci Tuhan tetapi kerana Dia bertindak seperti Tuhan.”—Robert H. Stein, Mark, Baker Exegetical Commentary on the New Testament (Grand Rapids, MI: Baker Academic, 2008), ms. 119.

Yesus menunjukkan dengan jelas bahawa Dia, sebagai Anak Manusia, Yang Ilahi di bumi, mempunyai kuasa untuk mengampuni dosa (Markus 2:10). Penulis kitab Injil ini menekankan satu perincian penting: orang ramai, yang tidak sama seperti ahli Taurat, mengakui bahawa pemulihan orang lumpuh—termasuk pengampunan dosanya—adalah satu tindakan ilahi. “Semua orang di situ tercengang lalu memuji Tuhan” (Markus 2:12, AVB).

Dalam bab seterusnya, para ahli Taurat cuba mengemuakan satu hujah baru mengenai Yesus dan autoriti atau kuasa-Nya untuk membebaskan dan memulihkan orang yang dirasuk syaitan. Para pemimpin agama berpendapat bahawa Yesus “‘Dia dirasuk Beelzebul” dan bahawa “Dia menghalau roh-roh iblis dirasuk oleh Beelzebul’” (Markus 3:22, AVB).

Malangnya, ahli Taurat tidak mengiktiraf pekerjaan Yesus sebagai berasal dari ilahi. Sebaliknya, mereka menganggap pekerjaan-Nya sebagai kuasa iblis. Kerana tuduhan jahat dan salah ini, Yesus mempertahankan tindakan-Nya sebagai kerja Roh Kudus. Selanjutnya, Yesus menuduh para ahli Taurat sebagai menghujat Roh Kudus. Kesalahpahaman mereka tentang pekerjaan Yesus telah membuat mereka “bersalah kerana berbuat dosa kekal” (Markus 3:29, AVB), “iaitu, seseorang dengan akibat yang tidak terhingga. . . . Dosa yang tidak dapat diampuni adalah penolakan yang degil untuk mengakui bahawa Tuhan sedang bekerja/telah bekerja di dalam kemanusiaan Yesus.” Malangnya, menurut pengarang James A. Brooks, penolakan tegar mereka “bukan satu tindakan tunggal tetapi tindakan dan sikap yang sudah menjadi kebiasaan.’ “—Brooks, Mark, The New American Commentary (Nashville: Broadman & Holman Publishers, 1991), vol. 23, ms. 76.

### Bahagian III: Penerapan Hidup

Sebagai tambahan kepada salah faham tentang Anak Tuhan oleh orang Farisi dan para ahli Taurat, Yesus juga disalahertikan oleh ahli keluarga-Nya sendiri; iaitu oleh saudara kandung-Nya. Ellen G. White menulis dalam _The Desire of Ages_ mengenai saudara kandung Yesus sebagai berikut: Mereka “menginginkan bahawa Dia harus mengakui idea-idea mereka, apabila haluan sedemikian akan sama sekali tidak selaras dengan misi ilahi-Nya. . . . [Mereka] menyangka bahawa jika Dia akan berbicara hanya perkara yang boleh diterima oleh para ahli Taurat dan orang Farisi, maka Dia akan mengelakkan kontroversi yang tidak menyenangkan yang ditimbulkan oleh kata-kata-Nya. Mereka berpendapat bahawa Dia berada pada diri-Nya sendiri dalam mendakwa memiliki autoriti ilahi, dan dalam menempatkan diri-Nya di hadapan para rabi sebagai penegur dosa-dosa mereka.” Pada halaman yang sama, dia meneruskan, “Perkara ini menjadikan jalan-Nya sukar untuk dilalui. Begitu sedihnya Kristus oleh salah faham di dalam rumah-Nya sendiri sehingga adalah melegakan bagi-Nya untuk pergi ke tempat yang suasana seperti itu tidak wujud.”—_The Desire of Ages_, ms. 326. Pada halaman berikutnya, Ellen G. White meenyeru kepada kita dengan berkata, “Mereka yang dipanggil untuk menderita demi Kristus, yang harus menanggung salah faham dan ketidakpercayaan, walaupun di dalam rumah mereka sendiri, mungkin mendapat penghiburan dengan mengingatkan bahawa Yesus telah bertahan melalui keadaan yang sama. Dia tergerak dengan belas kasihan terhadap mereka. Dia meminta mereka mencari persahabatan di dalam Dia, dan kelegaan di mana Dia mendapatinya, iaitu di dalam persekutuan dengan Bapa.”—_The Desire of Ages_, ms. 327.

Tanya ahli kelas anda soalan berikut: Pernahkah anda menghadapi sebarang konflik dalam kalangan sosial dalaman anda atau di kalangan ahli keluarga oleh kerana kepercayaan anda? Jika ya, bagaimana tanggapan bahawa Yesus telah mengalami perkara yang sama boleh menghiburkan anda?

` `