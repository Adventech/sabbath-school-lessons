---
title:  Rahsia Pada Pelayanan Yesus
date:   10/07/2024
---

`Baca Markus 1:35–39. Apakah pengajaran penting yang boleh diambil daripada apa yang Yesus lakukan di sini?`

Yesus bangun sebelum matahari terbit dan pergi ke tempat yang sunyi dan sepi untuk berdoa. Markus 1:35 menekankan doa sebagai fokus pada tindakan Yesus. Semua huraian lisan yang lain dalam ayat itu adalah dalam bentuk ringkasan—Dia bangun, keluar, dan pergi (semuanya dalam bentuk ayat aorist dalam bahasa Yunani, menandakan kesempurnaan atau tindakan yang selesai). Tetapi kata kerja "berdoa" adalah dalam bentuk perbuatan berterusan pada masa lalu, satu bentuk ayat yang digunakan untuk menyatakan, terutamanya di sini, satu proses yang berterusan. Dia sedang berdoa, Dia terus sedang berdoa. Teks itu juga menekankan betapa awalnya ketika Yesus keluar, membayangkan bahawa waktu doa-Nya sahaja adalah panjang.

Di seluruh kitab Injil, kita bertemu dengan Yesus sebagai seorang yang sentiasa berdoa (lihat Mat. 14:23, Markus 6:46, Yohanes 17). Ini nampaknya merupakan salah satu rahsia utama dalam kuasa pelayanan Yesus.

`Baca Lukas 6:12. Apakah yang diajarkan oleh hal ini tentang kehidupan berdoa Yesus?`

Ramai orang Kristian telah menetapkan waktu untuk berdoa. Amalan ini adalah suatu hal yang baik dan bertepatan, namun ia juga boleh menjadi satu rutin, hampir sesuatu yang dilakukan secara menghafal. Salah satu cara untuk keluar dari acuan yang ditetapkan adalah dengan mengubah waktu berdoa sekali-sekala atau berdoa lebih lama daripada biasa pada waktu-waktu tertentu. Intinya adalah untuk tidak mengunci diri anda ke dalam beberapa jenis formula yang tidak boleh berubah.

Petrus dan kawan-kawannya tidak menemani Yesus ke tempat Dia berdoa. Mungkin mereka tahu lokasi itu, kerana mereka telah menemui Dia. Pemerhatian mereka bahawa semua orang sedang mencari Yesus menunjukkan bahawa Dia meneruskan pengalaman menarik pada hari sebelumnya dengan lebih banyak penyembuhan dan pengajaran. Anehnya, Yesus menolak pemerhatian mereka itu dan menunjukkan ladang pelayanan yang lebih luas di lokasi lain. “Yesus berkata, ‘Kita mesti ke kota-kota lain di negeri ini supaya Aku dapat menyebarkan Injil di sana. Sebab untuk itulah, maka Aku datang’ ” (Mark 1:38, AVB).

`Jika Yesus sendiri perlu meluangkan begitu banyak masa dalam berdoa, bagaimana dengan diri kita sendiri, dan berapa banyaknya masa yang harus kita luangkan untuk berdoa? Apakah yang teladan Yesus itu katakan kepada kita?`