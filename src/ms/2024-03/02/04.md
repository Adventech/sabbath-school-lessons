---
title:  Pelayanan Sabat Seterusnya
date:   09/07/2024
---


`Baca Markus 1:29–34. Bagaimanakah Yesus membantu keluarga Petrus, dan apakah pengajaran rohani yang dapat kita pelajari daripada kisah ini?`

Selepas acara kebaktian di sinagog yang menakjubkan, Yesus beredar bersama sekumpulan kecil murid-Nya (Petrus, Andreas, Yakobus, dan Yohanes) ke rumah Petrus, yang jelas kelihatan yang mereka akan menghabiskan sisa hari Sabat dalam jamuan persekutuan makan yang mesra.

Tetapi suatu perasaan kebimbangan mula dirasai oleh mereka: Ibu mertua Petrus sakit demam, yang pada masa itu bermakna anda sama ada akan sembuh atau meninggal dunia. Mereka memberitahu Yesus tentang penyakit itu, dan Dia memegang tangan ibu mertua Petrus dan membangkitkannya. Ibu mertua Petrus segera mula meyediakan keperluan mereka. Betapa ia satu contoh yang kuat tentang prinsip bahawa akibat daripada diselamatkan, disembuhkan, oleh Yesus maka mereka akan melayani orang lain!

Di seluruh kitab Markus selalunya Yesus menyembuhkan dengan menyentuh orang yang terjejas (lihat Markus 1:41; Markus 5:41), walaupun pada masa lain tiada sentuhan yang disebutkan (lihat Markus 2:1-12, Markus 3:1-6). , Markus 5:7-13).

Yesus belum lagi selesai dengan pelayanan pada hari itu. Selepas matahari terbenam, ramai orang yang datang ke rumah Petrus untuk minta disembuhkan, tidak syak lagi kerana melihat apa yang berlaku di rumah ibadat pada hari itu atau mereka telah mendengar mengenainya. Hakikat bahawa penulis Injil ini tidak memberitahu pembacanya bahawa orang berlengah oleh kerana waktu Sabat menunjukkan bahawa dia mengharapkan pembacanya mengetahui tentang hari Sabat. Ciri-ciri penulisan kitab Markus ini adalah konsisten dengan pembacanya yang adalah pemelihara Sabat.

Markus berkata bahawa seluruh warga kota telah berkumpul di depan pintu pada petang itu (Markus 1:33). Ia pasti telah mengambil waktu yang lama bagi Yesus untuk dapat membantu semua orang ketika itu.

“Jam demi jam mereka datang dan pergi; kerana tiada siapa yang dapat mengetahui sama ada esok mereka masih akan mendapati Penyembuh itu berada bersama mereka. Belum pernah Kapernaum menyaksikan suatu hari seperti ini. Suasana dipenuhi dengan suara kemenangan dan seruan pembebasan. Juruselamat bersukacita dalam kegembiraan yang telah Dia bangkitkan. Ketika Dia menyaksikan penderitaan orang-orang yang datang kepada-Nya, hati-Nya digerakkan oleh simpati, dan Dia bersukacita dalam kuasa-Nya untuk memulihkan kesihatan dan kebahagiaan mereka.

“Sehingga penderita terakhir telah dilegakan, maka barulah Yesus menghentikan pekerjaan pelayanan-Nya. Waktu sudah jauh malam ketika orang ramai itu pergi, dan sunyi sepi menyelubungi rumah Simon. Satu hari yang panjang dan menggembirakan telah berlalu, dan Yesus berusaha mendapatkan rehat. Namun ketika kota itu masih diselubungi dalam tidur mereka, Juruselamat, ‘bangun beberapa saat sebelum siang,. . . lalu keluar, dan pergi ke tempat yang sunyi, dan di sana Dia berdoa.’ ”—Ellen G. White, _The Desire of Ages_, ms. 259.