---
title:  Bolehkah Anda Menyimpan Rahsia?
date:   11/07/2024
---

`Baca Markus 1:40–45. Apakah yang hal ini ajarkan kepada kita tentang Yesus dan bagaimana Dia berkaitan dengan orang yang terpinggir di dalam masyarakat?`

Kusta seperti yang digambarkan dalam petikan ini, dan di seluruh Perjanjian Lama juga, tidak merujuk hanya kepada apa yang dikenali hari ini sebagai penyakit Hansen (kusta sebenar). Istilah yang digunakan oleh Alkitab boleh diterjemahkan dengan lebih baik sebagai "penyakit kulit yang ditakuti" dan boleh termasuk penyakit epidemik lain juga. Penyakit Hansen mungkin telah datang ke Timur Dekat Purba kira-kira abad ketiga S.M. (lihat David P. Wright and Richard N. Jones, “Leprosy,” The Anchor Bible Dictionary, vol. 4 [New York: Doubleday, 1992], ms. 277–282). Oleh itu, pesakit kusta yang dirujuk dalam petikan ini mungkin menghidap penyakit Hansen, walaupun kita tidak tahu dengan pasti jenis kusta apa yang sebenarnya dihidapi oleh lelaki itu, cuma ianya teruk.

Orang kusta itu meletakkan kepercayaan kepada Yesus bahawa Dia boleh mentahirkannya. Menurut Imamat 13, seorang kusta secara ritual adalah najis dan harus mengelak daripada bersentuhan dengan orang lain (lihat Imamat 13:45, 46).

Namun, Yesus tergerak dengan belas kasihan terhadap lelaki itu dan menyentuhnya. “Yesus berbelas kasihan lalu menghulurkan tangan-Nya menyentuh orang itu sambil berkata, ‘Aku mahu. Tahirlah!’” (Markus 1:41, AVB). Tindakan ini sepatutnya telah membuat Yesus tidak tahir sehingga petang, apabila Dia dikehendaki mandi untuk menjadi suci semula secara ritual (bandingkan dengan Imamat 13–15). Tetapi Markus adalah jelas mengatakan bahawa tindakan Yesus menyentuh orang sakit itu membersihkan dia daripada penyakit kustanya. Oleh itu, Yesus tidak dicemari dengan menyentuh lelaki itu.

Yesus mengutus orang itu untuk pergi seorang imam dengan arahan untuk mempersembahkan korban yang diperintahkan oleh Musa untuk kes-kes seperti itu di dalam Imamat 14. Di seluruh kitab Injil Markus, Yesus kekal sebagai pembela dan penyokong pada apa yang Musa ajarkan (lihat Markus 7:10; Markus 10: 3, 4; Markus 12:26, 29–31). Pandangan ini sangat bertentangan dengan para pemimpin agama ketika itu, yang dikatakan di dalam Markus 7, 10, dan 12 bahawa mereka merusakkan maksud asal pada ajaran yang diberikan melalui Musa. Perincian ini menjelaskan perintah Yesus untuk menyuruh orang itu berdiam, dalam Markus 1:44. Jika dia memberitahu tentang penyembuhannya oleh Yesus, ia mungkin menjejaskan pandangan para imam yang berat sebelah terhadap Yesus.

Namun bekas pesakit kusta yang telah ditahirkan itu nampaknya tidak memahami hal ini, dan dengan tidak mematuhi perintah Yesus, dia menyebarkan berita itu ke mana-mana, menjadikannya mustahil bagi Yesus untuk memasuki kota secara terbuka untuk meneruskan pelayanan-Nya.

`Bagaimanakah kita boleh berhati-hati untuk tidak melakukan perkara yang boleh menghalang penyebaran injil, tidak kira betapa baiknya niat anda?`