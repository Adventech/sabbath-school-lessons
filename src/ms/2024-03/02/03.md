---
title:  Satu Ibadah Penyembahan Yang Tidak Dapat Dilupakan
date:   08/07/2024
---

`Baca Markus 1:21–28. Apakah pengalaman yang tidak dapat dilupakan yang berlaku dalam sinagog di Kapernaum, dan kebenaran rohani apakah yang dapat kita ambil daripada kisah ini?`

Kebanyakan orang Kristian mempunyai beberapa detik pengalaman yang tidak dapat dilupakan dalam kehidupan mereka sebagai Kristian -, seperti keputusan untuk mengikut Yesus; hari pembaptisan mereka; khutbah yang kuat di mana mereka sangat merasakan kehadiran Tuhan. Beberapa detik ini mungkin bukan sahaja tidak dapat dilupakan tetapi juga ia telah mengubah hidup mereka.

Mungkin juga bagi sesetengah orang di Kapernaum pada hari Sabat yang disebutkan dalam Markus 1. “Mereka kagum dengan ajaran-Nya kerana Dia mengajar dengan penuh wibawa, tidak seperti ahli Taurat mereka” (Markus 1:22, AVB) . Semasa Yesus sedang mengajar, seorang lelaki yang dirasuk roh jahat, yang tidak diragukan lagi dia telah dipengaruhi oleh kuasa pengajaran Yesus, lalu berteriak, “Apa yang hendak Kaubuat kepada kami, hai Yesus orang Nazaret? Adakah Engkau hendak membinasakan kami? Aku tahu siapa Engkau ini. Engkau Yang Suci daripada Tuhan’” (Markus 1:24, AVB), dan Yesus mengusir roh jahat itu.

Fikirkan implikasi daripada kata-kata roh jahat ini.

Pertama, syaitan itu mengiktiraf Yesus sebagai “ ‘Yang Kudus dari Tuhan.’ ” Dia mengakui bahawa Yesus adalah utusan Tuhan yang kudus, yang berbeza dengan kumpulan Syaitan yang najis dan tidak suci. Seseorang mengharapkan perkara yang kudus dan individu yang berada di dalam suasana ibadat, bukan perkara yang tidak suci dan najis. Oleh itu, di dalam kisah ini terdapat perbezaan yang ketara di antara kuasa kebaikan dan kuasa kejahatan. Kita boleh lihat di sini realiti pada kontroversi besar itu. Orang ramai mungkin belum mengenali siapa Yesus, tetapi syaitan itu pasti mengenelai Dia dan secara terbuka mengakui-Nya juga.

Seterusnya, perintah untuk keluar daripada orang itu boleh difahami, tetapi mengapa perintah itu, “‘Diam’” (AVB)? Bermula di sini dalam Markus satu motif yang luar biasa muncul: panggilan Yesus untuk berdiam diri mengenai siapa Dia. Para sarjana menyebut ini sebagai “Rahsia Mesianik.”

Seruan Yesus untuk berdiam diri masuk akal kerana kesan pada harapan Mesianik yang bersifat politik pada zaman-Nya. Adalah suatu hal yang berisiko untuk menjadi seorang mesias. Namun, apa bercampur dengan seruan untuk berdiam diri ini adalah penyataan yang jelas tentang siapa Yesus. Apa yang akan menjadi jelas dari masa ke masa nanti ialah identiti Yesus itu tidak lagi boleh disembunyikan, dan kebenaran tentang siapa Dia menjadi pusat pada mesej Injil. Orang bukan sahaja perlu mengetahui siapa Yesus tetapi mereka kemudian perlu membuat keputusan tentang bagaimana mereka akan bertindak balas terhadap kedatangan-Nya dan apa maknanya itu semua bagi mereka.

`Dalam usaha untuk memberi kesaksian kepada orang lain, bilakah masa yang lebih bijak untuk tidak mengemukakan semua yang kita percayai berkenaan dengan “kebenaran masa kini”?`