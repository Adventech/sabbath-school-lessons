---
title:  Kekejian Yang Membawa Kebinasaan
date:   03/09/2024
---

`Baca Markus 13:14–18. Apakah petunjuk yang Yesus berikan dalam mengenalpasti apakah “kekejian yang membawa kebinasaan”?`

Yesus tiba ke perkara utama tentang kejatuhan Yerusalem dalam Markus 13:14. Dia merujuk kepada “kekejian yang membawa kebinasaan”. Tuhan berkata bahawa pembaca harus memahami. Dengan kata-kata ini, Yesus menunjukkan murid-murid kepada buku Daniel. Istilah ini muncul dalam Daniel 9:27, Daniel 11:31, dan Daniel 12:11, sejajar dengan Daniel 8:13.

`Baca Daniel 9:26, 27. Siapakah “Yang Diurapi”, itu dan siapakah “raja yang akan datang” (AVB)?`

Orang “Yang Diurapi” dalam Daniel 9:26 (AVB) adalah perkataan Ibrani masiah?, ataupun Mesias. Kajian teliti terhadap Daniel 9:24–27 jelas menunjukkan bahawa orang yang diurapi ini merujuk pada kedatangan Yesus Kristus.

Tetapi siapakah “raja yang akan datang”, yang membawa kebinasaan kota Yerusalem? Kota itu dimusnahkan oleh Titus seorang jeneral Rom. Oleh itu, secara logiknya dia adalah "raja yang akan datang" yang dirujuk dalam Daniel 9:26, 27. Kedua-dua individu ini dikaitkan kerana cara Mesias diperlakukan melambangkan azab kota itu.

Namun, apakah “kekejian yang membawa kebinasaan” yang Yesus bicarakan ketika merujuk kepada Daniel? Malangnya, ramai sarjana percaya bahawa kekejian ini merujuk kepada penghinaan oleh Antiochus Epiphanes terhadap bait suci pada abad kedua sebelum Masihi. Namun, itu tidak mungkin yang berlaku. Yesus menggambarkan “kekejian yang membawa kebinasaan” sebagai sesuatu yang berlaku semasa zaman-Nya, jadi ia tidak boleh merujuk kepada sesuatu yang berlaku dua abad sebelum pelayanan Kristus di bumi.

Sebaliknya, kekejian itukemungkinan merujuk kepada pemasangan panji-panji pagan Rom di Israel semasa pengepungan Yerusalem pada akhir 60an M. Ini adalah tanda bagi orang Kristian untuk melarikan diri, dan itulah yang mereka telah lakukan.

`Seperti yang Yesus ramalkan, Yerusalem telah jatuh. Bagaimanakah kita dapat belajar mempercayai Dia, dan Alkitab, dalam semua ramalannya?`