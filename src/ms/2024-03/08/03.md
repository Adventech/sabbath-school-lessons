---
title:  Yesus dan Kanak-lanak
date:   19/08/2024
---

`Baca Markus 10:13-16. Apakah yang Yesus lakukan kepada orang yang membawa kanak-kanak kepada-Nya?`

Kanak-kanak sangat dihargai pada zaman kuno (terutamanya anak lelaki dalam budaya dominan lelaki), tetapi kelahiran dan zaman kanak-kanak bukanlah satu perkara mudah. Tanpa penjagaan perubatan moden, risiko meningkat kepada ibu yang bersalin dan bayi yang baru lahir, bayi dan kanak-kanak yang sedang membesar. Banyak budaya mempunyai ubat-ubatan tradisional dan juga azimat yang digunakan untuk melindungi individu yang terdedah ini daripada kuasa jahat.

Walaupun kanak-kanak itu adalah yang digemari, mereka memiliki status sosial yang rendah, hampir setaraf dengan hamba (Gal. 4:1, 2). Di dunia Greko-Roman, mereka yang cacat atau tidak diingini akan terdedah, bahkan dibuang ke dalam sungai. Lelaki lebih dihargai daripada perempuan; kadang-kadang bayi perempuan dibiarkan mati terdedah pada alam. Ada kalanya juga bayi yang ditinggalkan ini “diselamatkan,” hanya dibesarkan dan dijual sebagai hamba.

Para murid nampaknya tidak memahami ajaran Yesus dalam Markus 9 tentang menerima kerajaan Tuhan seperti seorang kanak-kanak (Markus 9:33–37). Mereka menegur orang yang membawa kanak-kanak kepada Yesus untuk diberkati, kemungkinan mereka menganggap Yesus tidak akan mempunyai masa untuk perkara yang remeh.

Namun mereka silap. Yesus menjadi marah. Di dalam Markus, Yesus mempunyai beberapa reaksi tegas kepada orang, dan reaksi kuat-Nya terhadap mereka yang menjauhkan kanak-kanak daripada-Nya adalah berbentuk satu pengajaran.

Dengan tegas Dia menegur murid-murid-Nya untuk tidak menghalang kanak-kanak ini. Mengapa? Kerana kerajaan Tuhan adalah milik mereka, dan seseorang yang harus menerimanya mesti mempunyai sikap dan pandangan seperti seorang kanak-kanak—mungkin merujuk kepada sifat mereka yang mudah percaya dan murni kepada Tuhan.

"Jangan biarkan sikapmu yang tidak mencerminkan Kristus memberikan gambaran yang salah terhadap Yesus. Janganlah menghalang anak-anak kecil untuk datang kepada-Nya dengan kedinginan dan kekasaran anda. Jangan beri mereka sebab untuk merasakan syurga tidak akan menjadi tempat yang menyenangkan bagi mereka jika berada di sana. Elakkan menggambarkan agama sebagai sesuatu yang kanak-kanak tidak dapat fahami atau menyarankan mereka tidak diharap menerima Kristus di zaman kanak-kanak mereka. Jangan berikan mereka tanggapan palsu bahawa agama Kristus adalah agama yang suram, dan bila datang kepada Juruselamat mereka mesti tinggalkan semua yang menggembirakan hidup mereka.” -Ellen G. White, _The Ministry of Healing_, ms. 43, 44.

`Bagaimanakah anda boleh mendedahkan Yesus dengan lebih baik kepada mana-mana kanak-kanak di sekeliling anda?`