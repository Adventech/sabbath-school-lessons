---
title:  Bolehkah Anda Minum CawanKu?
date:   21/08/2024
---

`Baca Markus 10:32–45. Bagaimanakah ayat-ayat ini mendedahkan kejahilan berterusan para murid mengenai bukan sahaja misi Yesus tetapi apa ertinya mengikut Dia?`

Yesus semakin hampir di Yerusalem dalam perjalanan-Nya dan memberitahu murid-murid-Nya mengenai apa yang akan berlaku di sana nanti. Ia bukanlah satu senario yang akan mereka percayai atau mahu dengar. Pengkhususan Yesus pada turutan kematian dan kebangkitan-Nya adalah ketara. Tetapi mudah untuk mengetepikan sesuatu yang tidak mahu didengar.

Inilah nampaknya yang Yakobus dan Yohanes mahu lakukan ketika mereka datang kepada Yesus dengan permintaan peribadi. Yesus dengan wajarnya bertanyakan lebih khusus dan mereka menjawab yang mereka ingin duduk di sebelah kanan dan kiri Yesus dalam kemuliaan-Nya. Mudah untuk mengkritik permintaan mereka ini sebagai bersifat egosentrik. Tetapi kedua-dua mereka ini telah mendedikasikan diri mereka di dalam pelayanan Yesus, dan einginan mereka ini kemungkinan tidaklah sepenuhnya bersifat mementingkan diri sendiri.

Yesus berusaha untuk memperdalamkan pemahaman mereka tentang apa yang mereka minta. Dia bertanya sama ada mereka boleh minum cawan-Nya atau dibaptiskan dengan pembaptisan-Nya. Cawan-Nya adalah cawan penderitaan di Getsemani dan di atas salib (bandingkan dengan Markus 14:36), dan pembaptisan-Nya adalah kematian dan pengebumian-Nya (Markus 15:33–47), di mana peristiwa ini sejajar dengan pembaptisan-Nya yang dicatatkan dalam Markus 1.

Tetapi Yakobus dan Yohanes tidak memahaminya. Dengan cepat mereka menyahut yang mereka mampu. Yesus kemudiannya menubuatkan bahawa sesungguhnya mereka akan minum cawan-Nya dan dibaptiskan dengan baptisan-Nya. Yakobus adalah yang pertama di antara para rasul yang telah mati syahid (Kisah 12:2). Yohanes hidup paling lama di antara para rasul dan telah dibuang ke Patmos (Wahyu 1:9). Tetapi Yesus menunjukkan bahawa tempat dalam kemuliaan sudah ditetapkan oleh Tuhan.

Bagaimanakah tindak balas murid-murid lain terhadap jawapan Yesus? Tidak begitu baik. Perkataan Yunani yang sama, aganakteo “menjadi marah, geram,” digunakan dalam Markus 10:41 seperti dalam Markus 10:14, berkenaan kemarahan Yesus kerana menjauhkan anak-anak daripada-Nya.

Yesus kemudian memanggil semua mereka untuk berkumpul bersama-sama untuk memberikan salah satu ajaran-Nya yang paling mendalam. Dia menunjukkan bahawa para pemerintah bukan Yahudi menggunakan kuasa untuk kepentingan peribadi. Tetapi dalam kerajaan Tuhan kuasa mesti sentiasa digunakan untuk mengangkat dan memberkati orang lain. Yesus memimpin jalan sebagai Raja kerajaan Tuhan. Bagaimana? Dengan memberikan nyawa-Nya sendiri sebagai tebusan—bukanlah sesuatu yang diharapkan oleh pengikut-Nya untuk mereka dengar.

`Apakah yang dimaksudkan sebagai seorang Kristian menjadi “hamba” kepada orang lain? Bagaimanakah anda menunjukkan prinsip ini dalam interaksi harian anda dengan orang lain?`