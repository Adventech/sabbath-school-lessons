---
title:  "Apa Yang Kamu Mahu Kubuat Untukmu?"
date:   22/08/2024
---

`Baca Markus 10:46–52. Bagaimanakah tindak balas Bartimeus apabila Yesus lalu?`

Sehingga saat ini dalam Injil Markus, dengan beberapa pengecualian, Yesus telah memberitahu orang ramai untuk berdiam diri tentang mukjizat-Nya dan tentang siapa Dia. Dalam catatan ini, semasa Dia meninggalkan Yerikho, seorang buta yang mengemis di tepi jalan, apabila mendengar itu adalah Yesus dari Nazaret, mula berteriak, “ ’Yesus Anak Daud, kasihanilah aku!' ” Markus 10:47, AVB). Selaras dengan motif penyataan/rahsia pada buku ini, orang ramai mengambil peranan dalam menyeru untuk berdiam setelah mereka tidak berjaya untuk menenangkan pengemis yang bising itu.

Bartimeus tidak berputus asa dan berteriak lebih kuat lagi, “‘Anak Daud, kasihanilah aku!’” (Markus 10:48, AVB). Kata-katanya adalah pengakuan iman kepada Yesus sebagai Mesias dan keyakinan bahawa Dia boleh menyembuhkannya. Gelaran “Anak Daud” pada zaman Yesus mempunyai dua konsep yang berkaitan dengan gelaran ini—pemulihan seorang raja ke takhta Israel (bandingkan dengan Yesaya 11; Yer. 23:5, 6; Yer. 33:15; Yeh. 34: 23, 24; Yeh. 37:24; Mik. 5:2-4; Zak. 3:8; Zak. 6:12) dan tokoh ini menjadi penyembuh dan pengusir setan.

Yesus berhenti dan menyuruh mereka memanggil orang buta itu. Kelihatan, lelaki buta itu menanggalkan jubahnya ketika dia datang kepada Yesus. Orang buta pada zaman Yesus berada di bawah kelas masyarakat, bersama dengan para janda dan anak yatim. Mereka adalah fakir miskin dan hidup berhadapan dengan bahaya. Jubah itu adalah keselamatan untuk orang itu. Menanggalkannya bermakna dia percaya bahawa Yesus akan menyembuhkannya.

Yesus tidak mengecewakan. Sesungguhnya, di dalam Injil sesiapa yang datang kepada-Nya untuk meminta pertolongan sentiasa menerimanya. Yesus menanyakan soalan yang sama Dia tanya kepada Yakobus dan Yohanes dalam Markus 10:36, “‘Apa yang kamu mahu Aku buat untukmu?’” (Markus 10:51, AVB). Tanpa teragak-agak, orang buta itu meminta untuk mendapatkan penglihatannya, yang segera dipulihkan oleh Yesus. Orang buta itu mengikut Dia di jalanan.

Kisah ini adalah penutup bagi bahagian pemuridan di dalam kitab Markus, disediakan sebagai pelengkap satu lagi kisah seorang buta yang disembuhkan dalam Markus 8:22–26. Kedua-dua cerita ini menggambarkan bagaimana pemuridan adalah mengenai melihat dunia dengan pandangan yang baru, kadang-kadang pada mulanya tidak jelas tetapi sentiasa mengikut Yesus di jalan yang Dia pimpin.

`Dalam cara apakah bila anda berseru, “Yesus, Anak Daud, kasihanilah aku!”? Apakah yang berlaku, dan apakah yang anda pelajari daripada pengalaman ini?`