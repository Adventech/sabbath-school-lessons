---
title:  Penolakan dan Penerimaan
date:   31/07/2024
---

`Baca Markus 6:1–6. Mengapakah orang sekampung halaman dengan Yesus menolak Dia?`

Biasanya apabila ada seorang yang berasal dari bandar kecil menjadi popular, orang di kampung halaman akan mendapat perhatian. Namun, tidak dengan Nazaret. Mereka tersinggung dan terkejut dengan kejayaan Yesus sebagai seorang guru dan tabib. Peralihannya daripada seorang tukang kayu kepada seorang guru nampaknya sukar untuk mereka terima. Mungkin juga terdapat beberapa permusuhan bahawa Dia melakukan kebanyakan mukjizat-Nya di Kapernaum (lihat Lukas 4:23). Dia telah pun menghadapi perselisihan dengan keluarga-Nya (Markus 3:31–35).

`Baca Markus 6:7–30. Bagaimanakah misi Dua Belas Rasul berbeza dengan pemenggalan kepala Yohanes Pembaptis?`

Ini adalah kisah di tengah sebuah kisah yang ketiga di dalam Markus (lihat pelajaran 3). Misi Dua Belas Rasul dalam membawa mesej Yesus ke mana-mana sangat bertentangan dengan pemenjaraan dan pembungkaman Yohanes Pembaptis. Para murid diberitahu untuk melakukan perjalanan ringan dan bergantung kepada orang lain untuk mendapatkan sokongan. Strategi ini sebenarnya menjadikan para misionari untuk bergantung kepada orang yang mereka layani, yang membantu mengikat hubungan mereka dengan mereka yang perlu menerima mesej yang mereka bawa.

Tetapi Yohanes Pembaptis tidak memiliki ikatan seperti itu dengan Herodes dan keluarganya. Kematian Yohanes diceritakan secara terperinci yang mengejutkan kerana Herodias yang merancang mengambil kesempatan daripada sikap berbelah-belah dan nafsu Herodes. Anak perempuan Herodias nampaknya menambahkan rancangan skandal itu dengan satu permintaan aneh supaya kepala Yohanes Pembaptis diserahkan di atas pinggan.

Tindakan membungkam suara nyaring Yohanes Pembaptis berlaku pada masa yang sama ketika Dua Belas Rasul mula mengkhutbahkan pertaubatan, sama seperti yang dilakukan oleh Pembaptis. Kematian Yohanes membayangi kematian Yesus. Yohanes dihukum mati, dikuburkan dan dilaporkan sebagai bangkit daripada kematian (Markus 6:14–16, 29), sebagaimana yang akan terjadi kepada Yesus (Markus 15 dan 16). Kisah-kisah selari ini menunjukkan krisis yang akan datang bagi Yesus dan para pengikut-Nya.

`Pernahkah anda ditolak seperti Yesus atau melalui beberapa krisis yang sukar difahami? Apakah yang anda pelajari daripada pengalaman tersebut yang mungkin boleh membantu anda apabila perkara seperti itu berlaku seterusnya?`