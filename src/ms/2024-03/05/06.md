---
title:  Mesias Yang Jenis Lain
date:   01/08/2024
---

`Baca Markus 6:34–52. Apakah masalah yang Yesus dan murid-murid-Nya hadapi, dan bagaimana ia diselesaikan?`

Selepas murid-murid pulang dari misi mereka, mereka pergi bersama Yesus ke kawasan terpencil di pantai timur Laut Galilea untuk berehat. Tetapi sekumpulan besar 5,000 orang tiba di lokasi sebelum mereka. Yesus melihat bahawa mereka seperti domba tanpa gembala. Dia mengajar mereka sepanjang hari.

Pada waktu petang, murid-murid mengesyorkan untuk menyuruh orang ramai pergi untuk mencari makanan, tetapi Yesus memberitahu mereka untuk memberi makan orang ramai itu. Dialog berikutnya (di dalam Markus 6:35–38) menggambarkan bahawa murid-murid berfikir dalam istilah manusiawi tentang cara menyelesaikan masalah itu. Namun, Yesus menyelesaikan masalah itu dengan memberi makan orang ramai secara ajaib dengan hanya lima roti dan dua ikan.

Ciri-ciri cerita ini memainkan peranan dalam konsep Mesias yang popular pada zaman Yesus. Harapannya ialah Mesias akan membebaskan Israel daripada musuh-musuhnya dan akan membawa kebenaran dan kedamaian. Sebilangan besar para penduduk di kawasan padang pasir akan menyimpan pemikiran yang mempunyai nada pemberontakan ketenteraan bandingkan dengan Yohanes 6:14, 15; Kisah 21:38).

Tanggapan ini diperkuatkan lagi dengan tindakan Yesus yang memandang terhadap orang ramai itu seperti “domba-domba tanpa gembala,” petikan ini sebahagian daripada Bilangan 27:17, di mana Musa meminta Tuhan untuk melantik seorang pemimpin bagi Israel selepas dia. Frasa mengenai seorang gembala untuk umat Tuhan muncul di tempat lain dalam Perjanjian Lama, biasanya merujuk kepada Israel yang kekurangan pemimpin atau raja (bandingkan dengan 1 Raja-raja 22:17; 2 Taw. 18:16; Yehezkiel 34:5, 6).

Namun, Yesus tidak memenuhi jangkaan palsu mereka. Sebaliknya, Dia menyuruh murid-murid-Nya pergi dan mengarah orang ramai itu untuk bersurai. Daripada memimpin satu pemberontakan terhadap Rom, apakah yang Dia lakukan? Dia berundur ke gunung untuk berdoa—bukan seperti yang diharapkan oleh orang ramai.

Sebagai ganti pandangan umum tentang Mesias sebagai raja yang membebaskan Israel, Dia datang untuk membebaskan manusia daripada belenggu dosa. Tindakan-Nya berjalan di atas air menunjukkan kepada murid-murid bahawa Dia, sesungguhnya, adalah Tuhan atas alam semula jadi. Namun, Dia datang bukan untuk memerintah tetapi untuk memberikan nyawa-Nya sebagai tebusan bagi ramai orang (Markus 10:45).

`Apakah yang harus diberitahu oleh cerita ini kepada kita tentang mengapa satu pemahaman nubuatan yang betul adalah penting? Jika pemahaman yang salah tentang kedatangan Kristus yang pertama membawa kepada malapetaka bagi sesetengah orang, apatah lagi pemahaman yang salah dapat melakukan perkara yang sama bagi sesetengah orang berkenaan dengan Yang Kedua kali?`