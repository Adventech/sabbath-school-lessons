---
title:  Panduan Guru
date:   16/08/2024
---

### Bahagian I: Pandangan Keseluruhan

Ayat Utama: Markus 8:31–33, 38; Markus 9:1, 7

Tumpuan Kajian: Markus 8:27–38; Markus 9:1–8.

**Pengenalan**: Kerajaan Tuhan adalah topik yang dominan dalam Markus. Yesus menyatakan bahawa Dia mewakili kerajaan Tuhan. Juruselamat telah datang untuk memulihkan umat-Nya ke kerajaan ini. Oleh itu, segala sesuatu dalam agenda duniawi-Nya berorientasikan ke arah memudahkan pencapaian rancangan penebusan Tuhan. Tiada siapa yang dapat menghalang Kristus daripada misi-Nya. Dengan satu tumpuan pemikiran, Dia mendedikasikan diri-Nya sepenuhnya pada misi itu. Dalam pengesahan karya duniawi Yesus, Bapa, pada peristiwa Transfigurasi, mengumumkan sekali lagi Yesus sebagai Tuhan Anak dan menyeru kepada para pengikut-Nya untuk mentaati Anak-Nya.

**Tema Pelajaran**: Kajian minggu ini merangkumi dua topik berikut:

1. Keutamaan pada misi Yesus berdasarkan rancangan penebusan Tuhan.
2. Kemuliaan kerajaan Tuhan, seperti yang diserlahkan di dalam Markus 9:1, dan seperti yang digambarkan, secara khusus, dalam peristiwa Transfigurasi.

### Bahagian II: Ulasan

**Keutamaan Yesus**

Dalam kitab Injilnya, Markus memberikan banyak perhatian terhadap pekerjaan Yesus bagi pihak orang ramai. Sebagai contoh, Markus menggambarkan interaksi Yesus dengan orang ramai atau dengan individu yang Dia ajukan. Murid-murid Kristus sentiasa hadir di dalam naratif itu, tetapi mereka tidak mempunyai peranan yang menonjol dalam banyak adegan. Walau bagaimanapun, Markus 8:27–33 adalah satu naratif pilihan, di mana terdapat interaksi rapat antara Yesus dan murid-murid-Nya. Adegan itu bermula dengan dialog Yesus dengan semua murid. Kemudian, pada penghujungnya, dialog itu memfokuskan kepada seorang murid sahaja, iaitu Petrus.

Perbualan bermula dengan soalan Yesus mengenai identiti-Nya. Beberapa murid menyuarakan perasaan bahawa terdapat perbezaan pendapat di kalangan orang ramai mengenai siapa Yesus dan apakah misi-Nya. Orang lain di kalangan murid Kristus mengenal pasti Yesus dengan menyamakan Dia dengan pekerjaan Yohanes Pembaptis atau dengan beberapa nabi yang lain. Soalan Yesus kepada murid-murid-Nya bukan menyiratkan bahawa Yesus tidak tahu siapa Dia. Sebaliknya, Dia ingin menyerlahkan tujuan hidup-Nya di bumi dan ingin agar murid-murid-Nya memahami misi-Nya secara langsung. Atas sebab ini, selepas jawapan Petrus “‘Engkau adalah Kristus’” (Markus 8:29, NKJV), Yesus mula menyatakankan beberapa peristiwa penting yang akan berlaku pada masa depan dalam perjalanan-Nya. Petrus mengenal pasti Yesus sebagai ho Christos, iaitu Kristus, Mesias, Yang Diurapi. (Lihat Danker, et al., A Greek-English Lexicon of the New Testament and Other Early Christian Literature, ms. 1091.) Kedudukan Yesus sebagai Mesias adalah selaras dengan perspektif eskatologi Injil: Dia adalah Orang Terpilih yang diutus Tuhan. untuk menebus Israel. Selepas mengesahkan identiti Mesias Yesus, Markus menggariskan perincian tentang misi Yesus sebagai Mesias, dengan menegaskan, “Kemudian Yesus mula mengajar mereka bahawa Anak Manusia harus banyak menanggung kesengsaraan serta ditolak oleh para pemimpin masyarakat, ketua imam dan ahli Taurat. Dia akan dibunuh, tetapi tiga hari kemudian, Dia akan bangkit semula” (Markus 8:31, AVB). Yesus mahu murid-murid-Nya memahami sepenuhnya kehidupan-Nya di bumi. Dia akan menderita semasa pelayanan-Nya, akan mati dan kemudian akan bangkit semula.

Markus 8:32, 33 memperkenalkan satu perbualan peribadi di antara Petrus dengan Yesus. Petrus, menurut Markus, mula menegur Yesus. Tetapi Matius lebih fasih mengenai perspektif Petrus tentang tujuan Yesus: “‘Petrus menarik Yesus ke tepi lalu menegur Dia, “Semua itu tidak boleh berlaku kepada-Mu Abaikan Tuhan!’” (Mat. 16:22, AVB). Jawapan Yesus kepada Petrus adalah sangat tegas, “ ‘Pergilah dari sini, Iblis! Kamu tidak berfikir secara Tuhan, tetapi secara manusia.” (Markus 8:33, AVB). Mengapakah Yesus bertindak demikian terhadap Petrus? Itu adalah atas alasan bahawa Petrus telah menyentuh aspek yang paling penting di dalam kehidupan dan pelayanan-Nya: iaitu, rancangan penebusan Tuhan. Yesus tidak pernah membenarkan sesiapa pun mengganggu rancangan Tuhan, walaupun campur tangan sedemikian datang dengan niat yang “baik”. Yesus membenarkan orang untuk berdebat dengan Dia secara antagonis. Dia bertolak ansur dengan penghinaan. Dia mengalami kecederaan tanpa mengadu. Tetapi satu perkara yang Yesus tidak pernah benarkan: halangan, atau usaha yang disegajakan, untuk menghalang atau membatalkan rancangan Bapa untuk hidup-Nya.

Rancangan Bapa mendorong Yesus; itu adalah alasan bagi kehidupan-Nya. Rancangan Bapa untuk kehidupan-Nya adalah lebih penting daripada makanan jasmani: “‘Makanan-Ku itu melaksanakan kehendak Dia yang mengutus-Ku dan menyelesaikan pekerjaan-Nya’” (Yohanes 4:34, AVB; bandingkan dengan Markus 6:31). Apa yang mengekalkan kehidupan Yesus ialah rancangan Tuhan; selain daripadanya, semua perkara lain adalah hal sekunder. Kehidupan Yesus diserahkan dengan sempurna kepada kehendak Tuhan. Dengan cara yang sama, pengikut Yesus boleh membuat tuntutan untuk benar-benar menjadi milik-Nya apabila mereka menjalani kehidupan yang berpusatkan kepada Tuhan yang tertumpu pada rancangan-Nya untuk penebusan mereka.

**Mereka Yang Akan Melihat Sekilas Kemuliaan Kerajaan Tuhan**

“ ‘Aku berkata kepadamu, sesungguhnya di antara orang yang hadir di sini ada yang tidak akan mati sebelum mereka melihat bahwa Kerajaan Tuhan telah datang dengan kuasa’ ” (Mark 9:1, ATB).

Ayat ini harus dibaca sehubungan dengan ayat terakhir dalam Markus 8, di mana Yesus berbicara tentang kos yang terlibat dalam pemuridan. Yesus menyatakannya dengan jelas bahawa “Jika seseorang malu mengakui Aku dan perkataan-Ku dalam kalangan angkatan yang cabul dan berdosa ini, Anak Manusia juga akan malu mengakuinya ketika Dia datang dalam kemuliaan Bapa-Nya diiringi para malaikat suci” (Markus 8:38, AVB). Dalam perikop ini, terdapat dua zaman atau masa yang dimaksudkan oleh Yesus: era generasi sekarang dan era generasi yang hidup di bumi pada masa Yesus datang kembali. Transfigurasi-Nya dalam Markus 9:2–7 adalah gambaran yang kecil, tetapi tepat, tentang peristiwa besar pemuliaan-Nya di masa depan. Petrus, yang berada di sana, nampaknya memahami peristiwa itu dengan cara ini. Lihatlah 2 Petrus 1:16: “Kami tidaklah bercerita dongeng kepadamu apabila kami memberitahumu tentang kekuasaan Tuhan kita Yesus Kristus dan kedatangan-Nya. Kami telah menyaksikan kemuliaan-Nya dengan mata kami sendiri” (AVB). Mengenai mereka yang “tidak akan mengalami kematian,” The Seventh-day Adventist Bible Commentary menyatakan, “Adalah penting bahawa ketiga-tiga Injil Sinoptik merekodkan naratif Transfigurasi sejurus selepas ramalan ini. . . . Tambahan pula ketiga-tiganya menyebut hakikat bahawa Transfigurasi berlaku kira-kira seminggu selepas kenyataan ini, yang membayangkan bahawa peristiwa itu adalah satu penggenapan pada ramalan itu. Hubungan antara dua bahagian naratif nampaknya menghalang kemungkinan bahawa Yesus di sini merujuk pada hal-hal lain selain Transfigurasi, yang merupakan demonstrasi kecil terhadap kemuliaan kerajaan itu.”—The SDA Bible Commentary, vol. 5, ms. 436.

Selain itu, bolehlah dikatakan bahawa Markus merujuk kepada peristiwa eskatologi kedatangan Yesus yang kedua kali yang berkemuliaan, di mana “beberapa [dari generasi yang berzina dan berdosa itu]” (Markus 9:1, NASB) akan menerima pembalasan terakhir. Kematian, dalam kes ini, merujuk kepada kematian kedua. Oleh itu, orang benar tidak boleh dimasukkan dalam Markus 9:1. Walau bagaimanapun, untuk memahami ayat dalam konteks ini, seseorang mesti mengambil ungkapan "kematian" untuk merujuk, dalam erti kata simbolik, kepada "kematian kedua.”

Tafsiran lain untuk Markus 9:1 berasal dari pemahaman ungkapan “lihat”. Eidon dalam bahasa Yunani boleh ditafsirkan dengan cara yang lebih luas yang menerjemahkannya dengan makna “untuk memahami, menyedari sesuatu, mengambil perhatian khusus tentang sesuatu, mengalami sesuatu, menunjukkan minat.”—Danker, et al., A Greek-English Lexicon of the New Testament and Other Early Christian Literature, ms 279, 280. Dalam pengertian ini, janji dalam Markus 9:1 mungkin termasuk peristiwa lain sebagai tambahan kepada penggenapan transfigurasi. Ia juga boleh termasuk orang selain Petrus, Yakobus, dan Yohanes yang merupakan satu-satunya kumpulan yang melihat perubahan rupa Yesus.

Satu komen oleh R. Alan Cole mungkin berguna pada titik ini: “Oleh itu, ayat [Markus 9:1] mestilah merujuk, sama ada kepada transfigurasi yang menyusuli serta-merta selepas itu, yang kelihatan munasabah; atau kepada peristiwa kemudian kelak, yang masih dalam jangka hayat manusia, seperti kemenangan Kristus di kayu salib, yang disahkan oleh kebangkitan (Kol. 2:15); atau kepada kedatangan Roh; atau untuk pelanjutan berkat-berkat kerajaan kepada orang-orang bukan Yahudi.”—Cole, _Mark: An Introduction and Commentary, vol. 2 dari Tyndale New Testament Commentaries_ (Downers Grove, IL: InterVarsity Press, 1989), ms. 213, 214.

Satu lagi perincian penting untuk diperhatikan dalam Markus 9:1 ialah kata kerja erchomai, yang diterjemahkan sebagai “datang” dalam klausa “kerajaan Tuhan telah datang dengan kuasa” (ATB), digunakan dalam bentuk kata yang sempurna. Kata kerja ini menyiratkan bahawa kerajaan telah datang. Pemahaman ini selaras dengan mesej dalam kitab Markus “Kerajaan Tuhan sudah dekat" (Markus 1:15). Sekali lagi, topik utama di sini ialah kerajaan Tuhan. Adalah harapan Yesus yang sungguh-sungguh bahawa beberapa orang yang berdiri di sekeliling-Nya akan melihat, atau menyedari, pekerjaan kerajaan-Nya sebelum hari kematian-Nya tiba.

Tidak syak lagi bahawa peristiwa Transfigurasi, dan peristiwa lain yang menyusul, seperti penyaliban dan kebangkitan Kristus, adalah peristiwa penting yang dimaksudkan untuk menguji dan menguatkan iman para murid. Tanggapan ini nampaknya selaras dengan pandangan Ellen G. White: “Para murid yakin bahawa Musa dan Elia telah diutus untuk melindungi Guru mereka, dan untuk menetapkan kuasa-Nya sebagai raja. Tetapi sebelum mahkota, salib mesti datang dulu. Bukan pertabalan Kristus sebagai raja, tetapi kematian yang akan dilaksanakan di Yerusalem, adalah yang menjadi topik perbincangan mereka dengan Yesus.”—_The Desire of Ages_, hms. 422.

Secara kiasan, transfigurasi itu adalah "sebuah pratonton" pada peristiwa yang menakjubkan pada akhir zaman: iaitu Kedatangan Kedua. Peristiwa yang sangat gemilang itu telah membuat murid-murid terpesona. Di hadapan mata mereka, Musa dan Elia muncul dan berbual-bual dengan Yesus (Markus 9:4). Menurut Ellen G. White, Musa dan Elia mewakili orang yang ditebus. Elia mewakili mereka yang tidak akan mengalami kematian, dan Musa mewakili mereka yang akan bangkit dari kubur. “Di atas gunung kerajaan kemuliaan masa depan digambarkan dalam bentuk kecil—Kristus yang Raja, Musa seorang wakil dari orang-orang kudus yang bangkit, dan Elia dari mereka yang telah diubahkan.”—_The Desire of Ages_, ms. 422.

Transfigurasi menduduki peranan penting dalam naratif Injil Markus. Dengan peristiwa ini, Yesus sebagai Anak Tuhan diperkukuhkan. Tuhan Bapa menyatakan sekilas kemegahan kerajaan-Nya. Kemudian awan membentuk dan menaungi kemuliaan Tuhan. Bapa berbicara dari awan, yang berbeza dengan nasihat Petrus yang tergesa-gesa dan angkuh. Seperti yang dikatakan oleh Markus: “Kedengaran suara dari awan itu: ‘Inilah Anak-Ku yang Kukasihi. Dengarlah kata-kata-Nya!’” (Markus 9:7, AVB). Kisah ini menggambarkan pentingnya pengiktirafan kita terhadap Yesus sebagai Anak Tuhan. Namun demikian, naratif itu mengajar kita betapa pentingnya kita mentaati Dia lebih daripada sekadar mengenali-Nya. Dalam Alkitab, mendengar adalah sinonim untuk ketaatan. Ketaatan, atau mendengar seperti itu, melibatkan penyerahan kepada Yesus Kristus setiap hari. Oleh itu, ketaatan kita harus mengikuti pengetahuan kita tentang Dia.

Dalam bahagian Injil Markus yang baru kita pelajari, penulis menonjolkan identiti mesianik Yesus dan memberikan tanda-tanda utama kuasa dan kemuliaan kerajaan-Nya. Suzanne W. Henderson menyatakan tanggapan ini dengan baik apabila dia menulis, “Penginjil kedua dengan jelas membentuk identiti itu dalam api misi mesianik Yesus: untuk memberi makluman awal tentang kemenangan Tuhan yang yang muktamad mengalahkan kuasa jahat pada zaman sekarang.”—Henderson, _Christology and Discipleship in the Gospel of Mark_ (Cambridge: Cambridge University Press, 2006), ms. 4.

### Bahagian III: Penerapan Hidup

Peristiwa Transfigurasi adalah sangat menakjubkan yang tidak dapat digambarkan sehingga murid-murid ketakutan olehnya (Markus 9:6). Jemput para pelajar anda untuk berhenti sejenak dan fikirkan mengenai kedatangan Yesus yang kedua kali. Apakah fikiran pertama yang terlintas di minda mereka? Minta beberapa di antara yang rela untuk berkongsi pandangan mereka dengan kelas.

Apakah yang akan berlaku kepada orang saleh yang mati pada Kedatangan Kedua Kali? Pertimbangkan ajaran rasul Paulus berikut, “Serta-merta, dalam sekelip mata, ketika berbunyinya sangkakala yang terakhir. Pada saat itu orang mati akan dibangkitkan dalam ketidakbinasaan, dan kita yang masih hidup akan diubah” (1 Kor. 15:52, AVB). Dia menambah dalam ayat 54: “Setelah ini berlaku, terbuktilah firman: ‘Maut telah ditelan dalam kemenangan.’” (AVB). Bagaimanakah perspektif ini memberi anda harapan dan keselesaan??

` `