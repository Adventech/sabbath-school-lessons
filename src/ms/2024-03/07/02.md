---
title:  Melihat Dengan Jelas
date:   11/08/2024
---

`Baca Markus 8:22–30. Mengapakah Yesus memerlukan dua sentuhan untuk menyembuhkan orang buta itu, dan apakah pengajaran yang diperoleh daripada kisah ini?`

Injil melaporkan sejumlah orang buta yang disembuhkan oleh Yesus. Selain petikan di sini dalam Markus 8, Bartimeus yang buta disembuhkan seperti yang dilaporkan dalam Markus 10:46–52. Matius merujuk kepada dua orang buta (Mat. 20:29–34), dan Yohanes 9 menceritakan kisah Yesus menyembuhkan seorang lelaki yang dilahirkan buta yang disuruh untuk membasuh di Kolam Siloam.

Tetapi kisah dalam Markus 8 ini adalah unik. Ia hanya muncul dalam kitab Markus, dan ia adalah satu-satunya mukjizat Yesus yang memerlukan dua tindakan untuk membawa kesihatan yang sempurna. Sebagai sebahagian daripada cerita, ia adalah perincian yang menyentuh hati bahawa Yesus memegang tangan lelaki itu dan membawanya keluar dari kampung. Seseorang dapat merasakan simpati-Nya terhadap kecacatan orang itu.

Tetapi mengapa dua sentuhan? Oleh kerana ini adalah satu-satunya mukjizat yang melibatkan dua tindakan, ia mungkin bukan kerana kekurangan kuasa di pihak Yesus. Sebaliknya, ia lebih mungkin merupakan perumpamaan yang dijalankan, menggambarkan bagaimana pencerahan rohani kadangkala mengambil masa untuk dinyatakan. Itulah yang sedang berlaku kepada murid-murid Yesus. Seluruh bahagian, Markus 8:22-10:25, bermula dan berakhir dengan penyembuhan seorang lelaki buta. Dalam bahagian ini dari Injil Markus, Yesus secara khusus mengajar murid-murid-Nya tentang kematian-Nya yang akan datang. Mereka mengalami kesukaran untuk memahaminya walaupun berkali-kalii sudah Dia memberitahu mereka. Pemulihan penglihatan menjadi metafora untuk pemuridan yang penuh dengan pencerahan.

Guru-guru suka dengan soalan. Ia sering menjadi kunci untuk membuka inti pemahaman oleh para pelajar. Dalam petikan dalam Markus 8 ini, titik perubahan buku itu telah tiba. Tiga ciri mengesahkan pernyataan ini. Pertama, Yesus mempersoalkan murid-murid-Nya tentang identiti-Nya, sesuatu yang belum pernah Dia lakukan sebelum ini. Kedua, Petrus adalah orang pertama yang tidak dirasuk syaitan yang mengisytiharkan bahawa Yesus adalah Mesias. Ketiga, sejurus selepas penyataan tentang siapa Yesus ini, Dia mula menjelaskan ke mana Dia pergi—iaitu, ke salib.

Mengapakah Yesus menyuruh murid-murid-Nya supaya tidak memberitahu sesiapa pun bahawa Dia adalah Mesias? Nampaknya hal ini bertentangan dengan intuisi dalam mendirikan kerajaan Tuhan. Namun, pada zaman Yesus, “Mesias” mempunyai makna politik dalam menggulingkan pemerintahan Rom. Yesus tidak datang untuk menjadi seperti mesias yang seperti itu; maka dengan demikian, seruan-Nya untuk berdiam diri mengenai identiti-Nya.

`Apakah pelajaran yang kita dapat dari cerita ini tentang waktu-waktu di mana penting untuk tidak mengatakan sesuatu, walau benar sekalipun hal itu?`