---
title:  Di Gunung dan Orang Ramai
date:   13/08/2024
---

`Baca Markus 9:1–13. Apakah yang dilihat oleh Petrus, Yakobus, dan Yohanes pada suatu malam bersama Yesus?`

Nubuat Yesus dalam Markus 9:1 bahawa sesetengah yang berdiri bersama dengan-Nya tidak akan merasai kematian sebelum melihat Kerajaan Tuhan datang dalam kuasa digenapi dalam beberapa hari, ketika Dia membawa Petrus, Yakobus, dan Yohanes ke atas sebuah gunung tinggi. Di sana, Dia diubah rupa di hadapan mereka ke dalam kemuliaan Kerajaan syurgawi.

Elia dan Musa dari alam surgawi datang dan berbual dengan Yesus. Lukas mencatat bahawa mereka sedang berbicara tentang pemergian Yesus (Greek exodos) yang akan Dia genapi di Yerusalem (Lukas 9:30, 31). Oleh itu, adegan kemuliaan ini berkait rapat dengan kematian Yesus di kayu salib (bandingkan dengan Markus 9:9). Ini akan memberikan harapan ketika para murid melihat Dia disalibkan.

Ketika turun dari gunung, keesokan harinya tiga murid bertanya kepada Yesus tentang kemunculan Elia terlebih dahulu. Kemungkinan idea ini berkaitan dengan harapan bahawa Elia akan muncul semula sebelum Mesias (bandingkan dengan Malakhi 4:5, 6). Yesus menjawab bahawa Elia sudah datang, merujuk kepada Yohanes Pembaptis. Sama seperti mereka membunuh Yohanes, begitu juga Yesus akan mati di tangan mereka, tetapi Dia akan bangkit selepas tiga hari.

Selepas malam yang berkemuliaan itu, adegan yang terjadi di kaki gunung itu berupa suatu kekacauan yang menyedihkan (lihat Markus 9:14–29). Sembilan murid telah berjumpa dengan seorang anak lelaki yang diganggu syaitan yang mereka tidak dapat menyembuhkannya. Apabila Yesus muncul, semua orang berlari untuk melihat-Nya. Kisah itu menyatakan mengenai kuasa syaitan terhadap anak itu. Yesus nampaknya mengambil masa yang lama untuk bertanya tentang butiran mengenai anak yang dirasuk syaitan itu. Itu suatu yang terlalu lama bagi bapa anak itu, yang terua berseru, “Kasihanlah kami dan tolonglah kami, kalau Engkau dapat menolong” (Markus 9:22, AVB).

Yesus segera dapat memahami ungkapan keraguan itu. Jawapan Tuhan boleh diringkaskan, “Apa katamu? Kalau Engkau dapat?” (Markus 9:23). Tiba-tiba, seperti kilat dari langit, bapa itu melihat bahawa bukan hanya anaknya yang mempunyai masalah—dia sendiri memiliki masalah ketidakpercayaan. Dan ketidakpercayaannya boleh mengakibatkan anaknya tidak sembuh. Bapa yang putus asa itu melontarkan diri ke atas belas kasihan Yesus dengan kata-kata yang tidak boleh dilupakan ini, “Aku percaya; tolonglah aku yang kurang percaya ini” (Markus 9:24, AVB). Lalu Yesus menyembuhkan anak itu.

`Dalam situasi apa, jika ada, anda pernah terpaksa menjerit, “Aku percaya; tolonglah aku yang kurang percaya ini”? Apakah yang anda pelajari dari pengalaman tersebut?`