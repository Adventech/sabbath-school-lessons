---
title:  Pelita Dan Pengukur
date:   24/07/2024
---

`Baca Markus 4:21–23. Apakah penekanan khusus Yesus di dalam perumpamaan mengenai pelita?`

Keadaan rumah di bahagian dunia itu pada zaman Yesus berbeza-beza dari segi saiz dan pembinaan, semuanya bergantung pada lokasi dan keberadaan pemilik rumah. Rumah-rumah itu adalah mengikuti corak Yunani yang dibina di sekeliling halaman tetapi dengan tahap kecanggihan yang berbeza-beza. Kemungkinan juga Yesus berbicara tentang rumah petani yang lebih kecil. Rumah besar atau rumah kecil, isunya adalah prinsip: apapun, suatu hari nanti kebenaran tentang Yesus akan dinyatakan.

Yesus bertanyakan dua soalan di dalam Markus 4:21. Yang pertama mengharapkan jawapan yang negatif—“Pernahkah orang memasang pelita lalu menyorokkannya di bawah pasu atau katil?” Soalan kedua mengharapkan jawapan yang positif—“Tentu diletakkannya di atas kaki pelita, bukan?” Yesus mengemukakan senario yang tidak masuk akal dan hampir lucu untuk menyatakan maksud-Nya. Lampu adalah untuk memberi cahaya, atau ia akan kehilangan tujuannya. Markus 4:22 menjelaskan perumpamaan itu dengan merujuk kepada rahsia yang didedahkan kepada umum. Sesiapa sahaja yang e-mel atau komputernya telah digodam tahu tentang rahsia didedahkan kepada umum! Tetapi apa yang Yesus bicarakan di sini ialah mengenai Injil.

`Baca Markus 4:24, 25. Apakah pengajaran yang Yesus ingin tekankan dengan perumpamaan alat pengukur?`

Di banyak lokasi di dunia, hasil segar dijual di pasaran secara terbuka. Para penjual biasanya mempunyai sejenis alat untuk mengukur produk yang mereka jual. Adalah menjadi amalan biasa para penjual sedemikian untuk menambah sedikit lagi jualan untuk membantu pembeli merasakan dia dilayan secara adil. Yesus melihat bagaimana penjual yang baik melayan pembeli untuk menyatakan tentang keterbukaan terhadap kebenaran. Jika seseorang terbuka dan mengikuti cahaya itu, maka dia akan mendapat lebih banyak lagi. Tetapi jika dia menolak cahaya itu, malah apa yang mereka miliki sebelumnya akan diambil.

`Bagaimanakah kita boleh mempelajari dengan lebih baik prinsip bahawa dengan ukuran yang anda gunakan, ia akan diukur kepada anda? Fikirkanlah dalam semua urusan anda dengan orang lain.`