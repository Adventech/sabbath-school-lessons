---
title:  Panduan Guru
date:   26/07/2024
---

### Bahagian I: Pandangan Keseluruhan

Ayat Utama: Mark 1:15; Mark 4:11, 26, 30

Tumpuan Kajian: Dan. 7:27, Dan. 9:25–27, Mark 1:15, Mark 4:11–32.

**Pengenalan**: Ketika kita mengkaji perumpamaan Yesus di alam Markus 4, kita dapat perhatikan satu motif penting: iaitu, kerajaan Tuhan. Tema ini diperkenalkan pada pertama kali di dalam Markus 1:14, 15: “Yesus pergi ke Galilea lalu mengkhabarkan Injil daripada Tuhan. Yesus berkata, “Sudah genap masanya dan kerajaan Tuhan hampir tiba” (AVB). Apakah kepentingan kerajaan Tuhan itu, seperti yang dinyatakan di dalam Markus? Usaha mendapatklan jawapan pada soalan ini akan akan menjadi topik utama perbincangan minggu ini. Pemahaman tentang motif ini dan kepentingannya akan membantu kita untuk dapat lebih memahami perumpamaan Yesus.

**Tema Pelajaran**: Kajian minggu ini akan meninjau tema penggenapan masa dan kerajaan Tuhan, di dalam bahagian terpilih pada Injil Markus. Kajian kita akan merangkumi dua bahagian; iaitu:

1. Bayangan terhadap ungkapan “Kerajaan Tuhan” di dalam Kitab Daniel. Dalam bahagian ini, kita akan mengkaji kemungkinan konteks bagi ungkapan dalam Markus 1:15, “Sudah genap masanya.”

2. Kerajaan Tuhan di dalam Injil Markus. Bahagian ini termasuk analisa kontekstual terhadap ungkapan kerajaan Tuhan seperti yang terdapat dalam Markus 1 dan 4.

### Bahagian II: Ulasan

Idea tentang kerajaan Tuhan ditonjolkan sejak di permulaan kitab Markus. Markus 1:15 menyatakan, “Sudah genap masanya dan kerajaan Tuhan hampir tiba’” (AVB). Rujukan lain yang berkaitan dengan kerajaan Tuhan termasuk Markus 4:11, 26, 30; Markus 9:1, 47; Markus 10:14, 15, 23, 24, 25; Markus 12:34; dan Markus 14:25. Oleh itu, kerajaan Tuhan adalah tema yang berulang di dalam Injil Markus.

**Bayangan terhadap ungkapan “Kerajaan Tuhan” di dalam Kitab Daniel**

Penglihatan Daniel 7 secara eksplisit membentangkan tema kerajaan Tuhan. Anak Manusia, menurut Daniel 7:13, 14, menerima sebuah kerajaan dan—berlainan dengan kerajaan duniawi yang disebutkan pada permulaan bab—ia adalah “yang tidak akan lenyap” (ayat 14, AVB) . Penglihatan syurgawi ini adalah mengenai kedua-dua Anak Manusia dan kerajaan itu. Selanjutnya, ia berkaitan dengan adegan yang di dunia di mana “tanduk kecil” berkuasa di atas bumi dan khususnya ke atas orang-orang kudus Tuhan, selepas itu Anak Manusia datang kepada Yang Lanjut Usianya untuk penghakiman. Daniel 7:26 menyatakan, “Tetapi dewan pengadilan akan bersidang dan kuasa pemerintahannya akan dicabut lantas punah dan binasa sampai selamanya” (AVB). Oleh itu, kuasa penganiayaan terhadap orang kudus akan kehilangan kuasanya. Adegan dalam Daniel ini menggambarkan titik perubahan dalam sejarah rencana keselamatan, yang menggambarkan pembenaran umat Tuhan dan berakhirnya kekuasaan pada tanduk kecil itu. Kemudian “pemerintahan, kekuasaan, dan keagungan segala kerajaan di bawah seluruh kolong langit akan diserahkan kepada umat suci milik Yang Maha Tinggi. Kerajaan-Nya ialah kerajaan yang kekal” (Dan. 7:27, AVB).

Mari kita pertimbangkan implikasi penting mengenai peristiwa masa depan ini. Pertama, tanduk kecil itu akan kehilangan kuasanya terhadap orang-orang kudus. Kedua, penghakiman bermaksud pembenaran umat Tuhan, orang-orang kudus. Kerajaan Tuhan bukanlah kerajaan yang terpencil, yang terhad kepada alam syurga sahaja. Kerajaan Tuhan termasuklah orang kudus; dengan kata lain, ia adalah kerajaan umat Tuhan.

Persoalannya ialah, Bagaimanakah kerajaan Tuhan menjadi nyata bagi orang, seperti Daniel, Markus, dan kita? Daniel membantu kita menjawab soalan ini dengan mencerahkan pemahaman kita mengenai aspek teras pembentukan kerajaan Tuhan yang pasti. Aspek teras ini adalah campur tangan Mesias Putera (Dan. 9:25). Daniel menerangkan bahawa pada penghujung nubuatan 70 minggu, Mesias “akan dilenyapkan” (Dan. 9:26, AVB). “Raja itu akan mengukuhkan perjanjian dengan ramai orang selama satu minggu. Pada pertengahan minggu itu, dia akan menghentikan korban sembelihan dan persembahan bahan makanan.” (Dan. 9:27, AVB). Yesus menghentikan korban Lewi kerana Dia telah menjadi korban. Oleh itu, rakyat kerajaan itu dibeli dengan darah Mesias (1 Petrus 1:18, 19). Petrus juga menambah satu lagi titik penting dalam garis masa ilahi apabila dia berkata tentang Yesus, “Dia telah ditetapkan sebelum dunia dicipta, tetapi dinyatakan pada akhir zaman ini untukmu.” (1 Petrus 1:20. AVB ). Ungkapan “[Dia] dinyatakan pada akhir zaman ini” memberi kita satu pencerahan penting untuk kita memahami Markus 1:15, yang kini akan kita bahas dalam bahagian seterusnya.

**Kerajaan Tuhan Di Dalam Kitab Injil Markus**

Markus 1:14 dan 15 menyatakan bahawa “Yesus pergi ke Galilea lalu mengkhabarkan Injil daripada Tuhan. Yesus berkata, “Sudah genap masanya dan kerajaan Tuhan hampir tiba” (AVB). Ayat ini memberikan banyak unsur penting untuk diperhatikan. Pertama, intipati khutbah Yesus adalah kerajaan Tuhan. Kerajaan Tuhan secara eksplisit dirujuk dalam Matius 4:23: “Yesus pun berkeliling di seluruh Galilea;… memberitakan Injil Kerajaan Tuhan” (ATB). Kedua, kandungan proklamasi-Nya berorientasikan eskatologi—“masanya telah genap.” Masa manakah yang Markus maksudkan di sini? Ia semestinyalah masa minggu terakhir nubuatan 70 minggu Daniel 9.

Di dalam Markus 1, penulis itu tidak mentakrifkan secara eksplisit apa itu kerajaan Tuhan, tetapi sebaliknya memberikan kepada kita beberapa pandangan bernilai, di dalam Markus 4 dan di dalam beberapa bab berikutnya, tentang sifat kerajaan ini. Juga, Markus menggambarkan kerajaan Tuhan di dalam rangka masa nubuatan. Mungkin atas sebab itu, Injil Markus telah dikenal pasti sebagai "Injil untuk masa yang digenapi.” (Lihat Mark: The Evangelist of Fulfilled Time, ed., Merling Alomía, Joel Leiva, Juan Millanao, [Lima: Ediciones Theologika, 2003].)

Bagaimanakah kita seharusnya memahami ungkapan “kerajaan Tuhan hampir tiba”? Bahasa Yunani yang digunakan oleh Markus dalam Injilnya memberi kita beberapa petunjuk. Markus 1:15, “Sudah genap masanya dan kerajaan Tuhan hampir tiba” (AVB) berbunyi, dalam bahasa Yunani: “peplerotai ho kairos kai engiken he basileia tou theou.” Kata penghubung kai selalunya dikenali sebagai unsur penyambung antara dua perkataan atau klausa, dan terjemahan biasa ialah “dan” dalam kes sedemikian. Walau bagaimanapun, kai boleh berfungsi sebagai butir penjelas, biasanya dipanggil kai epexegetical. Ia bermaksud “perkataan atau klausa yang disambungkan melalui kai dengan perkataan atau klausa lain, untuk menerangkan apa yang berlaku di hadapannya dan seterusnya." Oleh itu, kai boleh diterjemahkan sebagai “iaitu, khususnya.” (See Danker, et al., A Greek-English Lexicon of the New Testament and Other Early Christian Literature, ms. 495.)

Oleh itu, jika kai dalam Markus 1:15 digunakan secara epexegetikal, ayat itu boleh dibaca sebagai “masanya telah genap; iaitu Kerajaan Tuhan sudah dekat.”

Dengan kata lain, kedatangan kerajaan Tuhan adalah bermaksud penggenapan masa itu, yang disebut oleh Daniel. Dalam kes ini, Yesus Kristus adalah penjelmaan kerajaan Tuhan itu dan tafsiran sedemikian adalah sesuai dengan sudut pandangan Markus yang bersifat pragmatik. Dalam Markus 1, kerajaan Tuhan adalah kerajaan Yesus Kristus, yang telah datang sesuai dengan agenda nubuatan ilahi untuk memberitakan kabar baik tentang kerajaan Tuhan. Oleh itu, kerajaan Tuhan menunjukkan pada penebusan dan pemulihan manusia. Yesus ditanya oleh orang Farisi tentang bilakah kerajaan Tuhan akan datang, dan Dia menjawab, “‘Lihatlah di sana!’ kerana kerajaan Tuhan sebenarnya ada di dalam kamu.” (Lukas 17:21, AVB). Paulus juga nampaknya menyokong perspektif ini apabila dia menulis, “Tetapi apabila sampai waktunya, Tuhan telah menghantar Anak-Nya,… untuk menebus mereka yang di bawah hukum itu, supaya kita mendapat hak sepenuh sebagai anak” (Gal. 4:4, 5, AVB).

Yesus merayu kepada murid-murid-Nya untuk mempercayai Injil—injil tentang kerajaan—dan untuk bertaubat. Kata kerja metanoeo, selain bermaksud “bertaubat,” juga bermaksud “berubah,” dan itu adalah “prasyarat untuk mengalami Pemerintahan Tuhan.”—Danker, et al., _A Greek-English Lexicon of the New Testament and Other Early Christian Literature_, ms. 640. Segala sesuatu mengenai pengisytiharan Yesus berpusat pada perkara ini. Orang ramai dijemput untuk percaya dan menerima injil kerajaan. Ia adalah keutamaan dalam orientasi pelayanan-Nya. Sebagai contoh, Yesus menggesa murid-murid-Nya, “ ‘Mari kita pergi ke tempat lain ke kota-kota yang berdekatan, supaya Aku juga boleh berkhutbah di sana; kerana itulah sebabnya Aku datang’” (Markus 1:38, AVB).

Dalam konteks inilah kita harus membaca perumpamaan di dalam Markus 4 dan seluruh kitab Markus. Maksudnya, kita harus membacanya sebagai satu pencerahan terhadap “rahsia Kerajaan Tuhan” (Markus 4:11, AVB). Kata nama Yunani mysterion boleh bererti “isi kandungan yang belum diketahui sebelum ini tetapi telah dinyatakan di kawasan atau kumpulan terhad, adalah—'rahsia.’ ”—Johannes P. Louw and Eugene Albert Nida, eds., G_reek-English Lexicon of the New Testament: Based on Semantic Domains_ (New York: United Bible Societies, 1989), hlm. 345. “Rahsia kerajaan syurga” telah dinyatakan di dalam kedatangan Yesus (Mat. 13:11, RSV). Yesus sendiri menjelaskan bahawa tidak ada misteri dalam mesej-Nya: “‘Yang tersembunyi akan dinyatakan, yang dirahsiakan akan didedahkan” (Markus 4:22, AVB).

"Rahsia" kerajaan ini (yang bukan lagi rahsia kerana telah didedahkan) tidak akan difahami oleh semua orang. Injil, iaitu benih, yang tersebar di semua jenis tanah, tetapi malangnya, tidak semua tanah membuahkan hasil yang sama (Markus 4:3–20). Perkembangan rohani di dalam kerajaan Tuhan adalah serupa dengan proses pertumbuhan tanaman: “ ‘Tanahlah yang menumbuhkan tanaman hingga berbuah — mula-mula pucuk, kemudian bulir, akhirnya buah’” (Markus 4:28, AVB). Perkembangan ini juga termasuk penuaian buah-buahan: “ ‘Setelah masak, buahnya disabit oleh orang itu dengan segera kerana musim menuai telah tiba’” (Markus 4:29, AVB). Apa yang nyata di dalam idea ini adalah tanggapan berikut: sebelum Kristus mengumpulkan bersama-sama umat bagi kerajaan-Nya semasa penuaian terakhir pada akhir zaman, Dia perlu terlebih dahulu menaburkan benih—iaitu injil—ke atas tanah (Markus 4:26). Kerajaan Tuhan kelihatan kecil pada mulanya; bijinya kelihatan tidak penting. Tetapi “‘apabila ia ditaburkan, ia tumbuh dan menjadi lebih besar dari pada segala sayuran yang lain dan mengeluarkan cabang-cabang yang besar’” (Markus 4:32, ATB).

Penggenapan masa yang disebutkan oleh Markus di dalam Injilnya bermula apabila kerajaan itu tiba dalam diri Yesus Kristus pada kedatangan-Nya yang pertama. Kristus yang menjelma adalah intipati pada Injil—iaitu, berita baik. Di setiap kampung yang menyambut Dia, Yesus datang untuk memberitakan tentang kerajaan itu. Dia datang untuk menaburkan benih itu ke atas tanah setiap hati. Walaupun kecil pada mulanya, kerajaan itu akan menjadi besar pada akhirnya.

Yesus menggalakkan orang ramai untuk menerima kerajaan itu dalam keadaan mereka sekarang: “ ‘Aku berkata kepadamu: Sesungguhnya barangsiapa tidak menyambut Kerajaan Tuhan seperti seorang anak kecil, ia tidak akan masuk ke dalamnya.’” (Markus 10:15, ATB). Dengan kata lain, Juruselamat menggalakkan umat pada zaman-Nya dan zaman kita sekarang untuk hidup di dalam kerajaan sebagai satu pengalaman hidup masa kini. Walau bagaimanapun, Yesus Kristus menyatakan akhir zaman masih akan datang: “’Aku berkata kepadamu: Sesungguhnya Aku tidak akan minum lagi hasil pokok anggur sampai pada hari Aku meminumnya, yaitu yang baru, dalam Kerajaan Tuhan. ’ ” (Markus 14:25, ATB). Eskatologi yang Markus berikan merangkumi hakikat bahawa “akhir zaman” masih akan datang. Walau bagaimanapun, Markus ingin menekankan kerajaan dan peringkat awalnya, atau pengalaman pada waktu itu, iaitu pada zamannya sendiri.

### Bahagian III: Penerapan Hidup

Ellen G. White menyatakan, “Semua yang menjadi warga kerajaan Kristus, kata Yohanes Pembaptis, akan memberikan bukti iman dan pertaubatan. Kebaikan, kejujuran dan kesetiaan akan dilihat di dalam kehidupan mereka. Mereka akan melayani orang yang memerlukan dan membawa persembahan mereka kepada Tuhan. Mereka akan melindungi orang yang tidak berdaya dan memberikan contoh kebajikan dan belas kasihan. Oleh itu, para pengikut Kristus akan memberikan bukti tentang kuasa Roh Kudus yang mengubah. Dalam kehidupan seharian, keadilan, belas kasihan, dan kasih Tuhan akan terlihat. Jika tidak, mereka seperti sekam yang diserahkan kepada api.”—_The Desire of Ages_, hlm. 107.

Minta ahli kelas anda untuk menjawab soalan berikut dengan mengingati petikan di atas:

Bagaimanakah anda mengalami kerajaan Tuhan sekarang?

Apakah reaksi orang terhadap kedatangan Yesus yang pertama kali?

Bagaimanakah anda memandang pada cara orang bertindak balas dan merespon terhadap idea kedatangan-Nya yang kedua kali?

Sehubungan dengan perbandingan ini, tanyakan kepada ahli kelas anda soalan berikut: Sejauhmanakah pentingnya kerajaan Tuhan terhadap proklamasi peribadi anda tentang Injil?

` `