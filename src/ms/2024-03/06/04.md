---
title:  Sisa Untuk Anjing
date:   06/08/2024
---

`Baca Markus 7:24-30. Apakah pengajaran penting yang terdapat dalam kisah ini`

Susulan dari petikan yang mencabar dalam pelajaran kelmarin, kisah di dalam petikan ini juga menimbulkan persoalan yang membimbangkan. Mengapakah Yesus memberikan respon yang begitu keras kepada wanita ini, dengan banyak perkataan yang memanggilnya anjing? Dia tidak secara terbuka menjelaskan, tetapi dua ciri dalam respons-Nya kepada wanita ini menunjukkan apa yang Dia ajarkan. Dalam Markus 7:27, Dia berkata bahawa anak-anak harus diberi makan “dahulu.” Jika ada yang “dahulu,” nampaknya logiklah bahawa akan ada yang “kemudian.” Ciri yang lain ialah Yesus menggunakan istilah halus untuk anjing, yang bukan bermaksud anak anjing tetapi dalam konteks, anjing yang dibenarkan berada di dalam rumah berbanding anjing jalanan. Wanita itu telah memahami dua penanda ini di dalam responsnya kepada Yesus, yang membantu menjelaskan responsnya.

Respon wanita itu agak tepat. Dia menjawab: “’uan,’ jawab wanita itu, ‘anjing di bawah meja pun makan sisa yang dijatuhkan oleh anak-anak.’” (Markus 7:28, ABB).

Bagaimana wanita ini boleh memberikan respons sedemikian kepada Yesus? Pastinya kasih sayangnya kepada anak perempuannya mendorongnya untuk maju ke hadapan. Tetapi Yesus juga memberikan dia dorongan. Dia berkata “dahulu,” yang menunjukkan kemungkinan ada yang “kemudian.” Selain itu, Dia membayangkan bahawa wanita itu adalah anjing yang berada di bawah meja. Seperti anjing yang berada di rumah dan di bawah meja, begitu juga dia berada di kaki Yesus memohon untuk anak perempuannya. Jadi, dia menuntut hak anjing untuk makanan yang jatuh di lantai.

Respon wanita itu menunjukkan imannya. Memanggil mukjizat hebat penyembuhan anak perempuannya dari jarak jauh sebagai “remah” menunjukkan bahawa kuasa Yesus sangat besar (Jika mukjizat seperti itu adalah remah, bagaimanakah pula dengan sekeping roti yang penuh?) dan bahawa memenuhi permintaannya adalah perkara kecil bagi-Nya. Yesus tersentuh dan memenuhi permintaannya.

“Oleh urusan-Nya dengan wanita itu, Yesus telah menunjukkan bahawa dia yang dianggap sebagai orang buangan dari Israel bukan lagi orang asing, tetapi seorang anak dalam keluarga Tuhan. Sebagai anak, adalah hak istimewanya untuk berkongsi dalam pemberian Bapa.’—Ellen G. White, _The Desire of Ages_, ms. 401.

`Mengapa prejudis terhadap kaum dan bangsa lain adalah sangat bertentangan dengan ajaran Yesus? Bagaimanakah kita boleh berusaha untuk membersihkan diri daripada sikap buruk seperti ini?"`