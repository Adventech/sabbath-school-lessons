---
title: 'Memeras Anggur pada Hari Sabat'
date: 11/12/2019
---

`Sila baca Nehemia 13:15, 16. Apakah isu yang Nehemia sentuh di sini?`

Tidak mudah untuk berdiri untuk Tuhan apabila anda berada dalam golongan minoriti. Oleh kerana Tuhan mengatakan bahawa hari Sabat adalah hari yang suci di mana tidak seharusnya ada seorangpun yang  melakukan sebarang kerja, maka Nehemia bermaksud untuk memastikan bahawa perintah ini dipatuhi di Yerusalem. Tentu sekali dia merasakan satu tanggungjawab  moral untuk mengambil pendirian itu  dan kemudian bertindak ke atasnya.

Sabat diciptakan sebagai mercu minggu Penciptaan kerana ia adalah hari yang istimewa di mana orang akan diperbaharui dan dicipta semula dengan menghabiskan masa bersama dengan Tuhan dengan cara yang mereka tidak dapat lakukan semasa mereka melakukan pekerjaan mereka atau usaha duniawi yang lain.

Telah dikatakan bahawa "Hari Sabat lebih memelihara orang Israel daripada  Israel memelihara hari Sabat." Maksudnya adalah Sabat hari ketujuh itu adalah cara yang kuat, dan masih kekal,  untuk memelihara iman terus hidup di dalam diri mereka  yang, oleh rahmat Tuhan, berusaha untuk memeliharanya dan menikmati manfaat fizikal dan rohani yang ia tawarkan.

`Sila baca Nehemia 13: 17-22. Apakah yang dilakukan oleh Nehemia untuk menghentikan  "membeli dan menjual" pada hari Sabat?`

Memandangkan Nehemia adalah gabenor Yehuda, dia melihat peranannya sebagai penegak peraturan. Oleh kerana peraturan Yehuda adalah berdasarkan hukum Tuhan, maka dia menjadi penjaga hukum itu, termasuk hari Sabat. Mungkin jika para bangsawan Yehuda telah menentang rasuah yang dibawa oleh Imam Besar, Nehemia tidak akan mendapati dirinya dalam keadaan ini. Walau bagaimanapun, kemungkinan para penguasa dan bangsawan sudahpun membenci Nehemia kerana mengarahkan mereka mengembalikan apa yang mereka ambil daripada  orang-orang miskin sebelum ini; Oleh itu, mereka tidak membantah perubahan yang dilakukan Elyasib dan Tobia.

Nehemia menegur para bangsawan terlebih dahulu dan kemudian memerintahkan supaya pintu-pintu gerbang ditutup dan menempatkan pegawai-pegawai di pintu-pintu gerbang untuk menjaganya. Apabila pasar berpindah dari dalam kota ke luar, dia mengambil langkah-langkah yang lebih drastik dan mengancam untuk meletakkan tangan ke atas para pedagang pada hari Sabat yang berikutnya. Nehemia tentu sekali seorang yang mengotakan kata-katanya, kerana para pedagang itu  akur dan tidak datang lagi berdagang pada hari Sabat sejak itu.