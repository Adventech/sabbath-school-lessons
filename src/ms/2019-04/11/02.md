---
title: 'Kepimpinan Bait Suci Tercemar'
date: 08/12/2019
---

Nehemia 13 bermula dengan kebimbangan tentang orang Amon dan Moab, orang asing penyembah berhala di tengah-tengah mereka  (Neh 13: 1-3). Ayat-ayat ini tidak bercakap tentang mengusir individu dari bangsa yang berbeza atau kaum yang mengikuti Tuhan, tetapi sebaliknya ayat-ayat ini merujuk kepada mengusir orang-orang yang berbeza agama—bukan orang yang bertaubat, tetapi penyembah berhala. (Lihat juga Ulangan 23: 3-6.)

`Sila baca Nehemia 13: 1-9. Siapakah Elyasib dan Tobia? Mengapakah apa yang mereka lakukan tidak dapat diterima? Lihat Neh. 2:10, 19; 3: 1; 12:10, 22; 13:28.`

Kedua-dua Elyasib  dan Tobia adalah tokoh yang dikenali dalam kitab Nehemia. Elyasib  adalah imam besar bangsa itu, dan dia juga bertanggung jawab atas bait suci. Tobia dikatakan sebagai  orang Amon musuh Nehemia yang dengan tegas menentang kerjanya di Yerusalem. Perikatan Elyasib dan Tobia menunjukkan hubungan yang terbentuk melalui perkahwinan.

Walaupun tiada rekod mengenai hubungan perkahwinan tersebut, tetapi kita tahu bahawa Tobia mempunyai nama Yahudi (yang bermaksud "Tuhan itu baik"),  oleh itu kemungkinan besar berasal dari latar belakang Yahudi. Keluarga isterinya, keturunan Arah, walaupun tidak dikenali, namun dipercayai telah terkait dengan keluarga Elyasib. Selain itu, Sanbalat, orang Horon, lawan Nehemia yang lain, mempunyai seorang anak perempuan yang telah berkahwin dengan cucu Elyasib. Oleh itu, konspirasi menentang Nehemia tentu sekali sengit kerana pegawai-pegawai tertinggi di negeri itu ada hubungan dengan satu sama lain melalui perkahwinan  dan bersekutu untuk menentang kepimpinan Nehemia.

Semasa ketiadaan gabenor, Imam Besar  memberikan Tobia salah satu bilik di dalam bait suci yang ditetapkan untuk tempat menyimpan persepuluhan, hadiah-hadiah, dan persembahan. Tobia telah diberikan kediaman tetap di dalam bait suci, satu cara untuk menjadikan dia sebagai salah seorang daripada  pemimpin bangsa Yahudi. Musuh-musuh Nehemia akhirnya mencapai apa yang mereka inginkan selama ini: untuk menggantikan Nehemia dan mereka sendiri akan mengambil alih kuasa untuk mentadbir. Mujurlah, Nehemia tidak  duduk diam saja dan tidak melakukan apa-apa.

`Adakah umat Tuhan sepanjang sejarah suci—sama  ada orang Yahudi di Israel kuno, atau orang Kristian yang menyusul mereka semasa dan selepas zaman Perjanjian Baru—dengan  mudah membiarkan diri mereka tersesat? Bagaimana kita boleh mengelakkan kesilapan mereka?`