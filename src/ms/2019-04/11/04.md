---
title: 'Persepuluhan dan Persembahan'
date: 10/12/2019
---

Pembaharuan Nehemia terhadap pelayanan bait suci merangkumi pelaksanaan pemberian persepuluhan dan persembahan.

`Sila baca Bilangan 18: 21-24; Maleaki 3:10; Matius 23:23; 1 Korintus 9: 7-14; 2 Korintus 9: 6-8; dan Ibrani 7: 1, 2. Apakah yang ayat-ayat ini ajarkan kita tentang kepentingan persepuluhan dan persembahan, bukan hanya dalam pelayanan bait suci, tetapi untuk hari ini juga?`

Tanpa pengumpulan persepuluhan dan persembahan bait suci itu tidak berfungsi. Apabila persepuluhan berhenti, pelayanan di bait suci berkecai, dan sistem peribadatan seluruhnya terancam. Apabila kakitangan bait suci pergi mencari kerja lain untuk menyara keluarga mereka, mereka tidak dapat memberi tumpuan kepada menjaga bait suci. Akibatnya, mutu penyembahan   berkurangan.

"Sistem persepuluhan itu indah dalam kesederhanaannya. Keadilannya dinyatakan dalam tuntutan yang sepadan terhadap orang kaya dan orang miskin. Tuhan telah memberikan kita izin untuk menggunakan harta milikNya, maka kita harus kembalikan persepuluhan kepadaNya.

"Apabila Tuhan menuntut persepuluhan (Mal 3:10), Dia tidak merayu atas nama rasa syukur atau kemurahan hati. Walaupun rasa syukur harus menjadi sebahagian daripada  semua ungkapan kita kepada Tuhan, namun kita memberi persepuluhan kerana Tuhan telah memerintahkannya. Persepuluhan kepunyaan Tuhan, dan Dia meminta agar kita mengembalikannya kepadaNya.”—Seventh-day Adventists Believe . . . (2nd ed.) (Boise, Idaho: Pacific Press ® Publishing Association, 2005), ms. 304.

Sama seperti yang terjadi dengan bait suci Israel, gereja kita akan berkecai tanpa sokongan persepuluhan dan persembahan daripada para anggota. Pelayanan gereja kita tidak akan berfungsi tanpa orang yang digaji untuk menghabiskan waktu dalam pelayanan yang bermutu, merancang, dan mentadbir gereja untuk Tuhan. Mutu peribadatan kepada Tuhan juga akan berkurang. Paling penting, tanpa persepuluhan dan persembahan penginjilan tidak wujud.

Selain itu, kita memberikan persepuluhan kerana Tuhan telah menetapkan sistem itu dalam FirmanNya. Ada kalanya Tuhan tidak perlu menjelaskan mengapa Dia menetapkan sesuatu. Dia mengharapkan kita mempercayai bahawa Dialah yang berkuasa. Kita harus menyelidiki dan memahami  bagaimana sistem persepuluhan itu berfungsi, tetapi kemudian mempercayakannya ke dalam tanganNya.

`Mengapakah persepuluhan sangat penting untuk kerohanian kita sendiri, dan sebagai ukuran kepercayaan kita kepada Tuhan?`