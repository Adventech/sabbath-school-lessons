---
title: 'Nehemia Bertindak'
date: 29/10/2019
---

Nampaknya, teguran terhadap para bangsawan dan pemerintah— “Masing-masing kamu telah makan riba dari saudara-saudaramu” (Neh. 5:7)—tidak membuahkan hasil yang diharapkan. Oleh itu, Nehemia tidak berhenti di situ tetapi terus berjuang demi yang ditindas di kalangan mereka. Dia boleh sahaja mengatakan bahawa dia telah cuba mengajar para bangsawan dan pihak berkuasa tetapi ia tidak berjaya dan oleh itu dia terpaksa melupakan isu itu. Lagipun, mereka ini adalah golongan yang kaya dan berkuasa di negeri itu yang dia cuba hadapi. Tetapi dia tidak berpuas hati sehinggalah satu penyelesaian kepada masalah itu telah dilaksanakan, walaupun dia akan memusuhi orang yang berkuasa dalam proses itu.

`Sila  baca Nehemia 5:7–12. Apakah hujah-hujah Nehemia terhadap apa yang sedang berlaku? Apakah yang dia gunakan untuk meyakinkan umat itu untuk memperbetulkan yang salah?`

Nehemia memanggil satu perhimpunan besar—semua orang Israel telah dikumpul bersama untuk menangani perkara ini. Kemungkinan besar dia berharap atas kemungkinan apabila semua orang hadir maka para pemimpin akan menjadi malu, mungkin juga takut untuk meneruskan penindasan mereka

Hujah asal Nehemia berpusat pada hamba abdi. Ramai di kalangan orang Yahudi, kemungkinan besar termasuk Nehemia sendiri, telah membayar untuk kebebasan bagi orang Yahudi lain yang menjadi hamba abdi kepada orang asing. Kini dia bertanya kepada para bangsawan dan penguasa sama ada mereka dapati ia suatu yang boleh diterimapakai untuk membeli dan menjual bangsanya sendiri. Adakah berbaloi bagi seorang bangsa Israel untuk membeli seorang Yahudi dan memberikannya kebebasan hanya untuk mereka menjadi hamba abdi kepada sebangsanya sendiri?

Para pemimpin tidak memberikan respons kerana mereka melihat bahawa hujah ini adalah munasabah; oleh itu Nehemia meneruskan. Dia bertanya kepada mereka, “Bukankah kamu harus berlaku dengan takut akan Tuhan kita untuk menghindarkan diri dari cercaan bangsa-bangsa lain, musuh-musuh kita?" (Neh 5:9). Kemudian, Nehemia mengakui bahawa dia sendiri telah memberi pinjaman berupa wang dan gandum kepada umat itu. Dengan mengisytiharkan " Biarlah kita hapuskan hutang mereka itu!” (Neh 5:10), dia mengesahkan undang-undang yang melarang amalan ini dengan sesama orang Ibrani dan menunjukkan bahawa di bawah kuasanya sebagai gabenor, dia inginkan agar umat itu saling bertimbangrasa terhadap satu sama lain. Menakjubkan bahawa respon mereka adalah sebulat suara. Para pemimpin bersetuju untuk memulihkan segalanya kepada umat apa yang menjadi milik mereka.

`Pernahkah anda berbuat salah terhadap seseorang? Ramai di antara kita, jika bersikap jujur, akan menjawab “Ya.” Apakah yang menghalang anda, dalam apa juga tahap yang mungkin, daripada memulangkan kembali apa yang sepatutnya dipulangkan?`