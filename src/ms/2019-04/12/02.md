---
title: 'Reaksi Nehemia'
date: 15/12/2019
---

`Sila baca Nehemia 13: 23-25. Apakah yang berlaku di sini, dan bagaimanakah kita menerangkan reaksi Nehemia terhadap situasi itu?`

Memandangkan anak-anak itu tidak berbahasa Aram (bahasa yang digunakan semasa Pembuangan) atau Ibrani, oleh itu mereka tidak dapat memahami ajaran-ajaran dari Kitab Suci. Inilah masalah yang sebenar, kerana dengan demikian pengetahuan akan firman Tuhan boleh saja diputarbelitkan atau bahkan hilang. Para ahli taurat dan imam menghuraikan  Taurat kebanyakannya dalam bahasa Aram agar  khutbah itu jelas difahami oleh rakyat. Walau bagaimanapun, oleh kerana ibu-ibu itu adalah dari Amon, Asdod, dan Moab dan pada umumnya pengasuh utama untuk anak-anak itu, maka tidaklah menghairankan bahawa anak-anak itu tidak bertutur dalam bahasa bapa mereka juga. Bahasa yang kita kuasai membuat kita lebih memahami sesuatu konsep, kerana kita menggunakan perbendaharaan kata dari budaya/bahasa itu. Kehilangan bahasa alkitabiah bermakna kehilangan identiti khas mereka. Oleh itu, bagi Nehemia, sangat berat untuk difikir bahawa keluarga-keluarga itu telah kehilangan hubungan dengan Firman Tuhan dan akhirnya hubungan mereka dengan Tuhan yang hidup, Tuhan orang Ibrani.

Para cendekiawan Alkitab berpendapat bahawa tindakan Nehemia itu kemungkinan  untuk mengaibkan orang di khalayak ramai sebagai sebahagian daripada hukuman yang  lazim pada masa itu. Apabila dikatakan bahawa Nehemia menegur mereka dan mengutuk mereka, kita tidak seharusnya memikirkan bahawa Nehemia  menggunakan bahasa kasar dan kata-kata kutukan, tetapi sebaliknya dia telah berbicara dengan mereka mengenai kutukan Perjanjian. Ulangan 28 menggambarkan kutukan yang akan berlaku kepada mereka yang melanggar perjanjian itu. Kemungkinan besar Nehemia memilih kata-kata Alkitab untuk menyedarkan mereka akan tindakan salah mereka dan akibat daripada pilihan mereka yang buruk.

Selain itu, apabila ayat itu mengatakan bahawa Nehemia "memukul beberapa orang di antara mereka dan menarik rambut mereka" (Neh 13:25), daripada melihat Nehemia dalam kemarahan dan bertindak balas dengan kemarahan, kita harus fahami bahawa memukuli adalah satu bentuk hukuman di khalayak ramai yang sudah ditetapkan. Perlakuan ini  digunakan hanya untuk "beberapa" daripada mereka, yang bermaksud hanya kepada para pemimpin yang menyebabkan atau mempromosikan tingkah laku yang salah ini. Tindakan ini berfungsi sebagai kaedah mempermalukan di khalayak ramai. Nehemia mahu memastikan bahawa orang-orang memahami keseriusan pilihan mereka dan akibat yang akan berlaku daripada pilihan tersebut.

`Bagaimanakah kita harus bertindak apabila kita melihat apa yang kita percaya merupakan perbuatan salah dalam gereja?`