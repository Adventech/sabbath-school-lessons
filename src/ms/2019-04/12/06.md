---
title: 'Perkahwinan Hari Ini'
date: 19/12/2019
---

Daripada apa yang telah kita lihat dalam buku Ezra dan Nehemia tentang isu perkahwinan campur ini, jelaslah bahawa Tuhan memandang perkahwinan itu dengan serius,  kita juga seharusnya demikian. Kita harus menimbang dengan penuh doa apabila memilih pasangan yang dikahwini, dan memasukkan Tuhan dalam membuat keputusan. Kita harus membuat keputusan untuk setia kepada prinsip Tuhan, yang dapat melindungi kita daripada kesedihan dan kesengsaraan yang banyak.

`Sila lihat bagaimana Paulus menangani masalah ini apabila seorang Kristian mempunyai pasangan yang tidak seiman. Bacalah dengan teliti 1 Korintus 7: 10-17. Bagaimanakah pendekatan kita terhadap perkahwinan yang tidak seiman sekarang?`

Memandangkan kita tidak mempunyai perintah yang terperinci di dalam Alkitab mengenai apa yang harus dilakukan dengan perkahwinan berlainan agama, maka ianya  sangat tidak bijak dan melanggar niat ayat itu dan prinsipnya untuk menegaskan bahawa memisahkan pasangan yang tidak percaya itu adalah pendekatan yang tepat. Tindakan Ezra-Nehemia itu adalah sesuai untuk situasi pada masa itu sahaja  dan menurut kehendak Tuhan (Ezra 10:11), kerana  masa depan dan peribadatan seluruh masyarakat Israel berada dalam bahaya. Mereka sedang kehilangan identiti mereka sebagai penyembah Tuhan yang hidup.

Kita tahu bahawa di Elephantine, penempatan Yahudi   di Mesir (sezaman dengan Ezra dan Nehemia), para pemimpin membenarkan perkahwinan campur dan segera membentuk agama campuran dengan Yahweh dan agama  isteri mereka yang menyembah dewi Anat. Dengan demikian, garis keturuan  mesianik berada dalam bahaya. Oleh itu, penyelesaian khas untuk waktu itu  tidak boleh diambil sebagai preskripsi untuk memisahkan perkahwinan dan keluarga apabila seorang yang beriman berkahwin dengan orang yang tidak seiman. Sebaliknya, peristiwa itu menunjukkan nilai tinggi yang  Tuhan letakkan ke atas pasangan seiman dalam perkahwinan. Syaitan gembira apabila kita berkahwin dengan seseorang yang tidak menggalakkan kesetiaan kepada Tuhan, kerana dia tahu bahawa jika kedua-dua pasangan mempunyai kepercayaan yang sama, maka mereka akan menjadi lebih kuat dalam pekerjaan misi mereka untuk Tuhan daripada jika hanya  seorang yang setia.

Walaupun nasihat Alkitab jelas menentang pernikahan yang tidak seiman (2 Kor 6:14), kita juga temui petikan-petikan belas kasihan kepada mereka yang telah membuat pilihan yang berbeza. Tuhan memberi kekuatan kepada mereka yang telah berkahwin dengan orang pagan agar setia kepada Tuhan dan pasangan mereka. Tuhan tidak meninggalkan kita walaupun kita membuat pilihan bertentangan dengan kehendakNya, dan jika kita meminta bantuanNya, Dia akan memberikannya. Ini tidak bermakna bahawa kita bebas melakukan apa sahaja yang kita mahu dan kemudian mengharapkan Tuhan memberkati kita,  sebaliknya, apabila kita datang kepadaNya dengan rendah hati,  Dia selalu mendengar. Tanpa rahmat Tuhan tidak akan ada harapan bagi kita, kerana kita semua adalah orang-orang berdosa.