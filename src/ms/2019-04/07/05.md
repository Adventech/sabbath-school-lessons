---
title: 'Hukum dan Para Nabi'
date: 13/11/2019
---

`Sila  baca Nehemia 9:23–31. Bagaimanakah umat Israel ini digambarkan berbanding dengan “kebaikan besar” Tuhan (Neh. 9:25)?`

Bahagian seterusnya dalam doa / khotbah ini memberi tumpuan kepada kehidupan di Kanaan ketika umat Israel sudah memiliki tanah yang telah diberikan Tuhan kepada mereka. Mereka telah diberikan tanah, kota, kebun anggur dan ladang yang sedia untuk digunakan, tetapi mereka telah meremehkannya. Pada akhir ayat 25, kita diberitahu bahawa “mereka makan dan menjadi kenyang dan gemuk.” Pertambahan lemak dalam tubuh adalah ungkapan yang hanya terdapat beberapa kali di dalam Alkitab (Ula 32:15 dan Yer 5:28), dan setiap kali ia mempunyai konotasi yang negatif.

Umat itu mungkin telah “hidup mewah karena kebaikan” Tuhan yang besar tetapi hidup mewah itu bukan untuk memuliakan Tuhan tetapi, sebaliknya, memuliakan di dalam semua yang mereka miliki. Nampaknya, memiliki segala-galanya tidak menghasilkan satu kehidupan yang berjalan rapat dengan Tuhan. Sering kali kita berfikir, “Seandainya saya memiliki itu dan ini maka saya akan bahagia."  Malangnya, kita melihat bahawa orang Israel memiliki segala-galanya daripada Tuhan, namun “kebahagiaan” di dalam perkara itu hanya menjadikan mereka kurang beribadah kepada Tuhan. Sering kali terlalu mudah bagi kita untuk memberi tumpuan kepada hadiah sementara kita melupakan si Pemberi. Ini adalah satu perdayaan yang membawa maut.

Sudah tentu, ini tidak bermakna kita tidak boleh bersukacita dengan apa yang Tuhan telah berikan kepada kita. Dia menghendaki agar kita bersukacita dalam kurnia-Nya, tetapi kegembiraan dalam perkara yang Dia berikan itu tidak menjamin adanya persehubungan dengan Tuhan. Malah, jika kita tidak berhati-hati, perkara seperti ini boleh menjadi batu sandungan.

Namun demikian, dalam fasal ini, para pemimpin kini mengakui cara mereka yang tidak setia kepada Tuhan. Ketika mereka melihat kembali sejarah mereka, mereka secara khusus menyebutkan pelanggaran yang mereka lakukan sebagai satu bangsa. Beberapa aspek muncul sebagai sangat penting, kerana ia diulangi: (1) Israel mengabaikan hukum Tuhan, dan (2) mereka menganiaya para nabi.

Dalam kata lain, mereka menyedari bahawa hukum Tuhan dan para nabi-Nya adalah penting untuk pembangunan mereka sebagai bangsa yang saleh dan sebagai individu. Doa itu telah menegaskan kesimpulan ini dengan menyatakan bahawa jika “orang melakukan” perintah Tuhan, dia “akan hidup kerananya” (Neh 9:29, petikan langsung dari Im 18:5) dan dengan mengetengahkan bahawa itu adalah Roh yang berbicara melalui para nabi. Tuhan telah memberikan kita hukum-Nya untuk dapat memiliki kehidupan yang berkelimpahan dan Dia telah mengutus para nabi-Nya untuk membimbing kita dalam pemahaman kita tentang kebenaran-Nya. Apa yang kita lakukan dengan hadiah ini adalah satu soalan penting bagi kita semua.