---
title: 'Tujuan dan Semangat Membara'
date: 25/12/2019
---

`Apakah yang ayat-ayat berikut ajarkan kepada kita    tentang daya penggerak dalam kehidupan Ezra dan Nehemia?(Neh. 2: 1-10, Ezra 7: 8-10).`

Dalam semua yang mereka lakukan, Ezra dan Nehemia berusaha untuk melihat kehendak Tuhan dilakukan dalam kehidupan umatNya. Memang umat Tuhan telah melakukan pelanggaran;  mereka telah dihukum kerana pelanggaran tersebut. Tetapi Tuhan, setia kepada janjiNya untuk membuat pemulihan, membuka jalan bagi umatNya untuk kembali ke Tanah yang Dijanjikan dan, jika setia, untuk memenuhi matlamat yang telah ditetapkanNya untuk mereka.  Tuhan, dalam kebijaksanaanNya, memilih dua orang yang sangat berdedikasi, orang  yang seakan-akan  seperti  Musa, memainkan peranan penting dalam pemulihan ini, sebagaimana Dia telah menggunakan generasi Musa terdahulu untuk tugas khusus.

Pemimpin hebat seperti kedua-dua lelaki ini mempunyai matlamat. Mereka mempunyai tujuan dalam  hidup, itulah  yang mendorong setiap tindakan mereka. Boleh dikatakan bahawa Ezra dan Nehemia mempunyai matlamat hidup. Mereka mempunyai visi untuk menentukan di mana mereka mahu umat Tuhan berada, dan kemudian mereka meletakkan segala usaha  untuk mencapai matlamat tersebut.

Ezra melakukan ini dengan mempelajari Kitab Suci dan mengajar  Firman itu kepada rakyat. Nehemia menggalakkan orang ramai melakukan apa yang betul dan berdiri teguh untuk Tuhan. Kedua-dua lelaki ini mahu melihat Yerusalem dipulihkan, tetapi bukan sekadar pemulihan material. Mereka juga mahu melihat kebangkitan dan pembaharuan dalam kehidupan rohani penduduknya. Itulah sebabnya mereka diperbetulkan, ditegur, dan kadang-kadang menuntut tindakan tertentu. Pemimpin yang hebat percaya sesuatu yang lebih besar daripada yang biasa-biasa dan sedang-sedang saja. Ezra dan Nehemia percaya pada Tuhan yang penuh kasih, berkuasa, adalah Tuhan yang dapat melakukan mukjizat—dan  mereka ingin semua orang mempunyai hubungan yang mendalam denganNya.

Bermula dengan bab pertama buku Nehemia, pembaca terkesan dengan dedikasi Nehemia dalam kerja Tuhan dan juga kesedihannya terhadap nasib rakyatnya. Dalam bab 1, dia menangis ketika diberitahu tentang kesusahan  orang Israel di Yehuda. Dia berlutut dan berjanji untuk melakukan apapun yang  Tuhan minta dia lakukan. Nehemia nampaknya didorong oleh idea untuk membuat perbezaan di dunia. Dia seorang lelaki yang bertindak, bertindak untuk Tuhan. Bukan dengan mendapat gaji tertinggi atau mempunyai kedudukan yang unggul yang menyebabkan Nehemia memilih untuk membuat perbezaan (walaupun dia mendapat kedua-dua di Persia), tetapi dengan pergi ke Yehuda, ke negara yang tidak begitu makmur, dengan pihak lawan di setiap langkah. Dia melangkah dengan iman, tanpa mengira rintangan di hadapannya.