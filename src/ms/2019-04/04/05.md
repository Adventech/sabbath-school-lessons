---
title: 'Nehemia Bertindak (444 S.M.)'
date: 23/10/2019
---

`Sila  baca Nehemia 4. Apakah yang orang Yahudi lakukan dibawah pimpinan Nehemia dalam menghadapi tentangan? Mengapakah penting bagi mereka untuk bersedia melawan, daripada langsung tidak berbuat sesuatu, dengan mempercayai bahawa Tuhan akan melindungi mereka?`

Setelah bermula dan berhenti, orang-orang itu mula bekerja lagi. Orang Yahudi berdoa dan Nehemia menubuhkan pasukan pengawal yang aktif. Mereka bergilir-gilir mengawal secara sif siang hari dan waktu malam agar dapat sentiasa bersedia bagi berdepan sebarang kemungkinan serangan yang berlaku. Nehemia juga mengatur mereka yang berada di sekeliling tembok agar setiap keluarga dilengkapkan dengan senjata dan bersiap sedia untuk berperang. Di samping itu, dia membahagikan para hambanya kepada dua kumpulan dengan satu kumpulan bekerja dan yang satu kumpulan lagi memegang senjata. Terdapat juga peruntukan khusus untuk semua orang yang bekerja di bahagian tembok kerana mereka berada paling dekat dengan bahaya. Setiap pekerja memegang pedang pada tangan yang sebelah dan tangan sebelah pula memegang batu/bata dan mortar yang ditambahkan kepada bahan pembinaan tembok. Mereka bersedia berhadapan sebarang serangan. Mereka melakukan bahagian mereka; Tuhan melakukan selebihnya. Iman Nehemia untuk mendapat perlindungan Tuhan berupa satu inspirasi. Namun demikian, dia tidak duduk senang-lenang dan mengharapkan Tuhan melakukan segala-galanya. Mereka bersedia untuk melakukan yang terbaik.

Dua ayat, iaitu, “Jangan kamu takut terhadap mereka! Ingatlah kepada Tuhan yang maha besar dan dahsyat dan berperanglah untuk saudara-saudaramu, untuk anak-anak lelaki dan anak-anak perempuanmu, untuk isterimu dan rumahmu” (sila lihat Neh. 4:13, 14), dan “Tuhan kita akan berperang bagi kita” (sila lihat Neh. 4:19, 20) adalah di antara kenyataan paling berinspirasi yang terdapat di dalam Alkitab.

Orang Yahudi boleh menghentikan kerja-kerja pembinaan sekali lagi kerana serangan penentang yang berterusan, tetapi, kali ini, daripada dikuasai oleh perasaan takut, mereka berpegang pada janji bahawa Tuhan akan berperang untuk mereka. Apabila kita berhadapan dengan tentangan demi nama Tuhan, kerana kepercayaan kita, atau apapun yang Tuhan panggil untuk kita lakukan, kita harus ingat bahawa “Tuhan akan berperang untuk kita.”

Pada akhirnya, orang Yahudi menyedari bahawa Tuhan berada disebalik apa yang mereka sedang lakukan dan hal ini telah memberikan mereka semangat untuk terus bekerja.

`Mengapakah sangat penting untuk di ketahui bahawa apa yang anda lakukan adalah atas kehendak Tuhan? Oleh itu, satu soalan penting yang perlu ditanya ialah: Bagaimanakah saya tahu bahawa apa yang saya lakukan itu adalah kehendak Tuhan?`