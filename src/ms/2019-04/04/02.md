---
title: 'Penentangan Bermula'
date: 20/10/2019
---

`Sila  baca Ezra 4:1–5. Pada pendapat anda, mengapakah umat sisa Israel itu menolak menerima bantuan orang lain dalam membina rumah Tuhan?`

Jika dilihat dari luarnya, permintaan itu seolah-olah suatu perkara baik dan bersifat kejiranan yang perlu dilakukan, oleh itu mengapa menolak bantuan tersebut? Dalam satu pengertian, jawapannya ditemui di dalam ayat itu sendiri. Pihak “lawan” datang untuk membantu mereka. Lawan? Hal itu sendiri memberikan petunjuk nyata tentang mengapa orang Israel bertindak seperti yang mereka lakukan.

Mengapakah orang-orang itu disebutkan sebagai “lawan”? 2 Raja 17:24–41 menjelaskan bahawa orang-orang ini telah diimpot dari bangsa lain ke Samaria dan dari wilayah sekeliling setelah Kerajaan Utara Israel ditawan. Raja Asyur telah menghantar kepada mereka para imam yang akan mengajar mereka bagaimana menyembah Tuhan di negeri itu, iaitu, Tuhan Israel. Namun demikian, agama mereka seterusnya telah menggabungkan dewa-dewa orang Kanaan juga. Oleh sebab itu, umat sisa Israel merasa takut bahawa agama ini akan dibawa masuk ke dalam ibadah mereka. Dengan demikian, perkara terbaik dan paling bijak yang perlu dilakukan ialah melakukan apa yang mereka perbuat, iaitu dengan mengatakan, “Tidak, terima kasih sahaja.”

Kita perlu juga ingat, mengapa semua ini berlaku pada mulanya. Hal itu terjadi oleh kerana perbuatan kompromi oleh nenek moyang mereka dengan agama kafir di sekeliling mereka yang membawa kepada kemusnahan rumah Tuhan, serta pembuangan mereka. Mungkin, sementara dalam proses membina semula rumah Tuhan yang baharu, perkara terakhir yang mereka mahu lakukan adalah bertindak terlalu rapat dengan orang-orang di sekeliling mereka.

`Apakah  lagi hal lain di dalam ayat ini yang menunjukkan mengapa tindakan menolak bantuan ini merupakan perkara betul yang mereka lakukan? (Sila lihat Ezra 4:4, 5.)`

`Fikirkan betapa mudahnya mereka mewajarkan penerimaan bantuan ini. Apakah yang 2 Korintus 6:14 katakan di dalam konteks ini?`