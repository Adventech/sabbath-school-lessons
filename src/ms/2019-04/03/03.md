---
title: 'Nubuatan Waktu'
date: 14/10/2019
---

Di dalam pelajaran pertama suku tahun ini, kita telah mempelajari bagaimana Tuhan telah memanggil Zerubabel (c. 538 S.M.) dan Ezra (457 S.M.) untuk satu pelayanan yang istimewa. Dalam pelajaran yang kedua, kita telah mempelajari panggilan Tuhan bagi Nehemia (444 S.M.). Kita perlu menyedari bahawa panggilan ini telah dilakukan seharmoni dengan pengetahuan lebih awal oleh Tuhan. Contohnya, Zerubabel telah digerakkan oleh Tuhan untuk melakukan suatu tugas secara khusus sebagai respon kepada penawanan selama 70 tahun yang Yeremia telah nubuatkan.

`Pada  tahun bilakah Ezra telah dipanggil kepada pelayanannya? Ia adalah tahun sama yang Raja Artahsasta telah mengeluarkan satu titah. Bagaimanakah tahun tersebut penting dalam nubuatan? Lihat Daniel 9:24–27.`

Daniel 9:25 menyatakan bahawa “dari saat firman itu keluar, yakni bahwa Yerusalem akan dipulihkan dan dibangun kembali, sampai pada kedatangan seorang yang diurapi, seorang raja, ada tujuh kali tujuh masa; dan enam puluh dua kali tujuh masa.” Minggu terakhir bagi nubuatan ini disebutkan di dalam ayat 27. Memandangkan satu minggu terdiri daripada tujuh hari maka satu minggu nubuatan bersamaan dengan 7 tahun (Bil. 14:34; Yeh. 4:5, 6). Oleh sebab itu, nubuatan ini berbicara mengenai 70 minggu yang bersamaan dengan 490 tahun. Pertanyaan yang harus dijawab ialah, Bilakah tarikh permulaan bagi nubuatan 70-minggu itu? Ayat itu mengatakan bahawa ia akan bermula dari tarikh titah dikeluarkan untuk memulih dan membangun semula Yerusalem.

Terdapat tiga titah yang berkaitan dengan pemulihan bangsa Yahudi. Koresh, Darius, dan Artahsasta telah mengeluarkan titah pemulihan itu. Namun hanya titah dari Artahsasta merangkumi hal berkaitan kota Yerusalem itu sendiri dan hanya titah ini yang dikaitkan dengan memuji Tuhan atas campurtangan-Nya (Ezra 7:27, 28).

Kita menghitung permulaan bagi nubuatan 70-minggu itu dari tahun 457 S.M., tahun ketujuh pemerintahan Raja Artahsasta I sebagaimana disebutkan di dalam Ezra 7:7–26. Tambahan pula, kerana tahun 457 S.M. adalah juga tarikh bermulanya nubuatan 2,300-hari dalam Daniel 8:14 (lihat pelajaran hari esok), titah ini bertindak sebagai titik permulaan bagi kedua-dua nubuatan ini. Tujuh-puluh minggu itu berakhir pada tahun masehi 34, iaitu, apabila perkhabaran injil diperluaskan dan diberitakan kepada Bangsa Lain (yang ditandai dengan penganiayaan gereja yang mula-mula dan kematian Stefanus). Pertengahan minggu terakhir itu ialah tahun masehi 31, iaitu apabila Yesus mati di kayu Salib.

`Imbau kembali nubuatan dalam Daniel 9:24–27. Bagaimanakah ia menyatakan, dengan ketepatan yang menakjubkan, pelayanan penginjilan Yesus? Bagaimanakah nubuatan seumpama ini membantu memperkukuhkan iman kita?`