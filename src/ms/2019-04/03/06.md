---
title: 'Tanggungjawab Kita'
date: 17/10/2019
---

Jika kita dipanggil oleh Tuhan, kita masih mempunyai pilihan bebas dalam menerima atau menolak panggilan itu, sama seperti kita mempunyai pilihan bebas dalam menerima atau menolak keselamatan yang Dia tawarkan kepada kita semua. Dia boleh meletakkan kita dalam kedudukan tertentu, tetapi kita boleh memilih untuk tidak mengikut gesaan-Nya. Ya, Dia mahu kita melakukan hal-hal khusus untuk Dia, sama seperti Dia memanggil kita untuk menjadi sama seperti Dia. Pemilihan Tuhan untuk tugas tertentu adalah sebahagian daripada rencana-Nya untuk keselamatan kita. Dengan melakukan apa yang Dia panggil untuk kita lakukan, kita menyatakan dalam kehidupan kita realiti keselamatan yang Dia berikan kepada kita.

Raja Saul telah diberikan jawatan sebagai raja. Malangnya, Saul tidak pernah menyerahkan sepenuh hatinya kepada Tuhan, disebalik tugas yang diberikan kepadanya. Hanya kerana seseorang itu dipanggil Tuhan untuk melakukan sesuatu yang istimewa untuk Dia tidak bermakna bahawa orang ini akan menerima Tuhan. Hak kebebasan kita masih akan menjadi faktor penentu dan jika kita tidak mengikuti pimpinan Tuhan, kita boleh kehilangan segalanya.

`Sila  baca Keluaran 3 dan 4. Apakah yang hal ini ajarkan kepada kita mengenai apa terjadi apabila Tuhan memanggil seseorang untuk suatu tugas?`

Respon kita boleh menjadi sama seperti yang dilakukan oleh Ezra dan Nehemia, yang menerima tanpa mempersoalkan, atau kita boleh menjadi sama seperti Musa, yang mempunyai bantahan dan alasan. Musa pergi pada akhirnya, tetapi hanya selepas berusaha menolaknya. Dia membantah dengan mendakwa bahawa dia tidak cukup baik, tiada kebolehan dan tidak mempunyai kedudukan penting. Bagaimana mungkin Firaun boleh  mengindahkannya? Dia juga risau yang orang Yahudi tidak akan mempercayainya atau mempedulikannya dan kerja itu akan menjadi sia-sia. Selain itu, dia mengadu bahawa dia tidak layak – “Aku berat mulut dan berat lidah” (Keluaran 4:10) -dan tidak mempunyai kemahiran yang diperlukan. Akhir sekali, dia dengan tegas meminta Tuhan untuk menghantar orang lain. Namun, ketika kita membaca kisah Musa, kita telah ketahui betapa Musa, walaupun serba kekurangan, berupa seorang pemimpin yang berkuasa. Dia adalah seseorang yang setia menjalankan tugas yang dipanggil oleh Tuhan untuk dia laksanakan.

`Apakah alasan yang sering kita dapati dalam diri kita yang menghalang kita daripada melakukan hal yang kita tahu Tuhan mahu agar kita laksanakan?`