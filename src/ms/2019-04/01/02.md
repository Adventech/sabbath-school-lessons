---
title: 'Kepulangan Pertama Orang Buangan'
date: 29/09/2019
---

`Sila  baca Yermia 25:11, 12 dan 29:10 dan Daniel 9:1, 2. Bilakah kepulangan pertama orang buangan itu terjadi? Apakah nubuatan yang digenapi oleh kepulangan ini?`

Tuhan telah mempengaruhi Koresh untuk membenarkan gerakan kepulangan pertama yang menggenapi nubuatan Yermia mengenai 70-tahun. Yermia telah menulis bahawa tanah Yehuda akan terbiar selama 70 tahun di bawah Babilon (hal ini terjadi dari 606/605 S.M. hingga 537/536 S.M.), namun Tuhan akan membuka pintu bagi kepulangan orang tawanan. Ketika Daniel mengkaji tulisan Yermia, dia menyedari bahawa masanya sudah tiba bagi janji kepulangan itu.

Di dalam Daniel 9, Daniel merasa kecewa kerana tempoh 70 tahun itu hampir berlalu tanpa sebarang perubahan yang kelihatan dan empayar Persia yang baharu telah mengambil alih kuasa pemerintahan. Dia meratap dan berpaling kepada Tuhan, merayu untuk mendapat belas kasihan dan penggenapan janji-janji-Nya. Di dalam fasal yang sama (Dan. 9:24–27), Tuhan meyakinkan Daniel bahawa Dia memperhatikan segala-gala dan mempunyai satu masa hadapan yang sudah sedia dirancang dengan seorang Pembebas yang akan mati demi umat itu untuk menebus dosa mereka, membawa kemuliaan dan menggenapi sistem korban bakaran. Pada dasarnya, Tuhan berkata, “Daniel, jangan risau. Memandangkan Pembebas sebenar (Yesus) itu akan pasti datang, Aku juga akan menghantar pembebas untuk kamu sekarang.” Tidak lama selepas itu, Tuhan menggerakkan hati Koresh, Raja Persia, untuk mengeluarkan perintah membebaskan orang tawanan itu. Tuhan sentiasa menepati janji-janji-Nya (Lihat Daniel 10 mengenai cara Tuhan campurtangan agar dapat menjamin kemakmuran umatnya di tanah air mereka.)

Ezra 1 mencatatkan pengisytiharan Koresh bahawa bangsa Israel adalah bebas untuk kembali ke Yerusalem dan membangunkan Rumah Tuhan. Perintah ini dikeluarkan kira-kira pada tahun 539-537 S.M. Bukan sahaja Koresh membenarkan mereka pulang, dia juga mempastikan bahawa mereka kembali dengan hadiah dan persembahan, termasuklah peralatan asli dari Rumah Tuhan, yang telah dirampas oleh Nebukadnezar. Peristiwa ini mengingatkan kita mengenai bangsa Israel yang meninggalkan Mesir bertahun-tahun sebelum itu, apabila Tuhan menggerakkan hati umat itu untuk menerima bagi diri mereka pemberian perpisahan. Kumpulan pertama yang kembali ke Yehuda ini terdiri daripada kira-kira 50,000 orang, yang kemungkinan besar termasuklah kaum wanita dan kanak-kanak dari wilayah lain.

`Apakah lagi nubuatan bersejarah lain yang telah digenapi tepat seperti yang dijanjikan di dalam Firman Tuhan dan bagaimanakah kita boleh mendapat penghiburan daripadanya bahawa Tuhan mengetahui masa hadapan dan bahawa kita boleh percaya janji-janji-Nya kepada kita?`