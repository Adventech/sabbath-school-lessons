---
title: 'Kepulangan Kedua Orang Buangan'
date: 01/10/2019
---

Di dalam Ezra 7:1–10 dan 8:1–14, kita melihat Raja Artahsasta I membenarkan Ezra untuk kembali ke Yerusalem (tahun itu ialah 457 S.M.) dan membawa bersamanya sesiapa sahaja yang mahu kembali. Tidak banyak yang diketahui mengenai hubungan di antara raja itu dengan Ezra, atau sama ada Ezra bekerja di dalam istana. Ezra 8 menyeneraikan ketua keluarga mereka yang telah kembali, bermula dengan para Imam, diikuti oleh keturunan diraja dan berakhir dengan suku Yahudi secara keseluruhan. Nama dua belas keluarga telah disebut secara khusus yang menunjukkan bahawa ini berupa satu peringatan yang disengajakan mengenai dua belas suku bangsa Israel.

Ayat ini menyenaraikan kira-kira 1,500 orang, yang memberi jumlah lebih-kurang 5,000 hingga 6,000 termasuk wanita dan kanak-kanak. Kumpulan ini lebih kecil jumlahnya daripada kumpulan pertama yang telah kembali bersama Zerubabel and Yosua.

`Sila  baca Ezra 7:1–10. Apakah yang hal ini ajarkan kepada kita mengenai Ezra?`

Ezra adalah seorang jurutulis yang memiliki warisan keimamatan. Sebagai seorang imam, dia adalah keturunan Harun, saudara Musa, yang berupa imam pertama bagi bangsa Israel. Berdasarkan kepada riwayat yang tercatat di dalam Ezra, dan juga dalam tulisan tradisi Yahudi, nama Ezra dipandang tinggi malah hingga ke hari ini. Tidak diketahui sama ada Ezra berkhidmat sebagai jurutulis di dalam istana Raja Artahsasta atau tidak; oleh itu, gambaran mengenai Ezra sebagai jurutulis sama ada merujuk kepada tanggungjawabnya sebelum itu atau kepada kebolehannya, yang dia mula gunakan setelah ketibaannya di Yehuda. Namun demikian, kemungkinan Ezra telah bekerja untuk untuk Artahsasta dalam kapasiti yang rapat bagi membolehkan raja menghantar dia sebagai pemimpin satu ekspedisi.

Di dalam Ezra 7:6 dan 10, Ezra digambarkan sebagai seorang jurutulis atau guru yang “mahir” dan “bertekad.” Istilah “mahir” secara literal bererti “cepat,” yang membayangkan seseorang yang pantas dalam pemahaman dan   pergerakan mental terhadap sesuatu maklumat. Ezra memiliki minda yang cepat – dia dikenali dengan pengetahuan dan kehebatan mentalnya sehubungan dengan Hukum Tuhan. Tambahan pula, hakikat bahawa raja telah memilih Ezra untuk membawa satu kumpulan bangsa Israel ke Yehuda berupa satu kesaksian terhadap keberanian dan kebolehannya sebagai pemimpin.

`Perhatikan, Ezra telah menyediakan hatinya untuk mempelajari “Taurat Tuhan” (Ezra 7:10) . Bagaimanakah kita menggunapakai prinsip itu di dalam kehidupan kita sendiri sekarang ini?`