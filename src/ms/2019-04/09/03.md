---
title: 'Di Dalam Kota Mereka'
date: 25/11/2019
---

`Sila  lihat senarai yang terdapat di dalam Ezra 2 dan Nehemia 7. Apakah yang anda dapat perhatikan mengenainya?`

Pengulangan senarai di dalam Ezra 2 (senarai mereka yang kembali dari pembuangan di Babilon bersama Zerubabel dan Yosua) di dalam Nehemia 7 adalah disengajakan. Sekali lagi, senarai ini mungkin agak kelihatan membosankan kepada kita, namun ia menyatakan satu perkara yang penting, iaitu Tuhan prihatin terhadap perincian yang mungkin kita tidak mahu pedulikan.

Tembok Yerusalem kini sudah siap dibangunkan dan ayat Kitab Suci secara sengaja mahu menunjukkan bahawa semua generasi pertama yang telah pulang kembali, iaitu generasi Ezra-Nehemia,  telah menyumbang kepada pencapaian yang besar ini walaupun hanya Tuhan sendiri yang telah memberikan kejayaan ini kepada mereka. Generasi terkini membangun di atas kejayaan mereka yang sebelum itu, walaupun tugas itu rumit, dipenuhi dengan halangan dan tidak selesai secepat mungkin yang mereka kehendaki.

Kepimpinan Ezra dan Nehemia telah dihargai, namun umat itu juga telah melaksanakan pekerjaan mereka. Setiap kumpulan terlibat dalam tugas yang berlainan yang dilaksanakan pada waktu yang berlainan, namun hasilnya menakjubkan. Permulaannya (Ezra 2) dikaitkan dengan kesudahannya (Nehemia 7), dan bukan sahaja bait suci kedua dibangunkan tetapi juga Yerusalem direkabentuk semula dan megahnya.

`Sila  baca Nehemia 7:73. Apakah yang hal ini ajarkan kepada kita mengenai betapa berjayanya mereka di dalam hasrat mereka untuk melakukan kehendak Tuhan?`

“Semua orang Israel yang lain menetap di kota-kota mereka.”

Dalam banyak hal, seluruh kepulangan kembali dan pembinaan semula adalah menakjubkan. Satu bangsa yang beberapa tahun sebelum itu mendapati kota mereka dimusnahkan, bait suci mereka dirobohkan dan tanah mereka dibinasakan kini sudah kembali ke tanah yang sama dan kota yang sama dan membina semula segala-gala, malah termasuklah bait suci. Sudah tentu hal itu suatu yang sungguh ajaib bagi mereka dan bagi orang yang disekeliling mereka juga. Namun, semuanya itu adalah menurut rencana dan janji-janji Tuhan.

`Apakah di dalam kehidupan anda sekarang ini yang kelihatan tidak berpengharapan, namun demikian, anda masih percaya kepada Tuhan untuk membantu anda melaluinya?`