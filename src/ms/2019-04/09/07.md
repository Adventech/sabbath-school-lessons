---
title: 'Pandangan Tambahan'
date: 29/11/2019
---

Kajian Tambahan: Sila baca Ellen G. White, “The Test of Discipleship,” ms. 57-65, di dalam Steps to Christ.

“Terdapat mereka yang telah mengenali kasih pengampunan Kristus yang benar-benar berhasrat untuk menjadi anak-anak Tuhan, tetapi mereka menyedari bahawa sifat mereka tidak sempurna, kehidupan mereka berkekurangan dan mereka ragu-ragu sama ada hati mereka telah diperbaharui oleh Roh Kudus atau tidak. Untuk itu saya berkata, Jangan undur dalam keputusasaan. Kita sering harus sujud dan meratap di kaki Yesus kerana kelemahan dan kekurangan kita, tetapi kita tidak perlu berputus asa. Sekalipun kita dikuasai oleh musuh, namun kita tidak ditinggalkan dan tidak ditolak oleh Tuhan. Sama sekali tidak; Kristus berada di sebelah kanan TUHAN, yang juga mengantarai untuk kita. . . . Dia ingin memulihkan anda kepada diriNya, untuk melihat kemurnian dan kesucian-Nya sendiri yang dipantulkan di dalam diri anda. Dan jika anda mahu menyerahkan diri anda kepada Dia, Dia yang telah memulakan kerja yang baik di dalam diri anda akan membawanya ke hadapan pada hari Yesus Kristus nanti. Berdoalah dengan lebih bersungguh-sungguh; percaya lebih penuh. Ketika kita tidak percaya kepada kuasa kita sendiri, marilah kita mempercayai kuasa Penebus kita dan kita akan memuji Dia yang berupa kesejahteraan wajah kita.”—Ellen G. White, Steps to Christ, ms. 64.

**Soalan Perbincangan**

`Fikirkan mengenai Daniel 2 dan bagaimana Daniel, beribu tahun dahulu, dengan tepat meramalkan kebangkitan dan kejatuhan kerajaan, malah menggambarkan (dengan sangat tepat) perpecahan kepada Eropah moden zaman ini. Bagaimanakah kita boleh belajar untuk mendapat penghiburan dari nubuatan ini, yang dengan berkuasanya ia menunjukkan kepada kita, walaupun di tengah-tengah kekacauan dunia masa kini, bahawa Tuhan mengetahui apa yang sedang berlaku dan malah telah meramalkannya?`

`Tuhan tahu semua tentang kita. Ini suatu yang menghiburkan dan memberi kita kepastian dan keyakinan bahawa kita berada dalam penjagaan-Nya. “Tetapi sekarang, beginilah firman TUHAN yang menciptakan engkau, hai Yakub, yang membentuk engkau, hai Israel: ‘Janganlah takut, sebab Aku telah menebus engkau, Aku telah memanggil engkau dengan namamu, engkau ini kepunyaan-Ku’” (Yesaya 43: 1). Bagaimanakah anda boleh memberi jaminan kepada orang lain tentang kehadiran dan penjagaan Tuhan apabila mereka melalui krisis emosi, persehubungan, sosial atau kewangan?`

`Sila kaji lebih dalam mengenai isu dalam pelajaran hari Rabu, tentang Ezra yang tidak mahu memanggil raja untuk mendapatkan bantuan kerana dia takut bahawa tindakan itu akan membuat kata-katanya tentang perlindungan Tuhan kelihatan kosong. Sebagai contoh, kita tahu bahawa Tuhan itu adalah penyembuh. Oleh itu, adakah ini bermakna bahawa kita menunjukkan kekurangan iman kepada-Nya untuk menyembuhkan kita apabila kita pergi berjumpa dengan doktor perubatan? Bincangkan isu ini di dalam kelas`