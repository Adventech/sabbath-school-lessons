---
title:  Panduan Guru
date:   06/12/2024
---

### Bahagaian I: Pandangan Keseluruhan

Tumpuan Kajian: Yohanes 13:1-20; Yohanes 14:1-3; Yohanes 14:5, 6; Yohanes 1:14; Yohanes 5:38-40

Pelajaran minggu ini menceritakan kisah yang luar biasa tentang Yesus, penjelmaan Anak Tuhan. Tiada yang seperti Yesus. Dia unik. Dia mengenali Bapa dengan rapat. Yesus adalah Jalan, Kebenaran, dan Kehidupan. Dalam Injil Yohanes, kita mendengar Yesus bercakap panjang lebar tentang Bapa, kerana nama-Nya sentiasa di bibir dan di dalam hati-Nya. Yesus adalah satu-satunya yang pernah bersemuka dengan Tuhan, tiada manusia lain seperti begitu. Oleh itu, Yesus mengesahkan keilahian-Nya apabila Dia menegaskan hubungan-Nya dengan Bapa. "Tiada seorang pun pernah melihat Bapa. Hanya Dia yang datang daripada Tuhan telah melihat Bapa." (Yohanes 6:46, AVB).

Salah seorang murid, Filipus, sering mendengar Yesus menekankan hubungan-Nya dengan Bapa. Akhirnya, Filipus berkata kepada Yesus, “ ‘Tuhan, tunjukkanlah Bapa kepada kami, supaya puaslah hati kami.’ ” (Yohanes 14:8, AVB).

Beberapa kata-kata yang mendalam tentang hubungan rapat antara Yesus dan Bapa-Nya boleh didapati dalam jawapan Yesus kepada Filipus dalam Yohanes 14:9: " ‘Sekian lama Aku bersama kamu semua, belum lagi kaukenal Aku, Filipus? Sesiapa yang telah melihat-Ku, telah melihat Bapa. Mengapa kamu berkata, 'Tunjukkanlah Bapa kepada kami?’ " (AVB). Oleh itu, dalam kata-kata ini, kita melihat bahawa Yesus adalah gambaran utama Tuhan. Betapa beruntungnya kita mengenali Yesus, kerana dengan mengenal Dia, kita mengenal Bapa.

Sebagai tambahan kepada rujukan "AKU" kepada Yesus sebagai "jalan, kebenaran, dan hidup" (AVB), kita akan mempelajari beberapa rujukan tambahan untuk membantu kita menghargai Kurnia yang menakjubkan dalam Yesus. Dengan mengikuti Dia, Jalan, kita berjalan bersama-Nya dan mempelajari Kebenaran-Nya, yang membawa kita kepada kehidupan yang berkelimpahan dan kehidupan kekal.

### Bahagian II: Ulasan

**Teladan Kristus yang Harus Dicontohi** (Yohanes 13:1-20

Yesus tidak hanya memberikan hikmat dan pengajaran; Dia juga menggambarkan kebenaran-Nya dengan pelajaran hidup yang digunakan untuk menanamkan ajaran-Nya ke dalam hati. Sebagai contoh, mari kita lihat tatacara merendah diri. Dalam memulakan tatacara ini, Kristus tidak menunggu murid-murid-Nya terlebih dahulu secara sukarela membasuh kaki satu sama lain. Yesus tidak bersyarah kepada mereka tentang kerendahan hati dan berkhidmat. Dia juga tidak menjangkakan akan ada pelayan yang dipanggil untuk melakukan kerja rendah ini. Sebaliknya, Yesus sendiri menjadi seorang Pelayan, menunjukkan kepada para pengikut-Nya satu contoh hidup tentang bagaimana mereka harus berhubung antara satu sama lain.

Kata-kata Yesus jelas memberi maksud sebenar di dalam pelayanan membasuh kaki ketika Dia berkata, “ ‘Jika Aku sebagai Tuhan dan Gurumu sanggup membasuh kaki kamu, maka haruslah kamu saling membasuh kaki sesama sendiri. Aku telah memberi teladan kepada kamu semua. Lakukanlah apa yang telah Kulakukan untukmu’ ” (Yohanes 13:14, 15, AVB). Walaupun dengan perintah yang jelas ini, kebanyakan orang Kristian memilih untuk tidak mematuhinya. Kerendahan hati yang diperlukan untuk melaksanakan tatacara ini tidak dapat diterima oleh hati manusia. Tetapi, dengan menolak untuk memenuhi syarat yang diperlukan untuk mengambil bahagian, kita terlepas pelajaran kerendahan hati yang ingin diajarkan Kristus kepada kita.

Dalam budaya alkitabiah pada zaman Kristus, kepala mewakili bahagian tubuh yang paling mulia, dan kaki adalah bahagian paling bawah. Oleh itu, apabila Kristus merendahkan kepala-Nya yang mulia untuk membasuh kaki kotor para pengikut-Nya, Dia memberi gambaran kesediaan-Nya untuk melakukan yang terbaik untuk membantu mereka dalam masa-masa terburuk mereka. Yudas membenci Kristus, yang dia harapkan akan menjadi raja atas Israel, telah merendahkan diri-Nya sedemikian rupa. Tetapi Petrus, sebaliknya, merasa rendah hati melihat Tuannya di dalam peranan sebagai hamba yang lemah dan lembut hati. Oleh itu, Petrus pada mulanya menolak tawaran Kristus, berasa tidak layak sama sekali. Tetapi apabila Yesus berkata kepadanya, "Jika Aku tidak membasuhmu, kamu tidaklah lagi mempunyai bahagian dalam apa yang Kulakukan." (Yoh. 13:8, AVB), Petrus segera menjawab dengan tegas. Petrus tidak mahu, dalam apa cara sekalipun, menjejaskan hubungan pentingnya dengan Yesus. Oleh itu, Petrus dengan cepat berkata kepada-Nya dalam Yohanes 13:9, “Tuhan, kalau begitu janganlah basuh kakiku sahaja, basuhlah tangan dan kepalaku juga!” (AVB).

**Aku Pasti Akan Datang Kembali** (Yohanes 14:1-3)

Kita hidup dalam dunia yang sangat bermasalah dan tidak tenang. Oleh itu, kata-kata meyakinkan Yesus dalam Yohanes 14:1 adalah tepat pada masanya: "Janganlah gelisah hatimu." Kata-kata yang menggalakkan ini berdasarkan kepercayaan kepada kebenaran Yesus dan Bapa-Nya. Selain itu, ayat ini juga terikat dengan janji pasti Yesus untuk pergi dan menyediakan tempat untuk kita memenuhi hasrat besarNya untuk sentiasa bersama kita.

Sesetengah orang ingin berada di syurga kerana rumah agam atau istana khas yang disediakan untuk mereka; yang lain kerana jalan raya diturap dengan emas. Namun, patutkah insentif ini menjadi motivasi utama kita untuk berada di sana? Dalam bahasa Yunani, ayat ini tidak menyebut "rumah agam" tetapi bilik, yang boleh membayangkan bahawa apa yang paling penting bukanlah ruang fizikal yang akan kita miliki atau duduki, tetapi lebih kepada menikmati perhubungan dengan Yesus. Kasih-Nya menuntun Dia sentiasa ingin bersama kita, kerana kasih-Nya sentiasa mencari kesatuan.

Yesus pastinya tidak mahu kita susah dalam dunia yang penuh dengan masalah ini. Dia menggalakkan kita untuk meletakkan kepercayaan kita kepada Bapa dan Dia, satu-satunya dapat memberi kita harapan, damai, dan masa depan yang terjamin.

Dalam Yohanes 14:3, kata kerja "datang" dalam bahasa Yunani adalah dalam present continuous (perkara yang berlaku pada masa bercakap atau tindakan yang sedang berlaku) atau futuristic present tense (menerangkan peristiwa masa depan yang dijadualkan atau dirancang). Tersirat dalam janji Yesus tentang kedatangan-Nya yang mulia pada masa hadapan juga bermakna kehadiran-Nya adalah realiti masa sekarang. Kedatangannya begitu pasti, seolah-olah ia berlaku sekarang. Penantian yang menggembirakan pada kedatangan-Nya yang pasti, memberi kesan kepada hidup kita hari ini sehingga kerajaan kemuliaan-Nya dijalin ke dalam kerajaan anugerah-Nya, memberikan kita gambaran syurga.

**Jalan, Kebenaran dan Hidup** (Yohanes 14:5, 6)

Kita dapat melihat perkembangan yang menarik dalam cara Yesus menggambarkan diri-Nya sebagai Jalan, Kebenaran, dan Hidup (Yohanes 14:6). Pertimbangkanlah turutan dari tiga perkataan ini. Yesus adalah Jalan. Ketika kita berjalan, kita belajar kebenaran daripada Dia, akhirnya membawa kita kepada kehidupan yang berkelimpahan di dunia ini dan di dunia yang kekal yang akan datang. Perhatikan turutan ini adalah jawapan Kristus kepada soalan Thomas tentang jalan yang harus ditempuh, dalam Yohanes 14:5. Kita mungkin tertanya-tanya mengapa Tomas bertanya soalan ini, mempertimbangkan penjelasan Yesus yang jelas dalam ayat sebelumnya: "Dan ke mana Aku pergi, kamu tahu jalan ke situ" (Yohanes 14:4, ATB).

Kristus adalah satu-satunya jalan kepada Bapa. Sesetengah orang mungkin tidak bersetuju dengan kenyataan ini atas dasar Yesus terlalu eksklusif, di mana masyarakat hari ini menjadi inklusif adalah perkara sosial yang normal. Tetapi tidak semua jalan menuju kepada Tuhan. Yesus adalah satu-satunya jalan kepada Tuhan kerana hanya Dia yang benar dan boleh menghapuskan dosa kita. Dialah satu-satunya yang boleh menggantikan kematian kita dengan kehidupan kekal. Yesus adalah satu-satunya yang boleh memberi kita kebenaran dan kehidupan, kerana Dia mempunyai kedua-duanya. Tidak ada seorang pun di dunia ini yang memiliki keduanya atau yang dapat memberikannya.

Seperti yang di lihat sebelum ini, Filipus meminta supaya Yesus menunjukkan Bapa kepada para murid. Yesus membalas kepada Filipus mengaitkan ‘mengenal Dia’ dengan ‘mengenal Bapa-Nya’, kerana jika kita mengenal Anak, kita mesti mengenal Tuhan. Yesus berkata: " ‘Sekian lama Aku bersama kamu semua, belum lagi kau kenal Aku, Filipus? Sesiapa yang telah melihat-Ku, telah melihat Bapa. Mengapa kamu berkata, 'Tunjukkanlah Bapa kepada kami?’ " (Yohanes 14:9, AVB).

Betapa menenangkan dan meyakinkan di dalam Yesus, kita boleh dekat kepada Bapa tanpa rasa takut atau gementar. Bapa akan memperlakukan kita dengan kasih dan belas kasihan yang sama seperti Yesus tunjukkan kepada orang-orang di sekeliling-Nya, termasuk orang buangan dan berdosa. Jadi, tiada alasan untuk menolak dan datang dengan penuh keyakinan di hadapan takhta Tuhan untuk menerima belas kasihan dan pengampunan-Nya.

Juga, seperti yang dinyatakan dalam Yohanes 14:6, Yesus bersaksi Dia sendiri adalah Kebenaran, yang hidup dan benar. Dalam dunia yang penuh dengan korupsi dan tipu daya, Yesus adalah Kebenaran, seluruh Kebenaran, dan tiada yang lain selain Kebenaran. Tiada perbezaan di dalam Dia atau dalam apa yang Dia katakan. Bagaimanapun juga, Dia " tetap sama kelmarin, hari ini dan selama-lamanya" (Ibrani 13:8, AVB). Yesus akan segera kembali ke syurga, dan tak lama kemudian, Roh Kudus akan turun ke atas para murid pada hari Pentakosta, seperti yang telah Yesus janjikan. Roh Tuhan akan datang sebagai " ‘Roh Kebenaran daripada Bapa, yang Ku-utus kepadamu datang, Dia akan bersaksi tentang-Ku." (Yohanes 15:26, AVB). Lebih-lebih lagi, Yesus sentiasa bercakap benar, dan murid-murid-Nya akan memberi kesaksian tentang fakta ini kerana mereka telah bersama-Nya "dari mula lagi" (Yohanes 15:27, AVB).

Yesus adalah Cahaya kebenaran di sekeliling kita. Dia hilangkan gelap kepalsuan dan kebingungan serta membolehkan kita untuk melihat segalanya dari sudut yang benar. Sekarang, seperti pada hari Pentakosta, ketika Roh Kebenaran turun, "Dia akan membimbingmu ke arah segala kebenaran." (Yohanes 16:13, AVB).

Dalam masyarakat yang terbuka dan majmuk, kebenaran adalah sasaran yang bergerak, kerana kebenaran nampaknya sentiasa berubah dan berkembang. Kebenaran hari ini mungkin bukan kebenaran esok. Tetapi Yesus, dalam satu ayat, menolak semua itu dan mengisytiharkan: "Akulah jalan, kebenaran dan hidup. Tiada seorang pun datang kepada Bapa kecuali melalui Aku" (Yohanes 14:6, AVB).

**Kitab Suci dan Kebenaran** (Yohanes 5:38-40)

Seluruh Alkitab memberi kesaksian tentang kebenaran. Alkitab adalah konsisten dan bersatu, kerana kedua-dua Perjanjian ini memiliki Penulis yang sama -- Roh Kudus. Kebenaran ini sama di dalam kesaksian Yesus pada zaman-Nya. Para pemimpin agama memperakui kepercayaan yang besar kepada Musa, tetapi mereka tidak mempercayai kesaksiannya mengenai Yesus. (Lihat Yohanes 5:46.) Para pemimpin mengaku percaya kepada Perjanjian Lama; namun, mereka percaya bahawa hanya bersetuju dengannya, mereka akan memperoleh kehidupan yang kekal.

Tetapi, pandangan sempit para pemimpin Yahudi terhadap Kitab Suci telah menjauhkan mereka dari inti Kitab Suci, termasuk dari Yesus sendiri. Para pemimpin seolah-olah mengabaikan penggenapan para nabi Perjanjian Lama dan nubuatan tentang harapan Israel dan dunia. (Lihat Yohanes 5:39). Agak mengejutkan, dalam mencari keselamatan, mereka telah menolak Tuhan harapan dan kehidupan mereka. Mereka nampaknya tidak memahami bahawa selain daripada Yesus, hanya ada kematian, dan kehidupan hanya melalui Dia.

### Bahagian III: Penerapan Hidup

**Fikir dan jawab soalan berikut**:

1\. Bagaimanakah realiti Yesus, Juruselamat kita, yang merupakan pantulan sempurna Bapa, memberi kesan dalam kehidupan harian anda? Bayangkan menjadi Filipus dan mendengar Yesus memberitahu anda, melihat Dia adalah melihat Bapa. Apakah yang dimaksudkan dengan "melihat" Bapa dan Anak-Nya?

2\. Apakah maksud tindakan Yesus mendekatkan kepala-Nya ke kaki Yudas ketika Dia membasuh kakinya? Bagaimanakah tindakan merendahkan diri Yesus ini dipraktikkan pada anda secara peribadi?

3\. Apakah motivasi sebenar anda untuk berada di syurga: rumah agam dan jalan emas atau sesuatu yang lain? Apakah kepentingan melihat Yesus di sana? Mengapakah Dia harus menjadi keutamaan kita yang pertama dan utama?

4\. Bagaimanakah kepastian kedatangan Kristus memberi kesan kepada kehidupan kita hari ini?

5\. Apakah pendapat anda tentang idea di mana semua yang kita percaya harus terikat dengan kuat dalam Kitab Suci, tetapi pada masa yang sama, harus sentiasa membawa kita kepada Kristus? Apakah yang dikatakan tentang perjalanan rohani kita jika kita menganggap memperoleh pengetahuan intelek sebagai matlamat utama kita?

6\. Bagaimanakah penekanan kita kepada Kristus dan Alkitab seharusnya memberi kesan pada pandangan duniawi kita apabila kita melihat kekacauan dan kekeliruan di sekeliling kita?

` `