---
title:  Aku Pasti Akan Datang Lagi
date:   02/12/2024
---

`Baca Yohanes 14:1-3. Dalam konteks apakah Yesus menyatakan kata-kata ini?`

Pada akhir Yohanes 13, Yesus berkata Dia akan pergi (Yohanes 13:33). Ini menimbulkan persoalan Petrus mengenai ke mana Dia pergi (Yohanes 13:36). Para murid tidak memahami bahawa Yesus bercakap mengenai kematian, kebangkitan, dan kenaikan-Nya. Petrus berkata bahawa dia bersedia menyerahkan nyawanya untuk Dia (Yohanes 13:37). Ketika inilah Yesus meramalkan penyangkalan Petrus (Yohanes 13:38).

Dalam konteks inilah Yesus memberitahu murid-murid-Nya untuk tidak membiarkan hati mereka gelisah (Yohanes 14:1). Kata kerja gelisah diterjemahkan dalam bahasa Yunani sebagai tarass, yang bermaksud untuk mengacau, mengganggu, khuatir dan mengelirukan. Tidak hairanlah bahawa murid-murid keliru dengan kata-kata Yesus.

Tetapi untuk mengatasi ketakutan mereka, Dia bercakap tentang rumah Bapa-Nya, di mana terdapat banyak bilik (bukan rumah agam, tetapi bilik seperti di rumah penginapan). Dia akan pergi ke sana untuk menyediakan tempat bagi mereka.Kata-kata-Nya melewati kesukaran pada salib yang akan datang kepada masa apabila Dia akan kembali untuk menyelamatkan umat-Nya. Dia memandang kepada masa apabila seluruh tragedi dosa ini akan berakhir untuk selama-lamanya (lihat Dan. 7:27).

Yesus berkata, “ ‘Jika Aku pergi. . . , Aku akan pulang dan membawamu ke tempat-Ku, supaya di tempat Aku berada di situ juga kamu berada.’ ” (Yohanes 14:3, AVB). Jelas sekali janji kedatangan-Nya yang kedua kali.

Apakah dasar kepercayaan kepada janji ini? Ramai orang akan mengatakan penggenapan nubuat Alkitab, dan itu benar. Tetapi dalam Yohanes 14:3, dasarnya dinyatakan secara berbeza. Dalam ayat ini, ‘Aku akan pulang’ sebenarnya menggunakan present tense (kata masa kini) dalam bahasa Greek. Penggunaan kata masa kini ini, dalam bahasa Greek dipanggil futuristic present. Ini adalah peristiwa di masa hadapan yang diterangkan dengan penuh kepastian seolah-olah ia sudah terjadi. Oleh itu, munasabah menterjemah frasa ini kepada ‘Aku pasti akan pulang’.

Dasar harapan kita pada kedatangan Tuhan bukan sahaja penggenapan nubuat Alkitab. Harapan ini juga, dan lebih pasti, berdasarkan keyakinan kita kepada Dia yang berjanji. Dia berkata Dia pasti akan datang lagi untuk umat-Nya. Kita boleh letakkan kepercayaan kita pada janji itu kerana Dia yang membuatnya.

`Apakah yang diajarkan oleh salib kepada kita tentang kepastian kedatangan Kristus yang kedua kali? Tanpa Kedatangan Kedua, apakah kebaikan kematian Yesus kepada kita pada kedatangan-Nya yang pertama?`