---
title:  Yesus dan Maria
date:   19/12/2024
---

`Baca Yohanes 20:11–13. Apa yang terjadi di sini yang menunjukkan mengapa Maria Magdalena masih tidak memahami makna dari makam yang kosong?`

Rujukan terakhir kepada Maria dalam teks sebelum ini adalah ketika dia memberitahu Petrus dan Yohanes tentang makam yang kosong (Yohanes 20:2). Mereka berlari ke makam, dan dia kembali ke sana sedikit kemudian. Setelah Petrus dan Yohanes memeriksa makam, mereka meninggalkannya. Tetapi Maria kembali dan, sambil menangis, tinggal di situ. Tidak diragukan lagi, dia telah banyak menangis selama beberapa hari terakhir. Dan sekarang—ini juga terjadi? Dia membongkokkan badan, melihat ke dalam.

Dengan penuh kejutan, dia melihat dua malaikat berpakaian putih di dalam makam, duduk di tempat tubuh Yesus pernah diletakkan. Mereka bertanya kepadanya, “Puan, mengapa menangis?” (Yohanes 20:13, AVB). Dengan penuh kesedihan, dia menjawab bahawa mereka telah mengambil Tuhannya, dan dia tidak tahu di mana mereka telah meletakkan-Nya.

`Baca Yohanes 20:14–18. Apa yang mengubah segalanya bagi Maria?`

Melalui mata yang basah dengan air mata, Maria berpaling dan melihat seseorang berdiri di belakangnya. Dengan kata-kata yang serupa dengan kata-kata malaikat, Orang Asing itu bertanya, “Puan, mengapa menangis? Siapakah yang kamu cari?” (Yohanes 20:15, AVB). Dia menyangka bahawa dia sedang bercakap dengan tukang kebun dan meminta bantuannya untuk mencari tubuh Yesus.

Orang Asing itu hanya mengucapkan satu perkataan, “Maria.” Ia adalah satu kata yang mengubah dunia. Tiba-tiba, Maria yang terkejut menyedari bahawa Yesus yang bangkit sedang bercakap dengannya dan mengakui-Nya. Yesus menegaskan bahawa dia tidak boleh menahan-Nya, kerana Dia harus naik kepada Bapa-Nya. Namun, tugasnya adalah untuk pergi dan memberitahu para murid bahawa Dia sedang naik “kembali kepada Bapa-Ku dan Bapamu, Tuhan-Ku dan Allahmu.” (Yohanes 20:17, AVB). Maria menunaikan misinya. Dia memberitahu para murid bahawa dia telah melihat Tuhan dan juga menceritakan semua butiran lain yang telah Yesus kongsikan dengannya (Yohanes 20:18).

`Baca 1 Korintus 15:12–20. Menurut Paulus, apakah gunanya iman Kristian kita jika Kristus tidak dibangkitkan dari kematian?`