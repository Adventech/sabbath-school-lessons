---
title:  Tanda yang Menunjukkan Jalan
date:   28/09/2024
---

### Bacaan untuk Kajian Minggu ini
Yohanes 2:1–11; Yohanes 4:46–54; Yohanes 5:1–16; Markus 3:22, 23; Mat. 12:9–14; Yohanes 5:16–47.

> <p>Ayat Hafalan</p>
> “Yesus telah melakukan banyak lagi mukjizat di hadapan murid-murid-Nya, tetapi tidak ditulis dalam kitab ini. Tetapi segala yang telah ditulis di sini bertujuan supaya kamu percaya bahawa Yesus ialah Kristus, Anak Tuhan, dan kerana kamu percaya kepada-Nya, kamu akan memperoleh hidup dalam nama-Nya” (Yohanes 20:30, 31, AVB).

Mengapakah Yohanes menulis Kitab Injilnya? Adakah dia ingin menekankan mukjizat Yesus? Atau untuk menekankan beberapa ajaran Yesus yang tertentu? Apakah sebabnya dia menulis apa yang dia telah tuliskan?

Di bawah kuasa dan pengaruh Roh Kudus, Yohanes menjelaskan alasannya. Dia berkata bahawa walaupun banyak lagi perkara yang boleh ditulis tentang kehidupan Kristus (Yohanes 21:25), namun cerita yang dia masukkan ditulis supaya “kamu percaya, bahawa Yesus adalah Kristus, Anak Tuhan, dan supaya kamu oleh iman kamu beroleh hidup dalam nama-Nya" (Yohanes 20:31, AVB).

Minggu ini kita akan melihat beberapa mukjizat awal Yesus di dalam Yohanes—dari mengubah air menjadi anggur di satu majlis perkahwinan, kepada memulihkan kesihatan seorang anak yang sangat sakit, hingga ke penyembuhan seorang yang sakit di tepi kolam Bethesda.

Yohanes menyebut mukjizat ini sebagai "tanda-tanda." Dia tidak bermaksud sesuatu seperti tanda jalan, tetapi sebaliknya peristiwa mukjizat yang menunjuk ke arah realiti yang lebih mendalam, iaitu: Yesus sebagai Mesias. Dalam semua kisah ini, kita melihat contoh mengenai orang yang memberi respon dengan iman. Contoh yang mereka tunjukkan itu mengajak kita untuk melakukan hal yang sama.

_*Kaji pelajaran minggu ini sebagai persediaan untuk Sabat, 5 Oktober._