---
title:  Tanda Kedua di Galilea
date:   30/09/2024
---

Sepanjang pelayanan-Nya di dunia, Yesus melakukan mukjizat yang membantu orang untuk percaya kepada-Nya. Yohanes mencatat mukjizat-mukjizat ini supaya orang lain juga akan percaya kepada Yesus.

`Baca Yohanes 4:46–54. Mengapakah penginjil itu membuat satyu kaitan kembali kepada keajaiban di pesta perkahwinan?`

Dalam menceritakan tanda kedua yang Yesus lakukan di Galilea, Yohanes merujuk kembali kepada tanda pertama, di pesta perkahwinan di Kana. Yohanes seolah-olah berkata, Tanda-tanda yang Yesus lakukan akan membantu kamu melihat siapa Yesus. Kemudian, Yohanes menambah, “Itulah tanda kedua yang dibuat Yesus ketika Dia datang dari Yudea ke Galilea” (Yohanes 4:54, AVB).

Pada mulanya, jawapan Yesus kepada permintaan pegawai itu mungkin kelihatan kasar. Namun, pegawai ini menjadikan penyembuhan anaknya sebagai syarat untuk percaya kepada Yesus. Yesus membaca hatinya dan mengenal pasti penyakit rohani yang lebih mendalam daripada penyakit anaknya yang mengancam nyawa. Seperti kilat dari langit yang cerah, lelaki itu tiba-tiba menyedari bahawa kemiskinan rohaninya boleh mengorbankan nyawa anaknya.

Adalah penting untuk mengenali bahawa mukjizat, dengan sendirinya, tidak membuktikan bahawa Yesus adalah Mesias. Orang lain juga telah melakukan mukjizat. Ada yang merupakan nabi sebenar, ada yang palsu. Mukjizat hanya mendedahkan suatu kewujudan yang supernatural; ia tidak, dengan sendirinya, bermaksud bahawa Tuhan yang melakukannya. (Syaitan boleh melakukan "mukjizat," jika dengan perkataan "mukjizat" kita maksudkan tindakan supernatural.)

Pegawai yang sedang berduka itu menyerahkan dirinya kepada belas kasihan Yesus, memohon kepada-Nya untuk menyembuhkan anaknya. Jawapan Yesus sangat menenangkan. Dia berkata, “ ‘Pergilah; anakmu hidup’ ” (Yohanes 4:50, AVB). Kata kerja “hidup” sebenarnya dalam bentuk masa kini dalam bahasa Yunani. Penggunaan ini dipanggil "masa kini futuristik," di mana peristiwa masa depan disebut dengan kepastian seolah-olah ia sudah berlaku. Lelaki itu tidak tergesa-gesa pulang tetapi, dengan percaya kepada Yesus, dia hanya pulang ke rumah pada keesokan harinya—dengan mendapati bahawa, tepat ketika Yesus mengucapkan kata-kata itu, demam anaknya sembuh.

Betapa kuatnya satu alasan untuk percaya kepada Yesus!

`Walaupun jika kita melihat mukjizat, apakah kriteria lain yang perlu kita lihat sebelum secara automatik menganggap ia berasal dari Tuhan?`