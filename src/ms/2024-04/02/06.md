---
title:  Kebangkitan Lazarus
date:   10/10/2024
---

Yohanes 11 dipenuhi dengan kesedihan—berita sedih tentang penyakit seorang sahabat yang dikasihi (Yohanes 11:1–3); tangisan atas kematiannya (Yohanes 11:19, 31, 33); ratapan adik beradik perempuan bahawa Lazarus tidak akan mati jika Yesus hadir (Yohanes 11:21, 32); dan air mata Yesus sendiri (Yohanes 11:35).

Tetapi Yesus telah menunda dua hari sebelum memulakan perjalanannya untuk pergi kepada Lazarus (Yohanes 11:6), malah Dia menyatakan bahawa Dia bersyukur kerana Dia tidak pergi lebih awal (Yohanes 11:14, 15). Tindakan ini bukanlah kerana tidak berhati perut. Sebaliknya, ia adalah untuk menyatakan kemuliaan Tuhan.

Apabila kita tiba di Yohanes 11:17–27, Lazarus sudah mati selama empat hari. Selepas empat hari, tubuhnya pasti sudah membusuk dan, seperti yang Martha katakan, “Tuhan, sudah empat hari dia dimakamkan, tentu berbau” (Yohanes 11:39, AVB). Tidak syak lagi, kelewatan Yesus hanya membantu membuat mukjizat yang menyusul menjadi lebih menakjubkan. Untuk membangkitkan mayat yang sudah membusuk? Apakah lagi bukti yang dapat Yesus berikan bahawa sesungguhnya Dia adalah Tuhan itu sendiri?

Sebagai Tuhan, sebagai Dia yang mencipta kehidupan sejak awal—Yesus memiliki kuasa atas kematian. Oleh itu, Yesus menggunakan peluang ini, iaitu kematian Lazarus, untuk menyatakan kebenaran penting tentang diri-Nya. “Akulah kebangkitan dan hidup. Sesiapa yang percaya kepada-Ku akan hidup, meskipun dia sudah mati. Orang hidup yang percaya kepada-Ku tidak akan mati selama-lamanya. Percayakah kamu?” (Yohanes 11:25, 26, AVB).

`Baca Yohanes 11:38–44. Apakah yang Yesus lakukan yang menyokong dakwaan-Nya?`

Sama seperti Yesus menunjukkan Dia adalah Terang dunia (Yohanes 8:12, Yohanes 9:5) dengan memberikan penglihatan kepada orang buta (Yohanes 9:7), di sini Dia membangkitkan Lazarus dari kematian (Yohanes 11:43, 44) yang menunjukkan bahawa Dia adalah Kebangkitan dan Hidup (Yohanes 11:25).

Mukjizat ini, lebih daripada mukjizat yang lain, menunjuk kepada Yesus sebagai Pemberi Kehidupan, sebagai Tuhan itu sendiri. Ia memberikan sokongan yang kuat terhadap tema Yohanes bahawa Yesus adalah Anak Tuhan yang ilahi dan bahawa, dengan percaya, kita dapat memiliki hidup melalui Dia (Yohanes 20:30, 31).

Namun, ketika kita tiba di pewnghujung cerita yang luar biasa ini (Yohanes 11:45–54), di mana ramai orang yang melihat dan percaya (Yohanes 11:45), satu ironi yang kuat tetapi sedih terungkap. Yesus menunjukkan bahawa Dia dapat membawa orang mati kembali hidup, namun, orang-orang ini berpendapat bahawa mereka boleh menghentikan Dia dengan membunuh-Nya? Betapa ia suatu contoh mengenai kelemahan manusia berbanding kebijaksanaan dan kuasa Tuhan!