---
title:  “Memang Dialah Nabi”
date:   07/10/2024
---

`Baca Yohanes 6:14, 15, 26–36. Bagaimanakah orang ramai merespon terhadap mukjizat-Nya, dan bagaimanakah Yesus menggunakan peristiwa ini untuk cuba mengajar mereka tentang siapa Dia?`

Orang Yudea mengharapkan seorang Mesias duniawi yang akan membebaskan mereka daripada penindasan Empayar Rom. Dua perkara yang paling sukar dihadapi dalam peperangan adalah memberi makan kepada tentera dan menangani mereka yang cedera serta yang terkorban. Melalui mukjizat-Nya, Yesus menunjukkan bahawa Dia boleh melakukan kedua-duanya.

Tetapi bukan itu sebab Yesus datang, dan bukan itu tujuan mukjizat-Nya. Sebaliknya, kisah pemberian makan kepada lima ribu orang menyediakan peluang untuk menggambarkan bahawa Yesus adalah Roti Hidup, bahawa Tuhan sendiri turun dari syurga. “Akulah roti hidup itu,” kata-Nya. “Sesiapa yang datang kepada-Ku tidak akan lapar lagi.” (Yohanes 6:35, AVB).

Ini adalah yang pertama daripada tujuh pernyataan “Akulah” dalam Injil Yohanes, di mana “Akulah” dihubungkan dengan beberapa predikat (“roti hidup,” Yohanes 6:35; “terang dunia,” Yohanes 8:12; “pintu,” Yohanes 10:7, 9; “Gembala yang baik,” Yohanes 10:11, 14; “kebangkitan dan hidup,” Yohanes 11:25; “jalan, kebenaran, dan hidup,” Yohanes 14:6; “pokok anggur yang benar,” Yohanes 15:1, 5). Setiap satu daripadanya menunjuk pada kebenaran penting tentang Yesus. Pernyataan “Akulah” merujuk kembali kepada Keluaran 3, di mana Tuhan memperkenalkan diri-Nya kepada Musa sebagai Akulah yang Agung (bandingkan dengan Yohanes 8:58). Yesus adalah Akulah yang Agung itu.

Tetapi orang ramai terlepas pandang semua ini.

“Dengan hati yang tidak puas mereka bertanya mengapa, jika Yesus boleh melakukan begitu banyak pekerjaan ajaib seperti yang mereka saksikan, mengapa Dia tidak boleh memberikan kesihatan, kekuatan, dan kekayaan kepada semua umat-Nya, membebaskan mereka daripada penindas mereka, dan mengangkat mereka pada kuasa dan kehormatan? Hakikat bahawa Dia mengaku sebagai Yang Dihantar dari Tuhan, tetapi menolak untuk menjadi raja Israel, adalah misteri yang mereka tidak dapat fahami. Penolakan-Nya disalahtafsirkan. Ramai yang menyimpulkan bahawa Dia tidak berani menegaskan dakwaan-Nya kerana Dia sendiri meragukan sifat ilahi misi-Nya. Oleh itu, mereka membuka hati mereka kepada ketidakpercayaan, dan benih yang ditaburkan oleh Syaitan berbuah sesuai dalam jenisnya, dalam salah faham dan pembelotan.”—Ellen G. White, The Desire of Ages, ms. 385.

Mereka mencari manfaat material dan bukan kebenaran yang boleh berkekalan hingga ke kehidupan abadi. Ini adalah perangkap yang kita semua mungkin hadapi jika kita tidak berhati-hati.

`Bagaimana kita boleh mengelakkan terjebak dalam perkara material sehingga mengorbankan hal yang rohani?`