---
title:  Panduan Guru
date:   11/10/2024
---

### Bahagian I: Pandangan Keseluruhan

Fokus Kajian: Yohanes 9:1–34, Yohanes 11:1–44, Yohanes 6:14

Renungkan kembali fakta yang menakjubkan bahawa Anak Tuhan yang ilahi dan kekal telah mengosongkan diri-Nya dan menjadi Tuhan dalam bentuk manusia. Kenyataan yang menakjubkan ini terbukti dengan jelas dalam Kitab Suci. Keupayaan manusiawi kita yang terbatas pasti diuji dalam usaha memahami kenyataan yang tiada batas ini. Untuk membantu kita dalam usaha ini, Tuhan telah melakukan segala yang terbaik untuk membantu kita memahami, sejauh yang mungkin, kebenaran Alkitab ini yang membawa keselamatan.

Minggu ini, kita akan memperhatikan tiga mukjizat yang menjadi bukti pasti tentang keilahian Kristus. Mukjizat ini pastinya memberikan bukti tambahan bahawa Yesus lebih daripada sekadar seorang manusia yang hebat. Sebagai contoh, perhatikan peristiwa tranfigurasi rupa-Nya semasa di atas gunung, di mana tiga murid yang berada di lingkaran dalam-Nya menyaksikan kemuliaan ilahi-Nya yang menakjubkan. Tiba-tiba, Dia “berubah rupa di hadapan mata mereka. Wajah-Nya bersinar seperti matahari dan pakaian-Nya putih berkilau-kilauan” (Mat. 17:2, AVB). Tambahan pula, mukjizat ini dengan jelas disaksikan oleh Musa yang telah dibangkitkan dan Elia yang diubahkan.

Siapakah yang boleh menafikan keilahian Yesus dalam mukjizat memberi makan lima ribu orang? Fenomena sebegini unik, belum pernah berlaku dalam sejarah. Ada yang percaya; namun, anehnya, ada yang tidak, walaupun terdapat bukti yang jelas. Alangkah sedihnya bahawa kedegilan dan kesombongan menyebabkan mereka melihat kegelapan daripada melihat Terang dunia, yang berdiri tepat di hadapan mereka. AKULAH yang agung, yang dikenali oleh nabi mereka yang dihormati, Musa, tinggal di antara mereka, tetapi mereka memberontak terhadap penerimaan-Nya sebagai Mesias mereka.

Roti fana semasa dalam pemberian makan kepada lima ribu orang dimaksudkan untuk mengarahkan perhatian orang kepada Kristus, Roti kehidupan, yang memberikan dan mengekalkan bukan sahaja kehidupan jasmani, tetapi juga kehidupan kekal. Dengan merenung lebih jauh tentang ungkapan “AKULAH” dalam konteks Injil Yohanes, kita menyedari bahawa Yohanes memberikan perhatian khusus kepada gambaran ilahi Tuhan seperti yang dinyatakan kepada Musa di dalam belukar yang sedang terbakar: “Dan Tuhan berfirman kepada Musa, ‘AKU ADALAH AKU’” (Kel. 3:14, AVB). Yesus menerapkan gelaran ini secara langsung kepada diri-Nya, dalam kenyataan seperti “ ‘Akulah jalan, kebenaran, dan hidup’ ” (Yoh. 14:6), dan “ ‘Akulah kebangkitan dan hidup’ ” (Yoh. 11:25).

Dalam Yohanes 9:1–34, kuasa ilahi Yesus juga dinyatakan di dalam penyembuhan orang buta dan, khususnya, seperti yang diperkuat dalam Yohanes 11, dalam mukjizat yang menakjubkan dengan membangkitkan Lazarus dari kematian. Dalam ulasan berikut, kita akan mengkaji dua mukjizat ini dengan lebih mendalam.

### Bahagian II: Ulasan

Betapa ia berupa satu peristiwa yang menakjubkan apabila kita melihat wajah Yesus dan tubuh kita yang fana diubah nanti, dibentuk mengikut tubuh-Nya yang abadi dan mulia! Kita akan mengenal Dia, mengalami kasih-Nya, dan bersama selama kekekalan di dalam kehadiran-Nya, tanpa pernah ada kesudahan dalam meneroka tema kasih-Nya yang tiada tandingan atau sepenuhnya memahami sifat-Nya yang kekal.

**“ ‘Memang Dialah Nabi’ ”** (Yohanes 6:14, AVB)

Apabila Kristus memberi makan kepada lima ribu orang dengan beberapa bahan yang sederhana daripada bekalan makan siang seorang budak lelaki, mereka yang menyaksikan mukjizat itu berkata tentang Yesus: “ ‘Memang Dialah Nabi yang dinanti-nantikan datang ke dunia!’ ” (Yohanes 6:14, AVB). Kata-kata ini merujuk kepada kata-kata Musa, yang menunjuk kepada Yesus: “ ‘Tuhan, TUHANmu, akan membangkitkan untukmu seorang nabi sepertiku daripada kalangan saudaramu. Dialah yang harus kamu dengar.’ ” (Ul. 18:15, AVB).

Adalah wajar untuk memikirkan Musa sebagai satu tipe Yesus. Sebagai contoh, Musa dan Yesus adalah serupa dalam misi mereka untuk membebaskan orang dari perhambaan. Daripada semua watak dalam Alkitab, Musa adalah yang paling hampir mirip dengan Yesus dalam pelayanan perantaraan-Nya. Selepas bangsa Israel di padang gurun memberontak terhadap Tuhan dengan menyembah anak lembu emas, Musa menawarkan diri untuk mati menggantikan mereka, menjadi pengganti mereka. Dalam Keluaran 32:32, kita membaca catatan yang menyentuh tentang Musa yang memohon kepada Tuhan untuk menyelamatkan nyawa umat-Nya yang memberontak. Musa berkata kepada Tuhan: “ ‘Semoga Engkau ampunkanlah dosa mereka itu, namun begitu, jika tidak, semoga dihapuskan sahaja namaku daripada kitab yang telah Kautulis nama para umat-Mu.’ ” (AVB).

Kesetiaan Musa yang berkorban demi bangsanya yang sesat dan rayuannya untuk mati menggantikan orang lain adalah mengagumkan. Tetapi tawaran yang begitu berbelas kasihan tidak dapat mengampuni dosa dan menghapuskan hukuman, iaitu kematian, kerana hanya pengorbanan “Nabi” ilahi Yesus yang dapat menghasilkan pencapaian yang mustahil itu. Yesus sahaja yang memiliki kebenaran dan kehidupan yang diperlukan untuk menggantikan dosa dan kematian kita.

**Penyembuhan Orang Buta** (Yohanes 9:1–34)

Seperti yang kita lihat pada minggu lepas melalui naratif tentang orang lumpuh, di mana dia berada dalam keadaan tanpa harapan itu selama 38 tahun. Namun, orang buta di dalam Yohanes 9 adalah “buta sejak lahir” (Yohanes 9:1, AVB). Bayangkan tidak pernah mempunyai peluang untuk nampak apa-apa atau melihat sesiapa!

Tambahan pula, menambah garam pada luka, orang buta yang malang ini bukan sahaja menderita secara fizikal, tetapi dia juga menderita secara rohani, mental, dan emosi. Persepsi umum adalah bahawa mereka yang sakit dalam masyarakat menderita kerana dosa mereka sendiri atau dosa ibu bapa mereka. Orang buta itu dibuat untuk percaya bahawa bukan sahaja orang lain yang memandangnya sebagai bersalah, tetapi Tuhan juga memandangnya dengan tidak baik.

Kesalahpahaman ini juga ada dalam fikiran para murid, maka pertanyaan mereka, “ ‘Rabbi, siapakah yang berdosa, orang itu atau ibu bapanya, maka dia dilahirkan buta?’ ” (Yohanes 9:2, AVB). Dalam keinginan mereka untuk menyalahkan seseorang, mereka serupa dengan ramai orang Kristian hari ini yang berniat baik tetapi tersilap. Dengan cara yang sama, para sahabat Ayub yang juga salah cuba meletakkan kesalahan ke atasnya atas tragedi dan penyakitnya yang dahsyat itu. Marilah kita belajar daripada kesilapan mereka. Mengapa tidak, kita seharusnya mengikuti teladan Yesus dalam memfokuskan kepada penyelesaian dan bukan pada masalah? Dia datang ke dunia ini bukan untuk menghukum, tetapi untuk menyelamatkan. (Lihat Yohanes 3:17.)

Jawapan Yesus memperluaskan visi para murid tentang misi-Nya ke tahap yang lebih tinggi. Tuhan ingin menggunakan kebutaan lelaki ini untuk menunjukkan kuasa penyembuhan-Nya yang hebat. Tambahan pula, mukjizat ini bertujuan untuk menunjukkan bahawa Kristus adalah pemberi kehidupan kekal dan kebijaksanaan, mengilhami orang dengan cahaya kebenaran dan keselamatan-Nya. Kristus mengaitkan kerja-Nya dengan cahaya terang di siang hari, dengan berkata, “ ‘Selagi siang, kita mesti melakukan tugas Dia yang telah mengutus-Ku. Malam akan tiba apabila seorang pun tidak dapat melakukan apa-apa lagi. Selama Aku di dunia, Akulah cahaya dunia.’ ” (Yohanes 9:4, 5, AVB).

Betapa ironi dan jelasnya bahawa para pemimpin agama, dengan penglihatan fizikal mereka yang utuh, dengan keras kepala enggan melihat cahaya yang Kristus pancarkan di sekeliling mereka. Oleh itu, mereka sengaja membalut diri mereka lebih dalam dan lebih jauh ke dalam kegelapan rohani sehingga kebutaan mereka terhadap cahaya yang sebenar menjadi tidak dapat dipulihkan. Sebaliknya, keterbukaan orang buta itu kepada cahaya Kristus bukan sahaja membolehkan dia melihat secara fizikal dengan matanya, tetapi juga membolehkan dia mempunyai wawasan rohani yang diterangi, yang diperlukan untuk mengenali Yesus sebagai Anak TUHAN, Dia sahaja layak disembah.

Yesus boleh sahaja menyembuhkan orang buta ini dengan segera. Tetapi untuk alasan-Nya sendiri yang bijak, Dia mahu orang yang teraniaya itu mengambil bahagian dalam proses penyembuhannya sendiri. Selepas Dia menggunakan air liur untuk membasahi tanah liat, Juruselamat mengoleskan ramuan itu pada mata orang buta itu. Tangan yang membuat dan menyapukan ramuan tanah itu adalah tangan Penyembuh dan Pencipta sendiri, yang telah menciptakan bumi dan segala bintang. Orang buta itu, yang diurapi dengan tanah liat, mematuhi kata-kata Kristus dan segera pergi ke kolam Siloam untuk membasuh matanya. Setelah membasuh, dia segera sembuh. Bandingkan cerita ini dengan naratif Perjanjian Lama tentang Naaman, jeneral tentera Syria. Naaman diarahkan oleh nabi Elia untuk membasuh tujuh kali di Sungai Jordan untuk dapat sembuh dari kusta. Pada mulanya, Naaman sangat membantah. Tetapi kemudian dia mengalah dan membasuh dirinya dan secara ajaib telah ditahirkan.

Tanah liat yang basah itu tidak mengandungi sifat ajaib; Kristus sahaja adalah Penyembuh yang sebenar. Juruselamat hanya menggunakan bahan ini umtuk menyalurkan kuasa-Nya. Juga, kita boleh berhujah bahawa Yesus menggunakan agen penyembuhan yang sederhana untuk menggalakkan penggunaannya dalam penyembuhan. “Kristus menggunakan agen-agen sederhana alam. Walaupun Dia tidak memberikan sokongan kepada ubat-ubatan, Dia mengesahkan penggunaan penyembuhan yang sederhana dan semulajadi.” — Ellen G. White, The Desire of Ages, ms. 824.

Adakah Yesus mampu dan bersedia untuk menyembuhkan hari ini, secara serta-merta, atau secara beransur-ansur, melalui mukjizat langsung dan ubat-ubatan yang sederhana? Bagaimanakah kita harus mengambil bahagian dalam pelayanan penyembuhan-Nya sebagai wakil-Nya? Renungkan kenyataan yang diilhamkan ini: “Dia [Yesus] sama bersedia untuk menyembuhkan orang sakit sekarang seperti ketika Dia secara peribadi berada di bumi dahulu. Hamba-hamba Kristus adalah wakil-Nya, saluran untuk pekerjaan-Nya. Melalui mereka, Dia ingin melaksanakan kuasa penyembuhan-Nya.”—The Desire of Ages, ms. 823, 824.”

**Kebangkitan Lazarus** ( 11:1–44)

Yesus berkata kepada Marta, “ ‘Akulah kebangkitan dan hidup. Sesiapa yang percaya kepada-Ku akan hidup, meskipun dia sudah mati.’ ” (Yohanes 11:25, AVB). Perhatikan sekali lagi, Yesus menggunakan istilah ilahi “AKULAH” untuk menekankan bahawa Dia bukan sahaja memberi hidup, tetapi Dia adalah Hidup itu sendiri. Janji ini menjamin pemenuhannya apabila Yesus kembali untuk membawa pulang semua orang yang dikasihi-Nya. Mereka yang tidur dalam Kristus akan dibangkitkan dalam sekelip mata pada kebangkitan, seolah-olah tiada detik masa yang berlalu bagi mereka.

Mereka yang beristirahat di dalam Yesus beristirahat seolah-olah telah dibangkitkan daripada kematian, kerana mereka telah berkongsi dalam kehidupan dan takdir kekal Kristus. Yesus meneguhkan realiti yang mulia ini dengan meyakinkan para murid-Nya, “ ‘Oleh sebab Aku hidup, kamu juga akan hidup’ ” (Yohanes 14:19, AVB). Yesus adalah hidup itu sendiri dan Pemberi Hidup. Dengan mempercayai kebenaran Alkitab ini maka kita sepatutnya tidak takut akan kematian. Dalam surat pertamanya, Yohanes mengulangi kebenaran ini: “Kesaksian itu ialah: Tuhan memberi kita hidup yang kekal dan hidup ini ada di dalam Anak-Nya. Sesiapa yang memperoleh Anak itu, memperoleh hidup itu. Dan sesiapa yang tidak memperoleh Anak TUHAN, tidak memperoleh hidup itu.” (1 Yohanes 5:11, 12, AVB).

Harapan mulia inilah yang sangat diperlukan oleh dunia, kerana tiada seorang pun yang memiliki hidup kecuali Kristus. Dia adalah satu-satunya penyelesaian sempurna kepada kehancuran umat manusia. Kebenaran ini adalah berita terbaik yang pernah ada, dan kita harus bersemangat untuk membagikannya kepada dunia yang sedang binasa! “Di dalam Kristus terdapat hidup yang asli, yang tidak dipinjam, yang tidak bersumber. . . . Ketuhanan Kristus adalah jaminan orang percaya akan hidup yang kekal.”—Ellen G. White, The Desire of Ages, ms. 530.

### Bahagian III: Penerapan Hidup

**Fikirkan dan jawap pertanyaan berikut**:

1\. Perhatikan istilah alkitabiah “nabi” ini. Mengapakah Alkitab merujuk kepada Yesus sebagai seorang nabi? Sebutan ini mungkin mengelirukan sesetengah orang kerana Dia bukan sekadar seorang nabi. Sebagai contoh, orang Islam percaya bahawa Yesus adalah seorang nabi. Walau bagaimanapun, kita percaya bahawa Dia lebih daripada itu: Yesus juga adalah Anak Yahweh yang ilahi dan Juruselamat dunia.

2/. Musa berperanan sebagai lambang Kristus dalam perantaraan-Nya untuk umat Tuhan yang memberontak. Kristus berdoa untuk mereka yang sedang menyalibkan Dia. Siapakah di dalam kitab Kisah Para Rasul yang paling hampir dengan Yesus dalam berdoa untuk musuhnya? Bagaimanakah perbandingan ini dapat mengajar kita bagaimana kita harus memandang kepada para penganiaya kita?

3/. Mengapa kebutaan rohani tidak dapat disembuhkan tanpa campur tangan penyembuhan Tuhan?

4/. Yesus berkata bahawa dosa ibu bapa tidak menyebabkan penderitaan orang buta itu. Bagaimanakah anda menyelaraskan kebenaran ini dengan Keluaran 20:5 tentang “ ‘yang membalas kesalahan ayah kepada anak-anaknya, kepada keturunan ketiga dan keempat dalam kalangan mereka yang membenci Aku’ ” (AVB)?

5/. Walaupun jelas daripada Yohanes 14:19 dan 1 Yohanes 5:11, 12 bahawa kita mempunyai jaminan keselamatan dalam Kristus, maka oleh itu mengapakah ia menjadi satu cabaran untuk merealisasikan jaminan ini did alam hidup kita? Bagaimana kita menjelaskan sikap takut oleh seorang percaya terhadap kematian?

` `