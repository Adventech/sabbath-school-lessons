---
title:  Kesaksian Tanpa Disedari Pilatus
date:   12/11/2024
---

Berkali-kali Yohanes mencatatkan usaha para pemimpin agama ketika itu untuk menangkap Yesus, membawa-Nya ke pengadilan, dan menjatuhkan hukuman mati ke atas-Nya. Satu tema dalam Injil Yohanes, yang sering dinyatakan oleh Yesus, adalah bahawa waktu atau saat-Nya belum tiba, yang bermaksud waktu untuk penyaliban-Nya (Yohanes 2:4; Yohanes 7:6, 8, 30; Yohanes 12:7, 23, 27; Yohanes 13:1; Yohanes 17:1).

Kini waktu itu telah tiba. Yesus ditangkap di Taman Getsemani, dibawa ke hadapan Hanas, kemudian kepada Kayafas, imam besar, dan dua kali di hadapan Pilatus.

Yohanes telah menyebut ramai saksi dari pelbagai lapisan masyarakat untuk memberi keterangan bahawa Yesus adalah Kristus. Kini Yohanes menyebut Pilatus, gabenor yang mengadili Yesus. Ini adalah kesaksian penting kerana Pilatus adalah seorang Rom, seorang gabenor, dan seorang hakim; kebanyakan saksi lain adalah orang Yahudi dan orang biasa.

`Bagaimanakah keputusan Pilatus berkaitan dengan tema Injil Yohanes? Yohanes 18:38, Yohanes 19:4–22.`

Yesus dibawa kepada Pilatus pada awal pagi hari Jumaat (Yohanes 18:28). Rancangannya adalah untuk segera menghantar tahanan itu ke takdir-Nya. Tetapi sikap Yesus menarik perhatian Pilatus. Gabenor itu menyoal Yesus dengan teliti dan mendengar dari bibir-Nya, “Aku dilahirkan dan datang ke dunia untuk satu maksud sahaja; Aku datang untuk berkata tentang apa yang benar. Sesiapa yang menerima apa yang benar, mendengarkan Aku” (Yohanes 18:37, AVB).

Walaupun akhirnya gabenor itu menjatuhkan hukuman mati kepada Yesus, dia tetap tiga kali mengisytiharkan Yesus tidak bersalah (Yohanes 18:38; Yohanes 19:4, 6). Kemduian di atas salib dia menulis perkataan berikut, “Yesus dari Nasaret, Raja Orang Yahudi “ (Yohanes 19:19, AVB), yang menyempurnakan kesaksiannya tentang siapa Yesus itu. Namun, walaupun dengan kesaksiannya tentang tidak bersalahnya Kristus, dia tetap menjatuhkan hukuman mati kepada Yesus.

Pilatus telah memiliki Kebenaran itu sendiri berdiri di hadapannya namun—dengan membiarkan orang ramai menekan dirinya—Pilatus tetap menjatuhkan hukuman mati ke atas Yesus! Betapa ia satu contoh tragiknya tentang tidak mengikuti apa yang hati nurani dan hati kita katakan itu adalah benar!

`Apakah yang boleh kita pelajari dari contoh Pilatus mengenai bahaya membiarkan sentimen popular, malah tekanan, menghalang kita daripada melakukan apa yang kita percaya adalah betul?`