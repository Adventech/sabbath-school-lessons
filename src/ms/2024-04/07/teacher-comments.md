---
title:  Panduan Guru
date:   15/11/2024
---

### Bahagian I: Pandangan Keseluruhan

Tumpuan Kajian: Yohanes 18:38, Yohanes 19:4–22, Yohanes 20:19–31.

Yesus berbicara dengan keyakinan dan kepastian tentang identiti-Nya. Selalunya, Dia merujuk kepada identiti-Nya sebagai penggenapan Mesias yang dijanjikan dan meminta orang lain untuk menyaksikan ke-Mesias-an-Nya. Mengapakah kesaksian mereka tentang identiti-Nya begitu penting bagi Yesus? Dia ingin menyelamatkan sebanyak mungkin orang ke dalam kerajaan kekal-Nya, dan Dia tahu bahawa percaya kepada-Nya adalah satu-satunya cara untuk diselamatkan daripada dosa dan dunia yang telah jatuh ini.

Yesus juga meminta ramai saksi mata-Nya untuk menyatakan keyakinan tulus mereka tentang pengalaman nyata mereka dengan-Nya. Kesaksian Maria tentang pengorbanan Yesus sangat berkuasa dan bermakna. Hatinya terbuka sepenuhnya kepada mata Yesus, sebagaimana hati kita semua, kerana Yesus tahu kedalaman setiap hati. Oleh itu, Dia juga mengetahui hati Yudas yang suka mencela dan licik.

Yesus juga membaca hati Pontius Pilatus, seorang gabenor Rom yang kafir, yang dalam beberapa cara lebih jujur daripada banyak penuduh Yesus. Yesus juga menerima kesaksian seorang yang ragu-ragu, yang perlu melihat dan menyentuh bukti kebangkitan Tuhannya sendiri. Yesus bersabar dengan Thomas dan menunjukkan kepadanya bukti jelas dari tubuh-Nya yang berparut. Minggu ini, kita juga akan mengkaji kesaksian paling berkuasa tentang ke-Mesias-an Penyelamat—Yesus sendiri, yang memberi kesaksian tentang misi Mesianik-Nya melalui perkataan-Nya yang membawa kehidupan kekal dan melalui perbuatan-Nya yang berkuasa..

### Bahagian II: Ulasan

**Merujuk Kembali kepada Abraham**

Yohanes 8:56 membayangkan bahawa Abraham telah diberikan satu wahyu tentang Mesias yang akan datang. Pendedahan ilahi ini tentang harapan yang mulia bertujuan untuk menjadi pengesahan terhadap rancangan keselamatan Tuhan yang universal. Setelah melihat pendedahan yang agung ini, Abraham "bersukacita" dan "bergembira." Sebaliknya, para pemimpin Yahudi tidak memerlukan penglihatan untuk melihat hari Kristus, kerana mereka melihat-Nya dan perbuatan-Nya yang perkasa secara langsung. Namun, bukan kegembiraan yang mereka rasakan seperti bapa mereka Abraham, tetapi mereka malah marah dan bersedia untuk membunuh-Nya.

Selain itu, Abraham ditunjukkan satu penerapan praktikal dari penglihatan itu, yang memperlihatkan secara grafik rancangan penebusan manusia. Abraham berfungsi sebagai lambang Tuhan Bapa, dan Ishak sebagai lambang Yesus, Anak Tuhan yang tunggal. Kayu untuk korban dipikul di belakang Ishak ketika berjalan menuju ke mezbah, adalah sama seperti Kristus yang memikul salib kayu ke mezbah Kalvari. Baik Ishak maupun Yesus, tanpa sebarang bantahan, rela menjadi korban. Sukar untuk mempercayai bahawa seorang pemuda yang gagah seperti Ishak, dalam kemuncak masa mudanya, akan bersikap sangat taat, walaupun sehingga ke maut. Iman Abraham yang luar biasa, walaupun dengan keraguan yang menyakitkan, dalam mengorbankan satu-satunya anaknya—anak perjanjian—menunjukkan kesediaan Bapa untuk membiarkan Yesus mati demi manusia.

Perbezaan utama antara Yesus dan Ishak adalah pengganti yang disediakan untuk Ishak. Tetapi tiada apa yang disediakan untuk Yesus. Pengorbanan Kristus memang menjadi Pengganti bagi kita semua. Dalam menumpahkan darah-Nya, Yesus memberikan untuk penebusan kita nyawa-Nya dan kebenaran-Nya, yang tiada siapa pun miliki..

**Kesaksian Oleh Maria**

Ketika kita mengalihkan perhatian kita kepada perjamuan di rumah Simon, orang Farisi itu, kita harus perhatikan bahawa Yesus adalah tetamu kehormat, bersama dengan Lazarus, yang baru sahaja dibangkitkan dari kematian oleh-Nya. Sebaliknya, Maria bukanlah tetamu kehormat. Simon dan Maria merupakan sat uke kajian yang kontras. Yesus telah menyembuhkan Simon daripada penyakit kusta, tetapi Simon belum membenarkan Yesus menyembuhkannya daripada pelbagai kusta dosa pilihannya. Sebaliknya, Maria menyerah sepenuhnya kepada Yesus dan membenarkan Yesus membersihkannya daripada kusta dosa masa lalunya. Simon merasa terikat, mengikut adat Yahudi, untuk menghormati Yesus kerana menyembuhkannya, dan oleh itu dia menjemput Yesus atas rasa tanggungjawab. Tetapi Maria sepenuhnya berkomitmen dan setia kepada Yesus, menyebarkan wangian kasih-Nya ke seluruh rumah. Pada perjamuan itu, dia mengurapi tubuh Kristus, Anak Domba Tuhan yang akan disembelih sebagai Korban yang dihantar untuk menyelamatkan manusia yang berdosa.

Yesus bertindak mempertahankan Maria ketika dia menjadi pusat perhatian semua orang. Yudas mengatur serangan lisan terhadapnya kerana mengurapi Yesus, suatu serangan yang disokong oleh para murid yang lain. Yesus menggambarkan tindakan pengabdian Maria kepada-Nya sebagai sesuatu yang indah kerana dia telah melakukan apa yang dia mampu untuk-Nya. Oleh itu, apabila kita melakukan bahagian kita dengan kasih yang tulus, Yesus menerima usaha tersebut sebagai satu persembahan kita yang terbaik, kerana Dia mengetahui isi hati yang ikhlas. Apabila kita melakukan yang terbaik untuk Yesus, Dia menganggap itu sudah mencukupi. Jika itu mencukupi bagi Yesus, sepatutnya mencukupi juga bagi kita..

**Kesaksian Tanpa Disedari Pilatus** (Yohanes 18:38, Yohanes 19:4–22)

Sungguh mengejutkan dan ironi bahawa seorang gabenor kafir, dalam satu hal, berpihak kepada Yesus dan mengisytiharkan kesucian-Nya, sementara umat sebangsa Yesus sendiri, yang Dia datang untuk diselamatkan-Nya, menolak-Nya dan mendesak untuk menuntut kematian-Nya. Hidup dan memerintah dalam dunia yang sangat korup, Pilatus ingin mengetahui kebenaran, tetapi dia meragui sama ada kebenaran itu wujud. Keraguan seperti ini tentang kewujudan kebenaran sangat berleluasa, terutama pada masa kini. Kebenaran disalahtafsir sebagai suatu pembohongan, sebagai muslihat kuasa semata-mata, dan cahaya dilabelkan sebagai kegelapan yang digunakan untuk menundukkan orang yang jahil. Penipuan semakin menjadi kebiasaan dalam masyarakat kita. Seperti Pilatus, kita berseru untuk mengetahui kebenaran.

Oleh itu, apa yang Yesus katakan kepada Tomas sangat benar dan penting untuk zaman kita: “Akulah jalan, kebenaran, dan hidup” (Yohanes 14:6). Dalam hari-hari terakhir ini, kita perlu berjalan bersama Yesus, yang adalahj Jalan itu. Ketika kita berjalan bersama-Nya, Dia mengajar kita mengenai kebenaran melalui perkataan dan perbuatan, yang akhirnya membawa kepada kehidupan kekal. Sangat mudah untuk menjadi kecewa dan malah hilang harapan ketika kita berhadapan dengan apa yang berlaku di dunia kita; oleh itu, kita harus menerapkan Yesus, yang sentiasa adalah kebenaran dan di dalam-Nya tidak ada jejak kegelapan yang ditemui dalam kehidupan ini. Dia tetap, kerana Dia adalah sama semalam, hari ini, dan selama-lamanya.

Pemikiran terakhir mengenai Pilatus: dia tahu dalam hatinya bahawa Yesus bukan hanya tidak bersalah. Dia juga yakin bahawa Yesus adalah luar biasa dalam segala hal. Pilatus tidak pernah menyaksikan sesiapa pun yang seperti Yesus. Isterinya mengesahkan keyakinan ini dengan berkongsi kebenaran tentang Yesus dengannya dan memberi amaran agar tidak menghukum Yesus. Malah, Pilatus sendiri mengisytiharkan Yesus tidak bersalah—bukan sekali, tetapi tiga kali.

Namun, seperti yang dilakukan oleh ramai orang, Pilatus tunduk kepada tekanan orang ramai. Dia teragak-agak dalam saat kelemahan, sehingga dia melanggar suara hatinya sendiri. Pilatus cuba menyenangkan penguasa Rom dan juga orang ramai, tetapi berakhir dengan tidak menyenangkan kedua-duanya. Dia telah dilucutkan daripada segala kehormatan dan dibuang ke Gaul, di Perancis, Pilatus akhirnya ditenggelami oleh kemurungan yang berat, dan dia mengakhiri hidupnya sendiri..

**Kesaksian Oleh Tomas** (Yohanes 20:19–31)

Kes Thomas adalah satu pelajaran yang berharga mengenai iman dan kepercayaan. Sama seperti Pilatus, Thomas bergelut dengan keraguan walaupun terdapat banyak bukti. Namun, Yesus bersedia untuk mengatasi ketakutan dan keraguannya. Juruselamat bersikap lemah lembut dengan Thomas, mengundangnya untuk menyentuh bekas luka-Nya. Yesus juga mahu kita “datang dan lihat,” untuk mengalami-Nya secara peribadi. Nampaknya, apa sahaja yang diperlukan untuk membantu kita percaya, Dia rela untuk menyediakannya. Dia menemui kita di mana kita berada—dalam keputusasaan, kekecewaan, atau keraguan kita.

Yohanes sering membahaskan topik mengenai keraguan dalam tulisannya. Ketika dia menulis Kitab Injilnya, dia berhadapan dengan anggota gereja yang kecewa yang dicabar oleh ajaran Gnostik tentang realiti Kristus. Pada zaman Yohanes, seperti dalam zaman kita, ada di antara mereka yang memilih untuk tidak percaya kerana mereka tidak melihat semua bukti yang mereka inginkan, sama ada secara saintifik atau falsafah.

Ramai hari ini menumpukan pada setiap detik keraguan yang dibangkitkan sebagai bantahan terhadap Mesias Kristus dan, dengan itu, mengabaikan bukti besar tentang realiti dan misi Kristus. Orang yang rahu-ragu ini menuntut agar cawan bukti diisi sepenuhnya sebelum mereka memilih untuk percaya. Tetapi dalam dunia yang telah jatuh ini, sentiasa ada ruang untuk bersikap ragu-ragu. Kita dikelilingi oleh bukti: ciptaan Tuhan yang menakjubkan, kehidupan itu sendiri, penyelenggaraan ilahi, hati nurani kita, dan ukuran iman yang dengannya kita dilahirkan. Dengan jenis bukti seperti ini, menjadi percaya itu benar-benar adalah dalam melihat.

Pengalaman seperti itu adalah apa yang Elisa doakan ketika dia memohon kepada Tuhan untuk membantu hamba-Nya yang ragu-ragu untuk melihat, seperti yang dicatat dalam 2 Raja-raja 6:17: “Ya TUHAN, celikkanlah mata hambaku ini supaya dia dapat melihat!” (AVB). Alkitab memberitahu kita apa yang berlaku sebagai jawapan kepada doa Elisa: “TUHAN mengabulkan doanya. Hamba Elisa menengadah dan nampak bukit itu penuh dengan kuda dan kereta kuda berapi di sekeliling Elisa” (AVB). Jadi, kita boleh menyimpulkan bahawa melihat yang sebenar adalah mempercayai realiti yang lebih besar di luar keadaan kita yang serta merta.

**Kesaksian Oleh Yesus**

Yesus adalah saksi terbesar tentang ketuhanan dan misi ilahi-Nya sendiri. Secara berulang-ulang dan tanpa mengenal penat lelah, Dia berusaha membuka mata dan hati golongan intelektual dan kaya. Juruselamat sangat ingin bagi mereka yang ragu-ragu agar mereka mempertimbangkan bukti yang jelas tentang diri-Nya. Dia dengan penuh keinginan mahu mereka percaya dan diselamatkan, walaupun seringkali usaha tersebut sering menjadi sia-sia. Betapa sering kita ingin melihat dan mendengar Yesus secara peribadi! Tetapi jika kita hidup semasa pelayanan Yesus di dunia dahulu dan melihat semua bukti yang Dia tunjukkan, adakah kita akan percaya?

Kini kita mempunyai kelebihan dengan banyak nubuatan yang telah digenapi, yang boleh kita pelajari untuk mengetahui tentang karya-karya agung dan firman-Nya yang memberi kehidupan. Ada kehidupan yang terkandung dalam firman-Nya, kerana ucapan yang dicatat itu selaras dengan Diri-Nya. Seperti yang disaksikan oleh Petrus, Yesus memiliki firman hidup yang kekal; Yesus sendiri bersaksi bahawa firman-Nya memberi kehidupan.

Marilah kita perhatikan keberkesanan ribuan testimoni tentang kehidupan orang yang telah berubah akibat pertemuan mereka dengan Kristus. Kuasa Kristus untuk mengubah hati manusia yang keras dan putus asa dipamerkan dengan jelas untuk kita renungkan dan memenuhi kita dengan keajaiban. Perhatikankan bagaimana Kristus, melalui Roh Kudus, membentuk di dalam diri-Nya harapan kemuliaan itu di dalam diri kita. Kadang kala kita mempunyai kecenderungan untuk mempercayai apa yang seharusnya kita tidak percayai. Orang tidak selalu mengatakan apa yang mereka maksudkan atau maksudkan apa yang mereka katakan. Sebaliknya, Mata Air Kebenaran, iaitu Yesus, adalah yang di sebaliknya. Dia sentiasa mengatakan apa yang Dia maksudkan dan maksudkan apa yang Dia hendak katakan. Kita boleh mempercayai sepenuhnya apa yang Dia katakan dan maksudkan.

### Bahagian III: Penerapan Hidup

**Think about and answer the following questions**:

1/. Orang Farisi berpeluang melihat secara langsung apa yang Yesus katakan dan lakukan, tetapi mereka menolak untuk percaya kepada Yang merupakan Hadiah Tuhan yang tidak ternilai dari Syurga. Tomas meragui, seperti beberapa orang Farisi lain, tetapi akhirnya dia percaya. Bandingkan dan bezakan sikap yang berlainan terhadap Yesus antara Tomas dan orang Farisi. Apakah perbezaannya yang asas?

2/. Kristus bukan sahaja berdoa untuk para murid-Nya sendiri, seperti yang dicatat dalam Yohanes 17:9; Dia juga berdoa untuk semua generasi masa depan yang akan percaya kepada kesaksian para murid, seperti yang dilihat dalam ayat 20. “Aku berdoa bukan untuk mereka sahaja, tetapi juga untuk semua orang yang percaya kepada-Ku melalui perkhabaran mereka” (AVB). Bukankah pernyataan ini menunjukkan bahawa kita telah menjadi orang percaya kepada Kristus kerana doa-Nya untuk kita dan orang lain? Apakah yang realiti ini beritahu kepada anda tentang kasih, kepedulian, dan kuasa ilahi Yesus yang menakjubkan ini?

3/. Fikirkan tentang perubahan pendirian dan kesetiaan yang berbelah bagi di dalam diri Pilatus. Apakah beberapa akibat buruk daripada kepimpinan yang cacat seperti itu? Bagaimanakah usaha untuk memuaskan semua orang dalam usaha untuk menyesuaikan pandangan mereka yang pelbagai membawa kepada kekeliruan dan kebingungan?

4/. Kehidupan kita memancarkan "wangi-wangian," atau pengaruh, kepada orang di sekeliling kita ketika kita berinteraksi dengan mereka dalam pelbagai bidang kehidupan kita. Kita tidak dapat mengeluarkan wangi-wangian manis Yesus kecuali kita “diwangikan” oleh-Nya. Ketika kita merenungkan kehidupan harian kita, adakah suasana di sekeliling kita menarik orang lain kepada Kristus atau menjauhkan mereka daripada-Nya?

` `