---
title:  Merujuk Kembali kepada Abraham
date:   10/11/2024
---

Yesus tidak segan untuk menyatakan siapa Dia, begitu juga dengan memanggil beberapa saksi untuk memberi kesaksian tentang siapa Dia, termasuk saksi-saksi yang sudah lama tiada, seperti Abraham. “Bapa kamu Abraham bersukacita kerana akan melihat masa kedatangan-Ku. Dia sudah melihatnya dan dia bergembira.” (Yohanes 8:56, AVB).

`Mengapakah kesaksian Abraham sangat penting sehingga dimasukkan dalam Injil Yohanes? Kej. 12:3, Kej. 18:16–18, Kej. 26:4, Mat. 1:1, Kis. 3:25.`

“Melalui lambang dan janji, Tuhan ‘telah mengkhabarkan Injil terlebih dahulu kepada Abraham.’ Galatia 3:8. Dan iman bapa bangsa itu tertumpu kepada Penebus yang akan datang. Kristus berkata kepada orang Yahudi, ‘Bapa kamu Abraham bersukacita kerana akan melihat masa kedatangan-Ku. Dia sudah melihatnya dan dia bergembira.’ Yohanes 8:56. Domba jantan yang dikorbankan sebagai ganti bagi Ishak melambangkan Anak TUHAN, yang akan dikorbankan sebagai pengganti kita. Ketika manusia dijatuhkan hukuman mati oleh pelanggaran hukum Tuhan, Bapa, melihat kepada Anak-Nya, berkata kepada orang berdosa, ‘Hidup: Aku telah menemukan tebusan.’” —Ellen G. White, Patriarchs and Prophets, ms. 154.

Abraham adalah bapa bangsa Yahudi. Dia menerima janji bahawa, melalui dia, semua bangsa akan diberkati. Berkat ini datang melalui Mesias, yang lahir melalui keturunannya.

Abraham juga adalah bapa kepada mereka yang memberi respons kepada Tuhan dalam iman (Ibr. 11:8, 17-19). Kesediaannya untuk mengorbankan anaknya, Ishak (Kejadian 22), anak perjanjian, bukan sahaja satu iman tetapi juga satu tingkap ke dalam rencana keselamatan.

Apabila Yesus berkata, “ ‘Bapa kamu Abraham bersukacita kerana akan melihat masa kedatangan-Ku’” (Yohanes 8:56, AVB), para pemimpin menjawab, “ ‘Umurmu belum lagi lima puluh tahun dan kamu sudah melihat Abraham?’ ” (Yohanes 8:57, AVB).

Jawapan Yesus sungguh mengagumkan. “ ‘Apa yang Aku katakan ini benar: Sebelum Abraham dilahirkan, Aku sudah ada’ ” (Yohanes 8:58, AVB).

Yesus menggunakan bahasa yang mengingatkan kita tentang apa yang Tuhan katakan kepada Musa di dalam belukar yang menyala. Ini adalah satu pernyataan bahawa Dia adalah Tuhan, yang wujud dengan sendirinya. Tidak diragukan lagi, para pemimpin memahami implikasi dari apa yang Dia katakan kerana mereka kemudian “memungut batu untuk merejam Yesus” (Yohanes 8:59, AVB).

`Baca Roma 4:1–5. Bagaimana Paulus di sini menggunakan kisah Abraham untuk mendedahkan kebenaran besar tentang keselamatan melalui iman sahaja, tanpa perbuatan hukum? Bagaimana ayat-ayat ini membantu kita memahami konsep Abraham sebagai bapa kepada mereka yang hidup dengan iman?`