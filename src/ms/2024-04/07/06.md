---
title:  Kesaksian Kita Tentang Yesus
date:   14/11/2024
---

Berkali-kali, ketika Yohanes mempamerkan saksi-saksi kepada Yesus, tujuannya adalah untuk membawa kita kepada satu kesimpulan besar: “Banyak lagi mukjizat lain yang dilakukan oleh Yesus di hadapan pengikut-pengikut-Nya, tetapi tidak ditulis di dalam kitab ini. Tetapi semua ini ditulis supaya kamu percaya bahawa Yesus Anak TUHAN, Penyelamat yang diutus oleh Tuhan, dan kerana kamu percaya kepada-Nya, kamu beroleh hidup sejati.” (Yohanes 20:30, 31, AVB).

Bayangkan jika kita berada di sana, secara langsung, dan menyaksikan Yesus melakukan banyak mukjizat ini. Pasti kita akan percaya, bukan? Kita mungkin ingin berfikir begitu; tetapi, dalam beberapa cara, kita sebenarnya mempunyai lebih banyak alasan untuk percaya kepada Yesus daripada mereka yang benar-benar menyaksikan mukjizat itu.

Mengapa?

`Apakah beberapa perkara yang kita miliki hari ini yang tidak dimiliki oleh mereka yang hidup pada zaman Yesus yang sepatutnya membantu kita percaya? Lihat, sebagai contoh, Mat. 24:2, Mat. 24:14, Mat. 24:6–8.`

Itu kerana kita bukan sahaja mempunyai catatan yang kuat di dalam Injil Yohanes, kita juga mempunyai kelebihan besar kerana melihat begitu banyak perkara yang diramalkan oleh Yesus dan penulis-penulis Alkitab lain menjadi kenyataan, seperti pemusnahan bait suci (Mat. 24:2), penyebaran Injil ke seluruh dunia (Mat. 24:14), kemurtadan besar (2 Tes. 2:3), dan dunia yang terus menjadi satu tempat yang sudah jatuh dan bertambah jahat (Mat. 24:6–8). Sepanjang kehidupan dan pelayanan Yesus, para pengikut-Nya hanyalah sekumpulan kecil lelaki dan wanita yang terus-menerus diganggu, yang, menurut piawai manusia, seharusnya sudah lenyap dari sejarah sejak dahulu lagi. Bagaimanakah mereka boleh tahu, seperti kita, bahawa semua perkara ini akan terjadi? Dan semuanya telah berlaku. Malah, iman kita sendiri adalah sebagai pemenuhan ramalan Yesus bahawa Injil akan disebarkan ke seluruh dunia.

Hari ini, kira-kira dua ribu tahun kemudian, sebagai pengikut Yesus, kita juga mempunyai keistimewaan untuk memberi kesaksian tentang Yesus dan apa yang Dia telah lakukan untuk kita. Ia bukanlah melalui pemikiran Natanael, Nikodemus, wanita Samaria, atau ajaran-ajaran orang Farisi bahawa kita dapat mengenal Yesus sebagai Mesias untuk diri kita sendiri. Melalui pembacaan Alkitab di bawah kuasa peneguhan Roh Kudus, kita menerima Yesus sebagai Juruselamat dunia.

Kemudian, setiap seorang daripada kita, dengan cara kita sendiri, dan dari hubungan kita dengan Tuhan, mempunyai kisah untuk diceritakan. Cerita kita mungkin tidak sehebat dengan melihat orang mati dibangkitkan atau seseorang yang buta sejak lahir disembuhkan, tetapi itu tidak penting. Apa yang penting adalah kita mengenal Yesus untuk diri kita sendiri, dan dengan cara kita sendiri, kita memberi kesaksian tentang Dia, seperti yang dilakukan oleh mereka yang disebtukan di dalam Kitab Injil Yohanes.