---
title:  Panduan Guru
date:   01/11/2024
---

### Bahagian I: Pandangan Keseluruhan

Tumpuan Kajian: Yohanes 4:1–15, Yohanes 4:16–26, dan Yohanes 4:27–42.

Orang Samaria dihina oleh orang Yahudi, jiran mereka. Orang Yahudi lebih membenci orang Samaria daripada mereka membenci Rom yang menjajah mereka. Orang Samaria dianggap sebagai korup, tidak ikhlas, dan perlu dielakkan dalam apa cara sekalipun. Itulah sebabnya para pengembara dari wilayah Galilea mengelakkan laluan yang lebih pendek menuju ke Yerusalem melalui Samaria dan sebaliknya mengambil jalan jauh yang memutar melalui Perea, mengambil laluan yang lebih panjang ke kota itu.

Masalah Samaria bermula apabila Tiglath-Pileser III (745-727 SM) membawa sebahagian besar penduduk Israel sebagai tawanan ke Asyur untuk menetap di sana. Orang Israel ini terdiri daripada apa yang dikenali sebagai sepuluh suku Israel yang hilang. Untuk menyelesaikan kerja pengusiran ini, maharaja Asyur yang baru, Sargon II (722-705 SM), telah mengusir lebih ramai penduduk dari Kerajaan Utara.

Untuk menyatukan empayar Asyur, orang dari Asyur dan wilayah Mesopotamia dibawa ke Israel untuk menduduki semula wialayah itu. Oleh itu, pendatang baru ini bercampur aduk dengan baki orang Israel, baik dari segi agama dan kaum. Maklumat ini hanyalah satu gambaran ringkas tentang peristiwa yang telah berlaku. Insiden negatif lain yang berlaku kemudiannya, seperti cubaan orang Samaria untuk mensabotaj usaha pembinaan semula kota Yerusalem oleh orang buangan Yahudi semasa mereka kembali ke negara mereka, hanya memperburuk masalah dan meningkatkan ketegangan kaum antara orang Samaria dan Yahudi.

### Bahagian II: Ulasan

**Wanita Di Tepi Perigi** (Yohanes 4:1–15)

Dalam pertemuan-Nya dengan wanita Samaria ini, Yesus telah melanggar protokol yang digunapakai dan tradisi ketat yang diamalkan oleh orang Yahudi, semuanya untuk menjangkau wanita itu demi kerajaan-Nya. Sebagai contoh, Yesus membenarkan wanita itu bertemu dengan-Nya secara peribadi, walaupun dia adalah seorang wanita dari Samaria. Dia meminta wanita itu untuk melakukan suatu kebaikan, yang tidak diterima dalam masyarakat, kerana orang Yahudi tidak berurusan dengan orang yang dihina dan dianggap “tidak murni” seperti itu, terutamanya seorang wanita.

Dalam budaya pada masa itu, meminta dan menerima bantuan daripada seseorang membuka pintu kepada persahabatan dan mewajibkan penerima untuk membalas kebaikan tersebut. Wanita itu kelihatan terkejut bahawa Yesus, seorang Yahudi, meminta dari dia, seorang wanita Samaria yang dihina, untuk melakukan sesuatu untuk-Nya, dengan itu memulakan suatu hubungan. Mari kita perhatikan jawapannya: “Bagaimana Tuan seorang Yahudi meminta minum daripadaku, seorang perempuan Samaria?” (Yohanes 4:9, AVB).

Menarik untuk diperhatikan bahawa tugas yang dia rancang untuk dilakukannya tidak diselesaikan. Dia sepatutnya membawa sebuah tempayan air ke kampungnya di Sikhar, tetapi dalam keterujaannya tentang penemuan luar biasa mengenai Air Kehidupan, dia meninggalkan tempayan air yang penuh itu. Dia bermaksud memberikan Yesus air untuk melegakan dahaga-Nya, tetapi dia gagal kerana dia telah pergi dengan tergesa-gesa. Apabila murid-murid Yesus kembali dengan makanan untuk mengurangkan rasa lapar-Nya, mereka sangat terkejut bahawa Dia tidak lagi lapar.

“Meninggalkan tempayan airnya dengan jelas menunjukkan kesan dari kata-kata-Nya. Ia adalah satu keinginan yang mendalam dalam jiwanya untuk mendapatkan air hidup; dan dia lupa akan urusannya ke perigi, dia lupa akan dahaga Juruselamat, yang dia bercadang untuk memenuhi.”— Ellen G. White, The Desire of Ages, ms. 191. Yesus sangat tersentuh bahawa seorang wanita yang begitu dihina membuka hatinya kepada-Nya sebagai Mesias yang telah lama dinantikan—tanggapan yang jauh lebih baik daripada banyak kaum-Nya sendiri, yang menutup minda mereka kepada-Nya. Begitu tergerak hati Yesus dalam melakukan pekerjaan Bapa-Nya dalam menyelamatkan jiwa-jiwa yang hilang untuk kerajaan syurga sehingga Dia melupakan dahaga dan kelaparan fizikal-Nya, kerana jiwa-Nya dipuaskan dengan air dan makanan yang dari syurga.

Kadangkala, menjadi saksi kepada orang lain dilakukan kerana tanggungjawab dan dilihat sebagai satu pekerjaan yang membosankan. Tetapi menjadi saksi seharusnya menjadi suatu kegembiraan jika roh Kristus mengalir keluar dari hati. Maka ia menjadi pekerjaan yang dari hati dan bukannya satu pekerjaan paksa. Bagi mereka yang mengalami usaha penyebaran berpusatkan Kristus ini, ia benar-benar merupakan limpahan Roh yang mengalir secara spontan dari hati manusia. Itulah sebabnya Yesus berkata kepada murid-murid-Nya yang terkejut. “Makanan-Ku itu melaksanakan kehendak Dia yang mengutus-Ku dan menyelesaikan pekerjaan-Nya” (Yohanes 4:34, AVB).

**Pernyataan Yesus** (Yohanes 4:16–26)

Kita dapat melihat persamaan antara reaksi wanita Samaria dan Nikodemus ketika mendengar kebenaran mendalam yang keluar dari mulut Kristus. Ahli Sanhedrin yang terkemuka ini cuba mengelak daripada subjek penting mengenai keperluan mendesaknya untuk pertaubatan rohani. Sebaliknya, Nikodemus berpura-pura tidak faham akan maksud kata-kata Kristus dan cuba menyamakan pengalaman kelahiran baru dengan, secara literal, kembali ke dalam rahim ibu. Begitu juga, wanita yang dihina dari Sokhar ini yang mengubah topik perbualan untuk cuba menahan keyakinannya bahawa Yesus adalah Mesias. Dia mengalihkan perbualan dengan Yesus kepada perdebatan semasa mengenai tempat ibadat yang sebenar.

Yesus dengan lemah lembut tetapi tegas membawanya kembali kepada isu penting iaitu mengenali bahawa Dia adalah Mesias yang berdiri di hadapannya. Dia juga dengan bijaksana mengingatkannya bahawa agamanya yang bercampur aduk antara agama kafir dan Yahudi tidak membawa kepada penyembahan yang sebenar kepada Tuhan, kerana Tuhan adalah Roh dan sumber kebenaran. Kristus berkata kepadanya bahawa, “TUHAN itu Roh, maka orang yang menyembah Dia harus menyembah-Nya dalam roh dan kebenaran” (Yohanes 4:24, AVB). Dalam erti kata lain, penyembahan yang sebenar, yang membawa kepada keselamatan bukanlah mengenai tempat; sebaliknya, ia adalah mengenai Peribadi Kristus.

Wanita yang sederhana ini, seorang pendosa dengan karakter yang diragui, telah dipercayakan dengan kebenaran yang berat bahawa Yesus adalah Mesias yang telah lama dinantikan. Juruselamat itu secara beransur-ansur membawa wanita Samaria itu kepada kebenaran, yang memuncak dalam penghormatan-Nya kepadanya—lebih daripada sesiapa pun sebelum kebangkitan-Nya—dengan kebenaran khusus tentang diri-Nya sebagai Mesias. “Yesus berkata kepada perempuan itu, ‘Akulah Dia yang sekarang bercakap denganmu.’” (Yohanes 4:26, AVB). Begitu juga, kita tidak harus menunjukkan sikap pilih kasih dalam mencapai orang, sama ada mereka kaya atau miskin, berstatus sosial “tinggi” atau “rendah.” Perbezaan seperti itu tidak seharusnya penting bagi kita kerana ia tidak penting bagi Kristus. Semua orang yang kita temui mempunyai satu persamaan: keperluan mereka untuk mendapat pengampunan dan penebusan.

**Testimoni Orang Samaria** (Yohanes 4:27–42)

Dalam budaya orang Yahudi pada zaman Yesus, terdapat kewajipan untuk membalas layanan yang diterima apabila merekaq berdua adalah sesama orang Yahudi tetapi tidak apabila dia adalah seorang Samaria. Menerima bantuan dan membalasnya cenderung untuk merapatkan hubungan orang satu sama lain. Atas sebab ini, orang Yahudi sangat menentang amalan ini dengan orang asing. Tetapi Yesus mengatasi prasangka nasional orang Yahudi, kerana Dia datang untuk melayani dan menyelamatkan yang tinggi dan rendah, baik di dalam mahupun di luar masyarakat Yahudi. Tambahan pula, mengapakah kewajipan masyarakat seperti itu harus mengganggu-Nya apabila misi-Nya adalah untuk pergi sejauh mengorbankan nyawa sendiri demi umat manusia?

Yesus mengamalkan prinsip saling memberi dalam pelayanan-Nya, kerana Dia bersedia memberi dan menerima bantuan. Pendekatan seperti ini adalah cara yang berkesan untuk mengiktiraf orang lain dan membantu mereka untuk merasa dihargai dan diperlukan. Perhatikan betapa berkesannya pendekatan ini dengan wanita Samaria itu. Yesus meminta dia untuk minuman air yang mudah, yang dia boleh sediakan, dan Dia membalasnya dengan pemberian Air Kehidupan, yang hanya Dia boleh berikan. Kemudian wanita itu, pada gilirannya, berkongsi berita baik ini dengan orang sebangsanya, dan seluruh bandar datang untuk bertemu Yesus dan menjadi percaya kepada-Nya.

Begitu juga, kesaksian kita seharusnya menyebar dari seorang ke ramai orang dalam lingkaran pengaruh yang semakin meluas. Selain itu, Yesus membuka diri-Nya kepada orang lain dan membenarkan diri-Nya menjadi mudah dirapati oleh mereka juga. Yesus mengundang keintiman dan merindui orang ramai untuk menjadi prihatin dan penyayang terhadap-Nya. Ellen G. White memberitahu kita bahawa “di rumah Lazarus, Yesus sering menemui ketenangan. Juruselamat tidak mempunyai rumah sendiri; Dia bergantung pada hospitaliti rakan-rakan dan murid-murid-Nya. . . . Dia merindukan kelemah-lembutan, kesopanan, dan kasih saying manusia.”-Ellen G. White, The Desire of Ages, ms. 524.

Sebagai penutup, mari kita renungkan petikan ini yang menyentuh tentang balasan yang Yesus alami dengan orang Samaria di Sikhar. Walaupun Dia adalah seorang rabbi Yahudi, “Dia menerima hospitaliti daripada orang yang dihina ini. Dia tidur bersama mereka di bawah bumbung mereka, makan bersama mereka di meja mereka.”—Ellen G. White, The Ministry of Healing, ms. 26. Kita sering mendapati ia suatu yang mencabar dalam mengamalkan sikap saling memberi di dalam kesaksian kita kepada orang lain. Mungkin kerana kita merasa sangat diberkati oleh kebenaran yang indah yang Tuhan berikan kepada kita, kita cenderung menjadi penolong tetapi sering tidak membenarkan diri kita menjadi penerima bantuan. Namun demikina, kita akan menjadi lebih berkesan jika kita merendahkan diri dan mengamalkan teladan Kristus tentang memberi dan menerima.

### Bahagian III: Penerapan Hidup

**Sila jawab soalan berikut**:

1\. Apakah halangan yang kita hadapi pada kesaksian kita dalam hubungan peribadi dengan orang lain, seperti jiran, rakan sekerja, dan rakan-rakan? Apakah peranan, jika ada, yang dimainkan oleh perbezaan bahasa, latar belakang kaum, adat budaya, dan status ekonomi dalam mempengaruhi kesaksian kita? Bagaimanakah Tuhan boleh membantu kita mengatasi halangan-halangan ini? Bagaimanakah contoh Yesus boleh membantu kita dalam hal ini? Ingatlah bahawa Yesus meninggalkan kehidupan yang sempurna di syurga untuk menghadapi setiap masalah dan amalan dosa yang menimpa umat manusia.

2\. Perhatikan situasi berikut: para anggota gereja tidak mahu melakukan sebarang penginjilan atau kesaksian kerana mereka takut orang baru di gereja mungkin akan mengubah amalan ibadat yang mereka sudah biasa lakukan. Bagaimanakah anda akan bertindak balas terhadap cabaran ini?

3\. Fikirkan tentang hobi kegemaran anda. Sejauh manakah anda sangat asyik dalam keseronokan melakukannya sehingga anda terlupa untuk makan? Begitu juga, bagaimanakah contoh Yesus dalam bersaksi kepada wanita Samaria boleh menggerakkan kita daripada menjalankan tugas kepada merasa nikmatnya kesaksian kita?

4\. Bagaimanakah kita bertindak apabila Roh Kudus meyakinkan kita tentang satu kebenaran, kebaikan, dan dosa, terutamanya mengenai perkara yang kita mahu abaikan? Adakah kita bersabar seperti wanita Samaria dalam mendengar Yesus menceritakan “nahagian ceritanya yang laiun itu,” supaya kita akhirnya dapat disembuhkan dan dipulihkan kepada-Nya?

5\. Sila ingat kembali satu kejadian atau pimpinan ilahi di mana Tuhan telah menggunakan anda untuk mempengaruhi seseorang untuk menerima dan hidup untuk Tuhan. Bagaimanakah hubungan itu memberi kesan kepada orang lain atau bahkan terhadap satu kumpulan orang yang lebih besar? Luangkan masa untuk berkongsi pengalaman anda dengan satu atau lebih orang pada minggu ini.

` `