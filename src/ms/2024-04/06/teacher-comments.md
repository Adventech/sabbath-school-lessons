---
title:  Panduan Guru
date:   08/11/2024
---

### Bahagian I: Pandangan Keseluruhan

Tumpuan Kajian: Yohanes 1:32–36, Yohanes 6:1–71, Yohanes 5:36–38, and Yohanes 7:37–53

Dalam pelajaran ini, kita akan mengkaji lebih lanjut tentang kesaksian Yohanes Pembaptis. Yohanes tidak keliru atau ragu-ragu tentang identiti Kristus. Pada setiap kesempatan, Yohanes menunjukkan Yesus sebagai Anak Tuhan dan sebagai penjelmaan nubuatan yang telah digenapi. Yohanes bukanlah seorang ahli politik yang hanya mengutamakan kepentingan peribadi dan mengikuti arus orang ramai; sebaliknya, dia berpegang teguh pada kebenaran yang diwahyukan tentang kerajaan Tuhan, tanpa mengira sama ada ia diterima oleh majoriti orang atau tidak. Malah, Yohanes sanggup berdiri, bersendirian dan tidak goyah, demi kebenaran yang diyakininya sebagai datang daripada Tuhan.

Minggu ini, kita juga belajar bahawa kebenaran membawa perpecahan dan menentukan siapa yang akan menerimanya dengan hati terbuka dan hati yang rendah.

### Bahagian II: Ulasan

**Kerendahan Jiwa Pada Pembaptis**

Yohanes Pembaptis tidak serta merta dan sepenuhnya hilang dari babak sejarah setelah dia memenuhi peranannya yang penting dan bernubuatan sebagai pendahulu Mesias. Yohanes benar-benar komited terhadap misi Kristus; tiada apa-apa kecuali penjara dan mati syahid yang dapat menghalangkan dia daripada pekerjaannya. Contoh komitmen radikal Yohanes terhadap perjuangan Kristus seharusnya memberi inspirasi kepada kita untuk tetap berpegang teguh kepada perjuangan-Nya juga.

Yohanes tetap setia tanpa henti, dan dia tahu batas dan peranannya yang sesuai dalam hubungannya dengan Kristus. Jenis realisme dan kerendahan hati seperti ini tidak membiarkan timbulnya perasaan cemburu atau persaingan. Yohanes dengan jelas menyatakan, “‘Aku bukanlah Kristus’” (Yohanes 3:28, AVB). Yohanes mengalihkan perhatian orang dari dirinya dan mengarahkan mereka untuk fokus kepada Yesus, “Pengantin Lelaki,” yang dilayaninya sebagai sahabat dan di dalam siapa dia bersukacita.

Kristus adalah Dia yang datang dari syurga, dari pangkuan Bapa, dan kata-kata hidup-Nya memberikan kehidupan kekal. Yohanes, murid yang dikasihi, memetic dari kata-kata bekas gurunya, Yohanes Pembaptis yang rendah hati, yang berkata tentang dirinya dalam hubungannya dengan Kristus, “‘Dia semakin utama dan aku semakin kecil’” (Yohanes 3:30, AVB). Peningkatan Kristus dan penurunan diri disenaraikan dalam urutan yang betul.

Kita tidak boleh benar-benar menjadi rendah hati kecuali Yesus menjadi semakin bertambah dalam hidup kita; hanya Dia yang dapat menyalibkan diri dan menanggalkannya dari takhta hati. Sudah tentu, Syaitan akan cuba membalikkan Yohanes 3:30 dengan urutan yang salah: dia menggalakkan orang untuk mengecilkan diri dahulu (usaha manusia) dan kemudian menyaksikan anugerah Yesus bertambah dalam hidup mereka. Tetapi usaha sebegini adalah mustahil secara rohani, kerana hanya kuasa dominan Kristus dalam hati yang dapat menundukkan diri. Dengan kata lain, kita tidak boleh meletakkan kuda di belakang keretanya.

Ada sebuah kisah tentang seorang budak lelaki yang suka menyanyikan lagu-lagu tentang Yesus, yang dia kasihi dengan sepenuh hatinya. Dia sering berdoa agar Yesus datang dan tinggal dalam hatinya, dan dia secara harfiah percaya bahawa Yesus akan melakukannya. Tetapi dia ingin tahu bagaimana Yesus yang besar dapat muat dalam tubuh kecilnya. Ayahnya tidak dapat menjawab pertanyaannya dengan memuaskan, tetapi budak lelaki ini menjawab sendiri soalannya. Dia memberitahu ayahnya bahawa Yesus sangat jauh lebih besar daripadanya sehingga apabila dia menjemput-Nya masuk ke dalam hatinya, Yesus mesti selalu “terkeluar” daripada dirinya!

Betapa menyentuhnya gambaran ini tentang kesaksian Kristian kita! Apakah yang keluar daripada diri kita ketika kita berinteraksi dengan orang? Adakah yang kelihatan itu adalah sikap si Penyelamat atau sikap diri kita sendiri? Penyelamat sangat ingin duduk di takhta hati kita, memenuhi hidup kita dengan anugerah penyelamatan-Nya seperti aroma yang harum.

**Satu Pemahaman Baru Tentang Mesias** (Yohanes 1:32–36)

Yohanes Pembaptis menekankan agenda kerajaan rohani Kristus: iaitu, kelahiran semula secara rohaniah dan penyerahan hati individu kepada Tuhan. Mesej Yohanes bertentangan dengan harapan yang ada pada orang Yahudi mengenai Mesias. Dengan mengabaikan nubuatan Alkitab tentang seorang Juruselamat yang menderita, orang Yahudi tidak menghiraukan kehinaan-Nya. Sebaliknya, mereka memusatkan cita-cita mereka pada harapan untuk mendapatkan seorang raja yang perkasa yang akan membebaskan mereka dari perhambaan Rom dan memperluas pemerintahannya ke seluruh dunia.

Apabila kita memperhatikan Yohanes 1:32–36 dengan teliti, kita akan melihat bahawa Yohanes berusaha sekali lagi untuk mengingatkan orang Yahudi tentang sifat rohani Mesias. Perhatikan penekanan Yohanes terhadap pelayanan Roh Kudus ketika Ia turun dan berdiam di atas Yesus dan memberi kuasa kepada-Nya untuk membaptis mereka yang percaya. Selain itu, perhatikan bagaimana Yohanes menekankan identiti kekal Yesus sebagai Anak Tuhan yang ilahi, serta sebagai korban, "Anak Domba TUHAN," yang akan membebaskan umat-Nya dari perhambaan dosa.

Pemberitahuan Yohanes tentang Mesias mengukuhkan keperluan bagi kita untuk fokus pada perkara yang bersifat kekal, berbanding dengan perkara duniawi. Segala yang kita lihat di sekeliling kita, malah termasuk pemilikan yang terbesar, akan lenyap. Tetapi realiti rohani akan kekal selama-lamanya. Kita perlu mengikuti jejak langkah bapa kita Abraham, yang “menanti kota yang berasas, yang dibina dan dicipta oleh TUHAN” (Ibr. 11:10, AVB). Rujukan terhadap "asas" ini bertujuan untuk mengingatkan Abraham, bapa orang beriman, tentang keteguhan dan kekekalan janji Tuhan berbanding dengan sifat sementara kehidupan nomadiknya.

**Penerimaan dan Penolakan** (Yohanes 6:1–71)

Setelah mukjizat memberi makan 5,000 orang, orang ramai tiba-tiba teruja untuk menobatkan Yesus sebagai raja seluruh Israel. Tetapi Yesus tidak mempunyai cita-cita politik, dan Dia juga tidak dipengaruhi, seperti banyak ahli politik, oleh populariti atau pendapat majoriti umum. Sebaliknya, Yesus dengan penuh hasrat ingin mendirikan kerajaan-Nya di dalam hati manusia. Orang ramai cuba memaksa Yesus untuk memenuhi rancangan politik mereka, tetapi Dia menarik diri untuk bersendirian dengan Bapa-Nya.

Orang ramai ingin menerima Yesus dengan syarat mereka sendiri, mengabaikan hakikat bahawa mereka perlu menerima-Nya dengan syarat-Nya. Akhirnya, mereka memilih untuk menolak-Nya kerana mereka memilih untuk fokus pada apa yang dapat di mkiliki dengan segera dan sementara. Mereka tidak melihat melangkaui perkara-perkara ini kepada gambaran besar tentang realiti kekal dan yang tidak kelihatan pada kerajaan Tuhan itu. Kecenderungan hati manusia yang belum bertaubat adalah untuk menolak apa yang tidak sesuai dengan prasangka yang telah lama dipegangnya. Seperti yang kita lihat, orang ramai memikir sangat berlebih-lebihan dengan roti fizikal sehingga mereka menjadi buta terhadap tawaran roti rohani Yesus, yang sangat mereka perlukan untuk keselamatan.

Yesus menawarkan diri-Nya kepada orang ramai sebagai roti rohani yang turun dari syurga, supaya mereka tidak akan lapar lagi. Dengan cara yang sama, Yesus menawarkan diri-Nya sebagai Air Hidup kepada wanita Samaria, yang minum daripada-Nya Air Kehidupan, dan tidak akan haus lagi. Bagi ramai murid yang lain di luar kelompok Dua Belas itu, usaha Yesus yang penuh kasih untuk menyatakan cahaya kebenaran ilahi nampaknya hanya mengeraskan hati mereka dalam penolakan terhadap kebenaran itu. Daripada mencuba untuk memahami dan percaya, mereka mencari alasan dengan berkata, “ ‘Ajaran ini terlalu susah difahami. Siapakah yang dapat menerimanya?’ ” (Yohanes 6:60, AVB). Maka, malangnya, mereka “tidak lagi mengikut-Nya” (Yohanes 6:66, AVB).

Pada saat itu, Yesus memandang kepada dua belas murid yang masih tinggal dan bertanya, “ ‘Adakah kamu juga akan meninggalkan-Ku?’ ” (Yohanes 6:67, AVB). Kemudian Petrus, yang berperanan sebagai jurucakap kumpulan itu, mengatakan sesuatu yang mendalam, yang diilhamkan oleh Roh: “ ‘Tuhan, kepada siapa lagi akan kami pergi? Engkaulah yang memiliki kata-kata hidup yang kekal.’” (Yohanes 6:68, AVB). Ini adalah kata-kata inspirasi yang harus kita ingat! Tiada tempat, dan tiada sesiapa pun, yang boleh kita tuju untuk mendapat keselamatan kecuali Yesus.

**Kesaksian oleh Bapa** (Yohanes 5:36–38)

Yohanes Pembaptis beberapa kali memberikan kesaksian tentang realiti Mesias yang benar yang diutus dari syurga. Namun, pastinya kesaksian Bapa tentang Anak-Nya bersama dengan saksi Roh Kudus TUHAN adalah yang paling kuat. Pada pembaptisan Yesus, ketiga-tiga anggota Ketuhanan terlibat sepenuhnya. Suara Bapa memberikan kesaksian bahawa Yesus adalah “ ‘Anak-Ku yang Kukasihi dan dengan-Nya Aku berkenan’ ” (Matius 3:17, AVB). Pada ketika itu, “terbukalah langit dan Dia melihat Roh TUHAN turun seperti burung merpati ke atas-Nya” (Matius 3:16, AVB).

Tidak ada lagi yang dapat Yesus katakan atau lakukan untuk meyakinkan mereka yang menentang Dia melebihi apa yang telah dikatakan atau dilakukan pada hari pembaptisan-Nya. Lebih-lebih lagi, Yohanes Pembaptis, yang mereka hormati, memberikan kesaksian tentang kebenaran saksi yang dari syurga. Oleh itu, mengapakah mereka yang menentang Kristus tidak mempercayai kesaksian yang dapat didengar dan dilihat dari Bapa dan Roh bagi pihak-Nya? Mengapakah mereka tidak mempercayai pekerjaan dan perkataan Ilahi yang berkuasa?

Kesaksian yang kuat mengenai kebangkitan Lazarus dari kematian seharusnya telah meyakinkan para pemimpin Yahudi bahawa Yesus adalah Mesias yang sebenar. Tetapi, dalam kegelapan rohani mereka, mereka tidak dapat melihat cahaya kebenaran TUHAN yang bersinar di sekeliling mereka. Mereka enggan percaya, tidak kira apa pun bukti yang jelas di hadapan mata mereka. Malah, orang Farisi, yang sentiasa bertentangan dengan orang Saduki, mendapati peluang yang mudah untuk bersatu dan menghukum Yesus hingga mati. Tidak lama kemudian, Yesus berdoa, “Bapa, tunjukkanlah kemuliaan nama-Mu!” (Yohanes 12:28). Suara Bapa memberikan kesaksian tentang pengorbanan Kristus di kayu salib bahawa Dia telah “ ‘menunjukkan kemuliaan-Ku dan Aku akan menunjukkannya lagi.’ ” (Yohanes 12:28, AVB).

**Kesaksian Oleh Orang Ramai** (Yohanes 7:37–53)

Ramai orang biasa, termasuk beberapa orang bukan Yahudi, mula percaya kepada Yesus setelah menyaksikan pelbagaian pekerjaan -Nya yang penuh kuasa. Yesus menjadi sangat popular di kalangan orang ramai yang tidak begitu terpelajar dan oleh itu tidak terlalu berfikiran tertutup atau berprasangka seperti para pemimpin mereka. Cemburu yang berbahaya di kalangan para pemimpin mencapai telah kemuncaknya. Mereka dengan tegas menolak untuk mempercayai sebarang bukti mengenai Yesus, sama ada dari manusia atau ilahi, walau apapun yang berlaku.

### Bahagian III: Penerapan Hidup

**Fikrikan dan jawab pertanyaan berikut**:

1\. Mengenai kerendahan hati Yohanes Pembaptis: Terdapat begitu banyak keegoisan dan pengagungan diri di dunia hari ini. Tetapi Yohanes sedar tentang siapa dirinya dan apa misinya. Dia tidak pernah berusaha sedikit pun untuk menonjolkan diri atau merebut kedudukan Yesus; dia tidak kisah untuk berada di belakang agar Cahaya yang benar boleh bersinar lebih terang daripadanya. Apakah sikap yang sepatutnya kita miliki berkaitan dengan kedudukan atau pengiktirafan manusia? Apakah maksud idea bahawa Yesus harus meningkat dan kita harus menurun tentang Yesus dan tentang diri kita?

2\. Mengenai subjek penting keselamatan dalam Kristus: Bagaimanakah dengan mempelajari dan mempercayai sepenuh hati kesaksian kuasa dari Tuhan, Yohanes Pembaptis, dan orang lain bahawa Yesus adalah Anak Tuhan yang unik dan tiiada bandingan itu boleh membantu kita untuk tertarik kepada-Nya, dan mengetahui bahawa kita tidak berdaya dan putus asa tanpa-Nya?

3\. Mengenai makan roti hidup, Yesus: Bagaimanakah anda menerapkan nasihat inspirasi yang relevan ini dalam kehidupan sehari-hari anda: “Apa yang menjadi makanan untuk tubuh, Kristus haruslah menjadi seperti itu untuk jiwa. Makanan tidak dapat memberi manfaat kepada kita melainkan kita memakannya, melainkan ia menjadi sebahagian daripada diri kita. . .. Kita harus makan daripada-Nya, menerima-Nya ke dalam hati, supaya kehidupan-Nya menjadi kehidupan kita.”—Ellen G. White, The Desire of Ages, ms. 389.

4\. Bagaimana kita memperoleh kekuatan moral untuk berdiri di pihak yang benar apabila berhadapan dengan populariti, pendapat majoriti, atau tekanan rakan sebaya? Kita tahu dari Alkitab bahawa majoriti tidak selalunya betul. Bagaimanakah sokongan Tuhan dan kebenaran-Nya menjadikan kita pihak yang majoriti, walaupun kita berada dalam kumpulan minoriti?

` `