---
title:  Penerimaan dan Penolakan
date:   05/11/2024
---

Pelajaran 2 menerangkan tentang memberi makan kepada 5,000 orang dalam Yohanes 6 tetapi tidak merangkumi bahagian akhir cerita itu, yang dikaji di sini.

`Baca Yohanes 6:51–71. Apakah yang dikatakan oleh Yesus yang sukar diterima oleh orang ramai?`

Setelah baru sahaja diberi makan secara mukjizat oleh Yesus, orang ramai bersedia untuk menjadikan Yesus raja mereka (Yohanes 6:1–15). Tetapi ketika berbicara dengan mereka kemudiannya di dalam sinagog di Kapernaum, Dia menjelaskan makna rohani dari mukjizat itu, dengan berkata, “Aku adalah roti hidup” (Yohanes 6:35). Dia menerangkan dengan lebih terperinci bahawa roti ini adalah tubuh-Nya, yang Dia berikan untuk kehidupan dunia (Yohanes 6:51).

Penyataan ini membuka mata orang ramai kepada hakikat bahawa Yesus tidak akan menjadi raja duniawi mereka. Dia tidak memenuhi gambaran yang dihasilkan oleh pemikiran duniawi. Mereka menolak pertaubatan, yang akan mengubah cara mereka berfikir yang membolehkan mereka dapat mengenali dan menerima Yesus sebagai Mesias. Ramai daripada murid-murid-Nya meninggalkan-Nya pada ketika ini (Yohanes 6:66).

Dari sudut pandangan manusia, ini pastinya suatu yang sukar bagi Yesus. Pujian orang ramai sangat menyenangkan. Siapakah yang tidak mahu diminati? Tetapi dalam melihat ramai orang berpatah balik dan mempersoalkan prinsip seseorang juga secara semula jadi boleh mengecewakan. Ketika melihat orang ramai beredar, Yesus bertanya kepada kumpulan dalaman-Nya, yang Dua Belas murid itu, jika mereka juga ingin pergi.

Waktu inilah Petrus membuat pengakuan yang luar biasa, satu lagi kesaksian tentang apa yang Yesus miliki dan siapa Dia. “Engkaulah yang memiliki kata-kata hidup yang kekal. Kami percaya sepenuh hati bahawa Engkaulah Yang Suci daripada TUHAN” (Yohanes 6:68, 69, AVB).

Murid-murid telah bersama Yesus selama beberapa tahun, mengembara dengan-Nya, melihat mukjizat-Nya, mendengar khutbah-Nya. Mereka tahu daripada pengalaman bahawa tiada sesiapa yang setanding dengan-Nya. Keyakinan tersemat pada diri mereka bahawa, walau bagaimanapun peliknya beberapa situasi, Orang ini adalah Mesias—tidak kira betapa banyaknya mereka masih salah faham tentang tujuan kedatangan-Nya. Hanya selepas kematian dan kebangkitan-Nya barulah mereka mula memahami mengapa Yesus datang.

`Apakah yang boleh kita pelajari daripada cerita ini tentang hakikat bahawa pihak majoriti itu biasanya salah? Mengapakah kita mesti mengingati perkara ini, terutamanya dengan aspek iman kita yang tidak popular di kalangan majoriti—walaupun di kalangan majoriti orang Kristian?`