---
title:  Satu Pemahaman Baru Mengenai Mesias
date:   04/11/2024
---

`Baca Yohanes 1:32–36. Apakah yang dikatakan oleh Yohanes Pembaptis tentang Yesus di sini yang tidak dijangka oleh orang ramai mengenai Mesias yang telah lama dinantikan?`

Orang Yahudi mengharapkan Mesias yang akan datang itu adalah untuk membebaskan mereka dari pemerintahan Rom. Setelah lama berada di bawah penindasan, orang Yahudi percaya bahawa Mesias bukan sahaja akan menggulingkan Rom tetapi juga akan menjadikan mereka sebagai satu bangsa yang besar dan kuat. Namun, kata-kata Yohanes yang menyebut Yesus sebagai “Anak Domba Tuhan,” walaupun secara langsung merujuk kepada pengorbanan penebusan-Nya, mungkin disalahfahami oleh majoriti orang ramai. Mereka mungkin sama sekali tidak mengetahui apa yang dia maksudkan.

Oleh itu, Yohanes dengan Injilnya ini ingin mengubah pemahaman mereka itu tentang Mesias supaya mereka dapat mengenali dalam diri Yesus penggenapan nubuatan tentang Raja yang akan datang dan apa yang akan Dia lakukan. Dia tidak datang sebagai pemimpin politik dan ketenteraan tetapi untuk menawarkan diri-Nya sebagai korban bagi dosa dunia. Itulah tujuan-Nya. Hanya selepas itu, apabila semuanya selesai, kerajaan akhir akan datang (lihat Daniel 7:18).

“Apabila pada pembaptisan Yesus, Yohanes menunjuk kepada-Nya sebagai Anak Domba Tuhan, satu cahaya baru telah ditunjukkan terhadap pekerjaan Mesias. Minda nabi itu diarahkan kepada kata-kata Yesaya, ‘Dia dibawa seperti anak domba ke pembantaian.’ Yesaya 53:7.”—Ellen G. White, The Desire of Ages, ms. 136.

Yohanes berkata dalam Yohanes 1:31, “Aku tidak mengenal Dia” (AVB). Jadi, bagaimanakah Yohanes mengenali Yesus sebagai Mesias? Jawapannya ialah Tuhan yang mengutus Yohanes telah berkata kepadanya sebelum itu, “ ‘Engkau akan melihat Roh turun lalu hinggap di atas seorang. Dialah yang akan membaptis orang dengan Roh Kudus.’ Hal itu telah kulihat sendiri, maka aku berkata kepadamu, Dialah Anak TUHAN” (Yohanes 1:33, 34, AVB). Dalam kata lain, Tuhan menyatakan kepada Yohanes bahawa Yesus itu adalah Mesias.

“Kristus [adalah] kuasa TUHAN dan kebijaksanaan TUHAN” (1 Kor. 1:24, AVB). Pengetahuan bahawa Yesus adalah Kristus datang daripada Tuhan sendiri melalui kuasa meyakinkan oleh Roh-Nya. Tema ini sering muncul dalam Kitab Yohanes. Keselamatan tidak datang dari falsafah dunia, sains, atau pembelajaran tinggi. Ia hanya datang dari Tuhan kepada hati yang menyerah dalam iman dan ketaatan kepada Yesus.

`Bagaimanakah kita akan mengetahui kebenaran tentang Yesus sebagai korban penebusan kita melainkan ia dinyatakan kepada kita? Oleh itu, mengapakah bahawa dengan mengetahui Alkitab dan apa yang diajarkannya tentang Yesus itu adalah sangat penting?`