---
title:  Saksi Oleh Orang Ramai
date:   07/11/2024
---

“Pada hari terakhir perayaan itu, iaitu hari yang terutama, Yesus berdiri lalu berkata dengan suara lantang, ‘Sesiapa yang dahaga, datanglah kepada-Ku untuk minum. Sebagaimana tersurat dalam Kitab Suci, ‘Sesiapa yang percaya kepada-Ku, dalam hatinya akan terpancar mata air yang memberi hidup.’” (Yohanes 7:37, 38, AVB).

Yohanes telah mencatatkan berkali-kali kenyataan berani oleh Yesus tentang diri-Nya, tentang siapa Dia dan apa yang Dia datang untuk dilakukannya. Ayat yang dipetik di atas dari Yohanes 7:37, 38 ini adalah satu lagi contoh tentang apa yang Yesus akui mengenai diri-Nya dan tentang apa yang Dia akan lakukan kepada semua yang datang kepada-Nya. Ini juga adalah satu pengakuan yang mengagumkan.

`Apabila Yesus berbicara kepada orang Yahudi yang menghadiri Perayaan Pondok Daun itu, apakah respon oleh ramai orang di kalangan orang ramai itu? Yohanes 7:37–53.`

Ada yang berkata bahawa Dia adalah Nabi seperti yang telah diramalkan oleh Musa lama dahulu (lihat Ulangan 18:15–19). Yang lain pula menganggap Yesus adalah Kristus. Tetapi ini menimbulkan hujah bahawa Mesias tidak akan datang dari Galilea, bahawa Dia mesti daripada keturunan Daud, dan mesti dilahirkan di Betlehem—semua hal ini adalah benar tentang Yesus (bandingkan dengan Matius 1–2), walaupun ramai orang yang nampaknya tidak mengetahuinya!

Malah, para pegawai yang datang untuk menangkap Yesus pun terpesona dengan-Nya dan kepetahan kata-kata-Nya. Orang Farisi menjawab para pegawai itu dengan satu lagi soalan. “‘Adakah mana-mana pemerintah atau orang Farisi percaya kepada-Nya?’” (Yohanes 7:48, AVB). Soalan ini daripada orang Farisi ini memberi Yohanes satu peluang sekali lagi untuk menyebut Nikodemus, yang, selepas bertemu dengan Yesus, sedang berusaha melindungi Yesus daripada rancangan jahat mereka. “‘Bukankah mengikut hukum Taurat, kita tidak boleh menghukum seseorang tanpa perbicaraan dan penyiasatan terlebih dahulu?’” (Yohanes 7:51, AVB).

Adakah Nikodemus pernah menerima Yesus sebagai Mesias? Walaupun adegan ini tidak membuktikan bahawa dia telah menerimanya, di antara tindakan ini dan apa yang dia lakukan selepas Yesus mati (lihat Yohanes 19:39, 40), Alkitab memberi kita bukti kukuh bahawa Nikodemus sebenarnya telah percaya kepada-Nya.

Jadi, jawapan kepada soalan mereka adalah, Ya, sebenarnya, salah seorang daripada orang Farisi memang telah percaya kepada-Nya.

`Baca Yohanes 7:49. Apakah yang dikatakan oleh para pemimpin yang menunjukkan penghinaan mereka terhadap orang ramai yang mengikuti Yesus? Apakah pengajaran yang mungkin ada di sini untuk kita?`