---
title:  Dua Murid Yohanes
date:   22/10/2024
---

Dua daripada murid Yohanes Pembaptis sedang berdiri bersamanya ketika Yesus lewat. Yohanes menyatakan, "Lihatlah Anak Domba Tuhan!" (Yohanes 1:36, NKJV). Kedua-dua murid itu telah mendengar mesej Yohanes tentang Mesias, yang akan menggenapi nubuatan Perjanjian Lama tentang Mesias yang akan datang. Kedua-dua murid meninggalkan Yohanes untuk mengikut Yesus, kerana mereka tahu bahawa Yesus lebih besar daripada Yohanes Pembaptis dan bahawa Dia adalah penggenapan mesej Yohanes.

`Baca Yohanes 1:35-39. Apakah yang dilakukan oleh kedua-dua murid ini selepas mendengar kesaksian Yohanes tentang Yesus?`

Kerana mereka ingin bersama Yesus, mereka menghabiskan hari itu bersama-Nya. Siapa tahu apakah lagi perkara menakjubkan yang mereka pelajari dan alami pada masa itu?

Ia pasti suatu perkara yang hebat kerana tidak lama kemudian, keinginan mereka adalah untuk berkongsi pengalaman mereka dengan orang lain. Andreas, salah seorang daripada dua murid itu, segera pergi kepada saudaranya Simon dan berkata, “‘Kami telah bertemu dengan Mesias!’ (yang diterjemahkan sebagai Kristus)” (Yohanes 1:41, AVB). Apabila Andreas membawa saudaranya kepada Yesus, Yesus segera menunjukkan bahawa Dia mengenalinya, dengan berkata, “Kamu Simon anak Yohanes, tetapi kamu akan digelar Kefas” (Yohanes 1:42, AVB). Yesus mengenali dan memahami Petrus. Hakikat bahawa Yesus mengenali seseorang adalah motif pada Injil Yohanes. (Lihat, sebagai contoh, Yohanes 2:24, 25).

“Sekiranya Yohanes dan Andreas mempunyai roh yang tidak percaya seperti para imam dan pemerintah, mereka tidak akan didapati belajar di kaki Yesus. Mereka akan datang kepada-Nya sebagai pengkritik, untuk menghakimi perkataan-Nya... Tetapi bukan seperti ini halnya dengan murid-murid pertama itu. Mereka telah menyahut panggilan Roh Suci melalui khutbah Yohanes Pembaptis. Sekarang mereka mengenali suara Guru syurgawi itu…. Satu cahaya ilahi yang menyinari ajaran di dalam Kitab Suci Perjanjian Lama. Tema kebenaran yang banyak sudutnya menonjol di bawah sinaran alam cahaya yang baharu.” – Ellen G White, Desire of Ages, ms. 139.

Keseluruhan penekanan Injil Yohanes adalah untuk menjelaskan siapa Yesus, supaya berita baik ini dapat dikongsi dengan dunia.

`Dalam cara apakah Kristus, dan iman anda kepada Kristus, telah mengubah hidup anda? Apakah perubahan lain yang anda masih mahu lihat berlaku?`