---
title:  Panduan Guru
date:   25/10/2024
---

### Bahagian I: Pandangan Keseluruhan

Tumpuan Kajian: Yohanes 1:35–39, Yohanes 1:43–46

Yesus, Sumber segala kebenaran, telah menerangi dunia dengan cahaya kebenaran. Dengan cara ini, Dia telah menambah ukuran cahaya yang diberikan kepada setiap orang yang dilahirkan ke dunia ini. Walaupun terdapat bukti yang kuat, namun sesetengah orang pada zaman Kristus memilih untuk menyelubungi diri mereka dalam kegelapan. Dalam prasangka dan keangkuhan mereka, mereka bertekad untuk tidak mendengar kebenaran dan tidak melihat cahaya itu. Tuhan sedih apabila hal ini berlaku, tetapi dalam kasih-Nya, Dia membenarkan kita membuat pilihan, walaupun yang salah.

Pelajaran ini akan menyerlahkan testimoni beberapa saksi mata kepada Yesus, seperti Yohanes Pembaptis dan dua muridnya, iaitu Andreas dan Yohanes. Kita juga akan melihat kesaksian Filipus dan Natanael, dan kesaksian Nikodemus, seorang Farisi dan ahli Sanhedrin yang dihormati, yang membuka hatinya kepada terang kebenaran Tuhan. Kesaksiannya terbukti menjadi kuat dan meyakinkan kerana dia merisikokan banyak perkara ketika meletakkan dirinya bertentangan dengan barisan rakan sekerjanya yang berkuasa. Dalam perbualannya pada suatu malam bersama dengan Yesus, bibir Kristus mengucapkan janji yang paling indah dalam Alkitab: ” TUHAN begitu mengasihi dunia sehingga menganugerahkan Anak-Nya yang tunggal supaya setiap orang yang percaya kepada-Nya tidak binasa melainkan mendapat hidup kekal.” (Yohanes 3:16, AVB).

Kembali kepada kesaksian Yohanes Pembaptis, kita mesti bertanya: Mengapakah Yohanes Pembaptis, yang sangat dihormati dan dikagumi oleh orang ramai, memberikan dunia sesuatu yang lain selain daripada kesaksian yang benar tentang Yesus? Yohanes merumuskan keseluruhan Injil dalam pernyataannya yang dinubuatkan bahawa Yesus adalah “Anak Domba TUHAN yang menghapuskan dosa dunia” (Yohanes 1:29), satu nubuatan yang kini telah digenapi di hadapan mata orang ramai. Ketika dihadapkan dengan testimoni dari saksi mata seperti seperti ini, tidakkah kita harus yakin sepenuhnya bahawa Kristus adalah Juruselamat dan Tuhan yang hidup?

### Bahagian II: Ulasan

**Kesaksian Yohanes Pembaptis**

Orang Yahudi pada zaman Kristus mempunyai idea mereka sendiri tentang Mesias yang akan datang, dan mereka menegaskan bahawa segala-galanya sesuai dengan skema mereka yang dibungkus rapi. Mereka mengesyaki bahawa Yohanes Pembaptis mungkin adalah Mesias, tetapi dia memberi kesaksian bahawa dia hanya pendahulu kepada Mesias sejati, yang diutuskan oleh Tuhan yang disebtukan dalam nubuatan sebagai menyediakan jalan bagi-Nya. Tidak lama kemudian, Yohanes meyebutkan nama Yesus sebagai “Anak Domba Tuhan”. Walau bagaimanapun, Yesus dan pengorbanan-Nya untuk dosa-dosa kita tidak sepadan dengan jangkaan para pemimpin Yahudi tentang seorang Mesias duniawi yang agung, yang akan mengalahkan penindas mereka dan memerintah mereka dan, akhirnya, memerintah dunia.

Hari ini, sesetengah orang yang ragu-ragu juga kurang memberi perhatian kepada konsep korban dalam Bible. Mereka menunjuk kepada pengorbanan Kristus untuk membenarkan ketidakpedulian mereka. Orang yang ragu-ragu ini mengatakan bahawa Yesus tidak perlu menumpahkan darah-Nya untuk menyelamatkan manusia yang berdosa, kerana Dia boleh menyelamatkan kita hanya dengan menunjukkan kasih-Nya dan melakukan mukjizat. Tetapi kehidupan, seperti yang dikatakan Alkitab, adalah di dalam darah, dan manusia yang hilang memerlukan kehidupan yang ada di dalam Anak itu. Malaikat tidak boleh melakukan ini bagi pihak manusia kerana mereka meminjam nyawa daripada Pemilik kehidupan. Mengapakah Tuhan akan memerintahkan pengorbanan binatang yang tidak terhitung jumlahnya jika bukan untuk menunjukkan kepentingannya terhadap darah Kristus yang tidak berdosa untuk pengampunan dosa dan pemberian kehidupan kekal?

Atas sebab ini, Yohanes dengan jelas mengatakan bahawa "Aku bukanlah Mesias" (Yohanes 1:20) atau Terang, tetapi hanya saksi dalam penggenapan nubuatan Alkitab. Dua kali Yohanes menegaskan bahawa Yesus adalah Anak Domba Tuhan, yang berupa penggenapan dan kemuncak pada sistem korban. Dia memberitahu kebenaran ini kepada orang ramai apabila dia melihat Yesus, dan dia juga mengesahkan kebenaran yang sama kepada dua pengikutnya sendiri (lihat Yohanes 1:29, 36).

Yohanes Pembaptis, seorang saksi mata kepada pembaptisan Yesus, mendengar suara Bapa yang mengumumkan bahawa Yesus adalah Anak yang dikasihi-Nya dan Dia berkenan kepada-Nya. Juga, Roh Kudus turun dan kekal pada Yesus apabila Tuhan menekankan keilahian Juruselamat kepada Yohanes. Oleh itu, Yohanes berkata: “Hal itu telah kulihat sendiri, maka aku berkata kepadamu, Dialah Anak TUHAN” (Yohanes 1:34). Berdepan dengan kenyataan ini, seseorang pasti tertanya-tanya berapakah banyak lagi bukti yang perlu dipercayai oleh seorang yang ragu-ragu. Malangnya, jika seseorang memilih untuk sentiasa ragu-ragu, dia akan menyelubungi dirinya dalam selubung kegelapan.

**Dua Orang Murid Yohanes** (Yohanes 1:35–39)

Dua murid Yohanes Pembaptis, iaitu Andreas dan Yohanes, penulis Injil ini, telah mendengar khutbah Yohanes mengenai penggenapan nubuatan Perjanjian Lama di dalam Kristus. Oleh itu, apabila guru mereka mengarahkan perhatian mereka kepada Yesus, Guru agung yang berdiri di hadapan mereka, mereka percaya dan ingin mengikuti Dia. Andreas dan Yohanes boleh saja bersikap kritikal dan suka menghakimi, seperti orang Farisi, terhadap setiap perkataan dan tindakan Yesus, tetapi mereka memilih untuk percaya kepada dorongan Roh Suci. Mereka juga pasti mempercayai kesungguhan dan kebenaran kesaksian Alkitab yang tidak dapat disangkal dari Yohanes Pembaptis.

Pertanyaan mungkin timbul, bagaimanakah kita tahu bahawa murid kedua yang disebutkan itu adalah Yohanes yang Dikasihi? Andreas disebut secara khusus dengan namanya, tetapi Yohanes, mungkin bersikap rendah hati atau enggan merujuk kepada dirinya dengan nama, sebenarnya adalah murid kedua itu. Andreas adalah orang yang memperkenalkan saudaranya Petrus kepada Yesus. Andreas, Petrus, dan Yohanes adalah tiga orang pertama yang membentuk nukleus dua belas murid yang asal. “Dengan meninggalkan Yohanes [Pembaptis], mereka pergi mencari Yesus. Salah seorang daripada dua dari mereka itu adalah Andreas, saudara Simon; yang satu lagi adalah Yohanes Penginjil. Mereka adalah murid pertama Kristus."—Ellen G. White, The Desire of Ages, ms. 138.

Nampaknya kedua-dua murid ini, Andreas dan Yohanes, sangat berminat dengan kedudukan Mesias Yesus dan kebenaran menakjubkan yang akan ditawarkan kepada mereka. Perhatikan tindak balas mereka yang jelas terhadap pertanyaan Yesus ketika mereka mula mengikutinya. “Apa hajat kamu?” Dia bertanya. Bertentangan dengan jangkaan kita, mereka bertanya tentang tempat tinggal-Nya. “Di manakah Engkau tinggal?” (Yohanes 1:38, AVB). Mereka tidak hanya berminat untuk mengikuti Yesus; mereka ingin tinggal bersama-Nya untuk mengetahui lebih lanjut mengenai misinya. Dan mereka tinggal bersama-Nya sepanjang hari, mempelajari perkara-perkara menakjubkan tentang-Nya. Bagaimana dengan kita hari ini? Adakah kita hanya ingin percaya kepada Yesus tetapi tidak ingin tinggal dalam kehadiran-Nya? Adakah kita menikmati kehadiran-Nya? Sesungguhnya, satu-satunya cara agar hidup kita diubahkan adalah dengan melihat kepada-Nya, sebagaimana Yohanes telah mengajar murid-muridnya..

**Filipus dan Nathanael** (Yohanes 1:43–46)

Dari Andreas, Yohanes, dan Petrus, kita kini beralih perhatian kepada Filipus dan Nathanael. Filipus, yang menyedari bahawa rakannya Nathanael agak berprasangka dan tidak mudah percaya, cuba memberikan bukti yang lebih meyakinkan tentang Mesias dari Musa dan para nabi. Ketika Nathanael ragu-ragu untuk percaya setelah mendengar bahawa Yesus berasal dari Nazaret, Filipus tidak berdebat atau bertengkar dengannya tetapi hanya mengajaknya untuk “Marilah lihat” (Yohanes 1:46, AVB). Perhatikan bahawa Yesus menggunakan pendekatan yang sama dengan Andreas dan Yohanes ketika Dia mengajak mereka untuk datang dan melihat sendiri.

Terdapat sesuatu yang kuat dan transformasional tentang meluangkan masa bersama dengan Kristus. Kita mungkin berdebat dan berbahas dengan orang lain mengenai teologi dan falsafah untuk menyokong suatu kebenaran, tetapi, pada akhirnya, kesaksian kita yang paling berkesan ialah apabila kita dengan ramah dan bersungguh-sungguh mengajak mereka untuk menemui Yesus sendiri. Dalam kesaksian kita, kita harus memberi tumpuan kepada keutamaan untuk membantu orang lain mengenali Yesus secara peribadi, dan kemudian banyak bantahan atau keraguan mungkin akan hilang. Mengajar doktrin sememangnya penting, tetapi kita mesti bermula dengan Yesus sebagai inti pada pengetahuan itu.

Adalah penting untuk memberi perhatian kepada perbezaan antara bagaimana Nathanael melihat Yesus dan bagaimana Yesus melihat dia. Nathanael mengkategorikan Yesus sebagai tidak baik hanya kerana Dia berasal dari Nazaret. Malangnya, kita juga kadang-kadang melakukan perkara yang sama kepada orang lain. Kita meletakkan mereka dalam kategori tertentu berdasarkan kebangsaan, kaum, budaya, atau perbezaan lain yang kita lihat. Bertentangan dengan penilaian awal Nathanael, Yesus bersikap positif terhadap bakal murid-Nya ini. Apabila Yesus melihatnya, Dia berkata, “Ini orang Israel tulen, tiada yang palsu pada dirinya” (Yohanes 1:47, AVB), satu komen yang benar-benar memberi dorongan yang membuatnya ingin tahu lebih banyak tentang orang Nazaret ini. Apabila Nathanael menyaksikan kemampuan bernubuat pada Yesus, dia segera menjadi percaya. “Rabbi, Engkau Anak TUHAN! Engkau Raja bangsa Israel!” (Yohanes 1:49, NKJV).

**Kesaksian Nikodemus** (Yohanes 3:1–21)

Yohanes, di dalam catatannya tentang Yesus, membezakan dirinya sebagai penulis Injil yang menekankan pertemuan peribadi yang dialami Yesus dengan individu tertentu, seperti Nikodemus dan wanita Samaria. Dalam pertemuan ini, Yesus tidak menunjukkan pilih kasih terhadap suatu jenis manusia berbanding yang lain. Sebaliknya, Yesus berusaha untuk berinteraksi secara bermakna dengan semua yang terbuka kepada kebenaran, sama ada pemimpin Yahudi yang dihormati seperti Nikodemus atau wanita Samaria yang dihina.

Nikodemus adalah seorang Farisi dan anggota penting Sanhedrin, yang berperanan sebagai sistem kehakiman tertinggi dalam agama Yahudi, hampir kepada pemerintahan itu sendiri. Perkataan "Sanhedrin" berasal dari perkataan Yunani sunedrion, yang secara harfiah bermaksud “Satu majlis.” Ia terdiri daripada 71 anggota, yang terdiri daripada tiga bahagian, menurut Matius 27:41, seperti berikut:

1. Ketua imam (imam besar yang memerintah, imam besar yang telah bersara, dan ahli keluarga imam besar). Kumpulan ini kebanyakannya terdiri daripada orang Saduki.

2. Ahli-ahli Taurat (kebanyakannya orang Farisi).

3. Para penatua, yang merupakan wakil daripada keluarga bangsawan utama.

Jawatan imam besar telah menjadi korup dan sering dibeli dan dijual oleh Rom kepada pemayar yang tertinggi.

Nama Yunani Nikodemus secara harfiah bermaksud “pemenang atas orang ramai.” Nikodemus, yang dikenali kerana kekayaannya, juga adalah seorang guru yang terkemuka. Dia merasakan satu dorongan yang kuat untuk bertemu dengan Yesus oleh kerana semua perkara luar biasa yang dia telah dengar tentang-Nya. Namun, dia perlu berhati-hati. Dia tidak boleh melakukan apa-apa yang akan menyinggung perasaan para pemimpin lain dan menyebabkan kerosakan yang tidak dapat diperbaiki dalam hubungannya dengan mereka; namun, Nikodemus tidak dapat mengabaikan bukti yang kuat bahawa Yesus adalah Mesias. Itulah sebabnya dia bertemu Yesus pada waktu malam, di mana dia dapat berbicara dengan-Nya secara peribadi. Yesus menemui kita di mana sahaja kita berada dalam perjalanan rohani kita. Dia tidak begitu mengambil kisah bagaimana kita datang kepada-Nya, asalkan kita datang dengan hati yang ikhlas.

Nikodemus berpeluang menguji kekuatan rohani, watak, dan integriti Yesus yang murni. Akibatnya, Nikodemus kemudian mempertahankan Yesus di hadapan Sanhedrin, yang ingin menghukum Dia tanpa mendengar keterangan-Nya terlebih dahulu, seperti yang kita pelajari dalam Yohanes 7:51. Perhatikan perkembangan pengalaman Nikodemus dengan Yesus: dia bertemu secara peribadi dengan-Nya, dia mempelajari tentang pertaubatan sejati; dia mempertahankan Dia di hadapan Sanhedrin; dan akhirnya, dia cukup berani untuk membantu menurunkan tubuh-Nya dari salib untuk tujuan pengebumian.

### Bahagian III: Penerapan Hidup

**Fikirkan dan jawab soalan-soalan berikut**:

1\. Pertimbangkan pengesahan TUHAN Bapa terhadap Anak-Nya semasa pembaptisan-Nya. Adakah mungkin bahawa TUHAN akan memandang anda dan mengatakan perkara yang sama seperti yang Dia katakan tentang Anak-Nya, bahawa anda adalah anak lelaki atau anak perempuan kesayangan-Nya yang berkenan kepada-Nya? Bincangkan. Pastikan untuk membaca jawapan yang memberangsangkan di halaman 113 buku The Desire of Ages, perenggan pertama, semasa anda merumuskan jawapan anda. Bagaimana anda menerapkan jaminan yang terdapat dalam perenggan ini ke dalam kehidupan harian anda, dan apakah perbezaannya?

2\. Perhatikan kata-kata Yohanes tentang Yesus: “Lihatlah Anak Domba Tuhan yang menghapuskan dosa umat manusia!” (Yohanes 1:29, AVB). Apakah perbezaannya jika kita menumpukan perhatian terlebih dahulu untuk menyingkirkan dosa-dosa kita, kemudian memandang Yesus, dengan demikian menterbalikkan dua idea yang disebtukan di dalam ayat ini? Jelaskan.

3\. Bagaimana pertemuan Nikodemus dengan Yesus membantu anda untuk bersaksi secara berkesan kepada orang yang berpengaruh dalam masyarakat?

4\. Bandingkan dan bezakan kesaksian berkesan Kristus kepada Nikodemus dengan kesaksian-Nya kepada Nathaniel. Apakah yang boleh anda pelajari daripada kedua-dua contoh ini?

` `