---
title:  Dengar atau Tidak Mendengar Firman Itu
date:   15/10/2024
---

`Baca Yohanes 1:9–13. Apakah realiti kejam yang Yohanes gambarkan di sini tentang cara orang bertindak balas terhadap Yesus?`

Mukadimah, Yohanes 1:1-18, bukan sahaja menjelaskan siapa Yesus Kristus, Firman (logos), tetapi juga tentang bagaimana orang di dunia berhubungan dengan Dia. Dalam Yohanes 1:9, Dia disebut Terang yang benar, yang menerangi setiap orang yang datang ke dalam dunia. Cahaya itu menerangi dunia, menjadikannya mudah difahami. Seperti kata C.S. Lewis, "Saya percaya dalam agama Kristian sebagaimana saya percaya bahawa Matahari telah terbit, bukan sahaja kerana saya melihatnya, tetapi kerana dengannya saya melihat segala-galanya.”—“Is Theology Poetry?” (n. p.: Samizdat University Press, 2014), ms. 15, pada asalnya diterbitkan pada tahun 1944.

Perhatikan juga implikasi dari apa yang Yohanes 1:9 katakan. Cahaya datang kepada semua orang, tetapi tidak semua orang menyambut cahaya itu. Seperti yang akan kita lihat dalam pelajaran esok, tema utama dalam Injil Yohanes ialah bagaimana orang menerima atau menolak Yesus. Tema bermula di sini. Keadaan yang menyedihkan ialah Mesias datang kepada umat-Nya sendiri, iaitu bangsa Israel, dan ramai yang tidak menerima Dia sebagai Mesias.

Dalam Roma 9-11, Paulus membahas tema tragis yang sama, iaitu ramai orang Yahudi menolak Yesus. Tetapi Paulus tidak berakhir dengan nota negatif, sebaliknya dia berkata bahawa ramai orang Yahudi, bersama dengan orang bukan Yahudi, akan menerima Yesus sebagai Mesias. Malah, dia memberi amaran kepada orang bukan Yahudi supaya tidak bermegah terhadap orang Yahudi. “Kalau kamu yang telah dipotong dari pokok zaitun liar dapat dicantumkan ke pokok zaitun yang baik dan berbeza tabiinya, lebih-lebih lagilah cabang-cabang tabii itu dapat dicantumkan ke pokok zaitunnya sendiri!. (Roma 11:24, AVB).

Dalam nada yang sama, Yohanes mengatakan bahawa semua yang menerima Yesus sebagai Juruselamat akan menjadi anak-anak Tuhan. Ini berlaku kerana mereka percaya kepada nama-Nya. (Lihat Yohanes 1:12, 13).

Ini adalah hubungan antara mukadimah dan penutup Injil itu. Dalam Yohanes 20:31, rasul itu menjelaskan sebab mengapa dia menulisnya—supaya kamu percaya bahawa Yesus adalah Mesias, Anak Tuhan, dan supaya kamu boleh beroleh hidup dalam nama-Nya. Oleh itu, pengenalan dan kesimpulan membentuk satu konsep yang bersatu dan saling berkaitan yang merangkumi semua yang berlaku di antara mereka. Hubungan ini menunjukkan tujuan utama Injil Yohanes-bahawa manusia diselamatkan dengan percaya kepada Yesus Kristus sebagai Juruselamat.

`Bagaimanakah hidup anda boleh berubah dengan menjadi anak Tuhan?`