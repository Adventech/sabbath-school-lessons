---
title:  Tema Muncul Semula—Kemuliaan
date:   17/10/2024
---

`Baca Yohanes 17:1–5. Apakah yang Yesus maksudkan apabila Dia berkata, “Bapa, sudah sampailah saatnya. Muliakanlah Anak-Mu, supaya Anak-Mu dapat memuliakan Bapa” (AVB)?`

Pelajaran kelmarin membahaskan jalan cerita duniawi dan manusia di dalam Injil Yohanes dengan pertembungan dan interaksi antara manusia, yang sentiasa berkisar tentang siapa Yesus dan apa yang Dia lakukan. Pelajaran hari ini memberi tumpuan terhadap jalan cerita ilahi dan kosmik, yang juga terdapat dalam Injil Yohanes.

Mukadimah itu bermula dengan jalan cerita kosmik. Yesus dipersembahkan sebagai Anak ilahi Tuhan, Pencipta alam semesta. Sekali lagi, segala sesuatu yang sebelum ini tidak wujud, wujud hanya melalui Yesus. “Segala-galanya diciptakan melalui Dia. Daripada segala yang wujud, tiada suatu pun yang dicipta tanpa-Nya” (Yohanes 1:3). Tetapi ayat ini juga mencatatkan kemuliaan-Nya dalam menjadi manusia melalui Inkarnasi (Yohanes 1:14). Yohanes menggunakan istilah kemuliaan (doxsa, kecemerlangan, kemegahan, kemasyhuran, kehormatan) dan kemuliaan (doxsaz, pujian, kehormatan, meninggikan, memuliakan) untuk berbicara tentang menerima penghormatan daripada manusia dan juga menerima penghormatan atau kemuliaan daripada Tuhan.

Di dalam injil Yohanes, idea untuk memuliakan Yesus dikaitkan dengan konsep zaman-Nya, iaitu masa kematian-Nya (bandingkan dengan Yohanes 2:4, Yohanes 7:30, Yohanes 8:20, Yohanes 12:23-27, Yohanes 13:1, Yohanes 16:32, Yohanes 17:1). Salib adalah saat kemuliaan-Nya.

Idea ini agak paradoksikal kerana penyaliban adalah kaedah hukuman atas suatu kesalahan yang paling mengaibkan dan memalukan di dunia Rom kuno. Perbezaan yang luar biasa ini, Tuhan di atas salib, menggambarkan jalinan manusia dengan rancangan ilahi.

Pada tahap manusia, Yesus mati dalam penderitaan, seorang penjenayah yang hina dalam kelemahan yang berseru, "Tuhanku, Tuhanku, mengapa Engkau meninggalkan Aku?" Sisi manusiawi pada salib yang gelap ini ditunjukkan secara khusus dalam Matius dan Markus (Matius 27:46, Markus 15:34).

Tetapi sisi kemuliaan pada salib itu ditunjukkan secara khusus di dalam Lukas dan Yohanes (Lukas 23:32-47, Yohanes 19:25-30). Salib adalah tempat keselamatan, tempat belas kasihan, dan tempat di mana Anak Tuhan menyerahkan diri-Nya kepada Bapa-Nya.

Betapa ironinya: Kemuliaan terbesar Tuhan telah dinyatakan dalam kehinaan-Nya yang paling besar - menanggung dosa dunia dalam diri-Nya.

`Fikirkan tentang apa yang dimaksudkan dengan hal ini sehingga sesuatu yang sangat drastik, iaitu Tuhan sendiri di atas kayu salib, untuk menyelamatkan kita daripada dosa. Apakah yang harus diberitahu kepada kita oleh hal ini tentang betapa buruknya dosa itu?`