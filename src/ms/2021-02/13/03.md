---
title:  Bebas Daripada Rasa Bersalah
date:  21/06/2021
---

**“Demikianlah sekarang tidak ada penghukuman bagi mereka yang ada di dalam Kristus Yesus” (Roma 8:1).**

Seorang wanita muda telah dibunuh dengan kejam, pembunuhnya tidak diketahui. Polis, memasang perangkap, meletakkan mikrofon tersembunyi di kuburnya. Suatu petang, beberapa bulan setelah kematian wanita itu, seorang pemuda mendekati kubur tersebut, berlutut dan menangis, meminta wanita itu untuk pengampunan. Polis, tentu saja, memantau kata-kata pemuda itu, kemudian menangkapnya atas jenayah itu.

`Apakah yang mendorong pemuda itu ke kubur tersebut? Itu pasti kerana rasa bersalah, apa lagi?`

Sudah tentu, walaupun tidak seorangpun daripada kita (kita harap) pernah melakukan perkara  seburuk seperti yang dilakukan oleh pemuda itu, namun kita  semua rasa bersalah, kita semua telah melakukan perkara-perkara yang kita malu mengakuinya, perkara-perkara yang kita ingin tarik balik  tetapi tidak dapat.

Terima kasih kepada Yesus dan darah perjanjian baharu, tidak seorangpun daripada kita harus hidup di bawah stigma rasa bersalah. Menurut ayat untuk hari ini, tidak ada kecaman terhadap kita. Hakim terakhir itu menganggap kita tidak bersalah, menganggap kita seolah-olah kita tidak melakukan perkara yang kita rasa bersalah kerananya.

`Bagaimanakah ayat-ayat ini membantu kita memahami Roma 8: 1? Yohanes 5:24; Rom. 3:24, 25; 2 Kor. 5:21.`

Salah satu daripada janji besar apabila hidup dalam perjanjian baharu dengan Tuhan adalah kita tidak perlu lagi hidup di bawah beban rasa bersalah. Oleh kerana darah perjanjian itu, kita — yang memilih untuk memasuki hubungan perjanjian itu dengan Tuhan, yang memilih untuk mematuhi syarat-syarat iman, pertaubatan, ketaatan — boleh mendapat kelepasan daripada beban rasa bersalah. Apabila Syaitan berusaha membisikkan di telinga kita bahawa kita jahat, bahwa kita berhati busuk, bahawa kita terlalu berdosa untuk diterima oleh Tuhan, kita dapat melakukan apa yang Yesus lakukan ketika Syaitan menggoda Dia di padang gurun: kita dapat memetik  dari Kitab Suci, dan satu daripada yang terbaik dari semua ayat yang harus dipetik adalah Roma 8: 1. Ini tidak bermaksud menyangkal akan kenyataan dosa dalam hidup kita; sebaliknya, maksudnya adalah, oleh kerana hubungan dalam perjanjian yang kita miliki dengan Tuhan, kita tidak lagi hidup di bawah penghinaan atas dosa itu. Yesus membayar hukuman bagi kita, dan Dia sekarang berdiri di hadapan Bapa memohon demi darah-Nya sendiri bagi kita, mempersembahkan kebenaran-Nya sendiri dan bukannya dosa-dosa kita.

`Apakah perbezaan dalam hidup kita bahawa Tuhan telah mengampuni anda atas segala dosa yang mungkin anda telah lakukan? Bagaimanakah kenyataan itu menolong anda dalam menghadapi orang lain yang telah berdosa terhadap anda? Bagaimanakah kesannya terhadap cara anda berurusan dengan orang-orang itu?`