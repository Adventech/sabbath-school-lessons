---
title:  Sukacita
date:  20/06/2021
---

**“Dan semuanya ini kami tuliskan kepada kamu, supaya sukacita kami menjadi sempurna.” (1 Yohanes 1:4).**

Perhatikan apa yang Yohanes tuliskan di sini. Dengan beberapa kata sederhana, dia menyatakan apa yang seharusnya menjadi salah satu kelebihan besar yang kita, sebagai umat perjanjian, miliki—iaitu janji sukacita.

Sebagai orang Kristian, kita sering diberitahu supaya tidak terbawa-bawa oleh perasaan, iman bukanlah perasaan, dan bahawa kita harus pergi jauh melebihi daripada perasaan kita, semua itu benar. Tetapi pada masa yang sama, kita tidak akan menjadi manusia sekiranya kita bukan makhluk berperasaan, beremosi, dan bersuasana hati. Kita tidak dapat menafikan perasaan kita; apa yang perlu kita lakukan adalah memahami perasaan itu, memberi perasan itu peranan yang sewajarnya, dan seboleh-bolehnya, menjaga perasaan itu dalam keadaan terkawal. Tetapi untuk menafikan perasaan adalah seperti menyangkal apa yang dimaksudkan dengan menjadi manusia (seperti juga kita menafikan lingkaran itu bulat). Sesungguhnya, seperti yang dinyatakan dalam ayat ini, kita bukan sahaja  harus mempunyai perasaan (dalam hal ini kegembiraan), tetapi perasaan itu juga harus penuh. Itu tidak kedengaran seolah-olah perasaan harus dinafikan, bukan?

`Sila baca konteks ayat di atas, bermula pada awal bab. Apakah yang Yohanes tuliskan kepada orang-orang Kristian awal yang dia harapkan akan membuat kegembiraan mereka penuh? Mengapakah harapan itu harus memberi mereka kegembiraan?`

Yohanes adalah salah seorang daripada Dua Belas murid yang asal. Dia ada di sana, hampir  sejak  permulaan pelayanan Kristus selama tiga setengah tahun, menjadi saksi kepada beberapa perkara mengenai Yesus yang paling menakjubkan (dia juga ada di Salib, di Getsemani, dan juga pada saat Transfigurasi). Oleh itu, sebagai saksi mata, dia tentu berkelayakan untuk bercakap tentang perkara ini.

Namun, perhatikan juga bahawa penekanan bukan pada dirinya sendiri; penekanan itu adalah atas apa yang Yesus telah  lakukan untuk murid-murid sehingga mereka sekarang dapat bersekutu bukan hanya dengan satu sama lain tetapi dengan Tuhan sendiri. Yesus telah membuka jalan bagi kita untuk menjalinkan hubungan erat ini dengan Tuhan; dan,  hasil daripada persekutuan ini—hubungan ini—adalah kegembiraan. Yohanes ingin mereka tahu bahawa apa yang mereka dengar mengenai Yesus adalah benar (dia melihat, menyentuh, merasakan, dan mendengar Dia), dan  dengan itu mereka juga dapat menjalinkan hubungan yang menggembirakan dengan Bapa surgawi mereka, yang mengasihi mereka dan memberikan diriNya melalui Anak-Nya untuk mereka.

`Dalam pengertian tertentu, Yohanes memberikan keterangan peribadinya. Apakah kesaksian anda sendiri mengenai hubungan anda dengan Yesus? Apakah yang dapat anda katakan yang dapat membantu meningkatkan kegembiraan seseorang di dalam Tuhan, seperti yang ingin dilakukan oleh Yohanes di sini?`