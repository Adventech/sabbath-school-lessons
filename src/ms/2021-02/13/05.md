---
title:  Perjanjian Baharu dan Kehidupan Kekal
date:  23/06/2021
---

**“Akulah kebangkitan dan hidup; barangsiapa percaya kepada-Ku, ia akan hidup walaupun ia sudah mati, dan setiap orang yang hidup dan yang percaya kepada-Ku, tidak akan mati selama-lamanya. Percayakah engkau akan hal ini.” (Yoh 11:25, 26, ITB).**

Terdapat dua dimensi untuk hidup kekal. Dimensi sekarang membawa   pengalaman hidup yang melimpah sekarang kepada orang percaya (Yohanes 10:10), yang merangkumi banyak janji yang telah  diberikan kepada kita untuk kehidupan kita sekarang.

Dimensi masa depan sudah tentu hidup kekal — janji kebangkitan tubuh (Yohanes 5:28, 29; Yohanes 6:39). Walaupun masih di masa depan, itulah satu-satunya peristiwa yang menjadikan semua yang lain bernilai, satu peristiwa yang menyempurnakan semua harapan kita sebagai orang Kristian.

`Kaji ayat untuk hari ini. Apakah yang Yesus katakan di sini? Di manakah kehidupan kekal didapati? Bagaimanakah kita memahami firman-Nya bahawa mereka yang hidup dan percaya kepada-Nya, walaupun mereka mati, tidak akan pernah mati? (Lihat Wahyu 2:11; Wahyu 20: 6, 14; Wahyu 21: 8.)`

Sudah tentu, kita semua  akan mati, tetapi menurut Yesus, kematian ini hanyalah tidur, rehat sementara yang—bagi mereka yang percaya kepada-Nya—akan berakhir pada hari kebangkitan. Apabila Kristus kembali, orang mati dalam Kristus akan bangkit abadi, dan para pengikut Kristus yang masih hidup, dalam sekelip mata, akan diubah menjadi abadi. Orang mati dan orang yang masih hidup milik Kristus akan memiliki tubuh kebangkitan yang sama. Keabadian bermula pada waktu itu bagi umat Tuhan.

Betapa sukacita untuk mengetahui sekarang bahawa kita tidak berakhir di kubur melainkan hidup tidak berkesudahan, bahawa kita akan mendapat kehidupan baharu yang kekal selama-lamanya.

“Kristus telah menjadi satu daging dengan kita, agar kita boleh menjadi satu roh dengan Dia. Melalui kesatuan inilah  kita akan keluar dari kubur, —bukan hanya sebagai penyataan akan kuasa Kristus, tetapi kerana, melalui iman, hidup-Nya menjadi milik kita. Mereka yang melihat Kristus dalam karakterNya yang sejati, dan menerima Dia ke dalam hati, mempunyai kehidupan yang kekal. Melalui Roh itulah Kristus tinggal di dalam kita; dan Roh Tuhan, yang masuk ke dalam hati oleh iman, adalah permulaan hidup yang kekal. ” — Ellen G. White, The Desire of Ages, h. 388.

`Dengan cara apakah kita dapat menikmati manafaat hidup kekal sekarang? Dengan kata lain, apakah yang janji ini lakukan untuk kita sekarang? Tuliskan beberapa manafaat yang dijanjikan oleh janji kehidupan kekal ini kepada anda, secara peribadi, dalam kehidupan seharian anda. Bagaimanakah anda dapat mengambil harapan dan janji ini dan mengongsikannya kepada seseorang yang sedang berjuang, mungkin dengan kematian orang yang disayangi?`