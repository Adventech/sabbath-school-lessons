---
title:  'Dosa, Persembahan Korban, Penerimaan  (Ibrani 9:22)'
date:  07/06/2021
---

Cara yang ditetapkan oleh Tuhan bagi orang berdosa di Perjanjian Lama untuk membebaskan dirinya daripada dosa dan rasa bersalah adalah melalui pengorbanan binatang. Persembahan korban Israel diperincikan dalam Imamat 1 hingga 7. Perhatian penuh diberikan kepada penggunaan dan pelupusan darah dalam berbagai jenis korban. Sesungguhnya, peranan darah dalam upacara korban  orang Israel adalah bahagian yang paling penting.

Orang yang telah berbuat dosa—dan dengan demikian telah melanggar perjanjian dalam hubungan itu dan hukum yang mengaturnya—boleh dipulihkan kembali hubungannya dengan Tuhan dan sesama manusia dengan membawa korban binatang sebagai pengganti. Pengorbanan, dengan upacara-upacaranya, adalah cara yang ditetapkan  oleh Tuhan untuk melakukan pembersihan dari dosa dan kesalahan. Korban itu ditetapkan untuk membersihkan orang yang berdosa, memindahkan dosa dan kesalahan individu ke tempat kudus dengan memercikkan darah dan memulihkan persekutuan penuh orang yang bertaubat itu dengan Tuhan yang menyelamatkan.

`Bagaimanakah konsep-konsep ini, yang dinyatakan di atas, dapat membantu kita untuk  memahami persoalan di akhir kajian semalam?`

`Apakah erti penting  yang ada dalam pengorbanan binatang yang bersifat nubuatan itu? (Yes. 53: 4–12, Ibrani 10: 4).`

Pengorbanan binatang Perjanjian Lama adalah kaedah yang ditahbiskan ilahi untuk membersihkan pelaku dosa. Persembahan korban itu mengubah status orang berdosa itu daripada status bersalah dan layak mati menjadi status diampuni dan ditetapkan semula dalam hubungan perjanjian Tuhan dan manusia. Tetapi ada pengertian di mana pengorbanan binatang itu bersifat nubuatan. Bagaimanapun jua, tidak ada haiwan yang menjadi pengganti yang tepat untuk menebus dosa dan kesalahan manusia. Penulis kitab Ibrani menyatakannya dalam bahasanya sendiri:  "Sebab tidak mungkin darah lembu jantan atau darah domba jantan menghapuskan dosa." (Ibr. 10: 4). Oleh itu, pengorbanan binatang dimaksudkan untuk menantikan kedatangan Hamba Tuhan-manusia yang ilahi, yang akan mati sebagai pengganti kematian bagi dosa-dosa dunia. Melalui proses ini, orang berdosa diampuni dan diterima oleh Tuhan, dan asas  hubungan dalam perjanjian itu ditegakkan semula.

`Letakkan diri anda dalam kedudukan seseorang yang hidup di zaman Perjanjian Lama, ketika mereka mengorbankan binatang di tempat kudus. Mengingat juga betapa pentingnya ternakan bagi ekonomi, budaya, dan keseluruhan cara hidup mereka, pelajaran apakah yang seharusnya dimaksudkan oleh pengorbanan ini untuk mengajar mereka tentang harga dosa?`