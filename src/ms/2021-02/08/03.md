---
title:  Pertalian Yang Mengikat
date:  17/05/2021
---

**“Dan Ia memberitahukan kepadamu perjanjian, yang diperintahkan-Nya kepadamu untuk dilakukan, yakni Kesepuluh Firman dan Ia menuliskannya pada dua loh batu” (Ul. 4:13).**

Walaupun kita telah menegaskan bahawa perjanjian itu, sejak pada mulanya, merupakan perjanjian kasih kurnia, itu hanya hasil daripada pemberian Tuhan yang tidak berbelah bahagi kepada mereka yang menjalinkan hubungan yang membawa keselamatan dengan-Nya, kasih kurnia bukanlah izin untuk tidak taat. Sebaliknya, perjanjian dan hukum sangat berkait rapat; kedua-duanya  tidak dapat dipisahkan.

`Lihat ayat yang dipetik di atas. Seberapa eratkah kaitannya dengan perjanjian dan hukum? Bagaimanakah ini menunjukkan betapa asasnya hukum itu bagi perjanjian tersebut?`

Apabila anda memikirkan apakah  perjanjian itu, maka konsep hukum  sebagai bahagian yang tidak terpisahkan masuk akal. Sekiranya kita memahami perjanjian itu antara lain, suatu hubungan, maka beberapa peraturan dan batasan perlu dibuat. Berapa lamakah perkahwinan atau persahabatan atau perkongsian perniagaan akan bertahan jika tidak ada batasan atau peraturan, baik secara khusus dinyatakan atau difahami secara diam-diam? Seorang suami memutuskan untuk mengambil seorang teman wanita atau seorang rakan memutuskan untuk mengambil wang dari  dompet orang lain, atau seorang rakan perniagaan tanpa memberitahu rakan kongsinya mengajak orang lain untuk menyertai usaha mereka.  Perbuatan ini akan melanggar peraturan, undang-undang, dan prinsip. Berapa lamakah hubungan ini dapat bertahan dalam keadaan tidak berperaturan? Itulah sebabnya mengapa mesti ada batasan, garis sempadan yang dibuat, dan peraturan yang ditetapkan. Hanya melalui peraturan ini hubungan dapat dikekalkan.

Sebenarnya, berbagai ungkapan seperti hukum taurat (Mazmur 78:10) ketetapan (Mzm. 50:16), peringatan-peringatan (Mzm. 25:10), titah (Mazmur 103: 18), dan firman Tuhan (Ul. 33: 9) dijumpai sejajar  atau berkait rapat dengan (bahkan mempunyai makna yang hampir sama dengan) kata perjanjian. Jelas "kata-kata perjanjian ini" (Yer. 11: 3, 6, 8) adalah kata-kata hukum, ketetapan, kesaksian, dan perintah-perintah Tuhan.

Perjanjian Tuhan dengan umat-Nya, Israel, mengandungi pelbagai syarat yang sangat penting untuk menjaga hubungan istimewa yang Dia inginkan dengan umat-Nya. Adakah apa-apa yang berbeza hari ini?

`Fikirkan seseorang yang mempunyai hubungan rapat dengan anda. Sekarang, bayangkan apa yang akan terjadi pada hubungan itu jika anda tidak terikat dengan peraturan, norma, atau undang-undang, sebaliknya percaya bahawa anda mempunyai kebebasan sepenuhnya untuk melakukan apa saja yang anda mahukan. Walaupun anda mengatakan bahawa anda mencintai orang ini dan cinta itu satu-satunya menjadi penentu bagaimana anda berhubungan dengannya, mengapakah masih ada keperluan untuk suatu peraturan? Bincangkan.`