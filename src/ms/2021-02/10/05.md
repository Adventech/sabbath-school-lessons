---
title:  '“Perjanjian yang Lebih Baik” (Ibr. 8:6)'
date:  02/06/2021
---

Semalam kita melihat bahawa unsur-unsur asas  Perjanjian Lama dan Baharu adalah sama. Intinya adalah keselamatan melalui iman kepada Tuhan yang akan mengampuni dosa-dosa kita, bukan kerana sesuatu yang berharga dalam diri kita tetapi hanya kerana kasih kurnia-Nya. Sebagai hasil daripada pengampunan ini, kita menjalinkan hubungan dengan-Nya di mana kita berserah kepada-Nya dengan iman dan penurutan.

Namun demikian, kitab Ibrani menyebut perjanjian baharu itu "perjanjian yang lebih baik." Bagaimanakah kita memahami maksudnya? Bagaimanakah satu perjanjian lebih baik daripada yang lain?

`Di manakah letaknya kesalahan pada "kegagalan" Perjanjian Lama? (Ibrani 8: 7, 8).`

Masalah dengan perjanjian lama bukanlah perjanjian itu sendiri tetapi kerana kegagalan orang-orang untuk memahaminya dalam iman (Ibrani 4: 2). Keunggulan perjanjian baharu berbanding dengan yang lama terletak pada Yesus—bukan lagi dinyatakan hanya melalui pengorbanan binatang (seperti dalam perjanjian lama) —sekarang dinyatakan dalam kematian-Nya yang sebenar dan pelayanan imam maha tinggi. Dengan kata lain, keselamatan yang ditawarkan dalam perjanjian lama adalah sama seperti yang ditawarkan dalam perjanjian baharu. Akan tetapi, dalam perjanjian yang baharu, kasih Tuhan dinyatakan dengan lebih lengkap bagi umat manusia yang sudah jatuh. Perjanjian itu lebih baik kerana segala sesuatu yang telah diajarkan melalui simbol dan bayangan dalam Perjanjian Lama telah menemukan pemenuhannya di dalam Yesus, yang mana hidup-Nya tanpa dosa, kematian-Nya, dan pelayanan imam dilambangkan oleh tempat kudus di bumi (Ibrani 9: 8 –14).

Kini, sebagai ganti simbol, bayangan, dan contoh, kita memiliki Yesus sendiri, bukan hanya Anak Domba yang disembelih yang menumpahkan darah-Nya untuk dosa kita (Ibrani 9:12) tetapi yang berdiri sebagai Imam Besar kita di syurga melayani bagi pihak kita (Ibrani 7:25). Meskipun keselamatan yang Dia tawarkan adalah sama, namun penyataan diri-Nya yang lebih lengkap dan keselamatan yang terdapat dalam-Nya, seperti yang dinyatakan dalam perjanjian baharu, menjadikannya lebih unggul daripada perjanjian yang lama.

`Sila baca Ibrani 8: 5 dan Ibrani 10: 1. Apakah perkataan yang digunakan pengarang untuk menggambarkan pelayanan tempat kudus perjanjian lama? Bagaimanakah penggunaan kata itu membantu kita memahami kelebihan perjanjian baharu?`

`Fikirkan hal ini: Mengapakah mengetahui tentang kehidupan, kematian, dan pelayanan imam maha tinggi bagi pihak kita memberi kita pemahaman yang lebih baik tentang Tuhan daripada pemahaman yang  seseorang perolehi hanya daripada  upacara  tempat kudus di bumi yang mengorbankan binatang?`