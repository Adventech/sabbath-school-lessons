---
title:  Perjanjian Lama dan Perjanjian Baharu
date:  01/06/2021
---

**“Dan orang-orang asing yang menggabungkan diri kepada TUHAN untuk melayani Dia, untuk mengasihi nama TUHAN dan untuk menjadi hamba-hamba-Nya, semuanya yang memelihara hari Sabat dan tidak menajiskannya, dan yang berpegang kepada perjanjian-Ku, mereka akan Kubawa ke gunung-Ku yang kudus dan akan Kuberi kesukaan di rumah doa-Ku. Aku akan berkenan kepada korban-korban bakaran dan korban-korban sembelihan mereka yang dipersembahkan di atas mezbah-Ku, sebab rumah-Ku akan disebut rumah doa bagi segala bangsa’ ” (Yes. 56:6, 7).**

Yeremia menyatakan bahawa perjanjian baharu harus dibuat dengan “ ‘kaum Israel’ ”  (Yer. 31:33). Apakah ini bererti bahawa hanya keturunan Abraham secara literal sahaja, iaitu orang Yahudi melalui darah dan kelahiran, yang akan menerima janji-janji perjanjian tersebut?

Tidak! Bahkan, itu tidak benar pada zaman Perjanjian Lamapun. Memang benar bahawa bangsa Ibrani, secara keseluruhan, telah diberi janji-janji perjanjian itu. Namun, itu tidak dilakukan dengan mengecualikan orang lain. Sebaliknya, semua orang, Yahudi atau Bangsa Lain, diundang untuk mengambil bahagian daripada janji-janji itu, tetapi mereka harus setuju untuk memasuki perjanjian itu. Sudah tentu, itu tidak berbeza hari ini.

`Sila baca ayat di atas dalam Yesaya. Apakah syarat yang ayat itu tetapkan kepada mereka yang ingin melayani Tuhan? Benarkah ada perbezaan dalam apa yang Tuhan minta daripada mereka dan apa yang Dia minta daripada kita hari ini? Terangkan jawapan anda.`

Walaupun perjanjian baharu disebut "lebih baik" (lihat kajian Rabu), namun sebenarnya tidak ada perbezaan dalam unsur-unsur dasar yang membentuk perjanjian lama dan baharu. Tuhan yang sama, yang menawarkan keselamatan dengan cara yang sama, dengan kasih kurnia (Kel. 34: 6, Rom 3:24); Tuhan yang sama mencari orang yang, melalui iman, akan menuntut janji pengampunan-Nya (Yer. 31:34, Ibr. 8:12); Tuhan yang sama berusaha untuk menuliskan hukum itu di dalam hati orang-orang yang akan mengikuti-Nya dalam hubungan iman besar (Yer. 31:33, Ibrani 8:10), Yahudi atau Bangsa Lain

Dalam Perjanjian Baharu, orang-orang Yahudi, merespons pemilihan oleh kasih kurnia, menerima Yesus Kristus dan Injil-Nya. Untuk suatu waktu mereka adalah jantung gereja, "umat sisa, yang dipilih oleh kasih kurnia" (Rom 11: 5) berbeza dengan mereka yang "tegar hati" (Rom 11: 7). Pada masa yang sama, Bangsa Lain, yang sebelumnya tidak percaya, menerima Injil lalu dicantumkan menjadi umat sejati Tuhan, terdiri daripada orang-orang percaya, tanpa mengira orang atau bangsa mana mereka berasal (Rom. 11: 13–24). Oleh itu, Bangsa Lain  “pada waktu itu kamu tanpa Kristus, tidak termasuk kewargaan Israel dan tidak mendapat bahagian dalam ketentuan-ketentuan yang dijanjikan” (Ef. 2:12) didekatkan dalam darah Kristus. Kristus mengantara "perjanjian baharu" (Ibrani 9:15) untuk semua orang percaya, tanpa mengira kaum atau bangsa.