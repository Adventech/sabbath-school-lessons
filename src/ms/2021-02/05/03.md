---
title:  'Mesias yang Dijanjikan: Bahagian 1'
date:  26/04/2021
---

**“Olehmu serta keturunanmu semua kaum di muka bumi akan mendapat berkat” (Kej. 28:14).**

**“Dan jikalau kamu adalah milik Kristus, maka kamu juga adalah keturunan Abraham dan berhak menerima janji Tuhan” (Gal. 3:29).**

Lebih dari sekali Tuhan berfirman kepada Abraham bahawa dalam keturunannya, semua bangsa di bumi akan diberkati (lihat juga Kejadian 12: 3, Kejadian 18:18, Kej 22:18). Janji perjanjian yang indah ini diulangi, kerana antara semua janji-janji, inilah janji yang paling penting, yang paling bertahan, yang menjadikan semua janji-janji yang lain berharga. Dalam satu pengertian, ini adalah janji kebangkitan bangsa Yahudi, di mana Tuhan ingin mengajar “semua keluarga di bumi” tentang Tuhan yang benar dan rancangan penyelamatan-Nya. Namun, janji itu mencapai penggenapan sepenuhnya hanya dalam Yesus Kristus, yang berasal dari keturunan Abraham, Dia yang di Salib membayar dosa-dosa "semua keluarga di bumi."

`Fikirkan tentang janji perjanjian yang dibuat setelah Air Bah (di mana Tuhan berjanji untuk tidak memusnahkan dunia dengan air lagi). Apakah kebaikan janji ini tanpa janji penebusan yang terdapat dalam Yesus? Apakah kebaikan pada akhirnya dari janji Tuhan tanpa janji hidup kekal yang terdapat dalam Kristus?`

`Apakah maksudnya "semua keluarga di bumi" akan diberkati melalui Abraham?`

Tiada keraguan, janji perjanjian mengenai Juruselamat dunia adalah yang terbesar daripada semua janji-janji Tuhan. Penebus Sendiri menjadi sarana pemenuhan perjanjian tersebut dan dengan itu semua janji-janji yang lain direalisasikan. Semua, Yahudi atau Bangsa Lain, yang bergabung dengan Dia dianggap sebagai keluarga sejati Abraham dan pewaris janji tersebut (Gal. 3: 8, 9, 27–29), iaitu — janji hidup kekal dalam persekitaran yang tidak ada dosa di mana kejahatan, kesakitan, dan penderitaan tidak akan timbul lagi. Bolehkah anda memikirkan janji yang lebih baik daripada itu?

`Apakah perkara dalam janji hidup kekal di dunia tanpa dosa dan penderitaan yang memikat kita? Mungkinkah kita merindukannya kerana seperti itulah pada mulanya kita ciptakan dan bahawa dengan merindukannya, kita merindukan sesuatu yang asas kepada sifat kita?`