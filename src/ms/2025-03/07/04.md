---
title:  Air dari Batu
date:   12/08/2025
---

Di padang gurun, air sangat diperlukan. Tuhan menangani masalah ini, walaupun bangsa Israel sering bertengkar, tidak mempercayai-Nya, malah menguji kemampuan dan kesediaan-Nya untuk memberi mereka air. Dalam ketidakpercayaan mereka, mereka merindukan Mesir.

`Baca Keluaran 17:1–7. Apakah pelajaran yang sepatutnya dipelajari oleh bangsa Israel daripada kejadian ini?`

Musa menamakan tempat itu Massah, yang bermaksud “pengujian,” dan Meribah, yang bermaksud “pertengkaran.” Tuhan tetap memberikan air kepada orang Israel walaupun mereka tidak percaya. Kedua-dua nama ini seharusnya mengingatkan mereka supaya tidak menguji Tuhan dan tidak bertengkar dengan-Nya (Ibr. 3:7, 8, 15). Mereka meragui kehadiran Tuhan di tengah-tengah mereka, meskipun mereka telah menyaksikan banyak bukti nyata bukan sahaja tentang kehadiran-Nya, tetapi juga kuasa dan kewibawaan-Nya.

“Musa memukul batu itu, tetapi sebenarnya Anak Tuhan yang, terselubung dalam tiang awan, berdiri di samping Musa dan menyebabkan air kehidupan itu mengalir. Bukan hanya Musa dan para pemimpin yang menyaksikannya, tetapi seluruh umat yang berdiri dari jarak jauh melihat kemuliaan Tuhan; namun, sekiranya awan itu disingkirkan, mereka akan binasa oleh sinar cahaya-Nya yang dahsyat.”- Ellen G. White, Patriarchs and Prophets, hlm. 298.

Air adalah simbol kehidupan kerana tanpa air, kehidupan tidak dapat wujud. Setiap sel dalam tubuh kita memerlukan air. Tubuh kita sendiri terdiri daripada 60 peratus air. Bahkan tulang kita juga mengandungi sebahagian air. Oleh itu, penyediaan air di padang gurun adalah satu tanda bahawa Tuhan mengambil berat akan keperluan mereka dan bahawa mereka boleh mempercayai-Nya. Tetapi sekali lagi, mereka perlu taat kepada-Nya.

Berabad-abad kemudian, Paulus dalam 1 Korintus 10:4 mengingatkan orang percaya bahawa pengalaman bangsa Israel di padang gurun adalah sesuatu yang unik. Kristus sendiri bukan sahaja membimbing mereka tetapi juga menyediakan air bagi mereka (Mzm. 78:15, 16) serta memenuhi keperluan rohani dan fizikal mereka. Paulus menegaskan: “Batu itu ialah Kristus.” Bagi mereka, Kristus adalah Sumber kehidupan dan Pemberi kehidupan kekal. Seperti batu yang kukuh, Tuhan memimpin umat-Nya dengan teguh. Kita boleh bergantung kepada-Nya kerana Dia tidak pernah gagal menepati janji-janji-Nya.

`Apakah perkara dalam hidup anda sekarang yang perlu anda percayakan kepada Tuhan? Bagaimanakah anda boleh belajar untuk tunduk kepada kehendak-Nya dan menunggu Dia bertindak pada waktu yang tepat? Mengapa perkara ini tidak selalu mudah dilakukan?`