---
title:  Pandangan Tambahan
date:   15/08/2025
---

Baca tulisan Ellen G. White, “From the Red Sea to Sinai,” hlm. 291–302, dalam Patriarchs and Prophets.

Tidak lama selepas kejadian dengan air, bangsa Israel menghadapi bahaya baru (lihat Kel. 17:8–16)—satu suku yang ganas dan suka berperang, iaitu orang Amalek, telah menyerang mereka. "Orang Amalek bukannya tidak mengetahui tentang sifat Tuhan atau kedaulatan-Nya, tetapi sebaliknya, mereka menentang kuasa-Nya. Keajaiban yang dilakukan oleh Musa di hadapan orang Mesir dijadikan bahan ejekan oleh orang Amalek, dan ketakutan bangsa-bangsa di sekeliling mereka dipersendakan. Mereka telah bersumpah demi tuhan-tuhan mereka bahawa mereka akan memusnahkan orang Ibrani sehingga tiada seorang pun yang terselamat, dan mereka membanggakan diri bahawa Tuhan Israel tidak akan berdaya untuk menahan mereka. Mereka tidak pernah dicederakan atau diancam oleh orang Israel. Serangan mereka sepenuhnya tidak ada alasannya. Mereka berusaha untuk membinasakan umat Tuhan hanya kerana kebencian dan penentangan mereka terhadap-Nya. Orang Amalek sudah lama menjadi pendosa yang angkuh, dan dosa-dosa mereka telah berseru kepada Tuhan untuk keadilan. Namun, belas kasihan Tuhan masih menyeru mereka kepada pertaubatan. Tetapi ketika orang Amalek menyerang barisan Israel yang letih dan tidak bersenjata, mereka telah menetapkan kebinasaan bangsa mereka sendiri.".”—Ellen G. White, Patriarchs and Prophets, ms. 300.

**Soalan Perbincangan:**

`Renungkan lebih lanjut tentang bagaimana Yitro mengenali Tuhan yang benar melalui apa yang telah dilakukan-Nya untuk umat-Nya. (Lihat Ulangan 18:8-10.) Mengapakah prinsip ini masih relevan hingga hari ini? Tanyakan kepada diri sendiri dan kelas anda: Kesaksian seperti apakah yang gereja kita tunjukkan kepada dunia? Apakah yang kita sampaikan kepada dunia tentang sifat dan karakter Tuhan kita?`

`Baca 1 Korintus 10:4 sekali lagi. Apakah pengajaran yang kita peroleh mengenai ajaran sesat purba yang masih dipercayai oleh sebilangan orang hari ini, iaitu bahawa Tuhan dalam Perjanjian Lama bersifat pendendam, penuh kebencian, dan tidak mengampuni, berbeza dengan apa yang kita lihat dalam diri Yesus? Bagaimanakah ayat ini menunjukkan bahawa kepercayaan tersebut adalah salah?`

`Baca sekali lagi apa yang ditulis oleh Ellen G. White di atas mengenai bagaimana orang Amalek mempunyai peluang untuk mengenali Tuhan yang benar. Bandingkan sikap mereka dengan sikap Yitro. Apakah pelajaran yang dapat kita ambil tentang mengapa Tuhan membawa penghakiman bukan hanya kepada mereka, tetapi juga kepada banyak suku di dunia purba yang berinteraksi dengan Israel?`