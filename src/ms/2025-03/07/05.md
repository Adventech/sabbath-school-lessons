---
title:  Yitro
date:   13/08/2025
---

Musa dikunjungi oleh Yitro, bapa mertuanya, yang juga dipanggil Rehuel (Kel. 2:18). Yitro membawa bersama isteri Musa, Zipora, dan dua anak lelaki mereka, Gersom dan Eliezer. Apabila Musa mendengar bahawa mereka akan datang, dia keluar untuk menyambut mereka.

`Baca Keluaran 18:1–27. Apakah peristiwa penting dalam sejarah bangsa Israel yang berlaku di sini?`

Yitro datang kerana dia telah mendengar tentang pembebasan luar biasa yang dilakukan Tuhan untuk Israel. Musa menceritakan secara terperinci kepada Yitro tentang “semua yang dilakukan TUHAN terhadap Firaun dan warga Mesir demi orang Israel, dan juga segala kesusahan yang dialami mereka ketika dalam perjalanan serta bagaimana TUHAN menyelamatkan mereka” (Kel. 18:8, AVB).

Yitro memuji kebaikan Tuhan dan campur tangan-Nya yang luar biasa bagi umat-Nya, sambil berkata, “Segala puji-pujian bagi TUHAN yang telah menyelamatkan kamu daripada tangan warga Mesir serta daripada tangan Firaun, dan yang telah menyelamatkan bangsa ini daripada tangan warga Mesir. Sekarang aku tahu bahawa TUHAN lebih besar daripada semua tuhan, kerana hal ini dilakukan-Nya terhadap orang yang bersikap angkuh terhadap orang Israel.” (Kel. 18:10-11, AVB).

Apa yang kita lihat di sini adalah contoh bagaimana pekerjaan Tuhan dalam kalangan umat-Nya menjadi kesaksian kepada dunia tentang siapa Tuhan yang benar itu dan apa yang boleh dilakukan-Nya untuk umat-Nya.

Pada masa yang sama, ketika Yitro mengenali Tuhan yang benar, dia sendiri juga mempunyai sesuatu untuk ditawarkan kepada umat Tuhan—nasihat yang bijaksana dan bermanfaat. Musa perlu mengatur sistem kehakiman dengan prinsip yang adil dan saksama. Dia juga memerlukan hakim-hakim yang berdedikasi dan setia, iaitu para pemimpin yang berintegriti. Yitro dengan bijak menyenaraikan kelayakan berikut: (1) manusia yang takut akan Tuhan; (2) Yang boleh dipercayai; dan (3) Yang membenci keuntungan yang tidak jujur. Orang yang berkebolehan dan berkarakter baik harus dilantik untuk mengetuai beberapa unit berjumlah ribuan, ratusan, lima puluh, dan sepuluh orang. Dengan cara ini, beban pentadbiran Musa akan berkurang, dan dia dapat menumpukan perhatian kepada masalah yang lebih besar. Oleh itu, umat akan mendapat perkhidmatan yang lebih baik.

Musa menerima nasihat bijak dari Yitro (Kel. 18:24) dan melantik pemimpin untuk pelbagai peranan pentadbiran (lihat juga Ul. 1:9–18).

`Musa boleh saja mengabaikan orang tua itu dan menyuruhnya menjaga urusannya sendiri. Namun, dia tidak berbuat demikian. Apakah pelajaran penting yang boleh kita pelajari daripada kesediaannya untuk mendengar nasihat seorang yang bukan berbangsa Ibrani?`