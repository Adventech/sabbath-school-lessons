---
title:  Roti dan Air Hidup
date:   14/08/2025
---

`Baca 1 Korintus 10:11. Apakah alasan yang diberikan oleh Paulus untuk peristiwa ini dicatatkan?`

Paulus menjelaskan bahawa segala perkara yang terjadi kepada orang Israel adalah contoh dan peringatan bagi pengikut Kristus supaya mereka dapat menghindari masalah yang sama; yakni, mereka boleh belajar daripada contoh-contoh ini. Ini adalah pengajaran yang penting bagi kita yang hidup pada “akhir zaman.” Tuhan memberikan umat-Nya Roh Kudus untuk menguatkan umat percaya dengan “kuasa, kasih dan tatatertib” (2 Tim. 1:6, 7, AVB) agar mereka dapat membuat keputusan yang betul dan mengikut ajaran-Nya. Yesus Kristus adalah Sumber kehidupan baru (Yoh. 14:6), dan hanya Dia yang dapat menjadikan kita “sebagai korban yang hidup, yang suci dan diterima oleh TUHAN; itulah ibadat yang wajar. 2Janganlah ikut cara dunia, sebaliknya berubahlah menurut pembaharuan fikiranmu. Dengan demikian, kamu dapat memastikan apa kehendak TUHAN itu, apa yang baik, yang diredai-Nya dan yang sempurna.” (Rom. 12:1, 2, AVB).

Kemudian, dalam pelayanan-Nya, Yesus menggunakan pelajaran daripada beberapa kisah Perjanjian Lama, khususnya tentang manna dan air, sebagai lambang untuk mengajarkan kebenaran tentang diri-Nya, yakni Dia yang telah memimpin orang Israel melalui padang gurun.

`Baca Yohanes 4:7–15 dan Yohanes 6:31–51. Apakah kebenaran yang dinyatakan di sini bagi kita sebagai orang Kristian?`

Perempuan Samaria itu mendapati bahawa Kristus menawarkan sesuatu yang tidak dapat diperolehnya di tempat lain. Kehausan dalaman terhadap damai sejahtera, sukacita, dan kebahagiaan datang daripada Tuhan, dan hanya Tuhan yang dapat memenuhinya (Mzm. 42:1, 2).

Kemudian, dalam konteks manna, Yesus menjelaskan bahawa bukan Musa yang memberikan manna kepada bangsa Israel, melainkan Tuhan sendiri. Yesus pun menyatakan: “‘Akulah roti hidup itu. Sesiapa yang datang kepada-Ku tidak akan lapar lagi.” (Yoh. 6:35, AVB). Yesus mengulangi dua kali bahawa Dia adalah Roti Hidup (Yoh. 6:35, 41, 48).

`Sebagaimana manna di padang gurun adalah “roti dari syurga” (Yoh. 6:31, 32), begitu juga air dari batu karang adalah pemberian Kristus untuk menghilangkan dahaga mereka. Selain aspek fizikal ini, roti dan air juga mempunyai makna rohani, kerana Yesus Kristus adalah “roti hidup” (Yoh. 6:35, 48) dan “air hidup” (Yoh. 4:10, 11, 14; Yoh. 7:37, 38). Hanya di dalam Dia sahaja, kehausan dan kelaparan rohani kita dapat dipuaskan sepenuhnya.`