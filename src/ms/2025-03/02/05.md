---
title:  Empat Alasan
date:   09/07/2025
---

`Baca Keluaran 4:1–17. Apakah tanda-tanda yang diberikan oleh Tuhan kepada Musa untuk dilakukan bagi menguatkan kedudukannya sebagai utusan Tuhan?`

Musa sekali lagi cuba mengelak daripada melakukan tugas yang Tuhan berikan kepadanya (lihat Kel. 3:11). Dia tidak mahu pergi ke Mesir dan berhadapan dengan Firaun. Lagipun, dia sudah gagal sebelum ini ketika cuba menolong orang Ibrani dengan caranya sendiri. Selain itu, bangsanya sendiri tidak mempercayai dia atau menerima dia sebagai pemimpin. Oleh itu, dia mengemukakan bantahan ketiga: “Tetapi mereka tidak akan mempercayai aku atau mendengar kata-kataku?” (Kel. 4:1, AVB). Ini bukanlah satu pertanyaan untuk mengetahui sesuatu yang baharu, tetapi satu usaha untuk menolak tanggungjawab yang Tuhan berikan kepadanya.

Dua tanda mukjizat telah diberikan kepada Musa untuk dilakukan di hadapan para tua-tua Israel dan kemudian di hadapan Firaun: (1) Tongkatnya berubah menjadi ular dan kemudian kembali menjadi tongkat; (2) Tangannya menjadi kusta tetapi segera sembuh. Kedua-dua mukjizat ini seharusnya meyakinkan para tua-tua Israel bahawa Tuhan sedang bertindak untuk mereka. Tetapi jika mereka masih tidak percaya, mukjizat ketiga ditambahkan, iaitu mengubah air menjadi darah (Kel. 4:8, 9).

Meskipun Tuhan telah memberikan Musa tanda-tanda ajaib ini, dia masih mengemukakan alasan lain, alasan keempat: dia bukan seorang yang fasih berbicara.

`Baca Keluaran 4:10–18. Bagaimanakah Tuhan memberi jawapan kepada Musa, dan apakah pengajaran yang boleh kita ambil daripada respons itu dalam apa jua keadaan yang kita rasakan sebagai panggilan Tuhan kepada kita?`

Empat alasan yang diberikan oleh Musa menunjukkan keengganannya untuk mengikuti panggilan Tuhan. Dengan alasan yang kelihatan “munasabah”, dia menyembunyikan keengganannya untuk pergi. Tiga alasan pertama berbentuk pertanyaan: (1) Siapakah aku? (2) Siapakah Engkau? (2) Bagaimanakah jika mereka tidak percaya kepadaku? Dan (4) alasan keempat adalah satu pernyataan: “Aku bukan seorang yang fasih berbicara.” Tuhan memberikan respons kepada semua alasan ini dengan penyelesaian yang berkuasa. Dia memberikan banyak janji yang mengangkat semangat.

`Akhirnya, Musa mengemukakan permohonannya yang kelima dan terakhir dengan secara langsung berkata: “Ya Tuhan, hamba mohon utuslah orang lain, sesiapa sahaja yang patut Kauutus.” (Kel. 4:13, NRSV). Sebagai jawapan, Tuhan memberitahunya bahawa Dia telah mengutus Harun, saudaranya, untuk menyertainya dan memberi sokongan. Akhirnya, Musa akur dalam diam dan meminta restu daripada Yitro sebelum berangkat ke Mesir.`