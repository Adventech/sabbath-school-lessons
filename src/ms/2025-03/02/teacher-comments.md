---
title:  Komen Guru
date:   11/07/2025
---

### Bahagian I: Pandangan Keseluruhan

**Ayat Inti:** Exodus 3:7, 8						

Tumpuan Kajian: Kel. 3:1-4:31

**Pengenalan**

Tuhan menyatakan diri-Nya kepada Musa, memanggil dia untuk menjadi hamba-Nya yang akan membebaskan umat-Nya dari Mesir dan memimpin mereka ke Tanah Perjanjian. Musa berasa terbeban dengan tugas baru ini dan meminta Tuhan memilih orang lain.

**Tema Pelajaran**

Dalam kajian kita mengenai Keluaran 3 dan 4, mari kita tekankan satu fakta penting: Apabila Tuhan memanggil umat-Nya untuk melakukan suatu tugas khusus, Dia juga membekalkan dan memperlengkapi mereka untuk melaksanakannya. Panggilan dan kuasa berjalan seiring. Tuhan memberikan karunia rohani dan kemahiran yang diperlukan. Kita tidak perlu risau, walaupun tugas itu besar dan jauh melebihi kemampuan kita. Tuhan yang mengendalikan segalanya. Kita perlu membiarkan Tuhan menjadi Tuhan di dalam hidup kita dan bergantung sepenuhnya kepada janji-Nya. Kita boleh mempercayai-Nya. Tanggungjawab kita adalah untuk mengikuti dan mentaati pimpinan-Nya.

Struktur pada dua bab ini, yang membahas campur tangan Tuhan demi umat-Nya, boleh dibahagikan kepada empat bahagian utama:

- A. Pertemuan Tuhan dengan Musa (Kel. 3:1–4:17), yang mengandungi pendahuluan dan panggilan (Kel. 3:1–10) serta empat bahagian dialog antara Tuhan dan Musa: (1) Keluaran 3:11, 12; (2) Keluaran 3:13–22; (3) Keluaran 4:1–9; (4) Keluaran 4:10–12. Ia juga mempunyai epilog yang merangkumi rayuan terakhir Musa, kemarahan Tuhan, dan haru yang dihantar untuk menyokong Musa (Kel. 4:13–17).
- B. Kepulangan Musa ke Mesir bersama isteri dan dua anaknya, serta jaminan Tuhan kepada Musa tentang pertolongan-Nya (Kel. 4:18–23).
- C. Isu mengenai sunat (Kel. 4:24–26).
- D. Pertemuan Musa dengan Harun, para tua-tua, dan akhirnya dengan bangsa Israel (Kel. 4:27–31).

Tindakan besar dan dahsyat dari Tuhan sedang dinantikan. Umat Tuhan percaya dan menyembah Tuhan yang hidup, yang akan bertindak untuk penebusan mereka.

### Bahagian II: Komentari

Peristiwa paling transformatif dalam kehidupan Musa adalah pertemuannya secara peribadi dengan Tuhan semasa pengalaman belukar yang menyala. Kejadian ini secara dramatik telah mengubah kehidupannya. Pada waktu itu, dia berumur 80 tahun dan menjalani kehidupan yang memuaskan, stabil, dan sejahtera. Dia sudah berkahwin, mempunyai dua orang anak lelaki, mereka tinggal di Midian, dan berguna kepada Tuhan. Dalam masa yang tenang ketika menjaga kawanan domba, dia telah mendapat inspirasi dari Tuhan untuk menulis dua buku dalam Alkitab: iaitu, Ayub dan Kejadian. Jelaslah, bahawa Musa berasa puas dengan kehidupan keluarganya dan hubungannya dengan Tuhan. Namun, ketenangannya tiba-tiba diganggu oleh satu kejadian luar biasa: Musa melihat belukar yang sedang menyala tetapi tidak terbakar hangus dimakan api.

Ketika Tuhan menarik perhatian Musa, Dia memberitahunya betapa prihatin-Nya terhadap keadaan orang Israel di Mesir. Tuhan berbicara tentang penderitaan mereka, penindasan, perhambaan, tangisan meminta pertolongan, dan kesengsaraan mereka. “Maka Aku turun untuk membebaskan mereka” (Kel. 3:8, AVB), demikianlah firman Tuhan. Dia menyebut bangsa Israel sebagai “umat-Ku” (Kel. 3:10) dan berhasrat membawa mereka ke negeri yang baru. Kita menyebutnya sebagai Tanah Perjanjian kerana Tuhan telah berjanji kepada Abraham, Ishak, dan Yakub bahawa keturunan mereka akan memiliki Kanaan. Waktunya telah tiba untuk Tuhan bertindak, dan Musa akan menjadi alat yang melalui melalui dia, Tuhan akan memenuhi janji-Nya.

Musa dipanggil oleh Tuhan sendiri untuk kembali ke Mesir, sebuah negeri yang pernah dia tinggalkan 40 tahun sebelumnya (pada tahun 1490 SM) demi menyelamatkan nyawanya. Sekarang, Musa harus berhadapan dengan Firaun Thutmose III (1504-1450 SM), yang dikenalnya secara peribadi sejak zaman dia dibesarkan dan tinggal di istana raja. Ibu angkat Musa, Hatshepsut, telah meninggal dunia pada tahun 1482 SM. Ketika Tuhan meminta Musa kembali dan bekerja bersama-Nya untuk membebaskan bangsa Israel dari Mesir, Dia memberikan dua perintah kepada Musa: “Maka sekarang, Aku mengutus kamu kepada Firaun untuk membawa orang Israel, iaitu umat-Ku, keluar dari Mesir” (Kel. 3:10, AVB). Daripada ayat ini, kita dapat melihat bahawa Tuhan menggunakan dua kata perintah yang lebih tegas dalam bahasa Ibrani, walaupun tidak begitu jelas dalam terjemahan moden kita. Tuhan dengan tegas berkata kepada Musa: (1) “Pergilah!” dan (2) “Bawalah umat-Ku keluar dari Mesir.” Maka bermulalah drama mengenai panggilan Musa.

**Empat Alasan Musa dan Empat Janji Tuhan**

**1. “ ‘Siapakah Aku?’ ” lawan “ ‘Aku Akan Menyertai Engkau’ ” (Kel. 3:11, 12)**

Ketika Musa mendengar dua perintah ini (“Pergilah!” dan “Bawalah umat-Ku keluar dari Mesir”, pada mulanya dia enggan untuk tunduk dan mematuhinya. Musa menggunakan empat strategi untuk melepaskan dirinya daripada beban yang sangat besar ini. Pertama, dia bersembunyi di sebalik sikap rendah hatinya dan mengajukan satu soalan yang sangat baik: “Siapakah aku?” Adalah penting untuk kita menyedari kekurangan dan ketidakmampuan kita dalam melakukan apa yang Tuhan kehendaki. Kuasa untuk mengikut pimpinan-Nya bukanlah berasal dari diri kita sendiri tetapi dari luar diri kita; iaitu ketika Tuhan memperlengkapkan kita apabila kita dengan rendah hati mengikuti Dia. Namun, Musa melampaui kesedaran ini dan berusaha mencari jalan untuk mengelakkan amanat ilahi tersebut.

Sebagai jawapan, Tuhan memberi jaminan kepada Musa bahawa Dia akan menyertainya (ungkapan yang sama, “Aku akan” digunakan dalam ayat 12 dan 14), dan memberikan tanda dengan menyatakan bahawa Musa dan orang Israel akan menyembah Tuhan di gunung yang sama ini, Gunung Sinai, tempat mereka bertemu sekarang. Janji ini merangkumi segala-galanya. Segala keperluan sudah tersedia dalam kehadiran Tuhan bersama umat-Nya. Motif “Imanuel” (“Tuhan bersama kita”) adalah janji yang paling penting.

**2. “Siapakah Nama-Mu?” lawan “ ‘AKULAH AKU’ ” (Kel. 3:13-22, AVB).**

Musa mengajukan alasan keduanya dengan bertanya tentang makna nama Tuhan, YHWH: “Apakah Nama-Mu?” Kali ini, dia bersembunyi di sebalik kejahilan umat Tuhan, dengan alasan yang benar bahawa mereka tidak mengenal Tuhan secara peribadi; oleh itu, bagaimana mereka akan tahu bahawa Musa adalah pemimpin yang dilantik oleh Tuhan?

Tuhan dengan sabar menjelaskan bahawa Dia adalah Tuhan yang kekal, peribadi, dan benar. Dia adalah Tuhan dalam sejarah yang telah memimpin nenek moyang Israel. Dia adalah Tuhan Abraham, Ishak, dan Yakub, Tuhan yang telah berkomunikasi dengan mereka dan menjaga mereka dengan kasih dan belas kasihan-Nya. Dia adalah Tuhan yang telah memberikan janji bahawa Dia akan membawa mereka ke “negeri yang berlimpah-limpah susu dan madu” (Kel. 3:17), dengan berkat-Nya yang melimpah. Dia adalah Tuhan. Tuhan orang Ibrani. Tuhan memberikan janji bahawa ketika mereka meninggalkan Mesir, mereka tidak akan pergi dengan tangan kosong, tetapi dengan banyak pemberian berharga yang telah ditahan daripada mereka semasa mereka diperhambakan.

**3. “ ‘Mereka Tidak Akan Mempercayai Aku Atau Mendengar Kata-Kataku?’ ” (AVB) lawan Tanda Ajaiab Dari Tuhan (Kel. 4:1-9)**

Musa meneruskan bantahannya yang ketiga dengan menunjukkan sikap ragu-ragu oleh orang Israel: “Bagaimana jika mereka tidak mahu mendengar dan tidak mempercayai aku? Jadi, apa yang akan terjadi?” Sebagai jawapan, Tuhan memberitahu Musa bahawa Dia akan memberikannya kuasa untuk melakukan dua mukjizat sebagai tanda nyata dan bukti bahawa Tuhan telah mengutusnya dan akan membebaskan umat-Nya dari Mesir: (1) Musa akan dapat mengubah tongkatnya menjadi ular dan kembali menjadi tongkat. (2) Dia akan memasukkan tangannya ke dalam dadanya, menariknya keluar dalam keadaan berpenyakit kusta, kemudian mengembalikannya semula untuk dipulihkan.

**4. “Hamba-Mu Ini Bukan Seorang Yang Pandai Berbicara” (Kel. 4:10, AVB) lawan “Aku Akan Menolong Kamu Berbicara” (Kel. 4:12, AVB).**

Musa memberikan alasan keempatnya untuk tidak pergi ke Mesir dengan alasan yang mudah: “hamba-Mu ini bukan seorang yang pandai berbicara, baik dahulu mahupun sekarang, saat Engkau berfirman kepada hamba-Mu ini, kerana hamba-Mu ini berat mulut dan berat lidah.” Musa merayu kepada Tuhan bahawa dia lambat dalam merangka hujah dan tidak fasih dalam bahasa Mesir dan Ibrani.

Memang dapat difahami kerana dia tidak menggunakan bahasa Mesir selama empat dekad. Sebagai jawapan, Tuhan memberi jaminan kepada Musa bahawa Dia akan memberinya keupayaan untuk menyampaikan sesuatu dengan meyakinkan dan jelas kerana Dia adalah Pencipta. Oleh itu, Tuhan akan memperlengkapkan Musa untuk tugas ini: “Aku akan menolong kamu berbicara[secara harfiah, Aku akan menyertai mulutmu] dan Aku akan mengajarmu apa yang patut kamu katakan” (Kel. 4:12, AVB). (Janji ini mengingatkan kita kepada kisah yang serupa dalam Yeremia 1:5-8).

Keluaran 4:13-17 menggambarkan alasan terakhir Musa dan reaksi Tuhan terhadapnya. Musa kini berada dalam keadaan terdesak. Semua alasannya telah dibantah dengan kuat oleh Tuhan sendiri. Apa yang akan Musa lakukan? Dia mesti menentukan pendiriannya dengan menjawab panggilan Tuhan, sama ada dengan jawapan ya atau tidak. Namun, sesuatu yang mengejutkan berlaku—Musa tetap enggan mengikuti perintah Tuhan, walaupun telah menerima janji-janji luar biasa daripada-Nya. Musa tidak mahu pergi: “Ya Tuhan, hamba mohon utuslah orang lain” (Kel. 4:13, AVB).

Kini, keadaan menjadi terbalik. Musa bukan sahaja menolak perintah Tuhan, tetapi dia juga berani memberikan perintah kepada Tuhan, walaupun dia melembutkannya dengan kata “mohon”: “Mohon utuslah orang lain.”

Orang yang sepatutnya mematuhi kini memberikan arahan kepada Tuhan. Betapa bertentangannya keadaan ini!

Pada saat ini, ayat Alkitab itu menyatakan bahawa “menyalalah murka TUHAN terhadap Musa” (Kel. 4:14, AVB). Namun, Tuhan tetap memberikan penyelesaian: iaitu melalui Harun, saudara Musa, yang “telah berangkat untuk menemuimu” (Kel. 4:14, AVB). Tuhan sudah mengetahui jawapan negatif Musa terlebih dahulu dan telah mengutus Harun untuk bertemu dengannya supaya mereka dapat bekerjasama dalam melaksanakan tugas Tuhan. Harun akan menjadi “mulut” Musa, iaitu jurucakapnya yang akan menyampaikan firman Tuhan kepada Firaun dan umat Israel. Betapa pengasih dan pemurahnya Tuhan! Dia menyediakan jalan keluar di mana kita hanya melihat kegelapan.

Dengan penuh keraguan, Musa akhirnya mengikuti arahan Tuhan. Kita tidak membaca jawapan Musa terhadap penyelesaian ilahi ini, tetapi dalam ayat-ayat berikutnya, kita mendapati bahawa Musa berangkat ke Mesir. Sebagai seorang ketua keluarga yang baik, dia terlebih dahulu berbincang dengan Yitro tentang pelantikannya oleh Tuhan, dan Yitro mengizinkan serta memberkatinya untuk pergi ke Mesir. Dengan itu, Musa melangkah ke hadapan. Dari saat ini, segala sesuatu akan bergerak ke arah yang tidak dijangka dan tidak disangka-sangka.

### Bahagian III: Penerapan Hidup

1. 	Segala sesuatu dalam hidup kita bergantung pada gambaran kita tentang Tuhan. Siapakah Tuhan itu bagi anda? Bagaimanakah anda melihat dan memahami kehadiran Tuhan di dalam hidup anda? Gambaran seperti apakah tentang Tuhan yang anda pelihara?
2. 	Perkara yang paling penting bagi Tuhan bukanlah sesuatu benda, pemilikan, pencapaian, agenda, atau prestasi; tetapi hubungan. Tuhan yang hidup adalah Tuhan yang berhubungan. Hubungan manusia bermula dengan hubungan menegak dengan-Nya dan diterjemahkan ke dalam hubungan mendatar antara satu sama lain. Bagaimanakah pertemuan Musa dengan Tuhan menjadikannya seorang yang baru dan seorang pemimpin yang hebat?
3. 	Panggilan Tuhan dalam hidup kita ibarat sebuah lebuh raya yang luas dengan pelbagai laluan. Biasanya, tugas atau panggilan yang paling mencabar dalam hidup dapat membantu kita menyedari bahawa itulah tugas atau panggilan yang Tuhan kehendaki untuk kita lakukan. Tuhan tidak pernah membawa kita ke jalan yang mudah atau berpusat pada diri sendiri. Dia menginginkan satu pertumbuhan untuk kita dan yang terbaik bagi kita. Firman-Nya memerintahkan kita untuk maju ke hadapan, walaupun tugas itu kelihatan sangat besar atau di luar kemampuan kita untuk melaksanakannya. Bagaimanakah anda dapat mengenali dan memastikan bahawa anda sedang mengikuti panggilan dan pekerjaan yang ditentukan Tuhan dalam hidup anda?
4. 	Kita ingin melakukan kehendak Tuhan mengikut rancangan dan visi-Nya bagi kita. Apakah alasan yang anda berikan kepada Tuhan yang menghalang anda daripada menerima jalan-Nya dalam hidup anda? Janji Alkitab manakah yang perlu anda tuntut untuk memberi anda harapan dan keberanian di dalam perjalanan hidup anda Bersama Dia? Bagaimanakah janji-janji ini dapat memberi dorongan kepada anda dalam pelayanan kepada orang lain?