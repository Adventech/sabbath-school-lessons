---
title:  Umat Tuhan di Mesir
date:   29/06/2025
---

Kitab Keluaran dalam bahasa Ibrani disebut Shemot, yang secara harfiah bermaksud “nama” dalam bahasa Inggeris, sesuai dengan kata-kata pembuka bagi dokumen purba tersebut. “Inilah nama para anak” adalah bagaimana kitab ini dimulakan. Nama-nama keluarga patriark Yakub disebutkan tepat di permulaan kitab ini.

`Baca Keluaran 1:1–7. Apakah kebenaran penting yang terdapat di sini?`

Kitab Keluaran bermula dengan mengingatkan kita tentang berkat Tuhan. Ketika patriark Yakub dan keluarganya berhijrah ke Mesir dan mula menetap di sana, mereka hanya berjumlah 70 orang (Kej. 46:27; Kel. 1:5). Namun, bangsa Israel “beranak cucu dan bilangan mereka meningkat dengan pesatnya. Mereka bertambah ramai dan menjadi luar biasa kuatnya, sehingga negeri itu padat dengan warga mereka” (Kel. 1:7, AVB). Namun, pada waktu Keluaran, jumlah mereka telah bertambah menjadi “600,000 orang lelaki, tidak termasuk perempuan dan kanak-kanak” (Kel. 12:37, AVB).

`Baca Keluaran 1:8–11. Bagaimanakah keadaan bangsa Israel pada masa Keluaran?`

Ayat Alkitab menggambarkan kisah keturunan Israel di Mesir dalam suasana yang suram. Kitab Keluaran bermula dengan perhambaan mereka di bawah penyelia dari bangsa Mesir dan kerja paksa yang menindas mereka. Namun, kitab ini berakhir dengan kehadiran Tuhan yang mendamai dan menghiburkan di dalam khemah suci yang berada di tengah-tengah perkhemahan Israel (lihat Keluaran 40). Di antara dua keadaan yang bertentangan ini, kemenangan Tuhan diceritakan. Melalui pembebasan umat-Nya dari perhambaan, terbelahnya Laut Merah dan kekalahan tentera terkuat pada waktu itu, Tuhan memperlihatkan kemenangan-Nya yang luar biasa atas kuasa kejahatan.

Secara paradoks, kisah ini menekankan bahawa “semakin [bangsa Israel] tertindas, bilangan mereka semakin ramai dan terus berkembang,” (Kel. 1:12, AVB). Ini menunjukkan bahawa tidak kira apa pun rancangan manusia, Tuhan tetap berdaulat dan akan menyelamatkan umat-Nya, walaupun dari sudut pandangan manusia keadaan itu nampak tanpa harapan.

`Seorang raja baru bangkit yang tidak mengenal Yusuf. Apakah kisah ini mengajar kita tentang bagaimana kita tidak boleh mengambil sesuatu keadaan, terutama keadaan yang baik, sebagai sesuatu yang sudah pasti?`