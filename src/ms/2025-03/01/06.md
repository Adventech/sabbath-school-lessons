---
title:  Perubahan Rancangan
date:   03/07/2025
---

`Baca Keluaran 2:11–25. Peristiwa apakah yang berlaku dengan cepat sehingga mengubah seluruh arah kehidupan Musa? Apakah pelajaran yang boleh kita ambil daripada kisah ini?`

Apa yang akan dilakukan oleh Musa? Adakah dia akan tunduk kepada godaan Mesir dan menikmati kesenangan di istana, atau adakah dia akan menanggung penderitaan bersama bangsanya yang tertindas? Peristiwa yang berlaku segera memaksa dia untuk membuat keputusan.

“Firaun yang terdengar hal itu pun berikhtiar untuk membunuh Musa, namun Musa sempat melarikan diri daripada Firaun dan tiba di Tanah Midian.” (Kel. 2:15, AVB).

Setelah pembunuhan itu, Musa sebenarnya tidak mempunyai pilihan lain selain melarikan diri dari Mesir. Maka, apa sahaja rancangan untuk dia menaiki takhta Mesir dan menjadi seorang “dewa” telah berakhir dengan segera. Daripada menjadi seorang dewa palsu, Musa akan berkhidmat kepada Tuhan yang benar. Tidak diragukan lagi, ketika dia melarikan diri, Musa tidak mengetahui apa yang akan terjadi pada masa depannya.

"Seluruh perkara [tentang pembunuhan yang dilakukan Musa terhadap orang Mesir] dengan cepat menjadi pengetahuan umum di kalangan orang Mesir, dan, setelah dibesar-besarkan, segera sampai ke telinga Firaun. Raja itu diberitahu bahawa tindakan ini membawa maksud yang besar; bahawa Musa merancang untuk memimpin bangsanya melawan orang Mesir, menggulingkan pemerintahan, dan menaiki takhta; dan bahawa kerajaan tidak akan selamat selagi dia hidup. Dengan serta-merta, raja memutuskan bahawa Musa harus mati; tetapi setelah menyedari bahaya yang mengancamnya, dia [Musa] melarikan diri ke arah Arabia."—Ellen G. White, Patriarchs and Prophets, hlm. 247.

Musa hidup selama 120 tahun (Ul. 34:7), dan kehidupannya boleh dibahagikan kepada tiga bahagian, setiap satu sepanjang 40 tahun. Empat puluh tahun pertama dihabiskannya di Mesir, sebahagian besarnya di istana kerajaan. Empat puluh tahun berikutnya dia tinggal di rumah Yitro di wilayah Midian.

Namun, empat puluh tahun terakhirnya adalah yang paling penting, dan bahagian ini memenuhi sebahagian besar lima kitab pertama Musa (dan yang menjadi pelajaran sepanjang suku tahun ini). Ia menceritakan kisah panggilan awal Israel untuk menjadi saksi kepada dunia yang dipenuhi penyembahan berhala, serta bagaimana mereka memperlihatkan sifat dan karakter Tuhan yang benar (lihat Ul. 4:6–8).

`Adakah pembunuhan yang dilakukan Musa terhadap orang Mesir merupakan rancangan Tuhan? Jika tidak, apakah yang kisah ini ajarkan kepada kita tentang bagaimana Tuhan boleh campur tangan dalam apa jua keadaan dan menggunakannya untuk tujuan-Nya sendiri? Bagaimanakah Roma 8:28 membantu kita memahami kebenaran penting ini?`