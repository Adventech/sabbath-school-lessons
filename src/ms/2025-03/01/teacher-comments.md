---
title:  Komen Guru
date:   04/07/2025
---

### Bahagian I: Pandangan Keseluruhan

**Ayat Inti:** Keluaran 2:23–25					

Tumpuan Kajian: Keluaran 1:1-2:25

**Pengenalan**

Pelajaran pertama ini merangkumi ringkasan sejarah panjang umat Tuhan di Mesir, bermula dari zaman Yusuf, ketika Israel mengalami kemakmuran yang luar biasa, hingga kepada perhambaan mereka di bawah Firaun yang kejam, yang memerintahkan pembunuhan semua bayi lelaki. Namun, Tuhan tidak berdiam diri ketika kuasa jahat cuba menghancurkan umat-Nya. Dia adalah Penyelamat mereka. Oleh itu, Dia mengutus seorang pembebas, hamba-Nya Musa, yang dilindungi secara ajaib sejak kelahirannya sehingga dia dimasukkan ke dalam keluarga Firaun sebagai anak angkat.

Empat puluh tahun pertama dalam kehidupan Musa ditandai dengan penerimaan pendidikan terbaik—pertama daripada ibunya sendiri, kemudian di universiti Mesir. Walaupun dia dilatih untuk duduk di atas takhta Mesir dan menjadi seorang pemimpin besar, Musa akhirnya mendapati dirinya, melalui kesilapannya sendiri dan ketetapan ilahi Tuhan, tinggal di rumah Yitro. Di sana, dia berkahwin dan menjadi seorang gembala.

**Tema Pelajaran**

1. Penggenapan janji Tuhan dan berkat kemakmuran-Nya harus diraikan. Hati yang bersyukur akan mengenali kasih dan pemeliharaan Tuhan dalam kehidupan mereka serta mengakui bahawa Tuhanlah yang memberkati dan campur tangan untuk memberikan kemakmuran serta kejayaan. Namun, jika kita tidak berhati-hati, kita boleh dengan mudah melupakan hakikat bahawa Tuhan, bukan pencapaian kita, adalah sumber kemakmuran kita. Tindakan melupakan bahawa segala yang kita miliki akhirnya adalah milik Tuhan boleh menyebabkan sesetengah orang dikuasai oleh rasa cemburu, ingin mengawal dan menghancurkan pekerjaan baik yang sedang Tuhan lakukan melalui mereka untuk menyelamatkan orang lain.
2. Doa mempunyai pelbagai fungsi. Doa bukan sahaja digunakan untuk memuji Tuhan atas kebaikan dan kasih setia-Nya terhadap kita, tetapi juga sebagai permohonan—jeritan orang yang terluka, tertindas, putus asa, dan dianiaya yang memerlukan pertolongan. Orang jahat mungkin melanggar hak orang lain, tetapi Tuhan berjanji untuk membantu mereka yang teraniaya.
3. Berita baiknya ialah Tuhan mendengar seruan yang terdesak kita untuk pengampunan, kehadiran, dan campur tangan-Nya. Dia melihat perjuangan kita, mencatat air mata kita, memahami penderitaan kita, dan memberi respons terhadap rintihan kita.
4. Semua orang yang tertindas, dianiaya, dieksploitasi, dan dipinggirkan boleh menyamakan diri mereka dengan kisah-kisah dalam kitab Keluaran. Melalui catatan sejarah ini, mereka belajar bahawa mereka tidak bersendirian. Tuhan bersama mereka walaupun kadangkala kelihatan seolah-olah Dia berdiam diri. Kehadiran-Nya yang tidak kelihatan dan janji-janji dalam Alkitab bertujuan untuk memberikan ketenangan dalaman dan jaminan keselamatan.
5. Tuhan mengingati perjanjian-Nya dengan Abraham, Ishak, dan Yakub. Dia setia. Apa yang dijanjikan-Nya pasti akan digenapi. Tuhan campur tangan pada waktu-Nya sendiri. Waktu ilahi sering kali berbeza dengan kehendak dan harapan kita yang terbatas..

### Bahagian II: Komentari

Kitab Keluaran bukanlah mengenai Musa semata-mata tetapi, yang terutama, mengenai Tuhan dan kepemimpinan-Nya dalam kehidupan Musa serta Israel. Keluaran bermula dengan gambaran tentang berkat Tuhan ke atas keluarga Yakub: mereka hanya berjumlah 70 orang ketika mengikut Yusuf ke Mesir, tetapi mereka bertambah dengan sangat banyak (Kel. 1:7), sesuai dengan janji Tuhan kepada Abraham (Kej. 15:5).

Namun, kemakmuran Israel menjadi satu masalah. Firaun Mesir yang baru menjadi cemburu dan takut kepada Israel; oleh itu, dia dengan licik memperhamba mereka melalui kerja keras dan penindasan. Dari sudut sejarah, peristiwa-peristiwa dramatik ini dapat dikaitkan dengan latar belakang Dinasti Kelapan Belas Mesir. Dinasti Hyksos yang baru mula memerintah pada masa itu. Raja pertamanya, Ahmose (1570-1546 SM), boleh dikenali sebagai raja yang tidak mengenali jasa-jasa Yusuf (Kel. 1:8) dan mula memperhamba bangsa Israel. Keadaan umat Tuhan merosot dengan cepat, dari kehidupan yang makmur dan bebas di Mesir kepada perhambaan yang hina di bawah penguasa yang kejam (Kel. 1:11, 13, 14). Raja di sebalik perubahan drastik ini ialah Amenhotep I (1546-1526 SM). Namun, semakin bangsa Israel ditindas, semakin mereka bertambah banyak (Kel. 1:12). Tekanan ke atas Firaun semakin meningkat dalam usahanya untuk menundukkan umat Tuhan melalui kerja paksa yang berat.

Rantaian kekejaman dan penindasan oleh Firaun mencapai kemuncaknya semasa pemerintahan zalim Thutmose I (1525-1512 SM), yang dengan kejam mengeluarkan dekri pembunuhan untuk membunuh semua bayi lelaki Ibrani (Kel. 1:22). Jika peristiwa Keluaran berlaku pada bulan Mac tahun 1450 SM, seperti yang dikatakan, maka Musa dilahirkan 80 tahun lebih awal, iaitu pada tahun 1530 SM, semasa pemerintahan Thutmose I. Thutmose I mempunyai seorang anak perempuan yang menjadi Ratu Hatshepsut (1503-1482 SM). Hatshepsut mengangkat Musa sebagai anak angkat dan memberinya nama itu. Hatshepsut meninggal dunia ketika Musa berada di Midian. Suami Hatshepsut, Thutmose II (1512-1504 SM), mempunyai seorang anak lelaki melalui seorang gundik, iaitu Thutmose III (1504-1450 SM), yang merupakan Firaun pada zaman Keluaran. Firaun Amenhotep II (1450-1425 SM), yang bukan anak sulung Thutmose III, memerintah bersama ayahnya selama lebih dua tahun dan mempunyai seorang anak lelaki yang meninggal dunia dalam bala kesepuluh sebagai anak sulung. Firaun Thutmose IV (1425-1417 SM), yang menggantikan Amenhotep II di takhta, bukan anak sulung, seperti yang ditunjukkan dalam inskripsi di Sphinx Stela. Oleh itu, data dalam Alkitab dapat diselaraskan dengan bukti-bukti sejarah di luar Alkitab.

Nama Mesir bagi Musa sesuai dengan zaman itu (mirip dengan nama Thutmose) dan bermaksud “lahir daripada” atau “diambil (dari).” Nama penuhnya mungkin ialah Hapi-mose (Hapi ialah dewa sungai Nil). Namun, ketika Musa merujuk kepada dirinya sendiri dan menulis di bawah inspirasi Tuhan, dia membuang nama Hapi, sebagai tanda penolakannya untuk dikaitkan dengan dewa Nil.

Kelahiran Musa (Kel. 2:1-10) menjadi titik perubahan dalam perjalanan sejarah Israel. Umat Tuhan berdoa memohon pembebasan daripada perhambaan, meminta pertolongan-Nya dalam keadaan yang terdesak. Tuhan menjawab doa mereka dengan kelahiran Musa. Campur tangan Tuhan yang ajaib untuk melindungi nyawa Musa dalam keadaan ini hanya boleh terjadi melalui kerjasama dengan ibu bapanya dan Miriam, kakaknya. Oleh itu, kita melihat bahawa Tuhan menggunakan manusia sebagai alat untuk melaksanakan tujuan dan kehendak-Nya.

Dalam kegelapan kesukaran dan penderitaan kita, kita perlu mengarahkan pandangan kepada Tuhan dan mempercayai-Nya, kepemimpinan-Nya, dan hikmat-Nya kerana Dia tidak akan pernah meninggalkan anak-anak-Nya. Dia bersama mereka di tengah-tengah penindasan dan penganiayaan. Dia mengetahui air mata mereka yang tertindas dan terluka. Dia turut merasakan penderitaan mereka. Nabi Yesaya dengan tepat menyatakan bahawa Tuhan turut menderita dalam segala penderitaan kita (Yes. 63:9). Solidariti-Nya dengan kita adalah kuat dan tidak dapat diubah. Dalam penderitaan kita, Dia turut menderita; dalam kesengsaraan kita, Dia turut merasa tertekan; dan dalam kesakitan kita, Dia turut merasakan kesakitan itu. Dia berpihak kepada mereka yang dianiaya kerana kebenaran (Mat. 5:10). Dia adalah Tuhan yang penuh belas kasihan dan kemurahan. Dia bersabar terhadap kita, dan di kayu salib, Dia telah menderita untuk menjamin keselamatan kita. Sebaliknya, para penindas, pendera, dan pelanggar hak akan mengalami penghakiman Tuhan yang membawa hukuman dan kebinasaan kekal. Dalam konteks ini, marilah kita mengingati pernyataan yang penuh kebijaksanaan daripada Ellen G. White:

“Dalam kehidupan yang akan datang, misteri-misteri yang di dunia ini telah mengganggu dan mengecewakan kita akan dijelaskan. Kita akan melihat bahawa doa kita yang kelihatannya tidak dijawab dan harapan kita yang dikecewakan adalah antara berkat yang terbesar untuk kita.” — Ministry of Healing, hlm. 474.

Sifra dan Pua, dua bidan, adalah contoh kesetiaan. Oleh kerana mereka takut akan Tuhan, mereka tidak perlu takut akan kemarahan Firaun. Hormat mereka terhadap Tuhan yang memberi kehidupan membawa mereka untuk menghormati kehidupan manusia. Mereka menolak untuk membunuh bayi lelaki Ibrani semasa kelahiran, walaupun secara “tidak sengaja.” Mereka tahu bahawa kehidupan adalah anugerah daripada Tuhan, maka mereka menolak perintah Firaun..

Alkitab tidak mendedahkan banyak tentang 40 tahun pertama kehidupan Musa (Kisah 7:23), kecuali butiran penting berikut: (1) Musa menjadi anak kepada puteri Firaun; (2) ketika dewasa, dia membunuh seorang Mesir yang memukul seorang Ibrani; (3) dia bertengkar dengan seorang lelaki Ibrani yang memukul sesama bangsanya; (4) kemudian, dia melarikan diri ke Midian, di mana dia tinggal bersama Yitro, seorang imam, dan berkahwin dengan anak perempuannya, Zipora; dan (5) dia mendapat seorang anak lelaki, Gersom.

Prinsip utama dalam pelajaran minggu ini ialah frasa “dan TUHAN mengingat perjanjian-Nya” daripada Ayat Inti kita:

“TUHAN mendengar keluhan mereka dan mengingati perjanjian-Nya dengan Abraham, Ishak, dan Yakub.” (Kel. 2:24).

Kesetiaan TUHAN terhadap janji perjanjian-Nya membawa kestabilan dalam hubungan antara Tuhan dan umat-Nya. Dia tetap setia pada bahagian-Nya, walaupun kita sering tidak setia. Perjanjian Tuhan membentuk dasar hukum hubungan antara-Nya dan para pengikut-Nya.

Namun demikian, janji dalam perjanjian-Nya kelihatan seolah-olah belum digenapi kerana umat-Nya tidak hidup dalam kemakmuran, tetapi sebaliknya menderita. Pernyataan bahawa Tuhan “mengingat perjanjian-Nya” bukan bermaksud Tuhan mengalami kehilangan ingatan atau terlupa akan umat-Nya. Pada waktu-Nya sendiri, Tuhan campur tangan untuk kepentingan umat-Nya. Tuhan telah berjanji kepada Abraham bahawa keturunannya akan menjadi bangsa yang besar; maka, untuk menggenapi janji ini, Tuhan bertindak untuk membebaskan mereka yang tertindas. Tuhan menyelamatkan Israel kerana Dia telah berjanji untuk memberkati keturunan Abraham.

Dalam dua ayat terakhir ini, istilah Elohim untuk Tuhan muncul empat kali. Elohim ialah Tuhan yang berkuasa dan perkasa, serta digambarkan melalui empat tindakan: Tuhan "mendengar,” “mengingat,” “melihat,” dan "memperhatikan.” Ayat-ayat ini menekankan pengetahuan Tuhan tentang keadaan umat-Nya, kepedulian-Nya, dan kesediaan-Nya untuk bertindak demi mereka. Dia tidak akan menangguhkan pertolongan-Nya lagi. Dia akan mengubah perjalanan sejarah kerana waktu-Nya untuk campur tangan telah tiba. Dalam belas kasihan-Nya, Tuhan akan berkata "tidak” kepada penindasan dan memberikan kebebasan kepada para pengikut-Nya agar mereka dapat melayani Tuhan dengan penuh rasa syukur atas anugerah kebebasan itu. Dengan demikian, kasih karunia Tuhan menang atas keganasan, penindasan, dan perhambaan.

### Bahagian III: Penerapan Hidup

1. Bagaimana perasaan anda apabila orang lain mengabaikan, menyakiti, mengeksploitasi, atau menganiaya anda? Kekecewaan dan penderitaan yang mendalam ini boleh membantu anda bersimpati dengan mereka yang mengalami pengalaman serupa dalam hidup. Bagaimanakah anda dapat memberikan dorongan yang berkensan kepada mereka yang sedang menderita? Apakah penawar yang terbaik bagi kekecewaan hidup?
2. Bagaimanakah anda dapat memberi respons secara berkesan terhadap penyalahgunaan kuasa di tempat kerja atau di gereja?
3. Bayangkan apa yang akan terjadi jika ibu bapa Musa dan Miriam tidak mempercayai Tuhan dan tidak mempunyai keberanian untuk menyembunyikan bayi mereka. Apakah yang akan berlaku terhadap rancangan Tuhan? Bagaimanakah Tuhan akan bertindak dalam situasi hipotesis seperti ini? Adakah seorang Musa yang lain akan muncul?
4. Bagaimanakah mungkin Musa, setelah bertahun-tahun hidup dalam kemewahan dan di dalam sebuah rumah kafir, memutuskan untuk menderita bersama umat Tuhan untuk suatu jangka waktu?
5. Mereka yang sujud di hadapan Tuhan tidak perlu takut untuk berdiri di hadapan raja. Mereka telah menjadikan kehendak Tuhan sebagai yang utama dalam hidup mereka; oleh itu, mereka maju ke depan dengan penuh keberanian untuk menuruti perintah Tuhan. Apakah maksudnya bahawa Musa tidak takut kepada Firaun tetapi takut kepada Tuhan? Bagaimanakah anda memahami pernyataan paradoks bahawa kerana Musa melihat “apa yang tidak kelihatan” (ITB), dia tetap setia kepada-Nya (Ibr. 11:27)? Bagaimanakah anda dapat melihat Tuhan dengan mata iman yang batiniah?