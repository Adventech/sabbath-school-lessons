---
title:  Latar Belakang Sejarah
date:   30/06/2025
---

Ketika keluarga Yakub tiba di Mesir setelah mengalami musim kelaparan di Kanaan (Kejadian 46), raja Mesir bersikap mesra terhadap orang Ibrani itu kerana Yusuf dan segala yang telah dilakukannya untuk bangsa Mesir.

“Lalu Firaun berkata kepada Yusuf: ‘Kata Firaun lagi kepada Yusuf, “Dengan ini aku mengangkat kamu untuk mentadbir seluruh Tanah Mesir.” Kemudian Firaun mencabut cincin daripada jari tangannya dan memakaikannya di jari Yusuf. Dipakaikannya pula pakaian daripada kain linen yang halus pada Yusuf, serta dikalungkannya kalung emas di lehernya. Dia memerintahkan orang untuk menaikkan Yusuf atas ratanya yang kedua, dan di hadapan Yusuf orang berseru, “Berlutut!” Demikianlah Yusuf diberi kuasa pentadbiran atas seluruh Tanah Mesir.” (Kej. 41:41–43, AVB).

`Apakah kunci kejayaan luar biasa Yusuf di Mesir setelah permulaan hidup yang begitu sukar? (Baca Kejadian 37:26–28 dan Kejadian 39:2, 21.)`

Latar belakang sejarah yang paling munasabah bagi kisah Yusuf adalah seperti berikut: penguasa baru dalam Keluaran 1:8, yang “tidak kenal akan Yusuf,” ialah Ahmose (1570 SM –1546 SM). Kemudian muncul Amenhotep I (1553 SM –1526 SM), raja yang takut pada orang Israel dan menindas mereka. Kemudian, Thutmose I (1525 SM –1512 SM) mengeluarkan perintah pembunuhan bagi semua bayi lelaki Ibrani. Puterinya, Hatshepsut (1503 SM –1482 SM), ialah puteri yang mengangkat Musa sebagai anaknya. Firaun Thutmose III (1504 SM –1450 SM), yang untuk suatu masa menjadi raja bersama Hatshepsut, adalah firaun yang memerintah semasa peristiwa Keluaran.

Berdasarkan pengiraan terbaik, peristiwa Keluaran berlaku pada bulan Mac 1450 SM (lihat William H. Shea, “Exodus, Date of the,” in The International Standard Bible Encyclopedia, Edited by Geoffrey W. Bromiley et al., jilid 2 [Grand Rapids, MI: William B. Eerdmans, 1982], hlm. 230–238). Untuk memahami masa periatiwa Keluaran terjadi, sila pelajari ayat s Alkitab berikut: Kej. 15:13–16; Kel. 12:40, 41; Hak. 11:26; dan 1 Raja-raja 6:1 (lihat juga Kis. 7:6; Gal. 3:16, 17).

Bab pertama kitab Keluaran merangkumi satu tempoh yang panjang—dari zaman Yusuf, ketika bapanya Yakub bersama seluruh keluarganya memasuki Mesir, hingga kepada perintah Firaun untuk membunuh bayi lelaki Ibrani. Walaupun terdapat perdebatan mengenai jumlah tahun yang tepat, yang paling penting ialah bahawa Tuhan tidak pernah melupakan umat-Nya, walaupun mereka diperhamba di negeri asing.

Dengan kata lain, meskipun banyak butiran masih tersembunyi tentang orang Ibrani di Mesir pada waktu itu, setidaknya untuk saat ini (lihat 1 Korintus 13:12), penyataan tentang watak Tuhan tetap bersinar melalui halaman kitab ini, sebagaimana yang kelihatan di seluruh Alkitab. Kita dapat yakin bahawa tidak kira betapa buruknya keadaan, Tuhan sentiasa ada, dan dalam apa jua situasi yang sukar kita berada, kita boleh mempercayai-Nya.