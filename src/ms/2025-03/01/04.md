---
title:  Para Bidan Bangsa Ibrani
date:   01/07/2025
---

Seseorang tidak dapat memahami kitab Keluaran tanpa terlebih dahulu memahami ajaran dalam kitab Kejadian. Orang Yahudi berpindah ke Mesir, dan setelah mengalami masa kemakmuran dan kedamaian yang besar, lalu mereka diperhamba.

Namun, Tuhan tidak membiarkan umat-Nya berada di dalam kesulitan mereka, meskipun pada saat-saat tertentu keadaan itu mungkin nampak demikian. Tidak diragukan lagi, banyak orang Ibrani berputus asa dengan keadaan mereka. Namun, di saat kesusahan, Tuhan datang menolong dengan tangan-Nya yang perkasa. Tuhan kita memberi dorongan kepada pengikut-Nya:

“Berdoalah kepada-Ku pada masa kesusahan; Aku akan menyelamatkanmu, dan kamu akan memuliakan-Ku." (Mazmur 50:15, AVB).

`Baca Keluaran 1:9–21. Apakah peranan penting yang dimainkan oleh para bidan yang setia ini, dan mengapakah mereka dikenang di dalam sejarah?`

Tidak ada nama Firaun yang disebut dalam kitab Keluaran. Mereka hanya disebut dengan gelaran “Firaun,” yang bermaksud “raja.” Orang Mesir percaya bahawa Firaun adalah tuhan di bumi, anak dewa Ra (atau Osiris atau Horus). Ra dianggap sebagai dewa tertinggi orang Mesir, iaitu dewa matahari sendiri.

Namun, meskipun dengan segala kuasanya, “tuhan” ini tidak mampu memaksa para bidan itu untuk bertindak bertentangan dengan keyakinan mereka. Malah, berbeza dengan Firaun yang tidak disebut namanya, dua bidan ini disebut secara khusus, iaitu Sifra dan Pua (Keluaran 1:15). Mereka sangat dihormati kerana mereka takut akan Tuhan. Perintah jahat dari Firaun tidak berkuasa atas mereka kerana mereka lebih menghormati Tuhan daripada perintah seorang penguasa duniawi (lihat juga Kisah Para Rasul 5:29). Oleh itu, Tuhan memberkati mereka dengan keluarga yang besar. Betapa kuatnya kesaksian mereka tentang kesetiaan! Para wanita ini, walaupun mungkin tidak mengetahui banyak tentang teologi, bukan sahaja mengetahui apa yang benar tetapi memilih untuk melakukan apa yang benar.

Ketika Firaun melihat rancangannya gagal, dia memerintahkan rakyat Mesir untuk membunuh semua bayi lelaki yang dilahirkan oleh orang Ibrani. Mereka diperintahkan untuk melemparkan bayi-bayi itu ke dalam Sungai Nil, mungkin sebagai persembahan kepada Hapi, iaitu dewa Sungai Nil, yang juga merupakan dewa kesuburan. (Ini adalah kali pertama yang tercatat dalam sejarah bahawa orang Yahudi diperintahkan untuk dibunuh semata-mata kerana mereka adalah orang Yahudi.) Tujuan dari titah ini adalah untuk menundukkan orang Ibrani, memusnahkan semua keturunan lelaki, dan mengasimilasikan kaum wanita mereka ke dalam bangsa Mesir, dengan itu mengakhiri ancaman yang Firaun percaya datang daripada orang Ibrani terhadap bangsanya.

`Para bidan itu bukan sahaja tahu apa tindakan yang betul untuk diambil, tetapi mereka juga melakukannya. Apakah mesej yang jelas bagi kita di sini?`