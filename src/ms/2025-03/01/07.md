---
title:  Pandangan Tambahan
date:   04/07/2025
---

Baca tulisan Ellen G. White, “Moses,” ms. 241–251, dalam Patriarchs and Prophets, yang akan memberikan anda pencerahan penting terhadap bahagian ayat Alkitab yang dikaji pada minggu ini.

Teks Alkitab menyatakan bahawa “bidan-bidan itu takut kepada TUHAN, mereka tidak bertindak mengikut seperti yang diperintahkan oleh raja Mesir kepada mereka. Mereka membiarkan hidup anak-anak lelaki yang lahir.” (Kel. 1:17, AVB). Ellen G. White memberikan ulasan yang tepat mengenai kesetiaan bidan-bidan itu dan harapan Mesianik:

“Perintah telah diberikan kepada wanita-wanita yang pekerjaannya memberi mereka peluang untuk melaksanakan perintah itu, iaitu untuk membunuh anak-anak lelaki Ibrani ketika mereka dilahirkan. Syaitanlah yang menggerakkan perkara ini. Dia tahu bahawa seorang penyelamat akan dibangkitkan di kalangan orang Israel; dan dengan memimpin raja untuk membunuh anak-anak mereka, dia berharap dapat menggagalkan tujuan ilahi. Tetapi wanita-wanita itu takut akan Tuhan, dan mereka tidak berani melaksanakan perintah yang kejam itu. Tuhan berkenan dengan tindakan mereka, dan Dia memberkati mereka.” —Ellen G. White, Patriarchs and Prophets, hlm. 242.

Berita baik dalam semua ini ialah, walaupun Syaitan mempunyai rancangannya, Tuhan tetap berkuasa, dan Dia menggunakan orang-orang yang setia untuk menggagalkan musuh. Kita hidup di dalam wilayah musuh kita, yang disebut Yesus sebagai “penguasa dunia ini” (Ef. 2:2, NKJV; Yoh. 14:30). Syaitan telah merampas kedudukan ini daripada Adam, tetapi Yesus Kristus telah mengalahkannya melalui kehidupan-Nya dan kematian-Nya di kayu salib (Mat. 4:1–11; Yoh. 19:30; Ibr. 2:14). Walaupun Syaitan masih hidup dan aktif—seperti yang dinyatakan dalam usahanya untuk membunuh bayi-bayi lelaki Ibrani—penghukumannya sudah pasti (Yoh. 12:31; Yoh. 16:11; Why. 20:9, 10, 14). Berita baiknya ialah kesukaran dalam hidup dapat diatasi oleh kasih karunia Tuhan (Flp. 4:13). Kasih karunia itulah satu-satunya harapan kita.

**Soalan Perbincangan:**

`Mengapa Tuhan membiarkan orang Ibrani tinggal di Mesir dan ditindas? Mengapakah Tuhan mengambil masa yang lama untuk campur tangan bagi pihak mereka? Ingatlah juga bahawa setiap individu hanya menderita sepanjang hayat mereka sahaja. Maksudnya, tempoh penderitaan bangsa itu memang lama, tetapi setiap individu hanya mengalami penderitaan selama mereka masih hidup. Mengapakah pemahaman ini penting dalam usaha memahami penderitaan manusia secara umum?`

`Renungkan lebih lanjut tentang bagaimana Tuhan dapat menggunakan tindakan Musa yang beremosi ketika dia membunuh orang Mesir. Sekiranya dia tidak melakukannya, adakah itu bermakna orang Ibrani tidak akan dapat melarikan diri dari Mesir? Terangkan alasan anda.`