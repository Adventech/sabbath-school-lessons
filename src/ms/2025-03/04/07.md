---
title:  Pandangan Tambahan
date:   25/07/2025
---

Baca tulisan Ellen G. White, “The Plagues of Egypt,” ms. 265–272 di dalam Patriarchs and Prophets.

“Umat-Nya [umat Tuhan] dibiarkan mengalami kekejaman yang menindas dari orang Mesir, supaya mereka tidak tertipu oleh pengaruh yang merosakkan daripada penyembahan berhala. Dalam tindakan-Nya terhadap Firaun, Tuhan menunjukkan kebencian-Nya terhadap penyembahan berhala serta ketetapan-Nya untuk menghukum kekejaman dan penindasan. . . . Tidak ada kuasa ajaib yang digunakan untuk mengeraskan hati raja. Tuhan memberikan kepada Firaun bukti yang paling jelas tentang kuasa Ilahi, tetapi raja itu dengan degil menolak untuk menerima terang itu. Setiap manifestasi kuasa Tuhan yang ditolak olehnya semakin menguatkan tekadnya dalam pemberontakan. Benih pemberontakan yang ditaburnya ketika dia menolak mukjizat pertama, akhirnya menghasilkan tuaiannya."—Ellen G. White, Patriarchs and Prophets, ms. 268.

"Matahari dan bulan adalah objek penyembahan bagi orang Mesir; dalam kegelapan yang misteri ini, orang Mesir dan dewa-dewa mereka sama-sama terkena kuasa yang telah membela umat yang diperhambakan. Namun, walaupun penghakiman ini amat menakutkan, ia merupakan bukti belas kasihan Tuhan serta ketidaksediaan-Nya untuk membinasakan. Dia mahu memberikan masa kepada rakyat untuk merenung dan bertaubat sebelum mendatangkan bala yang terakhir dan paling dahsyat kepada mereka."—Patriarchs and Prophets, ms. 272..

**Soalan Perbincangan:**

`Renungkan lebih mendalam tentang persoalan mengapa Firaun membiarkan dirinya menjadi begitu degil sehingga, walaupun pilihan yang jelas dan benar ada di hadapannya—'Biarkan umat itu pergi!'—dia tetap menolak. Bagaimanakah seseorang boleh menipu dirinya sendiri sehingga sedemikian rupa? Apakah jenis amaran yang harus kita ambil dari kisah ini bagi diri kita sendiri tentang bagaimana kita juga boleh menjadi begitu keras dalam dosa sehingga kita membuat keputusan yang benar-benar membawa bencana, sedangkan keputusan yang betul dan jalan yang benar telah berada di hadapan kita sepanjang masa? Siapakah lagi watak-watak dalam Alkitab yang telah melakukan kesilapan yang sama? Fikirkan, sebagai contoh, tentang Yudas.`

`Pada satu ketika, di tengah-tengah kehancuran yang telah Firaun timpakan ke atas tanah dan bangsanya sendiri, dia mengakui, “Kali ini aku telah berdosa. TUHAN itulah yang benar, sedangkan aku dan rakyatku bersalah” (Keluaran 9:27, AVB). Walaupun pengakuan dosa ini kelihatan luar biasa pada waktu itu, namun bagaimanakah kita tahu bahawa ia sebenarnya bukan satu pengakuan yang tulus?`