---
title:  Siapakah Yang Mengeraskan Hati Firaun?
date:   21/07/2025
---

`Baca Keluaran 7:3, 13, 14, 22. Bagaimanakah kita memahami ayat ini?`

Sembilan kali di dalam Kitab Keluaran, pengerasan hati Firaun dikaitkan dengan Tuhan (Keluaran 4:21; 7:3; 9:12; 10:1, 20, 27; 11:10; 14:4, 8; lihat juga Roma 9:17, 18). Sembilan kali lagi, Firaun dikatakan telah mengeraskan hatinya sendiri (Keluaran 7:13, 14, 22; 8:15, 19, 32; 9:7, 34, 35).

Siapakah yang mengeraskan hati raja—Tuhan, atau Firaun sendiri?

Satu perkara yang penting dalam kisah sepuluh bala di dalam Kitab Keluaran ialah bahawa dalam lima bala pertama, Firaun sendiri yang mengeraskan hatinya. Dengan kata lain, dialah yang memulakan pengerasan hatinya sendiri. Namun, bermula dengan bala yang keenam, ayat Alkitab menyatakan bahawa Tuhanlah yang mengeraskan hati Firaun (Keluaran 9:12). Ini bermaksud bahawa Tuhan hanya memperkukuh atau memperdalam pilihan Firaun sendiri, iaitu tindakan keras kepalanya, seperti yang telah Tuhan nyatakan kepada Musa terlebih dahulu (Keluaran 4:21).

Dengan kata lain, Tuhan mengirimkan bala untuk membantu Firaun bertaubat dan membebaskannya daripada kegelapan dan kesilapan pemikirannya. Tuhan tidak mencipta kejahatan baru dalam hati Firaun; sebaliknya, Tuhan hanya menyerahkan Firaun kepada kehendaknya sendiri yang jahat. Tuhan menarik kembali kasih karunia-Nya yang mengekang Firaun, lalu membiarkannya tenggelam dalam kejahatannya sendiri (lihat Roma 1:24–32).

Firaun memiliki kehendak bebas—dia boleh memilih untuk menyebelahi atau menentang Tuhan—dan dia telah memilih untuk menentang Tuhan.

Pelajaran yang kita boleh diambil di ini adalah sangat jelas. Kita diberikan kebebasan untuk memilih antara yang benar dan yang salah, yang baik dan yang jahat, ketaatan atau ketidaktaatan. Dari Lusifer di syurga, kepada Adam dan Hawa di Eden, kepada Firaun di Mesir, dan kepada kita pada hari ini—di mana sahaja kita berada, kita memilih antara kehidupan atau kematian (Ulangan 30:19).

Sebagai analogi: bayangkan cahaya matahari yang menyinari mentega dan tanah liat. Mentega akan cair tetapi tanah liat akan menjadi semakin keras. Panas matahari yang sama menyebabkan dua reaksi yang berbeza, menghasilkan dua akibat yang berbeza. Kesannya bergantung pada bahan yang terdedah kepada cahaya matahari. Dalam kes Firaun, kita boleh mengatakan bahawa kesannya bergantung pada sikap hatinya terhadap Tuhan dan umat-Nya.

`Pilihan bebas apakah yang akan anda buat dalam satu atau dua hari yang akan datang? Jika anda tahu apakah pilihan yang benar, bagaimanakah anda boleh mempersiapkan diri untuk membuatnya?`