---
title:  TUHAN lawan dewa-dewa
date:   20/07/2025
---

`Baca Keluaran 7:8–15. Apakah pelajaran yang dapat diambil daripada pertembungan pertama antara Tuhan orang Ibrani dan dewa-dewa Mesir?`

Pertempuran yang bakal berlaku adalah antara Tuhan yang hidup dengan “dewa-dewa” Mesir. Keadaan menjadi lebih buruk kerana Firaun menganggap dirinya sebagai salah satu daripada dewa tersebut. Namun, Tuhan tidak bertempur melawan bangsa Mesir atau Mesir itu sendiri, tetapi melawan dewa-dewa mereka (bangsa Mesir menyembah lebih daripada 1,500 dewa dan dewi). Teks Alkitab dengan jelas menyatakan: “Akan Kuhukum semua tuhan sembahan warga Mesir. Akulah TUHAN” (Keluaran 12:12, AVB). Kemudian, hal ini ditekankan sekali lagi ketika perjalanan Israel keluar dari Mesir diceritakan: “Bahkan atas tuhan mereka pun TUHAN menjatuhkan hukuman” (Bilangan 33:4, AVB).

Salah satu contoh hukuman ke atas dewa-dewa Mesir ditunjukkan dengan mukjizat tongkat yang bertukar menjadi ular (Keluaran 7:9–12). Dalam kepercayaan Mesir, dewi Uraeus Wadjet dilambangkan oleh seekor ular tedung dan menggambarkan kuasa kedaulatan ke atas Mesir Hilir. Simbol ular tedung muncul pada mahkota Firaun sebagai tanda kuasanya, ketuhanannya, kemaharajaannya dan autoriti ilahi kerana dewi ini dipercayai dapat meludahkan bisa kepada musuhnya. Orang Mesir juga percaya bahawa ular keramat ini akan membimbing Firaun ke alam akhirat.

Namun, ketika tongkat Harun berubah menjadi ular dan menelan semua ular lain di hadapan raja, keunggulan Tuhan yang hidup terhadap ilmu hitam dan kuasa sihir Mesir menjadi nyata. Simbol kekuatan Firaun bukan sahaja ditaklukkan, tetapi tongkat itu dipegang oleh Harun dan Musa (Keluaran 7:12, 15). Pertembungan pertama ini menunjukkan kuasa dan ketuanan TUHAN yang mengatasi Mesir. Musa, sebagai wakil Tuhan, memiliki kuasa dan autoriti yang lebih besar daripada Firaun, yang dianggap sebagai “tuhan.”

Selain itu, bangsa Mesir purba menganggap dewa ular Nehebkau ("dia yang menguasai roh-roh") sebagai dewa keramat yang disembah dan dipuja. Menurut mitologi mereka, dewa ular ini memiliki kuasa besar kerana dia menelan tujuh ekor ular tedung. Oleh itu, Tuhan menyampaikan kepada orang Mesir bahawa Dialah, bukan dewa ular mereka, yang memiliki kuasa dan kedaulatan tertinggi. Selepas pertembungan yang begitu dahsyat ini, mereka dapat memahami mesej ini dengan segera dan jelas.

`Bagaimanakah kita dapat membiarkan Tuhan berdaulat ke atas mana-mana "tuhan" yang cuba menguasai kehidupan kita?`