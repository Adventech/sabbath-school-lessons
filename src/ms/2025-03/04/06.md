---
title:  Hujan Batu, Belalang dan Gelap Gelita
date:   24/07/2025
---

`Baca Keluaran 9:13–10:29. Sejauh manakah keberkesanan semua bala ini dalam mengubah fikiran Firaun?`

Nut ialah dewi Mesir untuk langit dan syurga, dan sering digambarkan sebagai mengawal apa yang berlaku di bawah langit dan di bumi. Osiris ialah dewa tanaman dan kesuburan. Dalam Alkitab, hujan batu sering dikaitkan dengan penghakiman Tuhan (Yes. 28:2, 17; Yeh. 13:11–13). Semasa bala ini, mereka yang menyembunyikan harta benda mereka di tempat perlindungan yang selamat akan dilindungi (Kel. 9:20, 21). Setiap orang kini diuji: adakah mereka akan percaya kepada Firman Tuhan dan bertindak sewajarnya?

Tuhan mengumumkan bahawa tujuan-Nya membiarkan Firaun hidup adalah supaya seluruh bumi mengenali-Nya (Kel. 9:16). Raja Mesir kini mengaku bahawa dia telah berdosa, tetapi kemudian dia berubah fikiran.

Dewa Mesir untuk ribut, perang, dan kekacauan disebut Seth. Bersama dengan Isis, mereka dianggap sebagai dewa pertanian. Shu ialah dewa atmosfera. Serapis melambangkan keagungan ilahi, kesuburan, penyembuhan, dan kehidupan selepas mati. Tiada satu pun dewa Mesir yang dapat menghentikan penghakiman Tuhan (Kel. 10:4–20) kerana berhala adalah sia-sia (Yes. 44:9, 10, 12–17).

Para pegawai Firaun mendesaknya supaya membenarkan Israel pergi, tetapi dia tetap menolak. Dia menawarkan kompromi, yang ditolak oleh Musa kerana wanita dan kanak-kanak adalah sebahagian penting dalam masyaralat Ibrani dan tidak boleh dipisahkan dalam ibadah serta komuniti iman.

Akhirnya, Ra adalah dewa utama Mesir, iaitu dewa matahari. Thoth ialah dewa bulan. Namun, kedua-duanya tidak mampu memberikan cahaya. Firaun sekali lagi cuba berunding, tetapi gagal. Kegelapan selama tiga hari melanda Mesir, tetapi di tempat kediaman orang Israel tetap bercahaya. Pemisahan ini sangat jelas dan dramatik.

Namun, walaupun negaranya telah dihancurkan, Firaun tetap berdegil untuk melawan dan tidak mahu mengalah. Walaupun motifnya yang lebih mendalam tidak diketahui, mungkin pada satu ketika ia hanya disebabkan oleh keangkuhan semata-mata. Tidak kira betapa jelasnya bukti, walaupun pegawainya sendiri berkata, “Berapa lama lagi orang ini akan menjadi jerat bagi kita? Kami mohon lepaskan sajalah orang Israel itu pergi, supaya mereka dapat beribadat kepada TUHAN mereka. Belum sedarkah tuanku bahawa Mesir telah binasa?” (Kel. 10:7, AVB), Firaun tetap menolak untuk tunduk kepada kehendak Tuhan dan melepaskan bangsa Israel.

`Betapa dramatiknya contoh bagi kata-kata ini: “Keangkuhan mendahului kehancuran dan hati yang sombong mendahului kejatuhan” (Ams. 16:18, AVB).`