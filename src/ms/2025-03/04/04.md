---
title:  Tiga Bala Yang Pertama
date:   22/07/2025
---

Sepuluh bala di Mesir tidak ditujukan kepada rakyat Mesir, tetapi kepada dewa-dewa mereka. Setiap bala menyerang sekurang-kurangnya satu daripada dewa-dewa mereka..

`Baca Keluaran 7:14–8:19. Apakah yang berlaku dengan bala ini?`

Tuhan telah memberitahu Musa bahawa dialog dengan Firaun akan menjadi sukar dan hampir mustahil (Kel. 7:14). Namun, Tuhan ingin menyatakan diri-Nya kepada Firaun dan orang Mesir. Oleh itu, Dia memilih untuk berkomunikasi dengan mereka dalam cara yang mereka dapat fahami. Selain itu, orang Ibrani juga akan mendapat manfaat daripada konfrontasi ini kerana mereka akan lebih mengenali Tuhan mereka.

Bala pertama ditujukan terhadap Hapi, dewa Sungai Nil (Kel. 7:17–25). Kehidupan di Mesir sangat bergantung pada air dari Sungai Nil. Di mana ada air, di situ ada kehidupan. Air dianggap sebagai sumber kehidupan, maka mereka mencipta dewa mereka, Hapi, dan menyembahnya sebagai pemberi kehidupan.

Namun, hanya Tuhan yang hidup merupakan Sumber kehidupan, Pencipta segala sesuatu, termasuk air dan makanan (Kej. 1:1, 2, 20–22; Mzm. 104:27, 28; Mzm. 136:25; Yoh. 11:25; Yoh. 14:6). Mengubah air menjadi darah melambangkan perubahan kehidupan kepada kematian. Hapi tidak mampu memberi atau melindungi kehidupan. Hanya kuasa Tuhan yang dapat melakukan hal itu.

Kemudian, Tuhan memberi Firaun satu lagi peluang. Kali ini, dewa katak, Heqet, yang dihadapi secara langsung (Kel. 8:1–15). Namun daripada membawa kehidupan, Sungai Nil sebaliknya menghasilkan katak dalam jumlah yang banyak, yang ditakuti, dibenci, dan tidak disenangi oleh orang Mesir. Mereka ingin menyingkirkan katak-katak itu. Waktu yang tepat Ketika bala ini dikenakan menunjukkan bahawa kuasa Tuhan juga berada di balik bala ini.

Bala ketiga mempunyai penerangan yang paling ringkas (Kel. 8:16–19). Jenis serangga yang disebut dalam bahasa Ibrani sebagai kinnim tidak begitu jelas (sama ada agas, nyamuk, kutu, atau hama). Bala ini ditujukan terhadap Geb, dewa bumi Mesir. Dari debu tanah (mengimbau kembali kisah Penciptaan dalam Alkitab), Tuhan mendatangkan agas yang memenuhi seluruh negeri. Ahli-ahli sihir Mesir tidak dapat meniru mukjizat ini kerana hanya Tuhan yang dapat mencipta kehidupan. Maka mereka berkata, “Inilah jari TUHAN” (Kel. 8:19). Namun, Firaun tetap berkeras hati dan enggan mengalah.

Fikirkan betapa kerasnya hati Firaun. Penolakan berulang kali terhadap dorongan Tuhan hanya menjadikannya semakin degil. Apakah pelajaran yang dapat kita ambil daripada penolakan berterusan terhadap panggilan Tuhan?