---
title:  Komen Guru
date:   25/07/2025
---

### Bahagian I: Pandangan Keseluruhan

**Ayat Inti:** Keluaran 9:35					

Tumpuan Kajian: Kel. 7:8-10:29

**Pengenalan**

Dalam pelajaran kita minggu ini, kita akan bertemu dengan Tuhan yang melakukan mukjizat serta tanda-tanda dan keajaiban yang dilakukan-Nya. Selain itu, kita akan mengkaji sembilan daripada sepuluh tulah yang ditimpakan-Nya ke atas Mesir sebagai hukuman ilahi. Sajikan elemen-elemen ini kepada kelas anda dalam konteks kontroversi besar—pertempuran rohani antara kuasa kebaikan dan kejahatan, terang dan kegelapan, Kristus dan Syaitan, Tuhan yang hidup dan berhala-berhala. Peperangan rohani ini bermula di bumi di Taman Eden ketika Adam dan Hawa jatuh ke dalam dosa. Tuhan telah menjanjikan kemenangan dalam peperangan ini supaya kita tidak selamanya menjadi mangsa kejahatan (Kejadian 3:15). Sejak dari awal, pertentangan ini telah berlangsung antara mereka yang menyembah Tuhan Pencipta dengan mereka yang menyembah ciptaan dalam pelbagai bentuknya. Penyembahan kepada Pencipta membebaskan manusia dan melepaskan mereka daripada belenggu dosa. Sebaliknya, penyembahan kepada ciptaan membawa kepada kemerosotan moral manusia, yang diciptakan menurut gambar Tuhan, dan akhirnya berakhir dengan perhambaan mereka.

Dalam Keluaran 7:8-10:29, pertembungan antara Tuhan yang hidup dengan Firaun menjadi semakin sengit. Firaun ingin membuktikan bahawa dia benar-benar seorang tuhan, sebagaimana yang dipercayai oleh orang Mesir. Oleh itu, dia berusaha untuk memainkan peranan sebagai seorang raja berdaulat, yang memiliki kuasa mutlak dan menentukan apa yang betul atau salah. Sebaliknya, Tuhan ingin membebaskan umat-Nya daripada perhambaan Mesir, tetapi pada masa yang sama, Dia mahu mengajar orang Mesir tentang siapa Dia dan membebaskan mereka daripada perhambaan kepada dewa-dewa mereka.

Satu perkara mesti dijelaskan dengan nyata: Tuhan tidak menentang orang Mesir; Dia mengasihi mereka seperti Dia mengasihi semua orang, dengan kasih-Nya yang kekal dan tidak mementingkan diri sendiri. Namun, Tuhan Yang Maha Berdaulat berdiri menentang dewa-dewa Mesir. Dia berhasrat untuk menunjukkan bahawa “tuhan-tuhan” ini hanyalah ciptaan manusia yang menjerat orang dalam ketakutan dan perhambaan. Lebih daripada itu, tujuan utama-Nya adalah untuk memutuskan ketergantungan Mesir kepada dewa-dewa ciptaan ini supaya mereka dapat menyembah Tuhan Pencipta dan Penebus yang hidup. Namun, jika mereka terus berpegang kepada dewa-dewa palsu ini dan menyamakan diri mereka, hukuman Tuhan bukan sahaja akan menimpa dewa-dewa mereka tetapi juga mereka sendiri. Penyembahan berhala yang berterusan akan mengakibatkan hukuman dan akhirnya kebinasaan mereka.

Tuhan dengan jelas menyatakan: “Akan Kuhukum semua tuhan sembahan warga Mesir” (Keluaran 12:12, AVB); hukuman Tuhan terhadap dewa-dewa Mesir dicatatkan sebagai fakta sejarah dalam Bilangan 33:4. Setiap bala atau hukuman biasanya ditujukan kepada beberapa dewa Mesir yang telah menguasai imaginasi, pemikiran, dan perasaan rakyat; mempengaruhi tingkah laku serta kehidupan sosial mereka; dan menjerat mereka dalam perhambaan dosa secara menyeluruh. Seluruh keberadaan mereka tertawan olehnya. Akibatnya, jiwa mereka hidup dalam penyerahan sepenuhnya kepada gaya hidup penyembahan berhala. Gaya hidup ini, yang dikawal oleh ilmu sihir, bertentangan sepenuhnya dengan kebebasan dalam penyembahan yang lahir daripada Tuhan Pencipta yang hidup dan penuh kasih.

### Bahagian II: Komentari

**Tanda serta Mukjizat**

Dalam Keluaran 7:3, kita membaca bahawa Tuhan akan memperbanyak “tanda serta mukjizat” (AVB) di hadapan semua orang supaya mereka dapat memahami siapa Dia. Keluaran 7:3 adalah satu-satunya ayat dalam kitab Keluaran di mana kedua-dua istilah "tanda" dan "mukjizat" digabungkan. Perkataan "tanda" atau "tanda-tanda" muncul sebanyak 16 kali dalam kitab Keluaran (Kel. 3:12; Kel. 4:8 [dua kali], 9, 17, 28, 30; Kel. 7:3; Kel. 8:19; Kel. 10:1, 2; Kel. 12:13, NIV; Kel. 13:9, 16; Kel. 31:13, 17). Dalam ayat-ayat ini, istilah tersebut digunakan untuk menekankan dua perkara utama: iaitu bahawa Musa akan melakukan pelbagai tanda di hadapan Firaun (Kel. 10:1, 2), dan bahawa darah Paskah akan menjadi tanda kehidupan, yang menyebabkan malaikat pemusnah melewati rumah-rumah yang berada di bawah perlindungannya (Kel. 12:13).

Istilah "mukjizat" (keajaiban) digunakan merujuk kepada apa yang akan dilakukan Tuhan di hadapan Firaun, walaupun hatinya menjadi keras (Kel. 4:21). Dalam konteks bala, istilah ini sangat penting dari segi struktur kerana ia muncul dua kali di permulaan sembilan bala (Kel. 7:3, 9) dan dua kali pada penghujung bala kesembilan (Kel. 11:9, 10).

Terdapat Ciri-Ciri Penting Pada Bala itu seperti berikut:

1. Sembilan bala pertama boleh dibahagikan kepada tiga kumpulan yang masing-masing mengandungi tiga bala. Bala kesepuluh adalah unik dan terpisah daripada yang lain. Umat Israel memerlukan persiapan khas untuk menghadapinya.
2. Sembilan bala pertama memberi kesan kepada tiga habitat yang diciptakan Tuhan dalam Kejadian 1: langit (bala ketujuh hingga kesembilan), bumi (bala ketiga hingga keenam), dan air (bala pertama dan kedua). Secara keseluruhannya, semua bala ini melambangkan proses penghancuran penciptaan.
3. Sembilan bala pertama semakin intensif dan bertambah parah seiring waktu kerana Firaun dengan keras kepala menolak membebaskan umat Tuhan supaya mereka boleh menyembah Tuhan dengan bebas. Tiga bala pertama bersifat ringan, berlaku dengan cepat, dan tidak menyebabkan kematian. Tiga bala berikutnya (bala keempat hingga keenam) lebih serius dan merosakkan, kerana ia membunuh ternakan dan menyebabkan bisul pada manusia. Tiga bala terakhir (bala ketujuh hingga kesembilan) lebih memusnahkan, mengakibatkan kematian manusia dan haiwan serta kehancuran tanaman.
4. Secara umum, setiap bala datang selepas amaran jelas dan permintaan supaya Firaun tunduk kepada perintah Tuhan. Ada kejutan, namun kemusnahan sudah diberitahu lebih awal dan boleh dielakkan. Amaran istimewa diberikan sebelum bala pertama, kedua, dan kesepuluh, serta dalam pengenalan kepada bala keempat, kelima, ketujuh, dan kelapan.
5. Sebelum bala ketiga, keenam, dan kesembilan, hampir tiada konfrontasi antara Tuhan dan Firaun.
6. Tiga bala pertama menimpa baik orang Mesir mahupun orang Israel, tetapi bala selebihnya hanya mengenakan terhadap orang Mesir.
7. Sebelum bala pertama berlaku, Tuhan telah melakukan mukjizat di hadapan Firaun: tongkat Harun berubah menjadi ular dan memakan ular-ular ahli sihir Mesir. Namun, hati Firaun tetap keras (Kel. 7:13).
8. Bala terakhir adalah yang paling dahsyat kerana setiap keluarga yang tidak berada di bawah perlindungan darah anak domba mengalami kematian anak sulung mereka. Sebelum bala terakhir berlaku, dalam belas kasihan-Nya, Tuhan memberikan tiga hari kegelapan sebagai masa untuk merenung, bermeditasi, dan bertaubat, serta petunjuk tentang cara menghindari kebinasaan terakhir.
9. Selepas bala keenam, Alkitab mencatat bahawa Tuhan mengeraskan hati Firaun (Kel. 9:12; lihat juga Kel. 10:1, 20, 27; Kel. 11:10; Kel. 14:4, 8, 17). Namun, dalam lima bala pertama, Firaun sendirilah yang mengeraskan hatinya (Kel. 7:13, 14, 22; Kel. 8:15, 19, 32; Kel. 9:7, 35). Sebelum kisah tentang 10 bala, Tuhan telah dua kali menubuatkan bahawa Dia akan mengeraskan hati Firaun (Kel. 4:21, Kel. 7:3).
10. Ahli sihir Mesir hanya dapat meniru dua bala pertama. Namun, ketika bala ketiga berlaku, mereka sendiri mengakui, “Ini adalah tangan Tuhan” (Kel. 8:19, ITB). Kemudian, mereka sendiri mengalami bisul (Kel. 9:11). Malah, para pegawai Firaun akhirnya memohon kepadanya supaya membiarkan Israel pergi (Kel. 10:7, NIV).
11. Semua bala ini juga boleh dikategorikan secara berpasangan: Bala pertama dan kedua berkaitan Sungai Nil; Bala ketiga dan keempat melibatkan serangga terbang (nyamuk dan lalat); Bala kelima dan keenam menyerupai satu sama lain: penyakit menimpa haiwan, sementara bisul menyerang manusia; Bala ketujuh dan kelapan merosakkan hasil tanaman; Bala kesembilan dan kesepuluh berkaitan kegelapan—satu kegelapan fizikal, manakala yang lain adalah kegelapan kematian anak sulung.
12. Adalah suatu hal yang menarik untuk diperhatian yang, secara khusus, Tuhan memerintahkan Firau sebanyak tuju kali dengan berkata, “Biarkanlah umat-Ku pergi” (Kel. 5:1; Kel. 7:16; Kel. 8:1, 20; Kel. 9:1, 13; Kel. 10:3). Sekali, Tuhan menggunakan ungkapan bersyarat negatif: "Jika engkau tidak membiarkan umat-Ku pergi, Aku akan menghantar..." (Kel. 8:21, NIV). Firaun pernah bersetuju setelah bala kedua, keempat, ketujuh, dan kesembilan (Kel. 8:8, Kel. 8:25-28, Kel. 9:28, Kel. 10:24). Namun, akhirnya, dia menolak untuk membebaskan umat Israel (Kel. 8:15, Kel. 8:32, Kel. 9:35, Kel. 10:27). Dia juga pernah meminta Musa berdoa untuk mengakhiri beberapa bala, bahkan meminta doa untuk dirinya sendiri (Kel. 8:8, 28; Kel. 9:28; Kel. 10:16, 17). Hanya setelah bala kesepuluh, barulah dia memanggil Musa dan Harun pada waktu malam dan berkata: “Pada malam itu juga Firaun memanggil Musa dan Harun, katanya, “Segeralah keluar daripada kalangan rakyatku, baik kamu mahupun orang Israel! Pergilah, beribadatlah kepada TUHAN seperti katamu itu. Bawalah pula kawanan domba dan kawanan lembumu seperti katamu itu, lalu pergilah. Mohonkanlah juga berkat bagiku.” (Kel. 12:31, 32, AVB).

Seperti yang telah kita katakan, semua malapetaka ini berkaitan dengan penghakiman Tuhan terhadap dewa-dewa Mesir dan mereka yang berpegang teguh kepadadewa ini. Seseorang tidak boleh mengabaikan hakikat bahawa di tengah-tengah semua malapetaka ini terdapat pernyataan tentang kehadiran Tuhan yang berkuasa di tanah Mesir. Dia ingin menjelaskan bahawa terdapat perbezaan antara mereka yang mengikuti-Nya dan mereka yang menentang-Nya: “Kerana jika engkau tidak mengizinkan umat-Ku pergi, maka akan Kubuat kawanan lalat mendatangimu, mendatangi para pegawaimu, rakyatmu, serta rumah-rumahmu. … Akan tetapi, pada hari itu Aku akan mengecualikan Tanah Gosyen yang dihuni para umat-Ku. Di sana tidak akan ada kawanan lalat, supaya engkau tahu bahawa Akulah, TUHAN, yang hadir di tengah-tengah tanah ini.” (Kel. 8:21, 22, AVB).

Nabi Yesaya berbicara tentang kasih Tuhan dan rancangan masa depan-Nya bagi Mesir dengan kata-kata yang menakjubkan: “Pada waktu itu akan ada lebuh raya dari Mesir ke Asyur. Orang Asyur akan datang ke Mesir dan orang Mesir ke Asyur, lalu orang Mesir akan beribadat bersama-sama orang Asyur. 24Pada waktu itu Israel akan menjadi yang ketiga di samping Mesir dan Asyur, suatu berkat di tengah-tengah bumi. 25TUHAN alam semesta, akan memberkati mereka, dengan berfirman, ‘Diberkatilah Mesir, umat-Ku, Asyur, buatan tangan-Ku, dan Israel, harta pusaka-Ku!’” (Yes. 19:23-25, AVB).

**Pengerasan Hati Firaun**

Pengerasan hati Firaun menarik perhatian para pelajar Alkitab. Kita harus menekankan bahawa Tuhan tidak menetapkan keputusan Firaun terlebih dahulu. Pilihan itu adalah miliknya sendiri. Dia tidak ditakdirkan untuk dengan keras kepala menolak mengikuti arahan Tuhan dan akhirnya binasa. Tuhan memberikan kebebasan memilih kepada setiap individu dan memberi kemampuan kepada manusia untuk memberi respons terhadap pesanan kasih dan tawaran kasih karunia-Nya. Dia tidak memaksa manusia untuk mentaati atau mengingkai -Nya.

Tinjauan ayat ini secara menyeluruh mengenai pengerasan hati Firaun (lihat poin 9 dalam bahagian sebelumnya) memberikan hasil berikut: dalam proses pengerasan itu, Firaun sendiri yang mula-mula dengan degil menolak untuk merendahkan dirinya di hadapan Tuhan (Kel. 10:3). Itu adalah keputusannya sendiri, ketidaktaatan yang disengajakan, yang menyebabkan dia melampaui titik tanpa jalan kembali. Karakternya menjadi tetap. Seruan ilahi kepadanya supaya membebaskan bangsa Israel dan menyembah Tuhan yang hidup hanya menambahkan lagi kemarahan dalam hatinya, yang telah menyala terhadap Yang Maha Kuasa dan hamba-Nya, Musa.

### Bahagian III: Penerapan Hidup

1. Bukti semakin meningkat yang menunjukkan bahawa Tuhan adalah Tuhan yang berdaulat yang ingin membebaskan umat-Nya dan membawa mereka keluar dari Mesir. Apakah yang ada dalam hati dan hidup kita yang mungkin menyebabkan kita dengan degil menolak segala dorongan Tuhan untuk bertobat dan mengikut-Nya?
2. Apakah yang begitu menarik tentang penyembahan berhala? Mengapakah begitu sukar bagi orang Mesir untuk melepaskan penyembahan berhala mereka, walaupun setelah mereka melihat kehancuran yang ditimbulkannya?
3. Manusia sangat bijak dalam mencipta berhala mereka sendiri. Hampir apa sahaja boleh diubah menjadi berhala. Apakah yang dimaksudkan dengan berhala? Bagaimanakah kita mencipta tuhan-tuhan kita sendiri dan menyembahnya? Apakah prinsip yang dapat digambarkan dan dikenali di sebalik perilaku yang merosakkan ini? Mengapakah Tuhan sangat menentang penyembahan berhala?