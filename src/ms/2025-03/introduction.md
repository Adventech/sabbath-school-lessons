### Keluaran: Perjalanan ke Tanah Perjanjian

Tuhan yang dinyatakan dalam kitab Keluaran ialah Tuhan yang penuh kasih, yang pada waktu yang ditetapkan—dan dengan tindakan-Nya yang berkuasa—telah membawa keselamatan dan kelepasan bagi umat-Nya (Kejadian 15:12–16). Peristiwa Keluaran dari Mesir dan penyeberangan Laut Merah merupakan peristiwa yang penting dan unik—yang menyatakan tindakan Tuhan yang luar biasa dan menakjubkan. Tidak ada peristiwa yang lebih besar atau lebih mulia dalam sejarah Israel purba sebelum salib selain peristiwa ini. Ini adalah Injil, tetapi Injil menurut Musa.

Tuhan secara mukjizat dan berulang kali bertindak untuk menunjukkan kasih dan perlindungan-Nya terhadap bangsa Ibrani, meskipun mereka sering kali berpaling daripada-Nya. Rahmat-Nya melampaui segala pemahaman dan perasaan mereka. Dengan tangan-Nya yang terhulur, Tuhan memimpin umat-Nya kepada kebebasan. Ini adalah tindakan yang belum pernah terjadi sebelumnya. Rangkaian campurtangan ilahi yang tidak diduga ini merupakan permulaan perjalanan baru mereka bersama Tuhan, suatu perjalanan dari Mesir menuju (akhirnya) ke Kanaan.

Meskipun Musa memainkan peranan penting dalam kitab Keluaran, buku ini bukan mengenai Musa, tetapi mengenai Tuhan—Tuhan yang penuh kasih, kebenaran, keadilan, kebebasan, dan pengampunan, Tuhan yang akhirnya telah pergi ke salib bagi kita. Dengan mempelajari kitab Keluaran, kita memperoleh gambaran yang unik tentang siapakah Tuhan kita itu sebenarnya.

Bagaimanakah Tuhan itu sebenarnya? Dia adalah Tuhan yang tetap setia kepada umat-Nya walaupun mereka tidak setia kepada-Nya. Dia sentiasa berpihak kepada mereka, walaupun mereka menentang-Nya. Berkali-kali, Dia menunjukkan rahmat-Nya kepada mereka, memberikan dorongan, pembetulan, dan petunjuk ilahi. Dengan memimpin mereka ke jalan yang terbaik, Dia menghendaki mereka untuk menyembah dan taat kepada-Nya secara sukarela, kerana kasih kepada-Nya dan sifat-Nya, demi kebaikan mereka sendiri.

Tuhan Musa ialah Tuhan yang menjalinkan hubungan. Objektif terpenting Tuhan bukanlah untuk mencapai sesuatu atau memenuhi agenda tertentu; sebaliknya, tujuan utama-Nya adalah untuk membina hubungan yang bermakna dengan umat pilihan-Nya, Israel. Dia membawa mereka ke Sinai untuk membentuk persekutuan yang mendalam ini.

Rasul Paulus mengajarkan bahawa apa yang terjadi kepada umat Tuhan pada masa lalu merupakan pelajaran bagi kita supaya kita dapat belajar daripada kesilapan mereka dan setia mengikut Tuhan pada masa kini: _“Semua yang terjadi kepada mereka merupakan suatu iktibar, dan telah ditulis untuk menjadi amaran kepada kita yang hidup pada akhir zaman”_ (1 Korintus 10:11, AVB). Peristiwa-peristiwa masa lalu ini seharusnya menjadi amaran dan sumber pengajaran yang tidak boleh dilupakan oleh kita sekarang. Kita harus membaca, mengkaji, dan belajar daripada mereka, kerana walaupun keadaan berbeza, prinsip-prinsip rohani di sebaliknya tetap sama.

Rancangan kita untuk mempelajari kitab Keluaran selama 13 minggu ini adalah jelas. Kitab ini dibahagikan kepada bacaan bab mingguan dengan panjangnya yang berbeza-beza (dibahagikan secara tematik untuk kemudahan): 1. Perhambaan di Mesir, kelahiran Musa, dan 40 tahun pertamanya (Keluaran 1–2). 2. Amanat bagi Musa (Keluaran 3–4). 3. Kesulitan: apabila hidup menjadi lebih buruk (Keluaran 5–6). 4. Sembilan bala pertama (Keluaran 7–10). 5. Bala kesepuluh dan perayaan Paskah (Keluaran 11–12). 6. Pembebasan dari Mesir dan pengalaman di Laut Merah (Keluaran 13–15). 7. Perjalanan ke Gunung Sinai (Keluaran 16–18). 8. Pemberian Perjanjian Tuhan dan Dekalog (Keluaran 19–20). 9. Hukum Tuhan diaplikasikan (Keluaran 21–23). 10. Perjanjian disahkan dan pelan induk bagi khemah suci (Keluaran 24–31). 11. Kemurtadan patung lembu emas dan perantaraan Musa (Keluaran 32). 12. Penyataan diri Tuhan dan wajah Musa yang bercahaya (Keluaran 33–34). 13. Kemah suci dibina dan disucikan (Keluaran 35–40). Setiap minggu, kita akan menumpukan perhatian kepada petikan dan peristiwa utama daripada bab-bab yang telah ditetapkan.

Semoga Tuhan yang penuh kasih karunia memberkati kita ketika kita mempelajari kitab yang sangat penting ini, yang mengingatkan kita bagaimana Tuhan ingin memimpin umat-Nya dari perhambaan kepada kebebasan, dari kematian kepada kehidupan, dan dari padang gurun menuju Yerusalem Baru (Ibrani 12:22).

_Jirí Moskala ialah profesor eksegesis dan teologi Perjanjian Lama, serta dekan Seventh-day Adventist Theological Seminary di Universiti Andrews._