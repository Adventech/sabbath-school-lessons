---
title:  Mata Ganti Mata
date:   27/08/2025
---

`Baca Matius 5:38–48. Bagaimanakah Yesus mentafsirkan makna undang-undang pembalasan? Bagaimanakah kita harus mengaplikasikannya pada masa kini?`

Dalam Khotbah di Atas Bukit, Yesus Kristus memetik ayat-ayat dari Perjanjian Lama, ayat-ayat yang pastinya sudah dikenali oleh orang ramai. Namun, Dia berbicara menentang tafsiran rabbi-rabbi pada masa itu, yang selama berabad-abad telah menyimpang daripada maksud asal undang-undang tersebut. Tradisi manusia bukan sahaja menyembunyikan tujuan Firman Tuhan, tetapi dalam beberapa kes (fikirkan tentang peraturan Sabat dan apa yang mereka lakukan terhadap hukum Sabat) telah memesongkan maksud dan tujuannya. Melalui kata-kata-Nya, Yesus memulihkan maksud asal undang-undang ini. 

Di Bukit Khotbah, Yesus menarik perhatian pendengar-Nya kembali kepada maksud dan tujuan asal ayat-ayat ini untuk membetulkan beberapa tafsiran yang salah.

Ayat dari Keluaran 21:24 yang berbunyi “mata ganti mata, gigi ganti gigi” telah dipetik dalam Matius 5:38 (“Kamu telah mendengar ... tetapi Aku berkata kepadamu”) dan merujuk kepada lex talionis, iaitu undang-undang pembalasan. Ayat ini juga terdapat dalam beberapa bahagian lain dalam Alkitab (Im. 24:20, Ul. 19:21).

Niat asal undang-undang ini adalah untuk menghalang pembalasan peribadi. Ia bertujuan untuk menghentikan pergaduhan berdarah atau pembalasan tanpa siasatan terlebih dahulu. Kecederaan perlu dinilai oleh hakim, dan pampasan yang sewajarnya akan ditentukan dan dibayar. Amalan ini dijalankan supaya orang ramai tidak “mengambil undang-undang di tangan sendiri.” Keadilan perlu ditegakkan, tetapi ia mesti dilakukan mengikut undang-undang Tuhan.

Yesus Kristus, yang memberikan undang-undang sosial ini kepada Musa, tahu maksud sebenar undang-undang tersebut; oleh itu, Dia dapat menerapkannya secara objektif, mengikut tujuan asalnya. Motif di sebalik undang-undang ini adalah untuk membawa keadilan dan pendamaian, serta memulihkan keamanan.

Seseorang mungkin berpendapat bahawa, dalam satu pengertian, keadilan melibatkan sejenis pembalasan. Aplikasi yang betul terhadap undang-undang ini kelihatan sebagai usaha untuk mencari keseimbangan antara keadilan dan pembalasan.

`Bagaimanakah kesedaran bahawa suatu hari nanti keadilan akan ditegakkan dapat membantu kita menghadapi segala ketidakadilan yang kita lihat di dunia sekarang?`