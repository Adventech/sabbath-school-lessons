---
title:  Lebih Banyak Undang-undang
date:   25/08/2025
---

Dalam belas kasihan-Nya, Tuhan mengajar para hakim bagaimana menguruskan pelbagai situasi berkaitan dengan hak milik. Beberapa kajian kes disenaraikan, seperti apa yang perlu dilakukan jika seekor lembu menyerang lembu jirannya, jika seseorang mencuri haiwan ternakan dan menjualnya, jika haiwan ternakan meragut di ladang atau kebun anggur milik orang lain, jika barang yang dipinjam dicuri, atau jika haiwan yang disewa cedera atau mati (Kel. 21:33–22:15).

`Baca Keluaran 22:16–23:9. Apakah isu-isu yang dibincangkan dalam undang-undang ini dan bagaimana ianya ditangani?	`

Undang-undang Tuhan merangkumi pelbagai isu. Terdapat peraturan khusus terhadap penghinaan atau merendah-rendahkan orang lain. Tuhan tidak mahu sebarang bentuk penindasan berlaku. Dalam belas kasihan-Nya, Tuhan membetulkan kecenderungan berdosa dalam hati manusia dan mengawal sifat semula jadi manusia yang cenderung kepada kejahatan. Masyarakat perlu dipelihara dengan selamat, kejahatan perlu dihapuskan, dan hubungan sesama manusia yang baik perlu dipupuk. Keadilan dan kasih sayang mesti menjadi asas dalam setiap tindakan.

`Baca Keluaran 23:10–19. Apakah isu penting yang dibincangkan dalam bahagian ini?`

Hari Sabat dan perayaan-perayaan berkaitan dengan ibadah, dan juga merupakan peringatan tentang peristiwa-peristiwa penting dalam sejarah keselamatan. Ibadah diatur dengan teliti kerana ia menjadi asas teologi kepada semua kegiatan lain. Hari Sabat telah ditetapkan sejak Penciptaan (Kej. 2:2, 3; Kel. 20:8–11), dikaitkan dengan pembebasan dan penebusan Israel (Ul. 5:12–15), dan dalam cara yang sangat kuat, ia menunjukkan bahawa kita menyembah Tuhan sebagai Pencipta, Penebus, dan Tuhan kita (Mrk. 2:27, 28). 

Sementara itu, terdapat tiga perayaan penting yang wajib disambut oleh orang Israel setiap tahun: (1) Paskah atau Perayaan Roti Tidak Beragi pada musim bunga (biasanya sekitar pertengahan Mac hingga pertengahan April); (2) Pentakosta atau Perayaan Menuai (juga dikenali sebagai Perayaan Minggu) tujuh minggu selepas perayaan sebelumnya, iaitu 50 hari kemudian; (3) Perayaan Pondok Daun atau Perayaan Pengumpulan Hasil pada musim luruh (biasanya sekitar pertengahan September hingga pertengahan Oktober; rujuk juga Kel. 34:18–26; Im. 23:4–44; Bil. 28:16–29:40; Ul. 16:1–16).