---
title:  Pandangan Tambahan
date:   29/08/2025
---

Baca Ellen G. White, “The Law Given to Israel” hlm. 310–314, dalam Patriarchs and Prophets.

Oleh kerana kita hidup di wilayah musuh, tidak hairanlah kita boleh disakiti dalam kehidupan nyata oleh tipu daya dan helahnya yang licik. Siapakah antara kita yang tidak pernah mengalami kesakitan dan penderitaan, semuanya berpunca daripada dosa dan dunia yang telah jatuh dalam dosa? Malangnya, ia kini adalah sebahagian daripada kehidupan. Namun, Tuhan memberikan kuasa kepada kita untuk menghadapinya.

“Juruselamat yang dihargai akan menghantar pertolongan tepat pada masanya. Jalan ke syurga telah disucikan oleh jejak langkah-Nya. Setiap duri yang melukai kaki kita telah melukai-Nya terlebih dahulu. Setiap salib yang kita dipanggil untuk pikul telah dipikul-Nya sebelum kita. Tuhan mengizinkan pertentangan untuk menyediakan jiwa kepada damai. Masa kesusahan adalah ujian yang menakutkan bagi umat Tuhan; tetapi itulah masanya bagi setiap orang percaya sejati untuk mendongak ke atas, dan dengan iman dia dapat melihat pelangi janji mengelilinginya.” — Ellen G. White, The Great Controversy, hlm. 633.

**Soalan Perbincangan:**

`Selama berabad-abad, ramai orang bergelut dengan fakta bahawa Tuhan mengarahkan bangsa-bangsa kafir diusir dari tanah mereka, malah ada yang dihapuskan sepenuhnya. Ini memang sesuatu yang merunsingkan. Namun, bagaimanakah kesedaran bahawa kasih Tuhan juga mesti disertai dengan keadilan dapat membantu kita mempercayai bahawa walaupun dalam peristiwa-peristiwa ini, kasih-Nya — bukan hanya keadilan-Nya — turut dinyatakan?`

`Renungkan lebih mendalam tentang kenyataan Yesus setelah memberi ajaran tentang mengasihi orang lain, termasuk musuh, dan juga mereka yang membenci kita. Dia berkata, “Hendaklah engkau sempurna seperti Bapamu di syurga.” (Matius 5:48, AVB). Mengapakah Yesus memberikan perintah ini tepat selepas perintah untuk mengasihi musuh? Apakah maksud-Nya tentang menjadi “sempurna” seperti “Bapamu di syurga”?`

`Rasul Paulus mempunyai pandangan yang positif dan membina terhadap hukum Tuhan dan fungsinya, namun dia menentang penyalahgunaan hukum. Apakah maksud kenyataannya bahawa “kamu bukan di bawah hukum, tetapi di bawah kasih kurnia.” (Roma 6:14, AVB)? Apakah contoh-contoh cara kita boleh menyalahgunakan hukum?`

`Apakah perbezaan antara keadilan dan pembalasan? Adakah ia konsep yang benar-benar berbeza atau hanya manifestasi berbeza daripada idea yang sama? Bagaimanakah kita tahu jika keinginan kita terhadap keadilan sebenarnya adalah keinginan untuk membalas dendam?`