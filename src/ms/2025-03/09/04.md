---
title:  Rancangan Asal Tuhan
date:   26/08/2025
---

`Baca Keluaran 23:20–33. Apakah kaedah yang Tuhan ingin gunakan untuk menakluki Tanah Perjanjian?`

Tuhan tidak berniat untuk orang Israel berperang bagi mendapatkan tanah baru mereka; tanah itu sepatutnya diberikan kepada mereka. Tanah itu telah dijanjikan kepada Abraham, Ishak, dan Yakub, dan seharusnya diterima sebagai hadiah istimewa Tuhan kepada Israel. 

Model penaklukan Tanah Perjanjian telah ditunjukkan semasa penyeberangan Laut Merah. Tuhan sendiri berperang untuk umat-Nya dan memberi kemenangan penuh terhadap mereka yang ingin membunuh mereka (Kel. 14:13, 14). Orang Mesir dikalahkan kerana Tuhan campur tangan secara ajaib. Begitu juga pada zaman Raja Sanherib dari Asyur, Tuhan juga mengalahkan tentera Asyur yang besar, lengkap bersenjata, dan terlatih—tanpa perlu orang Israel berperang. Tuhan memberi kemenangan kerana Raja Hizkia percaya kepada firman Tuhan yang disampaikan melalui nabi Yesaya (2 Raj. 19:35; Yes. 37:36).

Tuhan telah memberitahu Abraham bahawa Tanah Perjanjian tidak akan segera diberikan kepada keturunannya, tetapi hanya selepas 400 tahun (Kej. 15:13–16). Mengapa? Sebabnya berkaitan dengan kejahatan penghuni tanah Kanaan. Tuhan sedang menunjukkan belas kasihan-Nya kepada mereka dan memberi mereka masa tambahan untuk bertaubat. Namun, mereka terus memberontak terhadap Tuhan dan nilai-nilai-Nya, jadi apabila kejahatan mereka sudah penuh, Tuhan bersedia untuk menyerahkan tanah mereka kepada orang Ibrani sebagai tanah air baru.

Selain itu, Tuhan berjanji bahawa Dia akan mengusir bangsa-bangsa itu dari hadapan orang Israel melalui dua cara yang luar biasa tetapi sangat berkesan: (1) Dengan menghantar ketakutan dan kegentaran ke atas bangsa-bangsa jahat itu, dan (2) Dengan menghantar tebuan yang akan menghalau mereka pergi. Sebelum orang Israel sampai ke tanah itu, musuh-musuh mereka telah meninggalkan tempat itu dan “lari membelakangi…” (Kel. 23:27, 28, AVB)

Peranan penting dalam penaklukan Tanah Perjanjian dimainkan oleh Malaikat Tuhan. Utusan ini adalah Kristus, yang memimpin Israel, menakluki wilayah, dan melindungi mereka. Dialah tiang awan yang membimbing mereka pada waktu siang dan tiang api pada waktu malam. Israel mesti mendengar dan memberi perhatian kepada-Nya kerana Dia mempunyai kuasa ilahi (Kel. 23:21). Penolakan terhadap kehendak Tuhan dan ketidakpercayaan kepada pimpinan-Nya akan menyukarkan kemajuan mereka.

`Apakah yang dapat kita pelajari tentang kasih kurnia Tuhan daripada kenyataan bahawa Dia memberi peluang bertahun-tahun kepada bangsa-bangsa kafir untuk berubah? Dan apakah pula had kepada kasih kurnia itu apabila manusia terus-menerus menolak untuk menerimanya?`