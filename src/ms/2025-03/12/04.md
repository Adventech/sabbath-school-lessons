---
title:  “Tolonglah, Tunjukkan Kemuliaan-Mu”
date:   16/09/2025
---

Selepas kejatuhan dalam penyembahan anak lembu emas, Musa berdoa syafaat untuk umat Tuhan dan ingin mendapat jaminan bahawa Tuhan akan terus memimpin mereka ke Tanah Perjanjian. Dalam hatinya yang paling dalam, Musa juga ingin mengenal Tuhan dengan lebih dekat.

`Baca Keluaran 33:18–23. Bagaimana Tuhan menjawab permintaan Musa untuk melihat kemuliaan-Nya?`

“Tolonglah, tunjukkan kemuliaan-Mu kepadaku,” Musa meminta kepada Tuhan. Dalam belas kasihan-Nya, Tuhan pun menyatakan kemuliaan-Nya kepadanya. Namun, ketika menjawab permintaan Musa, Tuhan berjanji untuk menunjukkan kepadanya “kebaikan-Nya.” Dari sini, kita dapat menyimpulkan bahawa kemuliaan Tuhan adalah kebaikan-Nya, iaitu sifat-Nya (lihat juga Ellen G. White, The Acts of the Apostles, hlm. 576; Christ’s Object Lessons, hlm. 414, 415; Prophets and Kings, hlm. 313).

“Kemuliaan Tuhan ialah memberikan kebajikan-Nya kepada anak-anak-Nya. Dia ingin melihat manusia mencapai tahap tertinggi.” — Ellen G. White, The Acts of the Apostles, hlm. 530. Kemuliaan Tuhan ialah menerima orang berdosa yang bertobat (lihat Prophets and Kings, hlm. 668) dan menyediakan segala yang diperlukan untuk mengubah mereka. Pada masa yang sama, kemuliaan kita adalah untuk mencerminkan sifat-Nya dalam kehidupan kita sendiri dan memperkenalkannya kepada orang lain.

Cerminan sifat Tuhan—kebaikan, kasih sayang, dan kelembutan-Nya—harus nyata dalam tindakan kita. Dengan cara ini, kita bukan sahaja menjadi berkat kepada orang di sekeliling kita, tetapi juga menjadi cahaya yang bersinar kepada seluruh alam semesta yang sedang memerhatikan kita. Seperti yang dinyatakan oleh Paulus:

“Pada pandanganku, TUHAN memberikan kedudukan paling rendah kepada kami para rasul; tak ubah seperti orang yang dijatuhi hukum mati bagi tontonan dunia, para malaikat dan manusia.” (1 Korintus 4:9, AVB). Dimensi kosmik ini memberikan makna dan tujuan yang mendalam kepada kehidupan dan pelayanan kita—sesuatu yang mungkin kita sendiri sukar untuk bayangkan sepenuhnya.

Dalam Roma 2:4, Paulus berkata bahawa “kebaikan TUHAN membawamu ke pintu taubat?” (AVB). Ini bermaksud bahawa kebaikan dan sifat Tuhan, yang ditunjukkan melalui Roh Kudus akan menyedarkan manusia tentang dosa mereka dan membuat mereka sedar bahawa mereka memerlukan keselamatan. Sesungguhnya, apabila kita melihat kepada salib dan mengetahui siapa yang ada di sana (iaitu Tuhan sendiri) serta mengapa Dia ada di sana—kerana Dia mengasihi kita dan itulah satu-satunya cara untuk menyelamatkan kita—maka kita akan melihat gambaran yang paling jelas tentang kebaikan dan sifat-Nya.

`Berapa banyak masa yang kita luangkan untuk merenungkan tentang salib dan apa yang salib nyatakan tentang sifat Tuhan?`