---
title:  “Tolong, Tunjukkan Kemuliaan-Mu”
date:   13/09/2025
---

### Bacaan Untuk Pelajaran Minggu Ini

Keluaran 33:7–34:35; Ulangan 18:15, 18; Yohanes 17:3; Roma 2:4; Yohanes 3:16; 2 Korintus 3:18.

> <p>Ayat Hafalan</p>
> “Kemudian TUHAN melintas di hadapan Musa lalu berseru, “TUHAN, ya TUHAN, TUHAN penyayang dan pengasih, panjang sabar, serta berlimpah kasih dan setia; TUHAN mengukuhkan kasih abadi bagi beribu-ribu orang, mengampunkan kesalahan, pelanggaran, dan dosa, tetapi sekali-kali tidak membebaskan orang yang bersalah daripada hukuman, serta membalas kesalahan ayah kepada anak-anaknya dan cucu-cucunya, kepada keturunan yang ketiga dan yang keempat.” (Keluaran 34:6, 7, AVB).

Kita semua perlu bertumbuh dalam perjalanan kita dengan Tuhan. Tanpa pertumbuhan, kita akan mati secara rohani. Rasul Petrus menyatakan: “Hendaklah kamu semakin kukuh dalam kasih kurnia Tuhan dan Penyelamat kita Yesus Kristus dan semakin mengenal-Nya. Bagi-Nya kemuliaan, sekarang dan selama-lamanya! Amin.” (2 Petrus 3:18, AVB). Kita perlu bersedia untuk bertumbuh. Setiap hari, kita berada di dalam universiti Tuhan, di mana tiada graduasi tetapi satu proses pembelajaran yang berterusan. Dalam setiap tahap pertumbuhan, kita boleh menjadi sempurna jika kita membiarkan Tuhan membentuk kita menjadi orang yang dipanggil-Nya di dalam Kristus.

Fikirkan tentang sebuah sekolah. Jika murid darjah satu belajar membaca dan mengira hingga 100, mereka akan lulus kerana pengetahuan mereka sempurna pada tahap dan skala pertumbuhan itu. Namun, jika tahap pengetahuan yang sama dikesan pada seorang pelajar sekolah menengah, itu akan menunjukkan kegagalan besar dalam pendidikannya. Begitu juga dengan pertumbuhan kita dalam kasih karunia dan pengetahuan akan Tuhan. Dalam setiap tahap perkembangan kita, kita boleh menjadi sempurna dalam lingkungan kita seperti Kristus dalam lingkungan-Nya.

Minggu ini, kita akan mengkaji bagaimana Musa, melalui pengenalan dan ketaatan kepada perintah Tuhan, bertumbuh dalam perjalanannya dengan Tuhan.

_*Kaji pelajaran minggu ini sebagai persediaan untuk Sabat, 20 September._