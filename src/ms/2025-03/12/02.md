---
title:  Khemah Pertemuan
date:   14/09/2025
---

`Baca Keluaran 33:7–11. Mengapa Tuhan meminta Musa membina khemah pertemuan?`

Kita tidak boleh mengelirukan "khemah pertemuan" (yang dibina di luar perkhemahan Israel) dengan khemah suci, yang kemudian dibina dan ditempatkan di tengah-tengah perkhemahan. Kita tidak tahu berapa kerap Musa berunding dengan Tuhan di khemah pertemuan. Namun, satu perkara yang pasti: pertemuan Musa dengan Tuhan menghasilkan persahabatan yang erat antara mereka. “Berfirmanlah TUHAN kepada Musa secara berhadapan muka, sama seperti manusia bercakap dengan sahabatnya.” (Keluaran 33:11, AVB). Seorang sahabat ialah seseorang yang boleh kita rujuk, bincangkan hampir segala-galanya secara terbuka, dan kita percaya bahawa dia tidak akan mendedahkan perkara itu kepada orang lain. Seorang sahabat adalah antara perkara terindah yang boleh dimiliki dan salah satu insan terbaik yang boleh kita jadi.

Seperti yang dicatat dalam Keluaran 19–34, kisah Musa memberikan pengajaran bagaimana Tuhan mengubah kehidupan kita. Bagaimana Tuhan membina hubungan dengan pemimpin yang luar biasa ini? Kajian tentang kehidupan Musa menunjukkan bagaimana dia bertumbuh dalam pengetahuan, bukan sahaja tentang kuasa Tuhan tetapi juga kasih dan sifat-Nya. Ini adalah bahagian penting dalam membina hubungan dengan Tuhan.

Sebelum tiba di Gunung Sinai, Musa telah digunakan oleh Tuhan dengan cara yang luar biasa, walaupun ketika itu dia masih dalam proses persediaan untuk menjadi pemimpin yang istimewa. Di tanah Midian, semasa menjaga kambing biri-biri, Tuhan menginspirasikan untuk menulis dua kitab: Ayub dan Kejadian. Kemudian, dalam peristiwa belukar yang menyala, Tuhan memanggilnya untuk memimpin bangsa Israel keluar dari Mesir. Dia menyaksikan sendiri bagaimana dewa-dewa Mesir dikalahkan dan bagaimana tentera Mesir yang gagah tenggelam di Laut Merah. Selama berminggu-minggu, dia melihat bagaimana Tuhan memimpin umat Israel dari Mesir ke Sinai. Selepas mengalami pertemuan yang menjadikan wajahnya bersinar, dia memimpin Israel selama 39 tahun lagi, hingga mereka hampir memasuki Tanah Perjanjian. Alkitab menggambarkan Musa sebagai hamba Tuhan yang setia (Ulangan 34:5, Yosea 1:1), cahaya yang bersinar di tengah kegelapan, dan seorang nabi teladan yang menjadi ukuran bagi nabi-nabi lain (Ulangan 18:15, 18). Dia adalah seorang pemimpin yang mendorong perubahan, walaupun umatnya tidak selalu patuh kepada arahan dan kata-katanya. Namun, apabila mereka menurutinya, mereka memperoleh kemenangan.

Kita boleh belajar banyak daripada Musa, kerana kehidupannya menunjukkan betapa besarnya kuasa Tuhan apabila kita membiarkan Dia membentuk dan mengubah kita. Apakah beberapa titik perubahan dalam hidup kita bersama Tuhan, di mana kita benar-benar sedar akan kuasa dan pekerjaan-Nya dalam hidup kita?