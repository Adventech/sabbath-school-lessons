---
title:  Supaya Aku Mengenal-Mu
date:   15/09/2025
---

`Baca Keluaran 33:12–17. Apakah yang diminta oleh Musa kepada Tuhan untuk mengajarnya? Mengapa dia mendesak agar kehadiran Tuhan membimbing mereka?`

Pertumbuhan Musa dalam pengenalannya kepada Tuhan berlaku secara berterusan. Dia semakin mendekatkan dirinya kepada Tuhan dan berusaha meneladani sifat-Nya. Suatu hari, ketika dia berbicara dengan Tuhan di khemah pertemuan, Musa tiba-tiba sedar bahawa dia sebenarnya belum benar-benar mengenali Tuhan. Lalu dia berdoa dengan bersungguh-sungguh: “Nyatakanlah kiranya jalan-jalan-Mu kepadaku, supaya aku dapat mengenal Engkau” (Keluaran 33:13, AVB). Musa menyedari bahawa dia sangat memerlukan pemahaman yang lebih mendalam tentang Tuhan. Dia mendapati bahawa semakin dia mengenal Tuhan, semakin dia sedar betapa banyak lagi yang belum diketahuinya. Musa menyedari keperluan ini dan dengan sepenuh hati ingin mengenali Tuhan dengan lebih mendalam. Tuhan dengan rela mengabulkan permintaannya.

Melalui pengalaman Musa setakat ini, kita dapat melihat bagaimana dia semakin ditarik ke dalam hubungan yang lebih mendalam dan rapat dengan Tuhan, serta bagaimana dia terus bertumbuh secara rohani.

Pertama, Musa mendaki gunung dan “Maka naiklah Musa menghadap TUHAN” (Keluaran 19:3, AVB). Kemudian dia “naik ke puncak gunung” (Keluaran 19:20, AVB) dan seterusnya menghampiri awan tebal, “menghampiri kepekatan yang menyelubungi hadirat TUHAN.” (Keluaran 20:21, AVB).

Pada satu kesempatan lain, “Musa masuk ke tengah-tengah awan itu” tempat Tuhan berada, dan dia tinggal bersama Tuhan selama 40 hari 40 malam (Keluaran 24:18, AVB). Dalam tempoh 40 hari ini, Tuhan memberikan dua anugerah berharga kepada Musa: (1) Hukum Sepuluh yang ditulis sendiri oleh Tuhan di atas dua loh batu yang juga dipahat oleh-Nya (Keluaran 24:12), dan (2) Arahan untuk membina dan melengkapi khemah suci (lihat Keluaran 25–31).

Kemudian, Musa menghabiskan 40 hari dan 40 malam lagi bersama Tuhan untuk berdoa bagi orang-orang berdosa (Keluaran 32:30–32, Ulangan 9:18). Namun, walaupun Musa sudah melalui banyak pengalaman yang luar biasa bersama Tuhan, dia masih ingin mengenali Tuhan dengan lebih mendalam. Dia ingin mengenal sifat Tuhan dengan lebih jelas dan nyata. Lalu, Tuhan pun memberikan pencerahan supaya Musa benar-benar memahami siapa Dia. Apa yang Musa inginkan bukanlah sekadar pengetahuan di minda, tetapi satu pengalaman peribadi dan hubungan yang rapat dengan Tuhan.

Tidak hairanlah berabad-abad kemudian Yesus berkata: “Inilah hidup kekal, iaitu mereka mengenal-Mu sebagai satu-satunya TUHAN yang benar, dan mengenal Yesus Kristus yang Kauutus.” (Yohanes 17:3, AVB). Apakah cara yang lebih baik bagi Tuhan untuk menyatakan diri-Nya kepada manusia selain menjadi manusia itu sendiri?

`Adakah kita benar-benar mengenal Tuhan, atau sekadar mengetahui tentang-Nya? Apakah perbezaan utama antara mengenal Tuhan secara peribadi dan hanya mengetahui maklumat tentang-Nya?`