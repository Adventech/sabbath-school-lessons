---
title:  Penyataan Diri Tuhan
date:   17/09/2025
---

`Baca Keluaran 34:1–28. Bagaimanakah Tuhan menyatakan kemuliaan-Nya kepada Musa?`

Musa terpaksa membawa bersamanya dua loh batu seperti yang pertama, yang telah dia pecahkan (Keluaran 32:19). Dia akan bertemu dengan Tuhan di Gunung Sinai untuk kali ketujuh. Pendakian sebelumnya disebut dalam ayat-ayat berikut: (1) Keluaran 19:3, 7; (2) Keluaran 19:8, 14; (3) Keluaran 19:20, 25; (4) Keluaran 20:21, Keluaran 24:3; (5) Keluaran 24:9, 12–18; Keluaran 32:15; (6) Keluaran 32:30, 31. Musa memulakan pendakiannya awal pagi.

Musa kini bersedia untuk menerima pemahaman yang mulia tentang sifat Tuhan. Keindahan sifat Tuhan dijelaskan dengan begitu luar biasa dalam penyataan diri-Nya ini. Ini adalah penerangan paling penting tentang siapa Tuhan sebenarnya; ia merupakan benang emas yang mengalir dalam seluruh Alkitab (Bilangan 14:18, Nehemia 9:17, Mazmur 103:8, Yoel 2:13, Yunus 4:2). Perisytiharan Tuhan di sini adalah seperti Yohanes 3:16 dalam Perjanjian Lama. Dalam bahagian-bahagian penting, para penulis Alkitab mengaplikasikan, mengulangi, atau memperluaskan perisytiharan diri Tuhan yang hidup ini, kerana sifat Tuhan harus difahami dengan betul.

Ketika Musa menerima penerangan yang luar biasa dan tidak tertandingi tentang nama Tuhan, dia segera menunduk dan menyembah-Nya. Apabila kita menyedari kasih, anugerah, rahmat, belas kasihan, kebaikan, kesetiaan, pengampunan, kekudusan, dan keadilan Tuhan, hati kita juga akan tertarik kepada-Nya. Apabila kita melihat dan mengagumi sifat-sifat-Nya yang luar biasa, kita mula mengasihi-Nya—suatu kasih yang membawa kepada keinginan untuk melayani dan mentaati-Nya. “Kita mengasihi sesama manusia kerana Tuhan terlebih dahulu mengasihi kita.” (1 Yohanes 4:19).

Dalam penyataan diri ini, Tuhan memberi jaminan kepada Musa bahawa Dia akan melakukan perbuatan ajaib bagi umat-Nya dan memimpin mereka masuk ke Tanah Perjanjian. Dia memperbaharui perjanjian dengan mereka, dengan janji bahawa bangsa-bangsa lain akan melihat kemuliaan dan pekerjaan-Nya yang menakjubkan. “Firman-Nya, “Ketahuilah bahawa Aku membuat satu perjanjian. Di hadapan seluruh bangsamu ini akan Kulakukan keajaiban yang belum pernah terjadi dalam kalangan bangsa mana-mana pun di seluruh bumi ini. Seluruh umat, yang kamu tinggal bersama-sama dalam kalangan mereka, akan menyaksikan pekerjaan TUHAN yang teramat hebatnya, yang akan Kulakukan denganmu.” (Keluaran 34:10, AVB).

`Namun, umat Israel perlu mentaati Tuhan dan mematuhi sepuluh ketetapan yang jelas untuk menjamin kesejahteraan mereka. Kemudian, Tuhan meminta Musa untuk menuliskan isi perjanjian itu, yang sebelumnya telah mereka langgar (Keluaran 34:27, 28).`