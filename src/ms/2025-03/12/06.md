---
title:  Wajah Musa Yang Bercahaya
date:   18/09/2025
---

`Baca Keluaran 34:29–35. Apakah yang menyebabkan wajah Musa bercahaya?`

Selepas Tuhan menunjukkan kasih-Nya kepada Musa, Musa turun dari gunung ke perkhemahan Israel dengan wajah yang bercahaya. Adakah Musa sedar wajahnya bercahaya pada mulanya? Tidak, sama sekali. Semakin dekat seseorang dengan Tuhan, semakin dia sedar tentang ketidaksempurnaannya berbanding kekudusan Tuhan.

Apakah sebab perubahan Musa sehingga wajahnya bercahaya? Ia bukan sekadar kerana dia berada dalam hadirat Tuhan, kerana sebelum ini dia telah beberapa kali berjumpa dengan Tuhan tetapi wajahnya tidak bercahaya selepas pertemuan tersebut. Namun, jika dia tidak pernah berada dalam hadirat Tuhan, wajahnya tidak akan bercahaya. Perubahan itu berlaku apabila Musa memahami kebaikan dan kemurahan Tuhan, dan apabila dia membuka dirinya sepenuhnya kepada Tuhan kerana kemuliaan sifat-Nya. Wajah Musa bersinar kerana transformasi yang dialami. Hati dan minda kita juga boleh mengalami perubahan jika kita menyerahkan diri sepenuhnya kepada Tuhan dan membiarkan Dia menjadi Tuhan dan Raja dalam hidup kita.

`Baca 2 Korintus 3:18. Bagaimanakah Yesus dapat mengubah kita sedikit demi sedikit supaya menjadi seperti-Nya?`

Paulus membandingkan wajah Musa yang bercahaya dengan Yesus Kristus, dan bahawa kemuliaan Yesus (di mana hukum dan kasih karunia Tuhan diwujudkan sepenuhnya) melebihi kemuliaan hukum yang diberikan kepada Musa. Kristus, bersama dengan hukum-Nya, hanya dapat diukir dalam karakter kita apabila kita tetap menatap kepada Yesus (Ibrani 3:1, Ibrani 12:2) dan hanya melalui kuasa Roh Tuhan (2 Korintus 3:12–18).

Musa menjadi teladan kepada kita, menunjukkan apa yang Tuhan dapat lakukan dalam hidup kita apabila kita membiarkan Dia mengubah karakter kita dan membentuk kita mengikut gambar-Nya. Inilah yang dimaksudkan oleh Paulus apabila beliau berbicara tentang “kehidupan yang baru” (Roma 6:4).

`Apakah bahagian dalam karakter kita yang perlu lebih mencerminkan sifat Tuhan? Mungkin setiap bahagian, bukan? Namun, bagaimana pula dengan menumpukan perhatian kepada salib, dan memahami maknanya—bagaimanakah ia boleh memberi kita dorongan dan keyakinan akan keselamatan?`