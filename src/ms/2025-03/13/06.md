---
title:  Yesus Berkemah Bersama Manusia
date:   25/09/2025
---

`Baca Yohanes 1:14. Bagaimanakah penjelmaan Kristus dibandingkan dengan khemah suci?`

Penjelmaan Yesus adalah satu misteri dan juga topik yang unik, yang akan terus dikaji oleh orang-orang yang ditebus sepanjang kekekalan. Rasul Yohanes menyatakan bahawa apabila Kristus mengambil rupa manusia, itu membuktikan bahawa Dia benar-benar tinggal bersama kita. Kehadiran fizikal Yesus menyerupai cara TUHAN hadir bersama bangsa Israel dalam Perjanjian Lama—iaitu ketika Dia tinggal bersama mereka di khemah suci di Sinai dan sepanjang perjalanan mereka di padang gurun menuju ke Tanah Perjanjian.

Semasa penjelmaan-Nya, Yesus tinggal bersama umat manusia seperti dalam khemah suci. Betapa luar biasanya pengorbanan ini! Tuhan yang kekal turun kepada kita, sebagai salah seorang daripada kita, untuk meyakinkan kita bahawa Dia benar-benar adalah “Immanuel, Tuhan menyertai kita.”

Dalam Matius 18:20, Yesus berkata bahawa jika dua atau tiga orang berkumpul dalam nama-Nya, Dia akan hadir di tengah-tengah mereka. Kristus hadir bersama umat-Nya melalui kehadiran Roh Kudus. Kristus menjemput para pengikut-Nya untuk menjalin hubungan yang rapat dengan-Nya. “Dengarlah! Aku berdiri di hadapan pintu sambil mengetuk. Jika seseorang mendengar suara-Ku dan membuka pintu, Aku akan masuk ke rumahnya. Aku akan makan bersamanya dan dia bersama-Ku.” (Wahyu 3:20, AVB).

`Baca Wahyu 21:1–3. Apakah yang cuba disampaikan kepada kita di sini?`

Yerusalem Baru akan turun dari syurga ke bumi, dan Yohanes menyatakan: “Lihatlah, khemah TUHAN ada bersama-sama manusia dan Dia akan tinggal bersama-sama mereka. Mereka akan menjadi umat-Nya dan TUHAN sendiri akan menyertai mereka dan menjadi TUHAN mereka” (Wahyu 21:3, AVB). Tidak ada bait suci di dalam Yerusalem Baru (Wahyu 21:22) kerana seluruh kota itu merupakan bait suci, tempat kudus TUHAN. Panjang, lebar, dan tinggi kota itu sama (Wahyu 21:16), sama seperti Tempat Maha Suci dalam khemah suci, yang berbentuk kubus, dengan semua sisi sama panjang. Untuk selama-lamanya, dalam dunia yang tidak berdosa, tanpa kematian atau penderitaan, kita akan tinggal di hadapan Tuhan kita.

`Dengan melihat kepada janji-janji yang telah kita terima melalui Yesus, bagaimanakah kita dapat belajar untuk bertahan hingga ke akhir?`