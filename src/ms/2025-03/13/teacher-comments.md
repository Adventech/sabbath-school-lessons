---
title:  Komen Guru
date:   26/09/2025
---

### Bahagian I: Pandangan Keseluruhan

Ayat Utama: Keluaran 40:34, 38				

Tumpuan Kajian: Keluaran 35:1-40:38

**Pengenalan**

Sebelum orang Israel mula bekerja membina khemah suci, pengajaran dan peringatan khusus telah disampaikan mengenai pemeliharaan hari Sabat (Keluaran 35:1–3). Walaupun ketika bekerja membina tempat kudus, umat perlu menghormati dan merayakan “hari Sabat, hari istirahat penuh takzim yang dikhususkan untuk TUHAN.” (Keluaran 35:2, AVB).

Tuhan memberikan kepada Musa pelan induk khemah suci, yang juga disebut sebagai Khemah Pertemuan, beserta arahan tentang cara pembinaannya (Keluaran 25–31). Kini tiba masanya untuk membinanya secara nyata. Segala bahan untuk membina khemah suci dikumpulkan terlebih dahulu (Keluaran 35:4–29; 36:4–7), kemudian tukang-tukang mahir (termasuk para wanita—lihat Keluaran 35:25, 26) dikurniakan Roh Tuhan untuk bekerja secara mahir dan artistik (Keluaran 35:30–36:4), dan pembinaan pun dimulakan. Jika kerja-kerja membuat pelbagai pakaian dimasukkan sekali, secara keseluruhan terdapat sepuluh benda utama yang perlu disediakan:

- Khemah suci (Keluaran 36:8–38)
- Tabah perjanjian (Keluaran 37:1–9)
- Meja roti persembahan (Keluaran 37:10–16)
- Pelita kandil (Keluaran 37:17–24)
- Mezbah pendupaan (Keluaran 37:25–28)
- Minyak pengurapan dan ukupan (Keluaran 37:29)
- Mezbah korban bakaran (Keluaran 38:1–7)
- Bejana untuk pembasuhan (Keluaran 38:8)
- Pembuatan laman dalam (Keluaran 38:9–20)
- Pakaian imam: efod, tutup dada, dan pakaian imam yang lain (Keluaran 39:1–31)

Dalam Keluaran 38:21–31, bahan-bahan yang digunakan disenaraikan (lebih daripada satu tan emas, kira-kira 3.75 tan perak, dan kira-kira 2.5 tan gangsa). Musa memeriksa segala hasil kerja di khemah suci dan mendapati bahawa semuanya dibuat “menurut segala yang diperintahkan oleh TUHAN” (frasa ini diulang tiga kali untuk menekankan ketepatan dan ketaatan; Keluaran 39:32, 42, 43). Musa sangat gembira dengan hasil kerja tersebut dan memberkati semua pekerja (Keluaran 39:43b).

Selepas itu, khemah suci perlu didirikan pada hari pertama bulan pertama, mengikut perintah Tuhan (Keluaran 40:1, 2), yang bermaksud ia didirikan hampir setahun selepas bangsa Israel keluar dari Mesir (Keluaran 12:2, 6; 40:17). Setelah khemah besar itu siap, peralatan-peralatan tertentu disusun dan diletakkan di dalam dan di luar, bermula dari Ruang Maha Kudus hingga ke halaman luar. Setiap ruang dipisahkan dengan tirai (tiga jenis tirai disebut dalam Keluaran 40:3, 5, 8 dan sekali lagi dalam Keluaran 40:21, 28, 33).

### Bahagian II: Ulasan

**Kehadiran Tuhan**

Kehadiran Tuhan sangat penting bagi orang beriman. Nama-Nya “AKULAH AKU” atau “Akulah Aku yang mengutus aku kepadamu” membawa maksud bahawa Dia adalah Tuhan yang kekal dan sentiasa hadir. Ketika Tuhan sendiri menjelaskan makna nama-Nya, penekanan diberikan kepada kehadiran-Nya (Keluaran 3:13–15).

Tema utama dalam bahagian Kitab Keluaran yang berkaitan dengan khemah suci ialah kehadiran Tuhan. Tuhan meminta bangsa Israel membina tempat kudus itu kerana Dia ingin hadir secara nyata bersama umat-Nya, tinggal di tengah-tengah mereka. Tuhan mahu dekat dengan mereka supaya mereka dapat melihat kemuliaan shekinah-Nya (kemuliaan hadirat Tuhan). Bangsa Israel dipimpin oleh kehadiran-Nya dalam bentuk nyata, iaitu awan pada waktu siang. Awan yang sama menjadi tiang api pada waktu malam. Bila awan itu terangkat dari atas khemah suci, bangsa Israel pun bergerak (Keluaran 40:36–38). Sekiranya Tuhan meninggalkan mereka, mereka akan ditimpa kegagalan, kemusnahan, dan maut.

Kemuncak dalam pembinaan khemah suci ialah saat “kemuliaan TUHAN memenuhi khemah suci itu” (dinyatakan dua kali untuk penekanan; Keluaran 40:34, 35), iaitu saat ruang itu dipenuhi dengan awan sebagai tanda nyata kehadiran Tuhan. Khemah suci yang dipenuhi dengan kemuliaan Tuhan menjadi penutup yang indah dan sesuai bagi kitab Keluaran (Keluaran 40:34, 35). Perkara ini seharusnya membantu umat untuk memupuk kehadiran Tuhan dalam kehidupan mereka sendiri.

Tuhan sudah terlebih dahulu menunjukkan kehadiran-Nya di tengah-tengah tanah Mesir (Keluaran 8:20–23, AVB). Dia telah memimpin bangsa Israel keluar dari Mesir (Keluaran 12:51) dan menyelamatkan mereka di Laut Merah (Keluaran 14:30, 31). Tuhan menyediakan manna (Keluaran 16:14, 15), dan melalui hari Sabat, Dia mengajar mereka bahawa Dia ialah Pencipta mereka yang sentiasa bersama mereka. Hari Sabat tidak lain tidak bukan ialah ungkapan “Tuhan beserta kita” (Kejadian 2:2, 3), dan Tuhan berjanji kepada umat-Nya bahawa Dia akan bersama mereka di mana sahaja nama-Nya diingati (Keluaran 20:24, AVB). Kehadiran Tuhan yang menyelamatkan adalah juga kehadiran yang memimpin, kerana melalui pelbagai campur tangan, Tuhan membantu bangsa Israel bertumbuh melalui kehadiran-Nya yang berhubungan dan yang mengubahkan.

**Dipenuhi Dengan Roh Tuhan**

Tuhan bukan sahaja menyediakan pelan untuk tabernakel dan meminta orang Israel untuk membina tempat kudus, tetapi Dia juga "memenuhi" orang dengan Roh Tuhan (Keluaran 31:3, Keluaran 35:31), yang memberdayakan mereka untuk membinanya (Keluaran 31:1-11, Keluaran 35:30-36:1). Apa maksudnya untuk dipenuhi dengan Roh Kudus? Teks Alkitab memberikan jawapan yang jelas: orang-orang itu dipenuhi dengan hikmat dan pengetahuan serta diberi kebolehan, kemahiran, dan kapasiti seni untuk melakukan pelbagai kerajinan dan reka bentuk dengan logam berharga, batu, kayu, dan kain dalam pembinaan tempat kudus. Oleh itu, tiada apa yang magik atau misteri yang berlaku. Tidak ada roh atau kuasa yang memasuki seseorang; hanya Roh Kudus yang memberikan karunia rohani, kemahiran, atau kebolehan seni, yang membolehkan kemajuan pekerjaan Tuhan dalam menyebarkan kebenaran-Nya dan misi-Nya. Pada zaman Musa, anugerah ini diberikan kepada Bezalel, Oholiab, dan tukang-tukang lain. Apabila Roh Tuhan memenuhi seseorang, Dia memberdayakan mereka untuk melakukan perkara-perkara baru bagi tujuan-Nya.

Begitu juga apabila “Lalu turunlah Roh TUHAN ke atasnya”. Ungkapan seperti ini disebutkan pertama kali dalam Alkitab dalam kes Balaam (Bilangan 24:2), yang bermaksud bahawa Roh Kudus memberinya wahyu khas, dan dia dapat bernubuat. Dalam kitab Hakim-hakim, kalimat “turunlah Roh TUHAN ke atasnya” digunakan tujuh kali untuk hakim-hakim yang berlainan [Otniel (Hakim-hakim 3:10), Gideon (Hakim-hakim 6:34), Yefta (Hakim-hakim 11:29), dan Simson (Hakim-hakim 13:24, 25; Hakim-hakim 14:5, 6, 19; Hakim-hakim 15:14)], yang memberdayakan mereka untuk menjaga, melindungi, dan melakukan pekerjaan Tuhan. Maksud yang sama terkandung dalam ungkapan mengenai dibaptiskan dengan Roh Kudus (Matius 3:11, Markus 1:8, Lukas 3:16) atau menerima Roh Kudus (Kisah Para Rasul 2:38).

**Tempat Suci Bumi dan Syurga**

Tuhan memerintahkan Musa untuk membina sebuah tempat kudus, menurut pola (Ibrani: tabnit; Keluaran 25:9) atau rancangan (Ibrani: mishpat yang bermaksud penghakiman literal; Keluaran 26:30) yang telah Dia tunjukkan kepadanya di Gunung Sinai. Pola ini adalah representasi miniatur bagi tempat suci syurga, yang disesuaikan dengan situasi dan keadaan manusia kita tetapi dimodelkan berdasarkan yang asli di syurga (Ibrani 8:1, 2).

Tempat suci bumi tidak dibina menurut tempat suci syurga pada skala 1:1. Rasul Paulus membantu kita untuk memahami perbezaan besar antara tempat suci syurga dan bumi. Dia berhujah bahawa para imam “Pastikan bahawa engkau membuat segalanya menurut contoh yang ditunjukkan kepadamu di atas gunung itu.” (Ibrani 8:5, AVB) dan menjelaskan bahawa ia hanya bayangan dari realiti syurga. Ilustrasi ini sangat tepat.

Mari kita buat perbandingan antara seseorang dengan bayangannya. Bayangan seseorang adalah sama nyata seperti dirinya; namun, bayangan itu hanyalah pantulan yang sangat lemah dan tidak tepat tentang lelaki atau wanita tersebut. Seseorang hanya boleh mengetahui sedikit sahaja tentang individu itu berdasarkan bayangannya. Penampilan bayangan itu pula bergantung kepada kedudukan matahari. Dalam keadaan terbaik sekalipun, bayangan seseorang mungkin membolehkan pemerhati meneka sama ada individu itu lelaki atau perempuan, tinggi atau rendah, gemuk atau kurus, serta membuat andaian mengenai beberapa ciri luaran lain. Namun, bayangan itu tidak akan mendedahkan umur individu tersebut atau riak wajahnya. Bayangan itu juga tidak akan menceritakan apa-apa tentang pemikiran, emosi, matlamat, pengetahuan, pekerjaan, kedudukan, impian, rancangan, atau kekecewaannya.

Bait suci asal di syurga tidak dapat dibandingkan dari segi ukuran, keluasan, dan bahan binaannya. Bait suci di syurga ialah tempat kediaman Tuhan; ia merupakan sebuah istana dengan takhta kemuliaan-Nya (Yeremia 17:12). Ia juga merupakan tempat perhimpunan dan penyembahan bagi seluruh alam semesta (Yesaya 14:13). Inilah pusat pemerintahan syurga dari mana segala penghakiman-Nya dikeluarkan (Mazmur 11:4–5; Mazmur 18:6; Mazmur 57:3; Mazmur 76:8; Mazmur 102:19; Mazmur 123:1). Seperti mana Tuhan itu benar-benar wujud, malaikat itu benar, syurga itu benar, maka tempat suci di syurga juga benar-benar wujud.

Upacara-upacara di bait suci di bumi memperlihatkan satu aspek penting dalam keselamatan dengan menunjukkan bagaimana Tuhan menyelamatkan manusia serta menangani dosa dan orang berdosa. Bait suci di bumi mencerminkan fungsi-fungsi utama yang berkaitan dengan rancangan keselamatan. Terdapat perkhidmatan harian yang memberikan pengampunan dan jaminan keselamatan kepada setiap individu yang percaya. Sementara itu, perkhidmatan tahunan melambangkan penyelesaian akhir dan menyeluruh kepada masalah dosa: kejahatan akan lenyap sepenuhnya dan dihapuskan untuk selama-lamanya. Hasilnya, sifat Tuhan yang penuh kasih, kebenaran, dan keadilan akan ditinggikan, dibela, dan diakui oleh seluruh alam semesta kerana Dia telah secara terbuka menyatakan dan membuktikan kasih-Nya. Segala isi bumi akan mengakui kemuliaan, pemerintahan, dan kuasa-Nya. Dia layak menerima pujian daripada setiap orang kerana kebaikan dan keadilan-Nya, dan setiap orang akan sujud di hadapan-Nya dalam kekaguman sepenuhnya (Filipi 2:9, 10; Wahyu 15:4). Setiap orang, tanpa pengecualian, akan mengisytiharkan bahawa Tuhan itu kasih.

### Bahagian III: Penerapan Hidup

1. Adakah Tuhan menekankan sebarang prasyarat atau syarat yang mesti dipenuhi sebelum menerima anugerah Roh Kudus? Perhatikan dengan teliti kenyataan Petrus dalam khutbahnya pada Hari Pentakosta: “Bertaubatlah, dan hendaklah setiap orang daripada kamu dibaptiskan atas nama Yesus Kristus supaya dosa-dosamu diampunkan; dan kamu akan menerima pemberian Roh Kudus” (Kisah Para Rasul 2:38, AVB). Apa makna janji ini bagi kita?
2. Ramai yang berdoa untuk menerima Roh Kudus agar dapat memiliki-Nya untuk diri mereka sendiri. Sebenarnya, Roh Kudus perlu memiliki kita agar Dia dapat menggunakan kita. Dia memperlengkapi kita untuk berkhidmat. Ingat bahawa setiap orang percaya mempunyai sekurang-kurangnya satu karunia rohani untuk melayani orang lain. Apakah karunia yang kita terima daripada Tuhan? Apakah karunia rohani yang kita perlukan agar kita dapat lebih berguna kepada Tuhan, gereja-Nya, dan masyarakat secara keseluruhan?
3. Bagaimanakah kita dapat memupuk kehadiran Tuhan dalam hidup kita? Aktiviti apa yang boleh menghalang atau merampas kegembiraan kehadiran-Nya dari kita?
4. Mengapa begitu penting untuk menghapuskan dosa dan kejahatan dari bumi kita untuk memulihkan keharmonian asal? Adakah mungkin untuk mengawal kejahatan jika Tuhan tidak menghapuskannya tetapi membiarkan kewujudannya selama-lamanya? Jelaskan. Jika kejahatan itu merosakkan diri sendiri, berapa lama ia akan wujud tanpa campur tangan Tuhan untuk memusnahkannya?