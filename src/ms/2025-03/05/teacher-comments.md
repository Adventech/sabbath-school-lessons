---
title:  Komen Guru
date:   01/08/2025
---

### Bahagian I: Pandangan Keseluruhan

**Ayat Inti:** Exodus 12:26, 27				

Tumpuan Kajian: Kel. 11:1-12:30

**Pengenalan**

Bala kesepuluh merupakan kemuncak pada semua bala yang melanda Mesir. Umat Israel harus mempersiapkan diri mereka dengan sebaiknya sebelum bala ini datang kerana nyawa menjadi taruhan. Sama ada kehidupan atau kematian menanti anak sulung setiap keluarga, menjadikan setiap keluarga dalam keadaan berjaga-jaga. Setiap keluarga harus menjawab satu soalan penting: Adakah kita akan mempercayai Tuhan dan penyediaan-Nya untuk kehidupan, atau adakah kita akan mengabaikannya? Satu-satunya jalan menuju kehidupan adalah dengan menerima darah anak domba yang tidak bersalah. Pada saat ini, perayaan Paskah dimulakan, supaya seluruh keluarga dapat bersama-sama mengalami pembebasan oleh Tuhan.

Kepada para guru kelas Sekolah Sabat, jangan lupa untuk menjelaskan kepada ahli kelas tentang inti utama pelajaran ini: Yesus Kristus adalah Anak Domba Paskah (Yohanes 1:29, 1 Korintus 5:7). Hanya di dalam Dia terdapat kehidupan yang sejati dan hidup yang kekal. Kehidupan ini diperoleh melalui salib (Yohanes 11:25; Yohanes 12:32; Roma 5:6-8; 1 Korintus 1:18, 23, 24).

Perayaan Paskah membawa kepada satu ketetapan baharu oleh Yesus untuk pengikut-Nya. Semasa Perjamuan Terakhir, Yesus makan bersama murid-murid-Nya dengan anak domba Paskah, yang sebenarnya merujuk kepada diri-Nya sendiri. Dengan melakukan demikian, Kristus mengalihkan fokus para pengikut-Nya kepada satu perayaan baru yang akan sentiasa mengingatkan mereka tentang peristiwa paling penting dalam sejarah bumi dan seluruh alam semesta: pengorbanan-Nya di kayu salib demi kita. Kita merayakan peringatan ini dalam Perjamuan Suci, di mana kita mengenang kehidupan dan kematian-Nya bagi kita (Matius 26:26-29, 1 Korintus 11:23-26).

Perubahan dalam perayaan Paskah ini—daripada anak domba korban kepada Anak Domba yang Hidup, Yesus Kristus—merupakan satu pelajaran yang sangat mendalam dan harus sentiasa diingati, bukan sahaja ketika Perjamuan Suci tetapi juga dalam penerimaan peribadi kita terhadap kematian Yesus sebagai pengganti bagi manusia setiap hari (2 Korintus 5:15, 21).

### Bahagian II: Komentari

**Latar Belakang Sejarah**

Thutmose III (1504-1450 SM) telah melantik anaknya, Amenhotep II (1450-1425 SM), yang bukan anak sulungnya, sebagai pemerintah bersama, tetapi hanya untuk tempoh yang singkat. Amenhotep II kemungkinan besar tidak berada di Mesir semasa sepuluh bala menimpa kerana dia sedang terlibat dalam satu kempen ketenteraan. Sekembalinya ke Mesir, dia menerima berita yang sangat dahsyat: ayahnya telah mati di Laut Merah ketika mengejar bangsa Israel (Keluaran 14:28; Keluaran 15:4; Mazmur 136:15), dan abangnya, anak sulung Firaun, telah meninggal dunia akibat bala kesepuluh (Keluaran 12:29). Penghakiman Tuhan yang tegas berlaku seperti yang telah dinyatakan sebelumnya—melalui serangan tiga serangkai yang menimpa anak sulung lelaki orang Mesir, haiwan mereka, dan dewa mereka (Keluaran 12:12). Firaun telah diberikan amaran yang jelas, tetapi dia mengabaikan teguran ilahi serta rayuan berulang kali daripada Musa agar tunduk kepada permintaan Tuhan supaya malapetaka ini dapat dielakkan. Namun, Firaun tetap keras hati untuk tidak mematuhi Tuhan, dan kedegilannya membawa kehancuran yang belum pernah terjadi sebelumnya kepada orang Mesir. Setiap keluarga telah terkesan. Pengaruh daripada tragedi ini sangat besar dan serta-merta, sehingga orang Mesir sendiri merayu kepada bangsa Israel supaya mereka segera meninggalkan Mesir.

**Anak Domba Paskah**

Ramai orang tidak memahami makna dan tujuan sebenar korban serta motif di sebaliknya. Terdapat perbezaan besar antara korban penyembahan berhala—yang dipersembahkan di kuil atau rumah kepada pelbagai dewa dalam bentuk patung—dengan korban yang sejati yang dipersembahkan kepada Tuhan yang hidup. Tuhan menetapkan peraturan bagi korban ini dan memberikan arahan yang tepat tentang mengapa serta bagaimana ia harus dipersembahkan kepada-Nya, termasuk apa yang harus dipersembahkan dan siapa yang harus menguruskan upacara korban itu.

Di sebalik semua korban yang tidak berdasarkan Alkitab, terdapat pemahaman bahawa korban tersebut adalah makanan bagi dewa-dewa yang diberikan untuk kelangsungan hidup mereka. Sebaliknya, Tuhan yang hidup adalah sumber makanan bagi semua makhluk (Mazmur 104:14-27); oleh itu, Dia tidak memerlukan korban untuk menyokong atau memelihara-Nya. Ringkasnya, korban bukanlah makanan bagi Tuhan di syurga.

Namun, perbezaan utama antara korban penyembahan berhala dan korban dalam Alkitab lebih mendalam. Motif utama penyembahan berhala ialah mereka melihat pemberian korban sebagai cara berkuasa untuk mempengaruhi dewa-dewa, menenangkan kemarahan mereka, dan mendapatkan perkenan mereka. Para penyembah berhala perlu membawa korban kepada dewa-dewa untuk menenangkan mereka, mendapatkan berkat, dan mencegah mereka daripada mencelakakan manusia. Mereka perlu mempersembahkan yang terbaik kepada dewa-dewa supaya mereka menerima perlindungan ilahi, kemakmuran, kesuburan, keselamatan, dan perkenan.

Sebaliknya, korban dalam Alkitab adalah cara dan ketetapan Tuhan bagi manusia untuk mendekati-Nya. Tuhan merendahkan diri-Nya kepada kita dan menyediakan jalan pendamaian serta keselamatan. Apabila orang percaya mempersembahkan korban, mereka bukanlah cuba memujuk atau memanipulasikan Tuhan. Sebaliknya, mereka melakukannya dengan menyedari bahawa semua korban menunjuk kepada pengorbanan utama Yesus Kristus. Maka, mereka menerima Kristus sebagai Juruselamat yang satu-satunya boleh mengampuni dosa, menyelamatkan, dan memberkati mereka.

Pada waktu Keluaran dari Mesir, darah yang disapukan pada tiang pintu rumah adalah tanda (Keluaran 12:13) bahawa keluarga tersebut mengakui Tuhan dan ingin hidup menurut ajaran-Nya. Tanda darah ini membawa penghakiman keselamatan kepada keluarga itu. Tuhan berfirman: “Darah itu akan menjadi tanda bagimu di rumah-rumah yang kamu diami. Apabila Aku melihat darah itu, maka Aku akan melalui kamu sehingga rumahmu tidak ditimpa azab kemusnahan pada waktu Aku mengazabkan Tanah Mesir.” (Keluaran 12:13, AVB)

Penghakiman ini bukanlah satu hukuman atau kebinasaan, tetapi satu penghakiman yang membawa penebusan bagi mereka yang percaya. Dalam bahasa Inggeris, terdapat permainan kata dalam istilah Passover, yang terdiri daripada dua perkataan: pass dan over, bermaksud "melintasi" atau "melewati." Terjemahan Alkitab menekankan bahawa penghakiman Tuhan yang membawa kebinasaan akan "melintasi" mereka yang taat kepada-Nya dengan menyapukan tanda darah pada tiang pintu rumah mereka.

Keluarga yang percaya merayakan Paskah sebagai penghakiman yang membawa keselamatan. Semua darah korban ini mempunyai makna yang lebih dalam. Korban berdarah itu menunjuk kepada Anak Domba Paskah yang sebenar, iaitu Yesus Kristus, yang akan mengorbankan diri-Nya untuk umat manusia sekali untuk selama-lamanya. Oleh itu, mereka yang menerima-Nya sebagai Juruselamat peribadi mendapat janji bahawa mereka akan hidup selama-lamanya bersama-Nya (Yohanes 3:16; 1 Yohanes 5:11-13).

Tuhan hanya menerima korban yang dipersembahkan dengan hati yang remuk, rendah hati, dan penuh rasa syukur. Kesyukuran atas apa yang telah Tuhan lakukan (bukan atas apa yang saya capai atau lakukan) harus menjadi motif utama yang timbul daripada hati yang memuji Tuhan kerana anugerah keselamatan-Nya. Nabi Yesaya menekankan bahawa kita harus saling menguatkan kerana penghakiman Tuhan bagi umat-Nya bukanlah penghakiman yang menghukum, tetapi yang membawa penebusan. Tuhan yang penuh kasih, rahmat, dan kepedulian mengajar orang percaya bagaimana memahami penghakiman-Nya: “Kuatkanlah hati, jangan takut! Ketahuilah, TUHANmu akan datang dengan pembalasan, dengan ganjaran! Dia akan datang menyelamatkan kamu.” (Yesaya 35:4, AVB).

**Mengajar Anak-Anak Kita Mengikut Jalan Tuhan**

Tuhan memberikan arahan yang tepat kepada umat-Nya tentang bagaimana mengajar generasi seterusnya mengenai Dia dan perbuatan-Nya yang ajaib. Dia memerintahkan mereka untuk merayakan Paskah setiap tahun dengan cara yang sangat peribadi. Apa yang terjadi kepada nenek moyang mereka harus diceritakan kembali sebagai pengalaman Keluaran mereka sendiri, seolah-olah mereka sendiri adalah hamba yang telah ditebus oleh Tuhan dan melarikan diri dari Mesir. Ibu bapa harus mengajar anak-anak mereka, dan generasi seterusnya pula harus mengajar anak-anak mereka secara berterusan. Mereka perlu menghidupinya, bukan hanya dalam kata-kata tetapi juga dalam perbuatan. Pengalaman itu harus sentiasa segar; sejarah harus diaktualisasikan seolah-olah ia sedang berlaku sekarang. Peristiwa sejarah mesti menjadi pengalaman peribadi dan bermakna. Dengan cara ini, sejarah akan dihidupkan kembali, ingatan diperbaharui, dan apa yang telah berlaku tidak akan dilupakan. Musa berkata: “Jadi, apabila kamu telah memasuki negeri yang akan TUHAN kurniakan kepadamu seperti yang difirmankan-Nya, kamu hendaklah terus memegang ibadat ini. Nanti, apabila anak-anakmu bertanya kepadamu, ‘Apakah erti ibadat ini kepada Ayah?’ maka kamu harus menjawab, ‘Ini korban Paskah bagi TUHAN. Ketika TUHAN mengazabkan warga Mesir, Dia melalui rumah-rumah orang Israel di Mesir dan menyelamatkan rumah-rumah kita.’” (Keluaran 12:25-27, AVB). Untuk mengingati peristiwa itu, orang Israel diarahkan untuk merayakan upacara Paskah setiap tahun.

Model ini menjadi standard bagaimana kita harus mengajar anak-anak dan cucu-cucu kita pada hari ini. Corak ini diberikan kepada kita untuk diteladani. Asaf berkata: “Aku akan membuka mulut menggunakan ibarat; aku akan menuturkan kata-kata zaman dahulu yang penuh rahsia — yang telah kita dengar dan ketahui, dan telah disampaikan oleh nenek moyang kita. Kita tidak akan merahsiakannya daripada anak cucu mereka; kita akan memberitahu keturunan yang akan datang tentang pujian untuk TUHAN, dan kekuatan-Nya, serta hasil-hasil kerja-Nya yang menakjubkan. Kerana Dia telah menetapkan peraturan pada Yakub dan mengadakan hukum baru bagi Israel, yang diperintahkan-Nya kepada nenek moyang kita supaya diberitahu kepada anak-anak mereka, agar keturunan akan datang mengetahuinya, anak-anak yang bakal lahir, dan mereka akan bangkit mengisytiharkannya kepada anak-anak mereka. Dengan demikian mereka akan menyandarkan harapan kepada TUHAN dan tidak melupakan hasil kerja TUHAN serta mematuhi perintah-perintah-Nya.” (Mazmur 78:2-7). Daud pula menyatakan tugas kita dengan kata-kata berikut: “Setiap keturunan akan memuji hasil kerja-Mu kepada keturunan lain; dan akan mengisytiharkan perbuatan-Mu yang hebat.” (Mazmur 145:4, AVB). Kisah penebusan dan pembebasan perlu diulangi dan diajarkan dengan cara yang relevan kepada setiap generasi baru. Hanya memerlukan satu generasi untuk mengabaikan tugas ini, dan akibatnya, anak-anak serta keluarga mereka akan kehilangan pengetahuan tentang Tuhan. Jika ini berlaku, pemahaman tentang ajaran-Nya akan berkurang dengan ketara, dan usaha untuk hidup menurut kehendak Tuhan akan berada dalam bahaya.

### Bahagian III: Penerapan Hidup

1. Keingkaran Firaun, bersama dengan kebebalan kebanyakan orang Mesir, mengajarkan kita bahawa bahkan mukjizat dan keajaiban yang besar sekalipun tidak memiliki kuasa untuk membuat orang menjadi percaya dan mengubah hidup mereka. Yesus sendiri berkata: “Jika mereka tidak mahu mendengar pengajaran kitab Musa dan nabi-nabi, mereka tidak akan percaya sekalipun seorang bangkit daripada kematian.” (Lukas 16:31, AVB).. Apakah yang telah berlaku dalam perjalanan hidup anda dahulu dan sekarang yang membawa anda untuk mengikuti Tuhan dengan sepenuh hati? Bagaimanakah kita dapat membantu orang lain agar tidak bergantung kepada mukjizat semata-mata tetapi benar-benar mengambil firman Tuhan dengan serius?
2. Oleh kerana Tuhan mengasihi kita, Dia memberi amaran tentang akibat buruk ketidaktaatan jika kita berkeras hati tinggal di dalam dosa. Berterusan dalam kesalahan membawa maut; oleh sebab itu, Tuhan dengan kasih-Nya memanggil kita untuk bertaubat dan menerima jalan keselamatan yang telah disediakan-Nya. Bagaimanakah kita boleh memastikan bahawa kita telah menyerahkan diri sepenuhnya kepada Yesus dan menerima keselamatan? Bagaimanakah kita dapat mengambil serius amaran kasih Tuhan agar tidak mengikuti jalan yang menuju kepada kebinasaan? Terdapat banyak perangkap gangguan di dalam kehidupan. Bagaimanakah seseorang boleh menghindarinya?
3. Musa, dalam khutbahnya kepada orang Israel, menekankan bahawa kita perlu sentiasa mengajar dan mendidik anak-anak serta cucu-cucu kita tentang kasih, kebaikan, dan kebenaran Tuhan: “Ajarkanlah kesemuanya dengan saksama kepada anak-anakmu dan bicarakanlah semua itu ketika engkau duduk di rumahmu, ketika engkau dalam perjalanan, ketika engkau berbaring, dan ketika engkau bangun.” (Ulangan 6:7, AVB). Bagaimanakah kita boleh mengajar anak-anak kita dengan cara yang menarik dan bermakna, tanpa membuat mereka berasa terganggu atau terpaksa, agar keluarga kita dipenuhi dengan pengetahuan tentang Tuhan?