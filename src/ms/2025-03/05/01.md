---
title:  Paskah
date:   26/07/2025
---

### Bacaan Untuk Kajian Minggu Ini

Kel. 11:1–10, Mikha. 6:8, Kel. 12:1–30, 1 Kor. 5:7, Kel. 13:14–16, Ibr. 11:28.

> <p>Ayat Hafalan</p>
> Nanti, apabila anak-anakmu bertanya kepadamu, ‘Apakah erti ibadat ini kepada Ayah?’ maka kamu harus menjawab, ‘Ini korban Paskah bagi TUHAN. Ketika TUHAN mengazabkan warga Mesir, Dia melalui rumah-rumah orang Israel di Mesir dan menyelamatkan rumah-rumah kita.’  Lalu orang Israel menundukkan kepala dan sujud menyembah” (Keluaran 12:26, 27, AVB).

Bala kesepuluh dan terakhir hampir ditimpakan. Amaran terakhir telah diberikan; keputusan muktamad mesti dibuat. Ini adalah benar-benar mengenai soal hidup atau mati. Bukan hanya kehidupan individu yang dipertaruhkan, tetapi juga kesejahteraan keluarga dan seluruh bangsa. Firaun dan para pegawainya akan bertanggungjawab atas nasib ramai orang, sama ada untuk hidup atau untuk mati. Sikapnya terhadap Tuhan yang hidup, Tuhan Israel, akan menentukan bukan sahaja masa depannya tetapi juga masa depan bangsanya.

Bagaimanakah perasaan kita, dan apakah yang kita lakukan, apabila kita berada dalam keadaan genting dan harus membuat pilihan seterusnya—satu keputusan yang boleh memberi kesan besar bukan sahaja kepada diri kita sendiri tetapi juga kepada ramai orang lain?

Tuhan lebih daripada bersedia untuk mengurniakan kita kebijaksanaan, pemahaman, dan kuasa untuk melakukan apa yang benar (1 Kor. 1:30, Flp. 2:13).

Namun, masalahnya ialah hati kita yang degil sering kali tidak mahu melakukan apa yang benar. Kita tahu apa yang benar, tetapi kita menolak untuk melakukannya. Dalam kisah Keluaran, keengganan seorang manusia untuk tunduk kepada Tuhan, walaupun di hadapan bukti yang tidak dapat disangkal, membawa malapetaka kepada ramai orang selain dirinya sendiri. Inilah yang sering terjadi dalam kehidupan.

_*Kaji pelajaran minggu ini untuk persiapan Sabat, Ogos 2._