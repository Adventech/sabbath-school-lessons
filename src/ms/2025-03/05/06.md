---
title:  Penghakiman Ilahi
date:   31/07/2025
---

`Baca Keluaran 12:29, 30 tentang bagaimana Tuhan membinasakan semua anak sulung di Mesir. Mengapakah Tuhan memberi tumpuan kepada anak sulung? (Lihat juga Ibrani 11:28.)`

Bala terakhir di Mesir menimpa anak sulung. Ini adalah penghakiman ilahi terhadap semua dewa Mesir dan semua keluarga yang menyembah berhala yang sia-sia, yang mencerminkan nafsu, keinginan, dan ketakutan mereka sendiri.

Seperti yang telah ditunjukkan oleh semua bala yang dijatuhkan sebelumnya, berhala-berhala ini tidak mampu menyelamatkan mereka. Ketidakberdayaan berhala ini menjadi lebih jelas lagi dalam bala kesepuluh ini, yang membawa akibat paling dahsyat kepada orang Mesir.

“Di seluruh wilayah Mesir, kebanggaan setiap rumah tangga telah dihancurkan. Jeritan dan ratapan orang yang berkabung memenuhi udara. Raja dan pegawai istana, dengan wajah pucat dan anggota tubuh yang menggigil, berdiri dalam ketakutan menghadapi kengerian yang menguasai mereka.” — Ellen G. White, Patriarchs and Prophets, hlm. 280.

Firaun melambangkan kuasa tertinggi dan dianggap sebagai dewa Mesir, sementara anak sulungnya dianggap sebagai anak dewa. Isis adalah dewi pelindung kanak-kanak; Heqet adalah dewi yang menjaga wanita semasa melahirkan; dan Min adalah dewa kesuburan. Selain itu, terdapat beberapa lagi dewa kesuburan Mesir. Namun, semua dewa ini tidak berdaya berbanding Tuhan yang hidup. Musa berkata:

“Siapakah seperti Engkau di antara tuhan, ya TUHAN? Siapakah seperti Engkau, mulia dalam kesucian, mengerikan dalam puji-pujian, wahai Engkau pembuat keajaiban?” (Keluaran 15:11, AVB). Yitro kemudian memberikan kesaksian: “Sekarang aku tahu bahawa TUHAN lebih besar daripada semua tuhan, kerana hal ini dilakukan-Nya terhadap orang yang bersikap angkuh terhadap orang Israel.” (Keluaran 18:11, AVB).

Menurut Keluaran 1, orang Mesir telah membunuh anak-anak lelaki Israel yang baru lahir atas perintah Firaun untuk melemahkan bangsa Israel, serta menindas dan menghina mereka. Sekarang, hukuman Tuhan menimpa anak sulung orang Mesir. Apa yang manusia tabur, itulah yang akan mereka tuai.

Keputusan dan tingkah laku kita membawa akibat. Dan kebenaran yang menyakitkan—seperti yang kita semua telah alami—adalah bahawa bukan kita sahaja yang menanggung akibat daripada tindakan kita yang salah. Orang lain, kadangkala ramai, bahkan yang tidak bersalah, turut menderita. Inilah sifat dosa.

`Dalam cara apakah anda pernah menderita akibat daripada dosa orang lain? Atau, dalam cara apakah orang lain pernah menderita akibat dosa anda? Apakah satu-satunya harapan kita?`