---
title:  Fungsi Berbeza Hukum Tuhan
date:   20/08/2025
---

Hukum Tuhan menunjukkan siapa Tuhan sebenarnya, iaitu watak-Nya. Seperti Tuhan yang kudus, benar, dan baik, begitu jugalah hukum-Nya. Rasul Paulus mengesahkan: “Jadi, hukum itu suci, dan perintah itu suci, benar serta baik.” (Rom. 7:12, AVB)

Dalam Alkitab, hukum Tuhan digambarkan secara sangat positif (Mat. 5:17, 18; Yoh. 14:15; 1 Kor. 7:19). Ada orang yang menulis puisi tentang hukum Tuhan (seperti Mazmur 119), menyanyi tentangnya (Mazmur 19), dan merenungkannya siang dan malam (Maz. 1:2; Yos. 1:8). Hukum ini membantu menjauhkan kita dari kejahatan serta memberi hikmat, pemahaman, kesihatan, kejayaan, dan kedamaian (Ul. 4:1–6; Ams. 2–3).

1. Hukum Tuhan seperti pagar yang menyediakan ruang bebas yang luas untuk hidup, tetapi memberi amaran bahawa di luar pagar itu terdapat bahaya, masalah, kesukaran, bahkan kematian (Kej. 2:16, 17; Yak. 2:12).
2. Hukum ini juga seperti papan tanda yang menunjukkan kepada Yesus, yang mengampuni dosa kita dan mengubah hidup kita (2 Korintus 5:17; 1 Yohanes 1:7–9). Dalam erti kata ini, hukum itu membimbing kita seperti seorang penjaga atau guru ke arah Kristus (Galatia 3:24).

`Baca Yakobus 1:23–25. Apakah yang ingin disampaikan olehnya, dan bagaimana ayat ini membantu kita memahami fungsi dan kepentingan hukum Tuhan walaupun hukum itu tidak dapat menyelamatkan kita?`

Cermin boleh menunjukkan kekurangan atau kecacatan pada diri kita. Tetapi cermin tidak boleh menyembuhkan masalah itu. Ia hanya menunjukkan apa yang salah. Begitu juga dengan hukum Tuhan. Jika kita cuba untuk dibenarkan di hadapan Tuhan hanya dengan mentaati hukum, itu seperti menatap cermin dan berharap cermin itu akan membaiki wajah kita.

Kerana keselamatan adalah melalui iman dan bukan hasil usaha atau perbuatan—termasuk ketaatan kepada hukum—ada orang Kristian yang menganggap hukum sudah tidak terpakai dan tidak perlu dipatuhi lagi. Tetapi sebenarnya, hukum Tuhanlah yang menunjukkan apa itu dosa—“aku tidak mungkin tahu apa itu dosa kecuali melalui hukum” (Rom. 7:7, AVB). Tanpa hukum, kita tidak sedar bahawa kita berdosa, jadi kita tidak akan nampak perlunya Injil.

`Sejauh mana kamu berjaya mentaati hukum Tuhan? Adakah ia cukup untuk menyelamatkan kamu? Jika tidak, mengapa kamu perlukan Injil?`