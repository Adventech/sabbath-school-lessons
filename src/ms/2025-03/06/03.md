---
title:  Pentahbisan Anak Sulung
date:   04/08/2025
---

Masa penebusan dan pembebasan yang dijanjikan hampir tiba. Umat Israel perlu bersiap sedia. Mereka bukan sahaja perlu percaya, tetapi juga harus bertindak berdasarkan kepercayaan itu. Tuhan telah memberitahu mereka apa yang perlu dilakukan; kini, dengan iman, mereka perlu melaksanakannya. Walaupun dalam konteks yang berbeza daripada apa yang ditulis oleh Yakobus, prinsip ini sangat sesuai: “Hai manusia yang bebal, maukah engkau mengakui sekarang, bahwa iman tanpa perbuatan adalah iman yang kosong?” (Yakobus 2:17–20, ITB).

`Baca Keluaran 13:1–16. Anak sulung orang Israel diselamatkan oleh kasih karunia Tuhan semasa tulah terakhir. Mengapa perintah ini menjadi ketetapan kekal, dan apakah maknanya bagi kita hari ini?`

Tuhan dengan penuh belas kasihan melindungi keluarga Israel yang berada di bawah perlindungan darah kerana, dengan iman, mereka telah menandakan ambang pintu rumah mereka. Tuhan kemudian memberikan arahan baru melalui Musa: “Persembahkanlah semua anak laki-laki yang sulung kepada-Ku” (Kel. 13:2, ABIS). Perintah ini berlaku bukan sahaja untuk manusia tetapi juga untuk haiwan.

Salah satu prinsip di sebalik perintah ini ialah segala sesuatu adalah milik Tuhan kerana Dia adalah Pencipta dan Pemilik segala sesuatu: “Bumi ini milik TUHAN dengan segala yang di dalamnya, dunia dan semua penghuninya” (Mzm. 24:1, AVB). “Perak itu milik-Ku dan emas itu milik-Ku, demikianlah firman TUHAN alam semesta.” (Hag. 2:8, AVB). Anak sulung orang Israel adalah hasil pertama daripada berkat Tuhan yang telah dikurniakan kepada mereka; mereka juga menjadi tanda pengabdian sepenuhnya kepada-Nya dan pengakuan bahawa segala yang mereka miliki datang hanya daripada Tuhan.

Selain itu, kita melihat konsep penebusan dan keselamatan di dalam perintah ini. Anak sulung lelaki diselamatkan daripada kematian kerana mereka dilindungi oleh darah. Mereka ditebus daripada maut, sama seperti semua orang yang berada di bawah perlindungan darah Yesus. Seperti yang ditulis oleh Paulus mengenai Yesus: “melalui Dialah kita ditebus dan mendapat pengampunan dosa” (Kol. 1:14, AVB).

Sementara itu, Tuhan juga memberikan peraturan tentang bagaimana pentahbisan ini harus dilaksanakan sebagai satu perayaan pembebasan mereka daripada perhambaan di Mesir. Mereka harus mengorbankan haiwan, tetapi anak-anak lelaki mereka harus ditebus (Kel. 13:12, 13, 15).

`Keluaran 13:16 menyebut tentang sesuatu yang harus diletakkan pada tangan mereka dan di antara mata mereka. Bagaimanakah ini melambangkan kebenaran rohani yang penting, iaitu tidak kira berapa banyak iman yang kita miliki, kita tetap harus bertindak berdasarkan iman itu?`