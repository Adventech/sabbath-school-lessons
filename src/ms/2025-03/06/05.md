---
title:  Maju Ke Hadapan Dalam Iman
date:   06/08/2025
---

`Baca Keluaran 14:13–31. Meskipun mereka kurang beriman, apakah yang telah Tuhan lakukan bagi umat Israel?`

Oleh kerana Musa sepenuhnya mempercayai Tuhan dan Firman-Nya, dia menggalakkan umat Israel. Dia menyampaikan empat perkara penting tentang bagaimana bertindak dalam situasi sukar:
1. "Jangan takut" (Kel. 14:13, NKJV). Seruan pertama ialah untuk mempercayai Tuhan, kerana hanya dengan cara ini ketakutan dapat diatasi. Yesaya mengingatkan kita mengenai kebenaran ini dengan menyatakan bahawa orang percaya berada dalam tangan Tuhan, dan Dia akan bertindak bagi mereka apabila mereka menerima-Nya sebagai Tuhan mereka: “angan takut, kerana Aku berserta denganmu. Jangan cemas, kerana Akulah TUHANmu. …kerana Aku, TUHAN, [iaitu] Tuhanmu, memegang tangan kananmu dan berfirman kepadamu, ‘Jangan takut, Aku akan menolong engkau.” (Yes. 41:10, 13, AVB).
2. “Tetaplah berdiri” (Kel. 14:13, AVB). “Tetaplah berdiri” tidak bermaksud hanya berhenti bersungut-sungut dan mengharapkan perkara besar, tetapi mempercayai Tuhan dan menunggu dengan sabar untuk campur tangan-Nya yang penuh kuasa, kerana Dia pasti akan bertindak.
3. “Lihatlah penyelamatan daripada TUHAN yang akan diberikan-Nya kepadamu pada hari ini” (Kel. 14:13, AVB). Untuk iman kita bertumbuh, adalah penting untuk mengenali pimpinan dan pertolongan Tuhan serta bersyukur atas bantuan yang telah dijanjikan-Nya. “Lihatlah”"Melihat" bermaksud membuka mata (kerana ketidakpercayaan itu buta). Hanya Tuhan yang dapat memberikan kemenangan, keselamatan, dan perlindungan. Tuhan sentiasa menyertai kita, menjaga serta menyediakan apa yang diperlukan pada waktu yang tepat.
4. “TUHAN akan berperang untuk kamu” (Kel. 14:14, AVB). Ini menunjukkan apa yang Tuhan akan lakukan: Dia sendiri akan berperang untuk umat-Nya. Salib adalah bukti utama tentang realiti ini, kerana di atas kayu salib Kristus telah mengalahkan Syaitan untuk memberi kita kehidupan kekal (Yoh. 5:24; Ibr. 2:14; Why. 12:10, 11). Kemudian, orang Mesir sendiri telah menyedari bahawa TUHAN berperang bagi umat Israel (Kel. 14:25).

Perintah Tuhan kepada Musa jelas: “Majulah!” Tuhan menunjukkan rencana tindakan-Nya secara berperingkat: (1) Malaikat Tuhan dan tiang awan bergerak dari hadapan perkhemahan Israel ke belakang mereka, melindungi mereka daripada tentera Mesir. (2) Dengan iman, Musa harus mengulurkan tangannya ke atas laut. (3) Tuhan membelah air dan mengeringkannya dengan angin kencang. (4) Akibatnya, umat Israel dapat menyeberangi laut dengan selamat di atas tanah yang kering ke seberang. Orang Mesir dengan buta telah mengejar mereka, kerana mereka tidak menyedari bahawa Tuhan sedang melakukan perkara luar biasa bagi umat-Nya; mereka tidak menyedari sehingga terlambat, sebagaimana pengakuan mereka di dalam Keluaran 14:25 nyatakan.