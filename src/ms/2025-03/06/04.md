---
title:  Menyeberangi Laut Merah
date:   05/08/2025
---

`Baca Keluaran 13:17–14:12. Bagaimanakah Tuhan membimbing orang Israel ketika mereka meninggalkan Mesir, dan apa yang berlaku selepas itu?`

Mengikut arahan Tuhan kepada Musa, orang Israel meninggalkan Mesir sebagai satu bala tentera yang teratur. Istilah Ibrani tsaba’ dan makhaneh menggambarkan hal itu, bermaksud “tentera,” “bahagian,” “kem,” dan “pasukan” (Kel. 6:26; Kel. 7:4; Kel. 12:17, 41, 51; Kel. 14:19, 20; bandingkan dengan Kel. 13:18). Mereka dibahagikan kepada unit-unit dan berbaris seperti satu pasukan tentera. Kemudian, Bileam melihat dari perbukitan Moab bahawa Israel “berkhemah mengikut suku masing-masing” (Bil. 24:2, AVB).

Sementara itu, “Musa membawa tulang-tulang Yusuf,” (Kel. 13:19, AVB) bersamanya. Ini adalah satu butiran penting dalam teks dan menunjukkan penggenapan iman Yusuf terhadap janji Tuhan. Yusuf tidak pernah melupakan Tanah Perjanjian, walaupun dia hidup dalam kemegahan dan keistimewaan di Mesir. Dia meminta agar tulang-tulangnya dibawa ke tanah Kanaan (Kej. 50:24, 25). Dia percaya bahawa Tuhan pasti akan mengunjungi Israel di Mesir dan membawa mereka ke tanah yang dijanjikan-Nya (Ibr. 11:22). Ketika Israel tiba di Kanaan, tulang-tulang Yusuf “dimakamkan di Sikhem” (Yos. 24:32, AVB).

Tiang awan dan tiang api adalah tanda nyata kehadiran Tuhan di tengah-tengah umat-Nya. Tuhan bersemayam di situ dan juga berfirman dari awan itu (Kel. 14:24; Bil. 12:5, 6).

Sementara itu, Firaun menunjukkan niat hatinya yang sebenar. Dia tidak bertaubat dan tidak benar-benar menyesali perbuatannya. Permintaannya agar Tuhan memberkatinya hanyalah suatu kepura-puraan, mungkin juga satu penipuan terhadap hatinya sendiri. Dia mengumpulkan bala tenteranya dan mengejar hamba-hamba yang telah melarikan diri itu. Betapa butanya dia akibat dosa!

Apabila umat Israel melihat tentera Firaun datang, mereka mengucapkan kata-kata dan meluahkan perasaan yang akan diulangi lebih daripada sekali: “Apakah kerana tidak ada kuburan di Mesir maka engkau membawa kami pergi untuk mati di gurun ini? Apakah yang kaulakukan ini terhadap kami dengan membawa kami keluar dari Mesir?” (Kel. 14:11, AVB).

Walaupun mereka telah menyaksikan manifestasi kuasa Tuhan yang begitu menakjubkan, termasuk perlindungan terhadap anak sulung mereka sendiri, mereka masih menunjukkan kekurangan iman yang mengejutkan.

`Fikirkan kali terakhir anda menghadapi situasi yang sukar. Apakah reaksi pertama anda: iman kepada Tuhan atau kurangnya iman? Apakah pelajaran yang sepatutnya anda pelajari daripada situasi itu yang boleh membantu anda apabila menghadapi cabaran lain pada masa depan (yang pasti akan datang)?`