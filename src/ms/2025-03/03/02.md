---
title:  Siapakah Tuhan Itu?
date:   13/07/2025
---

Dengan mengikuti perintah Tuhan, Musa pergi kepada Firaun untuk memulakan proses di mana dia, Musa, akan “membawa umat-Ku, bani Israel, keluar dari Mesir” (Kel. 3:10, NKJV).

`Apakah jawapan Firaun terhadap tuntutan Tuhan, “Biarkan umat-Ku pergi” (lihat Kel. 5:1, 2), dan apakah kepentingan yang dapat kita pelajari daripada jawapan ini?`

“Siapakah TUHAN itu?” Firaun bertanya, bukan kerana dia ingin mengenali Tuhan itu, tetapi sebagai satu tindakan mencabar, malah menafikan kewujudan Tuhan ini, yang diakuinya sebagai tidak dia kenali. “Aku tidak kenal akan TUHAN itu” (AVB), katanya, seolah-olah dengan nada membanggakan diri.

Berapakah ramainya orang pada sepanjang sejarah yang telah mengucapkan hal yang sama? Betapa tragiknya, kerana seperti yang Yesus sendiri katakan, “Inilah hidup kekal, iaitu mereka mengenal-Mu sebagai satu-satunya TUHAN yang benar, dan mengenal Yesus Kristus yang Kauutus” (Yohanes 17:3, AVB).

Mesir, dengan Firaun sebagai rajanya, melambangkan satu kuasa yang menafikan kehadiran dan kewibawaan Tuhan. Ia merupakan satu entiti yang berdiri menentang Tuhan, firman-Nya, dan umat-Nya.

Kenyataan Firaun yang seterusnya, “aku tidak mengizinkan orang Israel pergi”, lebih menunjukkan pemberontakannya terhadap Tuhan yang hidup, sekaligus menjadikan Mesir satu simbol, bukan sahaja bagi penolakan terhadap Tuhan, tetapi juga bagi suatu sistem yang berjuang menentang-Nya.

Tidak hairanlah ramai orang melihat sikap yang sama ini, ribuan tahun kemudian, di dalam Revolusi Perancis (lihat juga Yesaya 30:1–3 dan Wahyu 11:8). Firaun menganggap dirinya sebagai tuhan atau anak dewa—suatu gambaran umum tentang kepercayaan terhadap kuasa, kekuatan, dan intelek diri sendiri yang tertinggi.

“Daripada semua bangsa yang disebut dalam sejarah Alkitab, Mesir adalah yang paling berani menafikan kewujudan Tuhan yang hidup dan menentang perintah-Nya. Tidak ada raja lain yang begitu terang-terangan dan angkuh memberontak terhadap kuasa Syurga lebih daripada raja Mesir. Apabila Musa datang menyampaikan pesanan Tuhan kepadanya, Firaun dengan bangganya menjawab: ‘Siapakah TUHAN itu sehingga aku harus mematuhi-Nya dan mengizinkan orang Israel pergi? Aku tidak kenal akan TUHAN itu dan aku tidak mengizinkan orang Israel pergi.’ (Keluaran 5:2, AVB). Ini adalah ateisme, dan bangsa yang diwakili oleh Mesir akan menyuarakan penolakan yang serupa terhadap tuntutan Tuhan yang hidup dan akan menunjukkan semangat ketidakpercayaan dan pemberontakan yang sama.” — Ellen G. White, The Great Controversy, hlm. 269.

`Jika seseorang bertanya kepada anda, Adakah anda mengenal Tuhan? Bagaimanakah anda akan menjawab? Jika ya, apakah yang akan anda katakan tentang-Nya, dan mengapa?`