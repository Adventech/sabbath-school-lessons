---
title:  Satu Permulaan Yang Sukar
date:   14/07/2025
---

Walaupun Musa pasti sudah tahu sejak awal bahawa tugas yang diberikan Tuhan kepadanya bukanlah sesuatu yang mudah (sebab itulah dia cuba mengelaknya), dia mungkin tidak menyangka sejauh manakah cabaran yang bakal dihadapinya.

`Baca Keluaran 5:3–23. Apakah hasil segera daripada pertemuan pertama Musa dan Harun dengan Firaun yang dicatat dalam Alkitab?`

Sebelum pergi kepada Firaun, Musa dan Harun telah mengumpulkan para tua-tua dan umat Israel, dengan menyampaikan firman Tuhan kepada mereka, dan menunjukkan kepada mereka tanda-tanda yang dari Tuhan. Akibatnya, bangsa Israel percaya bahawa Tuhan akan membebaskan mereka daripada perhambaan. Maka, mereka menyembah Tuhan (Kel. 4:29–31). Pasti harapan mereka sangat tinggi—Tuhan akhirnya akan membebaskan bangsa Ibrani daripada belenggu perhambaan!

Namun, setelah Musa pergi kepada raja Mesir dengan tuntutan Tuhan, keadaan menjadi lebih buruk bagi orang Israel. Penderitaan mereka bertambah, dan kerja harian mereka menjadi lebih berat serta lebih mendesak. Mereka dituduh sebagai pemalas, dilayan dengan lebih kasar, dan beban kerja mereka menjadi lebih sukar daripada sebelumnya.

Para pemimpin mereka tidak berpuas hati, dan konfrontasi antara mereka dengan Musa dan Harun menjadi tegang. (Seperti yang akan kita lihat nanti, ini hanyalah permulaan daripada banyak konflik yang akan dihadapi Musa dengan bangsanya sendiri selama bertahun-tahun ke masa depan.)

`Baca Keluaran 5:21, kemudian bayangkan diri anda berada di tempat mereka ketika mereka berhadapan dengan Musa dan Harun. Mengapa mereka berkata sedemikian?`

Tidaklah sukar untuk memahami mengapa mereka marah kepada Musa ("Biarlah TUHAN memandang kamu dan menghakimi kamu", kata mereka). Mereka menyangka Musa datang untuk membebaskan mereka daripada Mesir, bukan untuk membuat kehidupan mereka di bawah kekuasaan Mesir menjadi lebih sukar.

Jadi, selain menghadapi orang Mesir, Musa dan Harun juga terpaksa berhadapan dengan bangsanya sendiri.

`Apakah cara yang lebih baik bagi anda dan orang lain untuk menangani pemimpin gereja tempatan apabila berlaku perselisihan, sesuatu yang tidak dapat dielakkan?`