---
title:  “AKU” Yang Ilahi
date:   15/07/2025
---

Kesihan si Musa! Pertamanya, dia dimarahi oleh Firaun, dan kini bangsanya sendiri hampir mengutuknya.

Lalu, Musa menyampaikan aduannya kepada Tuhan. Dalam kepahitan dan kekecewaannya terhadap keadaan Israel yang semakin teruk, dia bertanya:

“Maka kembalilah Musa menghadap TUHAN, katanya, “Ya Tuhan, mengapakah Engkau menyusahkan bangsa ini? Mengapakah pula Engkau mengutus hamba-Mu ini? Sejak hamba-Mu menghadap Firaun untuk berbicara atas nama-Mu, dia telah melakukan kejahatan terhadap bangsa ini. Engkau sama sekali tidak melepaskan umat-Mu.” (Keluaran 5:22, 23, AVB).

Ketidakpuasan Musa terhadap Tuhan jelas kelihatan dan, memandangkan keadaannya, hal itu memang boleh difahami.

Namun, jawapan Tuhan sangat berkuasa. Dia akan bertindak—dan dengan tegas. “Sekarang kamu akan melihat apa yang akan Kulakukan terhadap Firaun” (Keluaran 6:1, AVB).

`Baca Keluaran 5:22–6:8. Apakah jawapan Tuhan kepada Musa, dan apakah kebenaran teologi penting yang dinyatakan di sini?`

Tuhan tidak lagi hanya berbicara; kini Dia akan campur tangan dengan kuasa-Nya untuk membela umat-Nya. Dia mengingatkan Musa tentang beberapa perkara penting: (1) Akulah TUHAN; (2) Aku telah menampakkan diri kepada para bapa leluhur; (3) Aku telah menetapkan perjanjian-Ku dengan mereka; (4) Aku telah berjanji untuk memberikan mereka tanah Kanaan; (5) Aku telah mendengar rintihan anak-anak Israel; (6) Aku telah mengingati perjanjian-Ku untuk memberikan mereka Tanah Perjanjian.

Perhatikan pengulangan “Aku” yang Ilahi di sini. Aku, TUHAN, [iaitu], Tuhanmu, Aku telah melakukan ini dan itu, maka kamu boleh mempercayai bahawa Aku akan melaksanakan apa yang telah Aku janjikan.

Tuhan kini dengan penuh kesungguhan menyatakan bahawa Dia akan melakukan empat perkara besar untuk Israel kerana Dia adalah Tuhan yang hidup: (1) “Aku akan membebaskan kamu daripada beban kerahan kerja paksa oleh warga Mesir; “(2) Aku akan melepaskan kamu daripada perhambaan mereka;” (3) Aku akan “menebus kamu dengan lengan yang terhulur dan hukuman yang besar;” (4) “Aku akan mengangkat kamu menjadi umat-Ku dan Aku akan menjadi TUHANmu” (Keluaran 6:6, 7, AVB).

Empat tindakan ilahi ini telah meneguhkan dan memulihkan hubungan Tuhan dengan umat-Nya. Tuhan adalah Subjek bagi semua tindakan ini, sedangkan orang Israel adalah penerima segala kebaikan dan kasih karunia-Nya. Tuhan menawarkan semua anugerah ini secara percuma, kerana kasih-Nya; Dia telah melakukannya dahulu untuk mereka, dan Dia juga melakukannya sekarang untuk kita.

`Siapakah lagi dalam Alkitab yang pernah berseru dengan aduan kepada Tuhan—dan dengan alasan yang baik? Mengapakah kadang-kadang adalah satu perkara yang baik untuk meluahkan isi hati kepada Tuhan dan mengadu tentang keadaan kita? Namun, mengapakah kita tetap harus melakukannya dengan iman dan kepercayaan kepada-Nya?`