---
title:  Komen Guru
date:   18/07/2025
---

### Bahagian I: Pandangan Keseluruhan

**Ayat Inti:** Keluaran 5:1, 2						

Tumpuan Kajian: Kel. 5:1-7:7

**Pengenalan**

Keadaan Israel berubah dalam cara yang tidak disangka-sangka. Tuhan telah berjanji bahawa Dia akan memimpin umat-Nya keluar dari Mesir, tetapi sebaliknya, kehidupan mereka segera menjadi lebih sukar. Firaun mengenakan tuntutan yang tidak masuk akal ke atas mereka. Selain itu, dia menolak untuk membenarkan orang Israel untuk pergi dan menyembah Tuhan mereka. Keadaan mereka begitu teruk sehingga orang Israel “langsung tidak mahu mendengar kata-kata” Musa kerana mereka “terlalu sedih dengan penindasan daripada beban perhambaan atas mereka” (Kel. 6:9, AVB). Namun, Tuhan meminta Musa untuk berbicara lagi kepada Firaun. Tetapi Musa dua kali membantah perintah Tuhan: “bagaimana mungkin Firaun akan mendengar kata-kata hamba-Mu ini” (Kel. 6:12, 30, AVB), sedangkan orang Israel sendiri tidak memberi perhatian kepada kata-kataku? Dan “hamba seorang yang tidak petah lidahnya” (Kel. 6:12, AVB).

Terdapat pelbagai dialog dalam bahagian ini di dalam kitab Keluaran (Kel. 5:1-7:7). Perjumpaan atau dialog antara individu dan kumpulan yang berbeza ini mempersiapkan pentas untuk peryataan kuasa dan kemuliaan Tuhan yang luar biasa, seperti berikut:

1. Musa dan Harun berbicara dengan Firaun (Kel. 5:1-5).
2. Firaun berbicara dengan mandur hamba dan penyelia Israel (Kel. 5:6-9).
3. Mandur hamba dan penyelia Israel berbicara dengan umat itu (Kel. 5:10-14).
4. Penyelia Israel berbicara dengan Firaun (Kel. 5:15-18).
5. Penyelia Israel berbicara dengan Musa dan Harun (Kel. 5:19-21).
6. Musa berbicara dengan Tuhan (Kel. 5:22-6:8).
7. Musa berbicara dengan umat (Kel. 6:9).
8. Tuhan berbicara dengan Musa (Kel. 6:10-12).

Dialog ini diikuti oleh pernyataan bahawa Tuhan berbicara kepada Musa dan Harun (Kel. 6:13, 26, 27). Di antara pernyataan ini, diselitkan catatan keluarga Musa dan Harun (Kel. 6:14-25). Kemudian, sekali lagi, dialog antara Musa dan Tuhan dicatat sebagai pendahuluan kepada sepuluh bala (Kel. 6:28-7:5). Pada penghujung bahagian ini, ketaatan Musa dan Harun ditekankan secara positif, kerana mereka melakukan segala sesuatu dengan tepat seperti yang Tuhan perintahkan kepada mereka (Kel. 7:6). Bersama-sama dengan pujian ini, usia mereka juga disebut: Musa berumur 80 tahun dan Harun, 83 tahun (Kel. 7:7).

Oleh itu, kita dapat menyimpulkan bahawa tidak ada istilah “bersara” dalam pelayanan Tuhan. Dia memerlukan semua orang untuk bekerja rapat dengan-Nya bagi memajukan pekerjaan-Nya: muda dan tua, lelaki dan perempuan, kanak-kanak dan dewasa, orang merdeka dan hamba, kaya dan miskin, berpendidikan dan tidak berpendidikan, mereka yang berada di tempat tinggi dengan kedudukan berpengaruh dan para pekerja biasa. Setiap orang boleh memainkan peranannya, dan bersama-sama kita dapat melaksanakan misi Tuhan bagi kita.

**Tema Pelajaran**

Meskipun Firaun dengan tegas mengatakan “tidak” terhadap tuntutan Tuhan untuk “Izinkanlah umat-Ku pergi,” Tuhan tetap menyediakan jalan keluar bagi umat-Nya. Namun, umat itu telah kehilangan iman mereka. Bahkan Musa berdebat dengan Tuhan, bertanya mengapa keadaan menjadi lebih buruk: “Ya Tuhan, mengapakah Engkau menyusahkan bangsa ini? Mengapakah pula Engkau mengutus hamba-Mu ini?” (Kel. 5:22, AVB). Alasan mengapa persoalan-persoalan sukar ini ialah ia terletak pada kenyataan bahawa selepas pertemuan pertama secara langsung dengan Firaun, keadaan menjadi lebih rumit, dan kehidupan orang Israel semakin teruk. Baik Musa mahupun orang Israel tidak menjangkakan dilema seperti ini. Mereka mengharapkan pembebasan segera daripada perhambaan kerana Tuhan mereka adalah Pencipta yang berkuasa, yang dapat melakukan perkara yang tiada siapa pun mampu lakukan. Betapa kecewanya mereka! Namun demikian, Tuhan sedang mempersiapkan babak untuk pembebasan dan menyiapkan Musa serta Harun bagi pertembungan baru dengan raja Mesir.

### Bahagian II: Komentari

**Ayat hafalan menetapkan latar bagi peristiwa yang bakal berlaku.**

Musa muncul kembali setelah 40 tahun meninggalkan Mesir, dan sekali lagi memasuki istana Firaun (pada tahun 1450 SM). Musa dan Harun menghadap Firaun Thutmose III dan menyampaikan perintah Tuhan kepadanya: “Izinkanlah umat-Ku pergi, supaya mereka dapat beribadat kepada-Ku di gurun.” (Kel. 7:16, AVB). Namun, Firaun menolak untuk mengakui kewujudan atau kuasa Tuhan. Dia menganggap dirinya sebagai tuhan, menyembah pelbagai dewa buatan manusia dan enggan menerima permintaan Tuhan yang hidup, Tuhan orang Ibrani. Jawapannya yang sombong mencerminkan kuasa Mesir sebagai sebuah budaya pagan materialistik yang menyembah dewa-dewanya dalam bentuk berhala. Firaun menolak kedaulatan Tuhan dan mencabar kewujudan-Nya: “Siapakah TUHAN itu yang harus kudengarkan firman-Nya untuk membiarkan orang Israel pergi? Tidak kenal aku TUHAN itu dan tidak juga aku akan membiarkan orang Israel pergi”; “Mengapakah kamu bawa-bawa bangsa ini melalaikan [secara harfiah, membebaskan] pekerjaannya? . . . masakan kamu hendak menghentikan {berhenti pada hari Sabat] mereka?”* (Kel. 5:2, 4, 5, ITB). Perkataan Ibrani untuk Mesir ialah “mitsrayim”, yang bermaksud “tanah cengkaman berganda”, merujuk kepada perhambaan yang teruk serta cengkaman kuasa untuk memerintah, mengawal, dan memberi arahan kepada orang lain.

Sebagai tindak balas kepada tuntutan Tuhan, Firaun menyebut bahawa Musa dan Harun ingin menghentikan pekerjaan orang Israel dan membuat mereka berehat daripada kerja mereka. Sesetengah pentafsir Yahudi dan Kristian percaya bahawa perkataan Ibrani “shabat” di sini merujuk kepada istirahat Sabat. Frasa “berehat daripada” kerja hanya muncul di satu tempat lain dalam Alkitab, iaitu dalam Kejadian 2:2, 3 (diulang dua kali). Menariknya, Firaun juga menolak permintaan Musa dan Harun untuk membebaskan (daripada perkataan “para’”, yang bermaksud “melepaskan” atau “membiarkan pergi”) bangsa Israel. Apa yang lebih menarik ialah, dalam bahasa Ibrani, kata kerja “para’” mempunyai konsonan yang sama dengan perkataan “Firaun”, jadi ada kemungkinan jawapan raja ini mengandungi permainan kata: “Mengapa kamu bertindak seperti Firaun dengan membebaskan bangsa itu daripada pekerjaan mereka?”

Firaun Thutmose III berusia dua tahun ketika seorang imam menabalkannya sebagai raja Mesir selepas kematian bapanya, Thutmose II, pada tahun 1504 SM. Kemungkinan besar, pertabalan Thutmose ini bertujuan untuk menghalang Musa daripada menjadi raja, kerana pada waktu itu, Musa, anak angkat Firaun Hatshepsut, berusia 26 tahun. Thutmose III memerintah bersama ibu tirinya, Hatshepsut, sehingga tahun 1482 SM, ketika dia meninggal dunia. Pada waktu itu, Musa berada di Midian. Thutmose III berusia 24 tahun ketika dia mula memerintah sendiri. Dia memusnahkan hampir semua monumen dan patung yang mengandungi nama atau gambar Hatshepsut dan dia juga dikenali kerana kejayaannya dalam kempen ketenteraannya. Dia dianggap sebagai pemimpin tentera paling hebat dalam sejarah Mesir purba dan juga seorang pembina yang luar biasa. Pada tahun 1450 SM, ketika peristiwa Keluaran berlaku, Thutmose III berusia 56 tahun.

Perjanjian Tuhan

Sebelum Tuhan membawa orang Israel keluar dari Mesir, Dia memberi jaminan kepada mereka bahawa Dia akan memenuhi perjanjian yang telah dibuat dengan Abraham, Ishak, dan Yakub. Dia telah berjanji kepada nenek moyang mereka bahawa Dia akan memberikan “Tanah Kanaan kepada mereka” (Kel. 6:4, AVB), seperti yang disebut dalam Kejadian 12:7 dan Kejadian 17:8. Tuhan mengingati perjanjian ini, dan kerana waktu yang telah ditetapkan telah tiba, segala sesuatu akan bergerak maju. Dia akan campur tangan bagi umat-Nya. Tuhan memberikan dorongan kepada Musa untuk menyatakan dengan tegas kepada umat-Nya bahawa janji-Nya pasti akan digenapi. Firman-Nya akan terlaksana. Jaminan baru ini dicatat dalam petikan penting Keluaran 6:6-8.

Tuhan memulakan dengan satu pernyataan tegas mengenai pengenalan diri-Nya: “Akulah TUHAN.” Formula pengenalan ini diulangi sebanyak 15 kali dalam kitab Keluaran, terutama dalam bahagian yang berkaitan dengan bala (Kel. 6:2, 6, 7, 8, 29; Kel. 7:5, 17; Kel. 10:2; Kel. 12:12; Kel. 14:4, 18; Kel. 15:26; Kel. 16:12; Kel. 29:46; Kel. 31:13). Melalui pernyataan ini, Tuhan mengisytiharkan kerapatan-Nya yang erat dan kasih-Nya yang penuh perhatian terhadap umat-Nya. Kerapatan dan kasih ini bukan sahaja akan diakui oleh orang Israel tetapi juga oleh orang Mesir. Dia akan membebaskan umat-Nya seperti yang dijanjikan dan melepaskan mereka daripada perhambaan Mesir.

Tuhan menekankan empat tindakan penebusan yang berbeza bagi umat-Nya dan secara rasmi menjanjikan perkara berikut:
1. “Aku akan membawa kamu keluar” (bentuk kata hiphil daripada yatsa‘ bermaksud “menyebabkan keluar”) daripada belenggu orang Mesir.
2. “Aku akan membebaskan” (bentuk kata hiphil daripada natsal bermaksud “menyelamatkan,” “menarik keluar,” “melepaskan,” “menyelamatkan”) kamu daripada perhambaan mereka.
3. “Aku akan menebus” (ga’al) kamu dengan tangan yang terhulur dan dengan hukuman yang dahsyat.
4. “Aku akan mengambil” (laqakh) kamu sebagai umat-Ku sendiri, dan “Aku akan menjadi” (hayah) Tuhanmu.

Janji-janji ini mencapai kemuncaknya dalam formula perjanjian yang menekankan hubungan erat dan kasih yang menyatukan Tuhan dan umat-Nya. Hubungan ini merupakan pemenuhan janji Tuhan kepada Abraham (Kej. 17:7, 8). (Dalam liturgi Paskah Yahudi Seder, petikan alkitabiah ini memainkan peranan penting, yang dilambangkan dengan empat cawan yang diminum oleh mereka yang merayakan tindakan penebusan daripada perhambaan Mesir.)

Kemudian, buat pertama kalinya dalam kitab Keluaran, Tuhan menyatakan bahawa “kamu”, merujuk kepada orang Israel, akan “mengetahui bahawa Akulah TUHAN, Tuhanmu” (Kel. 6:7, NKJV). Sebelum ini, hanya Tuhan yang mengetahui penindasan, penderitaan, dan kesengsaraan ke atas umat-Nya, tetapi sekarang umat-Nya akan mengetahui Tuhan mereka.

Tuhan menambahkan dua lagi janji: (1) “Aku akan membawa kamu ke negeri yang dengan bersumpah Aku berjanji akan Kukurniakan kepada Abraham, Ishak, dan Yakub” (Kel. 6:8, AVB); dan

(2) “Aku akan mengurniakannya kepadamu untuk menjadi milikmu” (Kel. 6:8, AVB).

Pengulangan tegas “Akulah” daripada Tuhan adalah jaminan yang jelas bahawa Firman Tuhan pasti akan terlaksana. Dalam Keluaran 6:2-8, frasa “Akulah TUHAN” muncul sebanyak empat kali. Frasa ini muncul di awal dan di akhir petikan ini sebagai pengapit kata atau struktur payung (Kel. 6:2, 8), serta dua kali lagi dalam Keluaran 6:6, 7.

Reaksi orang Israel, menurut ayat 9, sangat menyedihkan. Musa berbicara kepada mereka, tetapi mereka terlalu putus asa sehingga tidak mendengarkan kata-kata penghiburan daripada Tuhan. Namun, tindakan penebusan Tuhan akan segera dinyatakan dalam segala kemuliaan-Nya..

### Bahagian III: Penerapan Hidup

1. Apakah pelajaran yang dapat anda peroleh daripada dialog Musa dengan Tuhan yang sangat terbuka, bahkan hampir bersifat konfrontasi? Bagaimanakah hal ini mempengaruhi perjalanan hidup rohani anda dengan Tuhan? Bagaimanakah kita dapat mengungkapkan fikiran, perasaan dan keinginan hati kita kepada-Nya dengan penuh ketulusan? Bagaimanakah kita boleh berbicara dengan Tuhan mengenai emosi negatif kita, seperti kekecewaan, kepahitan, kekecewaan, kebencian, iri hati, dan kemarahan?
2. Kita tidak mempercayai tentang takdir atau menakdirkan. Kita juga tidak mempercayai kebetulan atau nasib baik. Sebaliknya, kita percaya kepada kepemimpinan Tuhan yang boleh dipercayai apabila kita dengan ikhlas dan jujur meminta bimbingan-Nya. Bagaimanakah kita dapat belajar untuk lebih mempercayai Tuhan dan bergantung sepenuhnya kepada pimpinan-Nya?
3. Tuhan tidak memanggil kita untuk menjadi berjaya; Dia memanggil kita untuk menjadi setia. Kita perlu tetap setia kepada panggilan-Nya untuk melakukan apa yang diperlukan agar kita dapat menjadi saksi-Nya yang baik dalam setiap tahap pertumbuhan hidup kita. Kejayaan dan kesejahteraan kita bergantung kepada-Nya. Bagaimanakah anda, tanpa bersikap konfrontasi, dapat membantu dan memimpin orang lain untuk melihat tangan Tuhan dan campur tangan-Nya dalam kehidupan mereka?
4. Mesir memainkan peranan penting dalam nubuatan Alkitab. Dalam era paska-moden dan mega-moden ini, apakah realiti yang dilambangkan oleh Mesir yang perlu kita perhatikan dan hadapi? Mengapakah harapan kita terhadap campur tangan dan tindakan Tuhan sering kali tidak dipenuhi? Mengapakah Dia sering bertindak hanya setelah segala harapan kita hancur?