---
title:  Kitab dan Darah
date:   31/08/2025
---

`Baca Keluaran 24:1–8. Apakah peranan pembacaan Firman Tuhan dan percikan darah di dalam pengesahan 	perjanjian antara Tuhan dan umat-Nya?`

Tuhan yang hidup dalam Alkitab adalah Tuhan perhubungan. Elemen penting bagi Tuhan kita bukanlah perkara atau agenda, tetapi orang. Oleh itu, Tuhan memberi perhatian yang mendalam kepada umat-Nya, dan tujuan utama aktiviti-Nya adalah untuk membina hubungan peribadi dengan manusia. Lagipun, Tuhan yang “adalah kasih” pastinya adalah Tuhan yang mengambil berat tentang hubungan, kerana bagaimana ada kasih tanpa perhubungan?

Yesus berkata: “Apabila Aku diangkat tinggi di atas bumi, Aku akan menarik semua manusia kepada-Ku.” (Yoh. 12:32, AVB). Tuhan tidak hanya berminat dengan tingkah laku etika kita, doktrin yang betul, atau set tindakan yang tepat, tetapi, yang paling utama, perhubunganan peribadi dan intim dengan kita. Kedua-dua institusi penciptaan (Kejadian 1–2) adalah tentang hubungan: yang pertama mengenai hubungan vertical (menegak) dengan Tuhan (Sabat) dan yang kedua mengenai hubungan horizontal (melintang) antara manusia (perkahwinan).

Pengesahan perjanjian di Sinai adalah untuk mengukuhkan hubungan istimewa yang Tuhan inginkan dengan umat-Nya. Dalam upacara itu, umat-Nya dua kali berseru bahawa mereka akan taat kepada Tuhan dalam segala yang Dia perintahkan. Mereka menyeru “Segala yang telah difirmankan TUHAN akan kami laksanakan,”. Mereka benar-benar bermaksud menyatakannya, tetapi mereka tidak mengetahui kelemahan, kerapuhan, dan kekurangan kuasa mereka. Darah perjanjian dipercikkan kepada umat itu, menunjukkan bahawa hanya melalui kurnia Kristuslah Israel dapat mengikuti arahan Tuhan.

Kita tidak mahu menerima bahawa sifat manusia kita rapuh, lemah, dan sangat berdosa. Kita mempunyai kecenderungan semula jadi terhadap kejahatan. Untuk dapat melakukan yang baik, kita perlu bantuan dari luar diri kita. Bantuan ini hanya datang dari atas, dari kuasa kasih karunia Tuhan, dari Firman-Nya, dan dari Roh Kudus. Dan walaupun dengan semua ini ada bersama kita, kejahatan masih mudah datang kepada kita, bukan?

Itulah sebabnya hubungan peribadi yang rapat dengan Tuhan adalah sangat penting kepada umat-Nya ketika itu, di Sinai, seperti ia penting kepada kita hari ini.

`“Segala yang telah difirmankan TUHAN akan kami laksanakan.” (Keluaran 24:3, AVB). Berapa kali anda mengucapkan perkara yang sama, hanya untuk gagal? Apakah satu-satunya penyelesaian?`