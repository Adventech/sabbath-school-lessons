---
title:  Di Tengah-tengah Umat-Nya
date:   03/09/2025
---

Tuhan mengajar umat-Nya melalui pelbagai cara, dan salah satunya adalah melalui tempat kudus. Semua pelayanan tempat kudus ini menunjuk kepada Yesus; ia adalah objek pelajaran dalam rancangan keselamatan, yang akan dilaksanakan melalui Yesus pada beberapa abad kemudiannya

`Baca Keluaran 25:1–9. Apakah kebenaran secara teologi, praktikal dan penting yang dapat dilihat dalam ayat-ayat ini?`

Meskipun Tuhan sedang memimpin orang Israel dan sudah dekat dengan mereka, Dia memberi arahan kepada Musa untuk membina sebuah tempat kudus: “Mereka harus membina tempat suci bagi-Ku, supaya Aku bersemayam di tengah-tengah mereka.” (Keluaran 25:8, AVB). Tuhan ingin menunjukkan kepada mereka secara nyata bahawa Dia benar-benar bersama mereka. Walaupun mereka telah berbuat salah berkali-kali, Dia tidak meninggalkan mereka, dan “setelah mereka sekali lagi mendapat kasih dari surga” (Ellen G. White, Patriarchs and Prophets, hal. 343), mereka diberi perintah ilahi dan proses pembinaan tempat kudus dimulakan.

Alkitab menjamin kita bahawa Tuhan tidak tinggal dalam kuil yang dibina oleh tangan manusia (Kis. 7:47–50) kerana Dia lebih besar dari langit dan langit tidak dapat memuatkan-Nya. Paulus di Areopagus dalam negara Athens menyatakan: “TUHAN yang menjadikan dunia dengan segala isinya ialah Tuhan langit dan bumi tidak tinggal di tempat sembahyang buatan manusia,” (Kis. 17:24, AVB). Juga, Raja Salomo menyatakan: “Akan tetapi, sungguhkah TUHAN mahu tinggal di atas bumi? Sesungguhnya, langit bahkan langit di atas segala langit pun tidak dapat memuat Engkau, apa lagi bait yang kubangunkan ini!” (1 Raja-raja 8:27, AVB). Tempat kudus itu adalah tempat Tuhan akan memanifestasikan kehadiran-Nya kepada mereka.

Orang Israel dikehendaki membawa persembahan sukarela untuk pembinaan tempat kudus. Mereka diminta untuk memberi hadiah-hadiah yang berharga dan mahal, termasuk emas, perak, gangsa, kayu akasia, pelbagai jenis kain halus, minyak zaitun, dan rempah-rempah.

Dalam Keluaran 25:10–27:21, kita diberi banyak butiran mengenai khemah suci dan pelayanannya. Tuhan memberi kepada Musa pelan induk yang mengandungi arahan khusus bagaimana untuk membina dan menghias khemah suci, termasuk tabut perjanjian, meja roti sajian, pelita, mezbah, langsir, warna-warna, dan ukuran-ukuran.

Musa harus membina bait suci mengikut pola yang Tuhan tunjukkan kepadanya (Keluaran 25:9, 40; Keluaran 26:30), yang merupakan gambaran dari tempat kudus di syurga (Ibrani 8:1, 2; Ibrani 9:11). Tempat kudus duniawi berfungsi dengan penting sehingga kematian Yesus dan pelayanan-Nya di tempat kudus syurga, yang menjadikan tempat kudus duniawi tidak lagi berfungsi, satu kebenaran yang dilambangkan dengan robeknya tabir di depan Tempat Mahakudus ketika kematian Kristus (Mat. 27:51, Mark. 15:38).