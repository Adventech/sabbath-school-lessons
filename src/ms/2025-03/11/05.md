---
title:  Kemurkaan Tuhan yang Benar
date:   10/09/2025
---

`Baca Keluaran 32:9–29. Apakah reaksi Musa terhadap ancaman Tuhan untuk memusnahkan Israel?`

Ketika Musa masih berada di Gunung Sinai, Tuhan berfirman bahawa Dia akan memusnahkan para pemberontak dan menjadikan keturunan Musa sebagai bangsa yang besar. Tetapi itu bukanlah yang Musa inginkan. Sebaliknya, dia merayu kepada Tuhan, dengan menegaskan bahawa orang Israel bukanlah umat Musa—mereka adalah umat Tuhan. Musa sendiri tidak membawa mereka keluar dari Mesir, tetapi Tuhan yang melakukannya melalui perbuatan-Nya yang ajaib. Oleh itu, Musa memohon belas kasihan Tuhan, mengingatkan-Nya akan janji-Nya kepada nenek moyang mereka. Musa benar-benar bertindak sebagai perantara antara Tuhan dan manusia.

Setelah “Maka TUHAN pun berbelas kasihan dan tidak mendatangkan malapetaka kepada umat-Nya seperti yang dirancangkan-Nya.” (Keluaran 32:14, AVB), Musa kembali kepada mereka. Tidak seperti yang terjadi dalam Keluaran 34:29–30, tiada catatan bahawa wajahnya bersinar kerana berada dalam hadirat Tuhan. Wajahnya mungkin mencerminkan kemarahannya.

“Lalu apabila dia menghampiri perkhemahan dan melihat arca anak lembu itu serta orang berpesta menari-nari itu, menyalalah kemarahan Musa. Dia menghempaskan loh-loh itu daripada tangannya dan memecahkannya di kaki gunung itu.” (Keluaran 32:19, AVB). Pecahan loh-loh yang mengandungi Sepuluh Perintah TUHAN itu merupakan tanda lahiriah bahawa kandungannya juga telah dilanggar. Tuhan menegur Musa atas perbuatannya, tetapi kemudian Dia memerintahkan Musa untuk memahat dua loh batu baru sebagai ganti “loh-loh pertama, yang telah kaupecahkan itu.” (Ulangan 10:2, AVB). Tuhan sendiri yang akan menulis kembali perintah-perintah itu.

Musa dengan tegas menegur Harun kerana tunduk kepada desakan orang ramai. “Apakah yang dilakukan umat ini terhadap kamu, sehingga kamu mendatangkan dosa yang begitu besar atas mereka?” (Keluaran 32:21, AVB). Harun cuba membela diri dengan: (1) Menyalahkan orang lain, dan; (2) Menggunakan keajaiban sebagai alasan: “Aku menuangkannya ke dalam api, lalu keluarlah arca anak lembu ini” (Keluaran 32:24, AVB). Apa yang lebih memburukkan keadaan adalah bahawa Harun sendiri telah dikurniakan penghormatan besar oleh Tuhan, termasuk keistimewaan untuk naik ke gunung bersama Musa dan 70 orang tua-tua Israel (Keluaran 24:1).

Sungguh satu ironi yang kelam! Dengan mendakwa bahawa satu keajaiban telah berlaku, Harun cuba memperdaya saudaranya. Perhatikan bagaimana satu dosa membawa kepada dosa yang lain—dalam hal ini, penyembahan berhala membawa kepada pembohongan. Namun, Musa tidak tertipu kerana dia melihat betapa liar tingkah laku bangsa itu. Akibat negatifnya jelas terlihat, dan Musa perlu menghentikan pemberontakan itu dengan segera.

`Apakah pengajaran daripada kisah ini tentang kuasa doa syafaat? Untuk siapakah kita harus berdoa sekarang?`