---
title:  Pandangan Tambahan
date:   12/09/2025
---

Baca Ellen G. White, “Idolatry at Sinai,” hlm. 315–327, dalam Patriarchs and Prophets.

Pelajaran minggu ini memberikan tumpuan khusus kepada pekerjaan Tuhan dalam kehidupan orang percaya. Tuhan boleh melakukan dalam diri kita, “segala-galanya dengan limpah kurnia melebihi permintaan dan sangkaan kita” (Efesus 3:20, AVB). Kita tidak seharusnya berfokus pada diri sendiri dan memuaskan keinginan peribadi, kerana ini membawa kepada penyembahan berhala. Sebaliknya, perhatian kita harus tertumpu kepada Tuhan dan kuasa-Nya. Dialah yang memberi kekuatan, yang membawa kepada kehidupan yang baru dan penuh kemenangan (Filipi 4:13; Yudas 1:24, 25).

“Kasih tidak kurang daripada keadilan menuntut agar hukuman dikenakan terhadap dosa ini. Tuhan adalah penjaga dan juga penguasa umat-Nya. Dia melenyapkan mereka yang bertekad untuk memberontak, agar mereka tidak memimpin orang lain kepada kehancuran. Dengan menyelamatkan nyawa Kain, Tuhan telah menunjukkan kepada seluruh alam semesta akibat membiarkan dosa tanpa hukuman. Pengaruh yang diberikan kepada keturunannya melalui kehidupannya dan ajarannya membawa kepada keadaan kerosakan yang akhirnya menuntut kehancuran seluruh dunia melalui air bah. . . . Semakin lama manusia hidup, semakin rosak mereka menjadi. Begitu juga dengan kemurtadan di Sinai. Jika hukuman tidak segera dikenakan ke atas pelanggaran itu, akibat yang sama akan berulang kembali." — Ellen G. White, Patriarchs and Prophets, hlm. 325.

**Soalan Perbincangan:**

`Renungkan lebih lanjut soalan di akhir pelajaran hari Isnin. Apakah cara-cara kita boleh menyembah ciptaan itu sendiri, berbanding dengan Sang Pencipta? Sebagai contoh, bagaimana kita boleh berusaha menjadi penjaga bumi yang baik dan melindungi alam sekitar tanpa menyembahnya atau menjadikannya berhala?`

`Seseorang boleh menilai betapa seriusnya sesuatu keadaan berdasarkan akibat dan hasil daripada tindakan tersebut, atau melalui reaksi terhadap peristiwa itu. Mengapa Musa memerintahkan hukuman mati ke atas mereka yang dengan degil enggan bertaubat dan terus memberontak terhadap Tuhan dan ajaran-Nya?`

`Mengapa pendamaian melalui penggantian (substitutionary atonement) merupakan satu-satunya model pendamaian yang benar? Mengapa mana-mana teori pendamaian yang menafikan atau meremehkan asas penggantian dalam Injil dianggap sebagai kesilapan teologi yang serius? Baca 1 Petrus 2:24. Bagaimana ayat ini dengan jelas menggambarkan Yesus sebagai Pengganti kita?`