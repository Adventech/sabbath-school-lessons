---
title:  Goncangkan Langit dan Bumi
date:  15/03/2022
---

Setelah menggambarkan perhimpunan meriah yang berlaku di syurga, Paulus memperingatkan para pembaca bahawa mereka perlu memperhatikan suara Tuhan kerana Tuhan akan menggoncang sekali lagi. . . “bukan hanya bumi, melainkan langit juga” (Ibr. 12:26, LAI). Paulus mengatakan bahawa walaupun Yesus telah ditabalkan di syurga, keselamatan kita belum disempurnakan. Kita perlu memberi perhatian kerana satu peristiwa penting akan masih berlaku.

`Bandingkan Hagai 2:6–9, 20–22; Mazmur 96:9, 10; Mazmur 99:1; dan Ibrani 12:26, 27. Apakah tujuan Tuhan menggoncangkan langit dan bumi? Apa maksudnya ini?`

Dalam Perjanjian Lama, penggoncangan bumi merupakan gambaran umum tentang kehadiran Tuhan, yang datang untuk menyelamatkan umatNya. Ketika Deborah dan Barak berperang melawan Sisera, Tuhan berperang dari syurga bagi pihak mereka (Hak. 5:20). Ia digambarkan seperti gempa bumi yang kuat, goncangan bumi dan gunung-gunung oleh kerana kehadiran Tuhan (Hak. 5: 4, 5). Kita dapati bahawa gambaran yang sama kelihatan di seluruh Perjanjian Lama apabila Tuhan muncul untuk membebaskan orang yang ditindas (Mzm. 68: 7, 8; Mzm. 60: 2; Mzm. 77:17, 18). Oleh itu, penggoncangan menandakan penghakiman Tuhan ketika Dia menegaskan kekuasaanNya ke atas bangsa-bangsa di bumi. Para nabi meramalkan hal ini akan berlaku pada Hari Tuhan (Yes. 13:13, Yes. 24:18–23).

Dalam Ibrani, “penggoncangan” langit dan bumi merujuk kepada pembinasaan musuh-musuh Tuhan. Inilah yang dijanjikan Tuhan semasa penabalan Yesus. Tuhan berfirman kepadaNya: “Duduklah di sebelah kanan-Ku, sampai Kubuat musuh-musuh-Mu menjadi tumpuan kaki-Mu” (Ibr. 1:13, LAI). Oleh itu, Yesus telah mengalahkan musuh (Ibr. 2: 14–16) dan dinobatkan (Ibr. 1:5–14), tetapi musuh-musuh itu belum dimusnahkan (Ibr. 10: 11–14, 1 Kor. 15:23–25).

Tetapi Tuhan akan memusnahkan musuh-musuh ini di masa hadapan, iaitu pada waktu Tuhan akan menggoncangkan langit dan bumi. Penggoncangan langit dan bumi bererti penghancuran kuasa-kuasa duniawi yang menganiaya umat Tuhan dan, yang lebih penting, pemusnahan kuasa-kuasa jahat (Syaitan dan malaikat-malaikatnya) yang berdiri di belakang kuasa-kuasa duniawi dan mengawal mereka.

`Mengapakah janji bahawa suatu hari keadilan akan dilaksanakan, dan kejahatan yang telah berlaku di dunia kita suatu hari nanti akan dimusnahkan, merupakan suatu janji yang penuh pengharapan untuk kita semua, terutama bagi mereka yang telah menderita secara langsung di tangan orang-orang jahat?`