---
title:  Komen Guru
date:  18/03/2022
---

**Ayat-ayat Utama**: Ibr. 12:18-29; Kel. 32:32; Dan. 7:9, 10, 13-22; Hag. 2:6-9; Mzm. 15:5; Mzm. 16:8; Ibr. 13:15, 16.

#### Bahagian I: Gambaran Keseluruhan

**Tema-tema Pelajaran**: Pelajaran minggu ini berkaitan terutamanya dengan Ibrani 12:18-29. Di sini, Yesus digambarkan sebagai Pengantara perjanjian baru, dan Tuhan ditunjukkan sebagai Hakim semua. Ibrani 12:18-29 merujuk kepada konteks sejarah Keluaran 19, perhimpunan bangsa Israel di Gunung Sinai untuk pemberian hukum. Peristiwa ini berbeza dengan pengalaman hadirin Ibrani, yang tidak pernah datang ke Gunung Sinai, sesuatu yang telah dilarang untuk disentuh oleh umat Tuhan, tetapi pergi ke Gunung Sion, kota Tuhan yang hidup, Yerusalem syurgawi. Gunung Sion bukan tempat yang menakutkan tetapi sebaliknya merupakan tempat perhimpunan perayaan, kerana di sanalah orang-orang percaya mempunyai akses kepada Tuhan. Asas keyakinan yang menggembirakan mereka ialah Yesus, Pengantara perjanjian baru. Gunung Sion juga merupakan tempat di mana upacara pentahbisan Yesus sebagai raja berlangsung (Mzm. 2:6, 7; lihat Ibr. 1:5).

Tuhan digambarkan sebagai Hakim semua orang (Ibr. 12:23). Apabila Tuhan turun ke Gunung Sinai, bumi bergegar (Keluaran 19:18). Gegaran itu merupakan bahasa kiasan untuk penghakiman Tuhan. Sekali lagi, pada akhir zaman, bumi akan digoncangkan, malah bukan bumi sahaja tetapi juga langit (Ibr. 12:26). Hanya perkara-perkara yang tidak tergoyahkan yang akan bertahan, iaitu orang-orang yang adil, orang-orang yang benar, dan orang-orang yang percaya kepadaNya. Sebagai tindak balas kepada amaran sedemikian, orang-orang benar akan membawa persembahan kepada Tuhan. Persembahan ini termasuklah memuji nama Tuhan mereka, melakukan perbuatan-perbuatan yang baik, dan mengongsikan apa yang mereka ada untuk memberi berkat kepada orang lain (Ibr. 13:15, 16).

#### Bahagian II: Ulasan

Dalam Pelajaran 10, identiti “roh-roh orang-orang benar yang telah menjadi sempurna” (Ibr. 12:23) telah dikenalpasti.

**Penghakiman Sebelum Kedatangan Kedua dan Ibrani**

Persoalan yang ingin kita kupas kali ini ialah: Apakah yang dikatakan oleh kitab Ibrani tentang tempat kudus di syurga? Apakah asas alkitabiah untuk penghakiman sebelum Kedatangan Kedua?

Kitab Ibrani menyediakan beberapa pernyataan yang paling jelas tentang kewujudan tempat kudus syurgawi. Paulus menyatakan dengan tegas, “Inti segala yang kita bicarakan itu ialah: kita mempunyai Imam Besar yang demikian, yang duduk di sebelah kanan takhta Yang Mahabesar di sorga, dan yang melayani ibadah di tempat kudus, yaitu di dalam kemah sejati, yang didirikan oleh Tuhan dan bukan oleh manusia” (Ibr. 8:1, 2, LAI). Di sini, Paulus menegaskan, tanpa sebarang keraguan, inti utama khutbahnya: Kristus adalah Imam Besar kita di tempat kudus syurgawi, bukan tempat kudus duniawi. Jika Kristus melayani di tempat kudus syurgawi, maka ia wujud.

Dalam bab berikutnya, dakwaan tentang pelayanan imam besar Kristus di syurga dibuat sekali lagi: “Ia telah masuk satu kali untuk selama-lamanya ke dalam tempat yang kudus bukan dengan membawa darah domba jantan dan darah anak lembu, tetapi dengan membawa darah-Nya sendiri. Dan dengan itu Ia telah mendapat kelepasan yang kekal” (Ibr. 9:12, LAI). Sekali lagi, pernyataannya adalah bahawa Kristus melayani di tempat kudus yang lebih unggul daripada yang dibangunkan oleh tangan manusia. Dalam pernyataan yang lebih kukuh lagi, Paulus menegaskan, “Sebab Kristus bukan masuk ke dalam tempat kudus buatan tangan manusia yang hanya merupakan gambaran saja dari yang sebenarnya, tetapi ke dalam sorga sendiri untuk menghadap hadirat TUHAN guna kepentingan kita” (Ibr. 9:24, LAI).

Oleh itu, dari pembacaan kita dalam Ibrani sahaja, kelihatannya tidak dapat dipertikaikan bahawa terdapat tempat kudus di syurga, tempat di mana Kristus melayani. Namun, seperti apa sebenarnya tempat kudus itu tidak diterangkan dengan tepat. Ayat terakhir yang dipetik menekankan perbezaannya dari tempat kudus duniawi, bahawa tempat kudus perjanjian baru itu berada di syurga sendiri. Walau bagaimanapun, kita harus berhati-hati dalam menentukan dimensi tempat kudus syurgawi. Apa yang boleh kita katakan dengan keyakinan yang kuat ialah bahawa Ibrani menyokong dengan sepenuhnya kewujudan tempat kudus syurgawi di mana Kristus melayani sebagai Imam Besar kita.

Apa yang membingungkan sesetengah pembaca adalah dakwaan Paulus: “segala sesuatu yang melambangkan apa yang ada di sorga haruslah ditahirkan secara demikian, tetapi benda-benda sorgawi sendiri oleh persembahan-persembahan yang lebih baik dari itu” (Ibr. 9:23, LAI). Mengapakah perkara-perkara syurgawi memerlukan sebarang korban yang mentahirkan? Lagipun, bukankah syurga itu bersih dan suci? Beberapa sarjana telah cuba menyelesaikan enigma perkara syurgawi yang memerlukan pembersihan dengan berhujah bahawa hati nurani memerlukan pembersihan (Ibr. 9:9, 14). Sebahagian yang lain menyatakan bahawa pembersihan bermakna perasmian tempat kudus. Kedua-dua cadangan ini nampaknya tidak sesuai dengan hujah yang dikembangkan dalam Ibrani 8:1-10:18, yang berpusat pada kekotoran, pembersihan, dan pelayanan syurgawi Kristus.

Sebagai umat Seventh-day Adventist, kita mempunyai kelebihan untuk memahami petikan sedemikian melalui perkaitan dengan Daniel 7 dan 8. Kita tahu bahawa langit dan bumi saling berkaitan. Kenyataan bahawa kita telah memberi perhatian kepada pelayanan tempat kudus dalam Perjanjian Lama telah memberikan kita gambaran tentang cara ia berfungsi. Bersama-sama dengan Daniel 8:14, yang berbunyi, “Maka ia menjawab: ‘Sampai lewat dua ribu tiga ratus petang dan pagi, lalu tempat kudus itu akan dipulihkan dalam keadaan yang wajar’” (LAI), maksud pernyataan dalam Ibrani 9:23 telah diselesaikan dengan sendirinya. Pada masa yang sama, kita perlu mengakui bahawa Ibrani 9:23 tidak bercakap tentang masa penyucian syurgawi.

Kita mempelajari tentang itu dari kitab Daniel. Ringkasnya, kita boleh mengatakan bahawa kewujudan tempat kudus syurga merupakan fakta yang tidak dapat dipertikaikan dalam kitab Ibrani. Bahkan pembersihan benda-benda sorgawi dengan korban yang lebih baik juga tidak dapat dipertikaikan. Walau bagaimanapun, apa yang tidak diberitahu oleh kitab Ibrani kepada kita ialah bila pembersihan itu berlaku. Kita tidak seharusnya cuba memaksa surat itu untuk mengatakan atau membawa maksud lebih daripada yang sebenarnya.

Sekarang kita akan beralih kepada soalan, ‘Apakah asas alkitabiah untuk penghakiman sebelum Kedatangan Kedua? Di sini kita perlu melihat kitab Daniel. (Untuk kajian yang lebih mendalam tentang penghakiman sebelum Kedatangan Kedua, Apocalypse of John juga harus dirujuk.) Petikan utama tentang penghakiman sebelum Kedatangan Kedua ialah Daniel 7. Bab ini memaparkan pertukaran kerajaan demi kerajaan, yang dilambangkan dengan serangkaian binatang, iaitu, singa, beruang, macan tutul, dan binatang yang menakutkan, dahsyat, dan sangat kuat. Perbandingan Daniel 2 dan Daniel 7 menunjukkan bahawa kedua-dua bab ini berkaitan dengan subjek umum yang sama: nubuatan mengenai kebangkitan dan kejatuhan empat kuasa besar dunia Mediterranean. Kuasa dunia ini boleh dikenali dengan mudah sebagai Babilon, Media-Persia, Greek, dan Roma.

Setelah Daniel melihat makhluk yang menakutkan, dahsyat, dan sangat kuat dengan sepuluh tanduknya, muncullah “tanduk kecil” di antaranya. Tiba-tiba, penglihatan itu beralih dari bumi ke langit, dan sebuah bilik takhta yang terang kelihatan (Dan. 7:9-14). Pemandangan itu dibentangkan dalam tiga peringkat: (1) penglihatan majelis pengadian di mana takhta telah ditetapkan (Dan. 7:9, 10), (2) keputusan pengadilan di mana binatang itu dibunuh (Dan. 7:11, 12), dan (3) penyerahan pemerintahan kepada Anak Manusia (Dan. 7:13, 14). Peristiwa-peristiwa kronologi bab memaparkan Babilon, Media-Persia (lihat Dan. 8:20), Yunani, Rom, tanduk kecil, penghakiman, dan pemilikan kerajaan oleh orang-orang kudus.

Pada bahagian separuh kedua Daniel 7, rasa ingin tahu nabi beralih kepada kegiatan binatang keempat, serta tanduk kecil dengan “mulut yang menyombong” (Dan. 7:19, 20, LAI). Ia berperang dengan orang-orang kudus “sampai Yang Lanjut Usianya datang dan keadilan diberikan kepada orang-orang kudus” (Dan. 7:22, LAI) dan akhirnya “orang-orang kudus itu memegang pemerintahan” (Dan. 7:22, LAI). Untuk kedua kalinya, urutan selepas binatang keempat ialah: tanduk kecil, pengadilan, dan pemilikan kerajaan oleh orang-orang kudus.

Urutan ini diulang untuk kali ketiganya dalam Daniel 7, hanya untuk memastikan kita tidak terlepas pandang hal ini . Tanduk kecil “akan mengucapkan perkataan yang menentang Yang Mahatinggi, dan akan menganiaya orang-orang kudus milik Yang Mahatinggi, ia berusaha untuk mengubah waktu dan hukum” (Dan. 7:25, LAI). Peristiwa ini diikuti dengan jaminan bahawa “Majelis Pengadilan akan duduk” (Dan. 7:26, LAI), dan akhirnya “pemerintahan . . . diberikan kepada orang-orang kudus, umat Yang Mahatinggi” (Dan. 7:27, LAI).

Dalam mengkaji Daniel 7, kronologinya menjadi jelas. Babilon diikuti oleh Media-Persia, kemudian oleh Yunani, dan oleh Rom. Apa yang membentuk kandungan bahagian kedua, separuh dari Daniel 7, ialah aktiviti tanduk kecil, penghakiman, dan penerimaan kerajaan, sama ada oleh Anak Manusia atau oleh orang-orang kudus. Kerajaan Kristus adalah kerajaan mereka. Penghakiman syurgawi ini melibatkan kitab-kitab, yang dibuka untuk tujuan mengemukakan bukti. Kitab-kitab mahkamah ini menunjukkan bahawa penghakiman syurgawi adalah penyiasatan, sebelum Tuhan mengambil tindakan terhadap “tanduk kecil” dan terhadap orang-orang kudus (Dan. 7:21, 22, 27). Tiga peristiwa terakhir dalam Daniel 7 diulang sebanyak tiga kali. Ini seharusnya menyatakan dengan cukup jelas bahawa penghakiman itu dihimpit di antara aktiviti tanduk kecil dan kerajaan. Oleh itu, ia dipanggil penghakiman sebelum Kedatangan Kedua.

#### Bahagian III: Penerapan

Konsep penghakiman berlandaskan penyiasatan tidak asing bagi Alkitab. Sebelum Tuhan mengumumkan sesuatu keputusan, Dia menyiasat setiap kes. Ini jelas dilihat dalam kejatuhan Adam dan Hawa dalam Kejadian 3. Sebelum kutukan dijatuhkan ke atas ular dan tanah, Tuhan menyiasat keadaan Adam dan Hawa serta kelakuan mereka terlebih dahulu.

Dalam kes Sodom dan Gomora, Tuhan digambarkan turun ke bumi untuk menyiasat “apakah benar-benar mereka telah berkelakuan seperti keluh kesah orang yang telah sampai kepadau-Ku” (Kej. 18:21, LAI). Hanya selepas Tuhan menyiasat keadaan, menyatakan rancanganNya kepada Abraham, dan memberi amaran malah membebaskan Lot dan keluarganya dari Sodom, barulah Tuhan menghujankan api dan belerang dari langit ke atas Sodom dan Gomora (Kejadian 19:24). Kedua-dua naratif tentang Kejatuhan dan naratif tentang Sodom-dan-Gomora memberikan contoh pendahulu alkitabiah kepada penilaian berdasarkan penyiasatan yang mendahului pelaksanaan penghakiman. Pola yang sama berlaku dalam kes penghakiman berdasarkan penyiasatan atau sebelum Kedatangan Kedua.

`1. Mengapakah ramai orang takut dengan penghakiman berdasarkan penyiasatan? Bagaimanakah kita dapat menerangkan dengan jelas betapa pentingnya Injil kepada penghakiman?`

`2. Mengapa penghakiman ini baik untuk kita? Jika baik, mengapa kita perlu bimbang tentangnya? Terangkan.`