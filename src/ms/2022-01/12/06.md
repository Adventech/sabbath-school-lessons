---
title:  Marilah Kita Mengucap Syukur
date:  17/03/2022
---

Ibrani menyimpulkan bahagian ini dengan menunjukkan bahawa respons yang tepat kepada Tuhan untuk semua perkara-perkara indah yang Dia lakukan untuk kita adalah menunjukkan rasa bersyukur dengan mempersembahkan kepadanya jenis ibadah yang sesuai.

`Bandingkan Ibrani 12:28 dan Ibrani 13:15, 16. Bagaimana kita melakukan ibadah yang diterima oleh Tuhan?`

Dalam sistem perjanjian lama, korban binatang adalah cara untuk menunjukkan pertaubatan dan rasa bersyukur, tetapi persembahan-persembahan korban ini hanyalah tanda kesyukuran dan pertaubatan di dalam hati orang-orang yang beribadah. Oleh itu, Tuhan menjelaskan dalam Mazmur dan melalui nabi-nabi bahawa apa yang benar-benar menggembirakanNya bukanlah darah binatang tetapi rasa bersyukur, perbuatan-perbuatan yang baik, dan kesucian para penyembah (Mzm. 50:7–23, Yes. 1:11– 17).

Oleh itu, Paulus mengajak kita untuk menyembah Tuhan di tempat suci syurgawi dengan mempersembahkan korban puji-pujian, pengakuan, kesyukuran, dan pekerjaan baik, yang merupakan ibadah sejati yang menggembirakanNya. Kita mempersembahkan korban-korban ini di bumi, tetapi mereka diterima sebagai sesuatu yang menyenangkan bagi Tuhan di syurga. Nasihat ini merangkumi semua seruan yang dibuat oleh si penulis di keseluruhan surat ini untuk pengakuan nama Yesus (Ibr. 3: 1, Ibr. 4:14, Ibr. 10:23) dan nasihat-nasihatNya agar kita terus melakukan pekerjaan-pekerjaan yang baik (Ibr. 6: 10–12; Ibr 13: 1, 2, 16).

Undangan Paulus kepada para hadirin untuk “beribadah kepada TUHAN menurut cara yang berkenan kepada-Nya” (Ibr. 12:28, LAI) menyiratkan bahawa orang-orang yang beriman sekarang benar-benar menjadi bangsa imamat yang telah disempurnakan dan dikuduskan melalui korban Yesus (Ibr. 10:10 –14, 19–23). Ini memenuhi tujuan asal Tuhan bagi Israel, agar mereka menjadi bangsa imamat yang melaluinya, Dia dapat menyatakan khabar baik keselamatan kepada dunia (Kel. 19: 4–6; 1 Ptr. 2: 9, 10; Why. 1: 6; Why. 5:10).

Ibrani 13:1–6 menjelaskan secara praktikal apa ertinya berbuat baik dan berkongsi apa yang kita miliki. Ia bermaksud menunjukkan kasih persaudaraan, sama seperti Yesus yang telah menunjukkan kasih persaudaraan kepada kita (Ibr. 2:11, 12). Ia bermaksud bersikap ramah, mengunjungi orang-orang yang berada di penjara atau dianiaya (Ibr. 13:3), dan menolak perzinahan dan ketamakan.

`Mengapakah penting untuk mempertimbangkan perbuatan baik dan mengongsikan apa yang kita miliki sebagai sebahagian daripada ibadah kita kepada Tuhan? Pada masa yang sama, apakah cara-cara yang nyata, yang menjadikan korban rohani kita untuk Tuhan mungkin menjijikkanNya (Yes. 1: 11–17)?`