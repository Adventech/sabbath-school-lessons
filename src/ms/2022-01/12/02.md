---
title:  Kamu telah Datang ke Bukit Sion
date:  13/03/2022
---

`Baca Ibrani 12:22-24. Apa yang Paulus terangkan di sini?`

Ibrani menegaskan bahawa kita telah datang ke Gunung Sion dan mengambil bahagian dalam satu perayaan yang besar. “Tetapi kamu sudah datang ke Bukit Sion, ke kota TUHAN yang hidup, Yerusalem sorgawi dan kepada beribu-ribu malaikat, suatu kumpulan yang meriah” (Ibr. 12:22, LAI). Kita datang melalui iman kepada orang yang menjadi wakil kita, Yesus. Dalam perayaan ini, kita melihat sejumlah malaikat, Tuhan sendiri, dan Yesus, yang menjadi tumpuan perayaan ini. Kita datang sebagai sebahagian daripada “jemaat anak-anak sulung, yang namanya terdaftar di sorga” (Ibr. 12:23, LAI). Nama-nama kita terdaftar di dalam buku-buku syurga, di mana orang-orang yang diakui oleh Tuhan disenaraikan (Kel. 32:32, Mzm. 56: 8, Dan. 12: 1, Mal. 3:16, Luk. 10:20, Why. 13: 8, Why. 17: 8).

Kita adalah “anak-anak sulung” kerana kita berkongsi bersama harta pusaka Anak Sulung yang unggul, Yesus (Ibr. 1:6). Oleh itu, kita datang bukan sebagai tetamu tetapi sebagai warganegara (bandingkan dengan Filipi 3:20). Kita juga digambarkan sebagai “roh-roh orang-orang benar yang telah menjadi sempurna” (Ibr. 12:23, LAI). Ungkapan ini merupakan gaya bahasa di mana dimensi sifat manusiawi kita melambangkan keseluruhannya. Ia merupakan perbandingan kepada ungkapan “Bapa segala roh” dalam Ibrani 12: 9, yang merujuk kepada Tuhan sebagai Bapa kita semua, warga manusia yang bersifat rohani.

Perhimpunan pesta in merayakan penubuhan pemerintahan beraja Yesus, pelayanan imamatNya, dan permulaan perjanjian baru. Dalam Ibrani, Bukit Sion merupakan tempat di mana semua peristiwa ini berlaku. Tiga daripada mazmur dalam Ibrani 1:5–14 menggambarkan penobatan Anak dan menjadikan Bukit Sion sebagai tempat di mana ia berlangsung (Mzm. 2:6, 7; Mzm. 110:1, 2; Mzm. 102:21– 27).

Bukit Sion juga merupakan tempat di mana Anak itu telah diangkat sebagai “Imam untuk selama-lamanya” (Ibr. 5: 6, LAI), petikan dari Mazmur 110:4. Menurut Mazmur 110, perlantikan Anak sebagai Imam Besar juga mengambil tempat di Bukit Sion (Mzm. 110:2). Akhir sekali, Ibrani mengusulkan bahawa pelantikan imamat Yesus juga menandakan permulaan perjanjian baru (Ibr. 7:11–22). Oleh itu, Bukit Sion juga merupakan tempat di mana perjanjian baru itu disahkan. Ibrani 12:2–24 menjelaskan, kemudiannya, perhimpunan pesta yang berlangsung di syurga ketika Yesus naik.

`Apakah cara-cara praktikal kita boleh merayakan realiti Yesus, pelayanan imamatNya, dan Perjanjian Baru dalam kehidupan kita dan dalam kebaktian kita? Mengapa bersukacita dalam kebenaran besar ini mengukuhkan iman?`