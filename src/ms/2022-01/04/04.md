---
title:  Darah dan Daging seperti Kita
date:  18/01/2022
---

Ibrani mengatakan bahawa Yesus telah mengambil sifat semulajadi manusia kita sehingga Dia boleh mewakili kita dan boleh mati bagi kita (Ibr. 2:9, 14–16; Ibr. 10:5–10). Inilah landasan rancangan keselamatan dan satu-satunya harapan kita untuk hidup kekal.

`Baca Matius 16:17, Galatia 1:16, 1 Korintus 15:50, dan Efesus 6:12. Apakah kekurangan- kekurangan manusia yang mengaitkan ayat-ayat ini kepada ungkapan “darah dan daging”?`

Ungkapan “darah dan daging” menekankan kerapuhan keadaan manusia, kelemahannya (Ef. 6:12), kurangnya pengertian (Mat. 16:17, Gal. 1:16), dan di bawah takluk kematian (1 Kor. 15:50). Ibrani mengatakan bahawa Yesus dijadikan seperti saudara-saudaranya “dalam segala hal” (Ibr. 2:17, LAI). Ungkapan ini bermaksud bahawa Yesus menjadi manusia sepenuhnya. Yesus bukan sekadar “kelihatan seperti” atau “menyerupai” manusia; Dia benar-benar menjadi manusia, benar-benar salah satu daripada kita.

Namun, Ibrani juga mengatakan bahawa Yesus berbeza daripada kita dalam hal berkaitan dosa. Pertama, Yesus tidak berbuat dosa (Ibr. 4:15). Kedua, Yesus mempunyai sifat manusia yang “saleh, tanpa salah, tanpa noda, yang terpisah dari orang-orang berdosa” (Ibr. 7:26, LAI). Kita semua telah berdosa, dan kita semua mempunyai kecenderungan-kecenderungan yang jahat. Perhambaan kita oleh dosa bermula jauh di dalam sifat semulajadi kita sendiri. Kita “bersifat daging, terjual di bawah kuasa dosa” (Rm. 7:14; lihat juga Rm. 7:15–20, LAI). Kesombongan dan motivasi-motivasi penuh dosa lainnya sering mencemarkan tindakan baik kita. Sifat alamiah Yesus, bagaimanapun, tidak dicemari oleh dosa. Ia seharusnya demikian. Sekiranya Yesus “bersifat daging, terjual di bawah kuasa dosa” seperti kita, tentunya Dia juga memerlukan Juruselamat. Sebaliknya, Yesus datang sebagai Juruselamat dan mempersembahkan diriNya sebagai persembahan korban “tanpa cela” kepada Tuhan demi untuk kita (Ibr. 7:26–28, Ibr. 9:14, LAI).

Kemudian Yesus menghancurkan kuasa syaitan dengan mati sebagai persembahan korban tanpa dosa untuk dosa-dosa kita, sehingga memungkinkan pengampunan dan pendamaian kita dengan Tuhan (Ibr. 2:14–17). Yesus juga mematahkan kuasa dosa dengan memberi kita kekuatan untuk menjalani kehidupan yang benar melalui pemenuhan perjanjian baru untuk menulis hukum di hati kita (Ibr. 8:10). Oleh itu, Yesus telah mengalahkan musuh dan membebaskan kita dengan jayanya sehingga kita sekarang dapat “melayani Tuhan yang hidup” (Ibr. 9:14). Sementara itu, kehancuran syaitan yang terakhir kalinya akan tiba pada penghakiman terakhir (Why. 20:1-3, 10).

`Kita memiliki janji kemenangan melalui Yesus, tetapi mengapa ramai di antara kita masih berjuang dengan dosa? Apa kesilapan yang kita telah lakukan dan yang lebih penting, bagaimana kita dapat mulai menghidupi panggilan tinggi yang kita miliki dalam Kristus?`