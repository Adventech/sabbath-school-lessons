---
title:  Komen Guru
date:  21/01/2022
---

**Ayat-ayat Utama**: Im. 25:25-27; Ibr. 2:14-16; Ibr. 11:24-26; 1 Kor. 15:50; Ibr. 5:8, 9; Ibr. 12:1-4.

#### Bahagian I: Gambaran Keseluruhan

Membandingkan Ibrani 1 dengan Ibrani 2 melukiskan gambaran yang kontras. Dalam Ibrani 1, Kristus adalah lebih tinggi daripada malaikat-malaikat (Ibr. 1:6), manakala dalam Ibrani 2, Dia lebih rendah daripada malaikat-malaikat, sekurang-kurangnya, untuk beberapa waktu yang tertentu (Ibr. 2:9). Dalam Ibrani 1, Kristus berada dekat dengan Tuhan, di sebelah kanan-Nya (Ibr. 1:13); dalam Ibrani 2, Kristus dekat dan tidak merasa malu terhadap kita, saudara-saudaraNya (Ibr. 2:11). Membezakan Kristus sebelum penjelmaan kepada sifat alamiah manusia, Ibrani memberitahu kita bahawa Kristus mengambil daging dan darah untuk menjadi seperti kita (Ibr. 2:14). Kristus juga mati seperti kita manusia (Ibr. 2:14). Namun, perbezaan besar antara kematian kita dengan kematianNya ialah kematianNya mencapai apa yang kematian kita tidak akan pernah capai. KematianNya membebaskan kita semua yang “seumur hidupnya berada dalam perhambaan karena takutnya kepada maut” (Ibr. 2:15, LAI). Kristus adalah sama seperti kita, tetapi berbeza daripada kita. Dia manusia sebenar-benarnya, tetapi tidak berdosa (Ibr. 4:15). Seperti Musa yang memilih penghinaan daripada kemasyhuran (Ibr. 11:25), Kristus tidak senang dengan keaiban manusia dan kematian di kayu salib tetapi Dia tetap menerimanya. Dia menjadi seperti kita supaya kita boleh menjadi seperti Dia. Bagi kita menjadi seperti Dia, Dia tidak perlu malu terhadap kita (Ibr. 2:11), walaupun kita mungkin “menghinanNya di muka umum” (Ibr. 6:6, LAI). Manusia melalui ujian dan pencobaan, yang menghasilkan ketahanan dan, akhirnya, kematangan dalam sifat budi pekerti. Paulus menggambarkan Yesus dalam cara yang sama. Dia “telah belajar menjadi taat dari apa yang telah dideritai-Nya” dan “mencapai kesempurnaan-Nya” (Ibr. 5:8, 9, LAI). Bagaimanakah Yesus belajar ketaatan? Adakah pada pada suatu ketika, Dia tidak taat? Tanggapan itu akan bercanggah dengan Ibrani 4:15, yang mengatakan bahawa Yesus diuji dalam segala hal sama seperti kita, namun Dia kekal tanpa dosa.

#### Bahagian II: Ulasan

Ibrani 5:7-9 mempunyai beberapa cabaran. Ayat ini mengatakan: “Dalam hidup-Nya sebagai manusia, Ia telah mempersembahkan doa dan permohonan dengan ratap tangis dan keluhan kepada Dia, yang sanggup menyelamatkan-Nya dari maut, dan karena kesalehan-Nya Ia telah didengarkan. Dan sekalipun Ia adalah Anak, Ia telah belajar menjadi taat dari apa yang telah diderita-Nya; dan sesudah Ia mencapai kesempurnaan-Nya, Ia menjadi pokok keselamatan yang abadi bagi semua orang yang taat kepada-Nya”(Ibr. 5:7-9, LAI).

Terdapat sekurang-kurangnya tiga soalan yang dibangkitkan oleh petikan ini yang harus dijawab. Pertama, Paulus memberitahu kita bahawa Kristus berdoa kepada Tuhan yang dapat menyelamatkan Dia daripada kematian, dan Dia didengarkan. Apakah yang dimaksudkan dengan Yesus telah didengari dan diselamatkan daripada kematian? Kedua, Yesus mempelajari ketaatan. Bagaimana Dia belajar ketaatan? Adakah kerana, pada satu ketika, Dia adalah Anak yang tidak taat? Ketiga, Yesus dijadikan sempurna. Bukankah Dia selama ini sempurna, tanpa dosa? Kita akan menangani setiap soalan ini mengikut urutan.

Adakah Yesus didengarkan dan diselamatkan daripada kematian? Kalimat dalam ayat 7 bermula dengan frasa “Dalam hidup-Nya sebagai manusia” (Ibr. 5:7, LAI), merupakan rujukan yang jelas kepada kewujudan manusia Kristus. Sewaktu Dia melalui pengalaman pra-Getsemani dan Getsemani, Injil hanya memberitahu kita bahawa Yesus berada dalam kemasyghulan. Dalam Matius 26:38, Yesus berkata, “‘Hati-Ku sangat sediah’” (LAI). Dalam Markus 14:33, 34 (AYT) dan Yohanes 12:27, Yesus berkata, “Hati-Ku sangat berdukacita.” Tetapi tidak satu pun daripada kisah ini mencatatkan bahawa Dia berdoa dengan “permohonan dan ratap tangis dan keluhan kepada Dia” (Ibr. 5:7, LAI). Penerangan dalam Ibrani ini telah menyumbang perincian kepada naratif Getsemani. Doa dan permohonan Yesus dipersembahkan “kepada Dia, yang sanggup menyelamatkan-Nya dari maut” (Ibr. 5:7, LAI). Namun, permohonan ini diberikan bukan supaya Dia dapat diselamatkan dari kematian dalam apa jua cara yang boleh. Jadi, bagaimanakah Tuhan mendengar Yesus? Yesus tidak berdoa untuk pembebasan daripada kematian tetapi supaya kehendak Tuhan dapat dilaksanakan (Mat. 26:39). Bapa tidak melepaskan Yesus dari penyaliban, tetapi, melalui kebangkitanNya, membebaskanNya dari kuasa maut, yang ditimpakan melalui penyaliban. Oleh itu, Yesus didengari, kerana kehendak Tuhan yang berlaku, dan Yesus dibangkitkan semula. Paulus juga memberitahu kita mengapa doa Kristus didengar. Itu adalah “kerana kesalehan-Nya Ia telah didengarkan” (Ibr. 5:7, LAI). Oleh kerana hormat menakjubkan dan ketaatan Kristus kepada kehendak Tuhan, doaNya didengar, dan Dia dibangkitkan.

Bagaimana Yesus mempelajari ketaatan? Soalan ini seperti memberikan bayangan bahawa Kristus mungkin tidak taat. Kemungkinan untuk itu, bagaimanapun, jelas disangkal oleh Ibrani 4:15, yang mendakwa bahawa Yesus sentiasa taat sepanjang hayatNya. Kristus belajar untuk taat melalui penyerahan (Ibr. 5:7) dan melalui penderitaan (Ibr. 5:8). Teks Yunani menggunakan permainan kata, emathen/epathen (dipelajari/diderita), dalam ayat 8, yang serupa dengan pepatah Inggeris Amerika: “no pain, no gain.” Yesus belajar ketaatan, sebahagiannya, dengan menurut sepenuhnya kepada kehendak Tuhan di Getsemani. Walau bagaimanapun, kerana Kristus bukan sahaja Tuhan, tetapi juga manusia, Dia terpaksa belajar ketaatan dalam peranan vokasionalNya sebagai Juruselamat. Sebagai Tuhan, Dia kudus dan tidak dapat dicobai oleh kejahatan (Yak. 1:13). Namun, sebagai manusia, Dia perlu belajar menuruti dan tunduk kepada kehendak Tuhan, sama seperti kita manusia yang harus mempelajarinya. Sebagai Tuhan, Yesus tidak perlu belajar untuk tunduk. Walau bagaimanapun, dalam pengalaman manusiawiNya, apabila dipanggil untuk mati, Yesus terpaksa mengatasi naluri manusia yang paling asas untuk menyelamatkan diri (“...jikalau sekiranya mungkin, biarlah cawan ini lalu daripada-Ku” [Mat. 26:39, TB]) dan berserah kepada kehendak Tuhan. Oleh itu, Yesus belajar ketaatan yang berserah. Paulus mengatakan dalam Filipi, “Ia merendahkan diri-Nya dengan taat sampai mati, bahkan mati di atas kayu salib” (Flp. 2:8, AYT).

Melalui perbandingan, kita membaca bahawa generasi Keluaran dicirikan dengan pemberontakan, dan mencobai Tuhan (Ibr. 3:8); berhati keras (Ibr. 3:8); dan kurang pengertian akan jalan Tuhan (Ibr. 3:10). Ibrani meringkaskan ciri-ciri ini sebagai tidak percaya dan berbuat dosa (Ibr. 3:12, 13, 17, 19), serta tidak taat (Ibr. 3:18). Pemberontakan, ketidaktaatan, dosa, dan ketidakpercayaan semuanya berjalan sekaligus. Sebaliknya, Ibrani menggunakan set istilah yang berbeza untuk Kristus. Dia “tidak berbuat dosa” (Ibr. 4:15, LAI) dan setia (Ibr. 2:17; Ibr. 3:2, 6), walaupun dicobai sama seperti kita, yang memampukan Dia menolong kita apabila kita dicobai (Ibr. 2:18). Kita harus memahami ketaatan Kristus dalam Ibrani 5:8 berdasarkan set ciri-ciri yang bertentangan ini, seperti yang jelas ditunjukkan oleh generasi Keluaran, dalam Ibrani 3:8-11, 15-19. Dengan demikian, kita akan dapat mengenal pasti dengan mudah ketaatan Kristus sebagai satu pendidikan yang penting kepada iman dan kepercayaan kita sendiri kepada Tuhan (bandingkan Rm 1:5, Rm 16:26). Sama seperti Kristus belajar untuk taat sebagai manusia yang berserah, dan percaya, kepada kehendak Tuhan melebihi kehendakNya, demikian juga kita seharusnya (Why. 14:12).

Sekarang kepada soalan terakhir kita: Mengapakah Ibrani 5:9 menyatakan bahawa Kristus “dijadikan sempurna”? Bukankah Dia sudah sempurna? Dengan cara bagaimana Dia dijadikan sempurna? Ayat sebelumnya memberikan kita konteks sebagai jawapan kepada pertanyaan kita: “Sekalipun Ia adalah Anak, Ia telah belajar menjadi taat dari apa yang telah diderita-Nya” (Ibr. 5:8, LAI). Oleh itu, Paulus menyimpulkan, “Dan sesudah Ia mencapai kesempurnaan-Nya, Ia menjadi pokok keselamatan yang abadi bagi semua orang yang taat kepada-Nya” (Ibr. 5:9, LAI). Oleh itu, kesempurnaan Yesus terhasil daripada ketaatan yang Dia pelajari melalui penderitaan dan melengkapkan Dia untuk menjadi Imam Besar syurgawi kita.

Secara ringkas, kita boleh mengatakan bahawa doa Kristus kepada Dia yang dapat menyelamatkanNya daripada kematian telah didengar kerana Kristus berdoa agar kehendak Tuhan yang terlaksana. Hasilnya, Kristus dihidupkan semula. Dia belajar ketaatan dengan berserah, dan percaya kepada kehendak Tuhan. Akhirnya, Kristus telah dilantik sebagai Imam Besar kita yang sempurna melalui ketaatanNya kepada Tuhan, supaya Dia boleh menjadi “pokok keselamatan yang abadi bagi semua orang yang taat kepada-Nya,” iaitu kita (Ibr. 5:9, LAI).

**Soalan-soalan untuk Difikirkan**:

1.	Jika Kristus tertakluk kepada ketaatan dan mempelajarinya dalam pengalaman manusiaNya, betapa pentingkah ketaatan bagi kita?

2.	Bagaimanakah saya boleh berjalan di Taman Eden di bumi baru jika saya tidak pernah mengalami Taman Getsemani (iaitu, kehendak Tuhan sedang dilaksanakan di sini dan sekarang ini)? Mengapa kedua-dua pengalaman ini merupakan satu pakej?

3.	Menurut anda mengapa kita sebagai manusia mempunyai “reaksi separuh alahan” untuk mematuhi mana-mana pihak berkuasa? Pada pendapat anda, bagaimanakah kita boleh “mengubati” reaksi negatif yang serupa terhadap penyerahan kepada kuasa ilahi?

4.	Mengapakah mungkin terdapat ketegangan dalam hati manusia antara mengasihi Tuhan dan mentaatiNya? Bagaimanakah Yohanes 14:15 dapat membantu kita menyelesaikan masalah ini?

**Kristus Serupa Kita, Namun Berbeza dari Kita**

Seperti yang kita telah lihat, Kristus digambarkan sebagai jauh lebih tinggi daripada malaikat-malaikat. Malah, Dia digambarkan sebagai gambaran tepat kewujudan Tuhan (Ibr. 1:3). Oleh itu, Dia layak disembah (Ibr. 1:6), menurut bab pertama Ibrani. Selepas itu, Dia digambarkan, dalam bab kedua, sebagai dibuat lebih rendah daripada malaikat-malaikat untuk sementara waktu. Yesus bukan lebih rendah daripada para malaikat sekadar untuk suka-suka. Sebaliknya, dalam menerima “daging dan darah” dan menghadapi penderitaan yang ditimbulkan oleh pengalaman ini, Dia berkongsi sepenuhnya nasib saudara manusiaNya (Ibr. 2:14). Cara Yesus “dijadikan sedikit lebih rendah daripada malaikat-malaikat” bukan hanya melalui penjelmaanNya tetapi juga melalui penderitaanNya dalam kematian (Ibr. 2:9). Anak itu memasuki alam manusia sesungguhnya sehingga Dia menerima kefanaan, berbeza dengan malaikat-malaikat yang tidak menghadapi kematian.

Apa yang Kristus telah capai memampukan Dia menjadi “Imam Besar yang menaruh belas kasihan dan yang setia kepada TUHAN untuk mendamaikan dosa seluruh bangsa” (Ibr. 2:17, LAI).

Soalan untuk Difikirkan: Pada saat ulasan ini ditulis, orang di seluruh dunia takut untuk dijangkiti, dan mati akibat coronavirus. Bagaimana tindakan Kristus mengambil daging dan darah, dan melalui bersama nasib hidup kita boleh membantu kita apabila kita menghadapi ancaman dan penyakit yang mengancam nyawa seperti itu?

#### Bahagian III: Penerapan

Renungkan pernyataan Ellen G. White berkenaan dengan sifat alamiah manusia Kristus: “Ramai orang mengatakan bahawa mustahil Kristus dikalahkan oleh pencobaan. Jika demikian, Dia tidak boleh ditempatkan pada kedudukan Adam; Dia tidak boleh mencapai kemenangan yang Adam gagal perolehi. Sekiranya dalam sesuatu hal pergumulan kita lebih berat daripada yang ditanggung oleh Kristus, maka Ia tidak akan sanggup menolong kita. Namun Juruselamat kita itu mengenakan sifat kemanusiaan, dengan segala kekurangannya. Ia mengenakan sifat-sifat manusia dengan kemungkinan untuk menyerah kepada pencobaan. Tidak ada satu pun yang kita tanggung yang tidak pernah ditanggungNya.”—The Desire of Ages, ms. 117.

`Soalan untuk Difikirkan: Apakah penghiburan dan pengharapan yang diberikan oleh pengetahuan bahawa Yesus telah bertahan dalam segala sesuatu yang kita diseru untuk bertahan?`