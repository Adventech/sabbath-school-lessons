---
title:  Disempurnakan melalui Penderitaan
date:  19/01/2022
---

`Baca Ibrani 2:10, 17, 18 dan Ibrani 5:8, 9. Apakah fungsi penderitaan dalam kehidupan Yesus?`

Rasul mengatakan bahawa Tuhan “menyempurnakan Yesus...dengan penderitaan.”  Ungkapan ini mengejutkan. Penulis telah mengatakan bahawa Yesus adalah “cahaya kemuliaan TUHAN dan gambar wujud TUHAN” (Ibr. 1: 3, LAI) dan bahawa Dia tidak berdosa, saleh, tanpa salah, tanpa noda, dan suci (Ibr. 4:15, Ibr. 7:26–28, Ibr. 9:14, Ibr. 10:5–10). Yesus tidak perlu mengatasi sebarang ketidaksempurnaan moral atau etika. Dia sempurna secara moral dan etika.

Namun, Ibrani mengatakan bahawa Yesus menjalani proses “menyempurnakan” untuk mempersiapkan Dia dengan banyak cara untuk menyelamatkan kita. Yesus disempurnakan dalam erti bahawa Dia diperlengkapkan untuk menjadi Juruselamat kita.

1. Yesus disempurnakan melalui penderitaan untuk menjadi Kapten keselamatan kita (Ibr. 2:10). Yesus harus mati di kayu salib sebagai korban agar Bapa mendapat jalan yang sah untuk menyelamatkan kita. Yesus adalah persembahan korban yang sempurna, satu-satunya. Sebagai Tuhan, Yesus boleh menghakimi kita; tetapi, oleh kerana pengorbananNya, Yesus juga boleh menyelamatkan kita.
2. Yesus belajar untuk menurut melalui penderitaan (Ibr. 5:8). Penurutan diperlukan untuk dua perkara. Pertama, penurutan membolehkan pengorbananNya diterima (Ibr. 9:14, Ibr. 10: 5–10). Kedua, penderitaanNya memungkinkan Dia menjadi teladan kita (Ibr. 5:9). Yesus “mempelajari” penurutan kerana Dia tidak pernah mengalaminya sebelum ini. Sebagai Tuhan, siapa yang harus Dia patuhi? Malah, sebagai Anak yang kekal, dan satu dengan Tuhan, Dia dipatuhi sebagai penguasa alam semesta. Oleh itu, Yesus bukan berubah dari tidak penurut kepada penurut, tetapi dari kedaulatan dan kekuasaan kepada tunduk dan patuh. Anak Tuhan yang dimuliakan menjadi Anak Manusia yang penurut.
3. Mengalami godaan dan akhirnya menang membolehkan Yesus menjadi Imam Besar yang pengasih dan setia (Ibr. 2:17, 18). Penderitaan, sebenarnya, tidak menjadikan Yesus lebih penyayang. Sebaliknya, oleh kerana belas kasihan Yesus, Dia rela mati di kayu salib untuk menyelamatkan kita sejak dari mulanya (Ibr. 10:5–10; bandingkan dengan Rom 5:7, 8). Namun, melalui penderitaan itulah realiti kasih persaudaraan Yesus benar-benar dinyatakan dan diungkapkan.

`Jika Yesus yang tidak berdosa menderita, kita, sebagai orang berdosa, tentunya juga akan menderita. Bagaimana kita dapat belajar menanggung tragedi kehidupan dan pada masa yang sama mendapatkan pengharapan dan jaminan dari Tuhan, yang telah mengungkapkan kasihNya kepada kita dalam banyak cara yang penuh kuasa?`