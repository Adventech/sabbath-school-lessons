---
title:  Saudara sebagai seorang Penebus
date:  16/01/2022
---

`Baca Imamat 25:25-27, 47-49. Siapakah yang boleh menebus seseorang yang telah kehilangan hartanya atau kebebasannya oleh kerana kemiskinan?`

Hukum Musa menetapkan bahawa apabila seseorang itu terlalu miskin sehingga dia harus menjual hartanya — atau bahkan dirinya sendiri – agar dapat meneruskan kehidupan, dia akan mendapat harta itu atau kebebasannya semula dalam setiap lima puluh tahun, pada tahun yobel. Tahun yobel adalah tahun Sabat yang “agung” di mana hutang dimaafkan, harta dituntut semula, dan kebebasan disytiharkan bagi para tawanan.

Bagaimanapun, lima puluh tahun itu adalah satu jangka masa yang lama untuk ditunggu. Itulah sebabnya Hukum Musa juga menetapkan bahawa saudara terdekat dapat membayar bahagian hutang yang belum dilunaskan, dan dengan itu, menebus kerabatnya dengan lebih cepat.

Saudara terdekat juga adalah orang yang menjamin keadilan dilaksanakan dalam kes pembunuhan. Dia adalah penuntut darah yang akan mengejar pembunuh saudara terdekatnya itu dan menghukum pembunuh itu (Bil. 35:9–15).

`Baca Ibrani 2:14–16. Bagaimana Yesus dan kita dijelaskan dalam ayat ini?`

Petikan ini menggambarkan kita sebagai hamba kepada iblis, tetapi Yesus sebagai Penebus kita. Ketika Adam berdosa, manusia jatuh di bawah kuasa Syaitan. Akibatnya, kita tidak memiliki kekuatan untuk menentang dosa (Rm 7:14–24). Lebih buruk dari itu, ada hukuman mati yang dituntut oleh pelanggaran kita, yang tidak dapat kita bayar (Rm. 6:23). Oleh itu, keadaan kita nampaknya tidak berpengharapan.

Namun, Yesus mengambil sifat manusia kita dan menjadi daging dan darah seperti kita. Dia menjadi saudara terdekat kita dan menebus kita. Dia tidak malu untuk memanggil kita sebagai “saudara-saudara” (Ibr. 2:11, LAI).

Secara paradoks, dengan mengambil sifat kita dan menebus kita, Yesus juga menyatakan sifat-sifat alamiah ilahiNya. Dalam Perjanjian Lama, penebus Israel yang sebenar, saudara terdekat mereka, adalah Yahweh (cth., Mzm. 19:14, Yes. 41:14, Yes. 43:14, Yes. 44:22, Yer. 31:11, Hos. 13:14).

`Apa cara-caranya anda boleh belajar untuk mengalami dengan lebih mendalam tentang kenyataan betapa rapat Kristus dengan anda? Mengapa pengalaman ini sangat penting bagi iman anda?`