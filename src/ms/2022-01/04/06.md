---
title:  Saudara sebagai Teladan
date:  20/01/2022
---

Alasan lain mengapa Yesus mengambil sifat manusia kita dan tinggal di antara kita adalah supaya Dia dapat menjadi teladan, satu-satunya yang boleh menunjukkan teladan kepada kita, cara yang betul untuk hidup di hadapan Tuhan.

`Baca Ibrani 12:1–4. Menurut rasul, bagaimana kita harus berlari dalam perlumbaan kehidupan Kristian?`

Dalam petikan ini, Yesus merupakan kemuncak kepada senarai panjang watak-watak yang dijadikan oleh rasul sebagai teladan iman. Ayat ini menyebutkan Yesus sebagai “pemimpin (pengasas) ...dan yang membawa iman kita itu kepada kesempurnaan” (LAI). Kata Yunani archegos (“pengasas”) juga boleh diterjemahkan sebagai “pelopor.” Yesus adalah pelopor perlumbaan dalam erti kata bahawa Dia telah mendahului orang-orang yang beriman. Sebenarnya, Ibrani 6:20 memanggil Yesus sebagai “Perintis”. Kata “penyempurna” memberikan gagasan bahawa Yesus telah menunjukkan iman kepada Tuhan dalam bentuk yang paling murni. Petikan ini mengajarkan bahawa Yesus adalah yang pertama berlari untuk perlumbaan kita dengan jayanya dan bahawa Dialah yang menyempurnakan seni hidup dalam iman.

Ibrani 2:13 berbunyi: “Dan lagi: ‘Aku akan menaruh kepercayaan kepada-Nya.’ Dan lagi: ‘Sesungguhnya, inilah Aku dan anak-anak yang telah diberikan TUHAN kepadaku’” (LAI). Apa yang berlaku di sini ialah Yesus mengatakan bahawa Dia akan percaya kepada Tuhan. Perakuan ini merupakan kiasan kepada Yesaya 8:17, 18.

Yesaya mengucapkan kata-kata ini ketika menghadapi ancaman pencerobohan mengerikan oleh pihak Israel Utara dan Syria (Yesaya 7:1, 2). Imannya berbeza dengan iman Ahas, raja itu, yang kurang (2 Raj. 16:5–18). Tuhan telah menegur Ahas untuk mempercayaiNya dan meminta petanda bahawa Dia akan membebaskannya (Yes. 7:1–11). Tuhan telah berjanji kepadanya, sebagai anak Daud, bahawa Dia akan melindungi Ahas seperti anakNya sendiri. Sekarang, Tuhan dengan penuh kemurahan menawarkan agar Ahas memohon pengesahan akan janji itu dengan satu tanda. Ahas, bagaimanapun, menolak untuk meminta tanda tetapi sebaliknya, mengirim utusan kepada Tiglat-Pileser, raja Asyur, dengan mengatakan, “‘Aku ini hambamu dan anakmu’” (2 Raj. 16:7, LAI). Betapa menyedihkan! Ahas lebih suka menjadi “anak” Tiglat-Pileser daripada anak Tuhan.

Yesus, bagaimanapun, menaruh kepercayaan kepada Tuhan dan janjiNya bahawa Dia akan meletakkan musuh-musuhNya di bawah kakiNya (Ibr. 1:13; Ibr. 10:12, 13). Tuhan telah melafazkan janji yang sama kepada kita, dan kita harus percaya kepadaNya, sama seperti yang Yesus lakukan (Rm. 16:20).

`Bagaimana kita boleh belajar menaruh kepercayaan kepada Tuhan, dan membuat keputusan pada setiap hari yang mencerminkan kepercayaan ini? Apa keputusan penting seterusnya yang perlu anda buat, dan bagaimana anda dapat memastikan bahawa ia menunjukkan kepercayaan kepada Tuhan?`