### Pada Zaman Akhir Ini: Perkhabaran Ibrani

Dia melihat wanita itu pada pertama kali di gereja. Dia sedang melaksanakan satu tugas, leka melayan fikirannya, ketika pandangannya dipukau. Lukisan itu lebih kurang dua meter tinggi dan tiga meter lebar, tetapi wanita yang terpapar pada lukisan itu memancarkan kuasa daya tarikan yang luar biasa kepada pemuda itu. Mengapa dia tidak dapat mengalihkan pandangan matanya daripada wanita itu? Ada apa? Setelah merenung seketika, dia menyedari bahawa jawapannya terletak pada mata wanita tersebut. Lukisan itu memaparkan hanya wajah wanita tersebut, dan matanya merenung begitu khusyuk sekali kepada sesuatu. Namun, apa dan mengapa wanita itu begitu khusyuk memandang? Untuk beberapa lama waktu, dia tidak dapat memadam bayangan lukisan itu dari ingatannya. 

Beberapa tahun kemudian, pelukis kepada lukisan itu, Arnold Jiménez, mengungkapkan beberapa rahsia lukisan tersebut kepadanya. Lukisan itu dihasilkan untuk menarik pandangan penonton kepada mata wanita itu, namun rahasia sebenar terletak pada anak matanya. Jika anda melihat dengan teliti, anda akan mendapati bahawa anak matanya memantulkan apa yang sedang direnungnya. Matanya sedang merenung Yesus di atas kayu salib. 

Potret Yesus dalam Surat kepada Ibrani berupaya menawan kita dengan daya tarikan yang sama. Yesus digambarkan, pertama-tama, sebagai Penguasa alam semesta, bertakhta di sebelah kanan Tuhan. Malaikat yang tidak terhitung banyaknya meraikanNya, menyembahNya, dan melayaniNya (Ibr. 1:5–14, Ibr. 12:22–24). Dia telah memenangkan hak untuk memerintah kerana melalui kematianNya sendiri Dia telah memastikan kehancuran syaitan (Ibr. 2:14–16). Yesus juga adalah Imam Besar yang dimuliakan. Tanpa dosa, dan sempurna suciNya, Dia hidup selama-lamanya untuk melayani bagi pihak kita di tempat kudus syurgawi (Ibr. 7:26–8:5). Dia telah memenangkan hak untuk melakukannya kerana Dia mempersembahkan diriNya sebagai korban yang sempurna, sekali-untuk-semua, berkesan untuk semua orang dan selama-lamanya (Ibr. 10:1–14). Yesus juga telah menjadi pengantara kepada satu perjanjian baru antara Tuhan dan umatNya yang akan kekal selama-lamanya (Ibr. 8:6–13).	

Namun, apa yang memikat pembaca kepada potret Yesus, bagaimana pun, bukan sekadar tentang apa yang telah Yesus lakukan, tetapi tentang siapa Dia. Dia dilahirkan oleh seorang wanita, sama seperti kita, dan Dia telah digoda dan dihina, sepertimana yang kita telah lalui. Namun, Dia tetap duduk pada pusat kekuasaan di dalam alam semesta. Apabila kita melihat pemandangan syurgawi, dengan segala makhluk cakerawala yang pelbagai ragam dan mengagumkan, mata kita tertarik kepada Dia yang berada di tengah-tengah segalanya, namun sungguh menakjubkan, Dia kelihatan sama seperti kita kerana Dia telah menjadi salah satu daripada kita. Yesus, Saudara kita, ada di sana, di syurga, mewakili kita, walaupun dosa dan kejatuhan kita yang mengaibkan.

Pada diri Yesus, tiga dimensi kisah penebusan bersilangan. Pertama adalah dimensi tempatan, peribadi. Bagi pembaca yang sudah bosan dengan celaan dan penderitaan kehidupan Kristiani (Ibr. 10:32–34), Yesus adalah Pencipta dan Penyempurna iman. Mereka perlu memandang kepadaNya yang juga telah menderita kerana orang-orang berdosa (Ibr. 12:1–4). Kedua adalah dimensi korporat, nasional. Bagi umat Tuhan yang sedang berjalan menuju ke negeri yang dijanjikan Tuhan, Yesus adalah Yoshua yang baru. Mereka perlu mengikuti pimpinanNya (Ibrani 3, 4, 11, 12). Ketiga adalah dimensi sejagat. Yesus adalah Adam yang baru, Anak Manusia di mana tujuan Tuhan untuk kemanusiaan digenapi (Ibr. 2: 5–10, Ibr. 12: 22–28).

Potret Yesus, yang merentangi luas dan panjang serta tinggi dan dalamnya kasih Tuhan kepada kita, merupakan subjek kita pada penggal ini. Sama seperti imej Yesus pada mata di dalam lukisan, yang memukau pandangan pemuda itu, semoga imej Yesus yang digambarkan dalam Ibrani bukan hanya memikat pandangan kita, tetapi cinta dan ketakjuban kita untuk, ya, Yesus, Saudara kita yang berada di syurga.	

_Félix H. Cortez merupakan profesor Kesusasteraan Perjanjian Baru di Seventh-day Aventist Theological Seminary di Andrews University. Dia berkahwin dengan Alma Gloria Alvarez dan mempunyai dua orang anak, Hadid, seorang pendeta di New Jersey, dan Alma, mahasiswi dalam jurusan arkeologi di Andrews University._