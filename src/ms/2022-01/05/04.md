---
title:  Hari ini, Jika Kamu Mendengarkan SuaraNya
date:  25/01/2022
---

`Baca Ibrani 4:4-8. Apa maksudnya memasuki perhentian “hari ini” dalam hal berkaitan dengan pemeliharaan hari Sabat?`

Ketidakpercayaan generasi padang gurun itu menghalang mereka memasuki perhentian atau istirehat yang dijanjikan Tuhan. Namun, Tuhan terus mendorong umatNya untuk memasuki perhentian itu dan jangan mengeraskan hati mereka. Paulus mengulangi beberapa kali bahawa janji Tuhan itu “masih berlaku” (Ibrani 4: 1, 6, 9, LAI). Dia menggunakan kata kerja Yunani kataleipō dan apoleipō, menekankan bahawa “janji akan masuk ke dalam perhentian-Nya masih berlaku” (Ibr. 4:1, LAI). Kenyataan bahawa undangan untuk memasuki perhentian ini diulang pada zaman Daud (Ibr. 4: 6, 7, merujuk kepada Mazmur 95) menyiratkan bahwa janji itu belum dituntut dan masih boleh diperoleh. Sebenarnya, Paulus menunjukkan bahawa pengalaman perhentian Sabat sejati telah tersedia sejak zaman Penciptaan lagi (Ibr. 4: 3, 4).

Tuhan mengajak kita pada “hari ini” untuk masuk ke dalam perhentianNya. “Hari ini” adalah konsep penting di seluruh Kitab Suci. Ketika Musa memperbaharui perjanjian Israel dengan Tuhan di garis sempadan Tanah Perjanjian, dia menekankan betapa pentingnya “hari ini” (Ul. 5:3, bandingkan Ulangan 4:8, Ul. 6:6, dll.). Ia merupakan satu ketika untuk mengenal kesetiaan Tuhan (Ul. 11:2–7) dan satu ketika untuk satu keputusan untuk mentaati Tuhan (Ul. 5:1-3). Demikian juga, Yosua menyeru orang-orang pada zamannya, “pilihlah pada hari ini kepada siapa kamu akan beribadah” (Yos. 24:15, LAI).

Dengan cara yang sama, “hari ini” adalah waktunya untuk membuat keputusan bagi kita, waktu untuk satu kesempatan, dan juga waktu yang bahaya, seperti yang selalu berlaku kepada umat Tuhan (Lihat 2 Kor 6:2). “Hari ini” muncul lima kali dalam Ibrani 3 dan 4. Ia menekankan betapa pentingnya mendengarkan suara Tuhan (Ibr. 3:7, 15; 4:7) kerana gagal untuk mendengar dan mempercayai firman Tuhan membawa kepada ketidaktaatan dan pengerasan kita hati. Bahkan ia juga dapat melambatkan kemasukan kita ke Tanah Kanaan syurgawi, sama seperti ia menghalang generasi padang gurun untuk memasuki Kanaan duniawi.

Namun, Yesus telah mengalahkan musuh kita (Ibr. 2:14–16) dan memulakan satu perjanjian baru (Ibrani 8–10). Oleh itu, kita boleh datang “penuh keberanian menghampiri takhta kasih karunia” (Ibr. 4:14–16, LAI). Rayuan pada “hari ini” mengundang kita untuk mengenali bahawa Tuhan telah setia kepada kita dan telah memberikan kita setiap alasan untuk menerima undanganNya dengan segera tanpa berlengah-lengah.

`Keputusan rohani apa yang mesti anda buat pada “hari ini”, yang tidak ditangguh pada waktu yang lain? Apa pengalaman anda di masa lalu ketika anda cuba menunda untuk melakukan apa yang anda tahu Tuhan mahu anda lakukan dengan serta-merta?`