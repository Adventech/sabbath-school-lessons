---
title:  Yesus, Pemberi Hari Perhentian
date:  22/01/2022
---

### Bacaan Untuk Pelajaran Minggu Ini
Kej. 15:13–21; Ibr. 3:12–19; Ibr. 4:6–11; Ibr. 4:1, 3, 5, 10; Ul. 5:12–15; Ibr. 4:8–11.

> <p>Ayat Hafalan</p>
> “Jadi masih tersedia suatu hari perhentian, hari ketujuh, bagi umat TUHAN” (Ibrani 4:9, LAI).

Ibrani 1 dan 2 memusatkan perhatian kepada penabalan Yesus sebagai penguasa dan pembebas umat Tuhan. Ibrani 3 dan 4 memperkenalkan Yesus sebagai orang yang akan memberikan hari perhentian bagi kita. Urutan ini tentunya masuk akal apabila kita mengingati perjanjian bagi keturunan Daud yang telah menjanjikan bahawa Tuhan akan memberi raja yang telah dijanjikan itu dan juga kepada rakyatnya “keamanan” dari musuh-musuh mereka (2 Sam. 7:10, 11, LAI). Hari perhentian ini tersedia untuk kita kerana sekarang Yesus duduk di sebelah kanan Tuhan.

Ibrani menggambarkan hari perhentian sebagai istirehat milik Tuhan dan sebagai istirehat Sabat (Ibr. 4:1–11). Tuhan menjadikan hari perhentian ini, yang merupakan milikNya, tersedia untuk Adam dan Hawa. Sabat pertama adalah pengalaman kesempurnaan bersama dengan seseorang yang memungkinkan kesempurnaan itu. Tuhan juga menjanjikan perhentian Sabat kerana pemeliharaan Sabat yang benar merangkumi janji bahawa Tuhan akan mengembalikan kesempurnaan itu.

Apabila kita memelihara hari Sabat, kita akan mengingat bahawa Tuhan telah membuat persediaan yang sempurna untuk kita ketika Dia menciptakan dunia dan ketika Dia menebus dunia ini di kayu salib. Akan tetapi, pemeliharaan Sabat yang benar, selain sebagai yang pertama dan yang terutama menunjukkan kita kembali kepada peristiwa Penciptaan, memberikan kita satu pengalaman yang memberi bayangan, di dunia yang tidak sempurna ini, tentang masa depan yang dijanjikan Tuhan.

_*Selidiki pelajaran minggu ini untuk persediaan Sabat, 29 Januri._