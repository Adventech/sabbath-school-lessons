---
title:  Negeri Itu sebagai Satu Tempat Perhentian
date:  23/01/2022
---

`Baca Kejadian 15:13-21. Apa yang Tuhan janjikan kepada Abraham?`

Ketika Tuhan membebaskan Israel dari perhambaan di Mesir, tujuannya adalah membawa Israel ke tanah Kanaan, di mana mereka akan dapat melayani dan mentaati Dia dengan bebas (Kel. 8:1; Mzm. 105: 43-45), termasuk menikmati hari Sabat yang dilarang oleh Firaun (Kel 5:5). Tanah Kanaan adalah harta pusaka yang dijanjikan Tuhan kepada bapa mereka Abraham, kerana dia telah mematuhi suara Tuhan dan meninggalkan negerinya untuk pergi ke Tanah Perjanjian (Kej. 11:31 â€“ 12:4).

Tujuan Tuhan memberikan tanah itu kepada Israel bukan sekadar supaya mereka memilikinya. Tuhan membawa mereka kepada diriNya sendiri (Kel 19:4). Tuhan menghendaki mereka tinggal di negeri di mana mereka boleh menikmati hubungan yang intim denganNya, tanpa sebarang halangan, dan juga agar mereka akan menjadi saksi kepada dunia tentang siapa Tuhan yang sebenar dan apa yang akan Dia berikan kepada umatNya. Sama seperti hari Sabat penciptaan, tanah Kanaan merupakan satu kerangka yang memungkinkan hubungan yang akrab dengan Penebus mereka dan kenikmatan terhadap kebaikanNya.

Dalam Ulangan 12:1â€“14, Tuhan memberitahu bangsa itu bahawa mereka akan memasuki tempat perhentian, bukan hanya apabila mereka memasuki negeri itu, tetapi apabila mereka telah membersihkan tanah itu dari penyembahan berhala. Selepas itu, Tuhan akan menunjukkan kepada mereka satu tempat, Yang Dipilih, di mana Dia akan tinggal di antara mereka.

`Baca Keluaran 20:8-11 dan Ulangan 5:12-15. Nyatakan dua perkara yang diperingatkan oleh perhentian Sabat, dan bagaimana mereka saling berkaitan?`

Tuhan menghubungkan hari Sabat penciptaan dengan pembebasan dari Mesir. Dia memerintahkan Israel untuk memelihara hari Sabat sebagai peringatan akan penciptaan dan sebagai peringatan akan penebusan mereka dari Mesir. Penciptaan dan penebusan, kedua-duanya termaktub dalam hukum Sabat. Sama seperti kita tidak dapat mencipta diri kita sendiri, kita juga tidak dapat menebus diri kita sendiri. Ini merupakan satu pekerjaan yang hanya mampu dilakukan oleh Tuhan, dan dengan beristirehat, kita mengakui pergantungan kita kepadaNya, bukan hanya untuk keberadaan kita tetapi untuk keselamatan kita. Pemeliharaan Sabat adalah satu ekspresi keselamatan penuh kuasa hanya dengan iman.

`Bagaimana seharusnya pemeliharaan Sabat dapat membantu kita memahami pergantungan kita sepenuhnya kepada Tuhan, bukan hanya untuk keberadaan tetapi untuk keselamatan?`