---
title:  Kajian Tambahan
date:  28/01/2022
---

Sangat penting bahawa Paulus, dalam Ibrani, menggunakan hari rehat Sabat, dan bukan hari Minggu, sebagai simbol keselamatan melalui rahmat yang Tuhan anugerahkan kepada kita. Menggunakan hari istirehat Sabat dengan cara ini menunjukkan bahawa hari Sabat dihargai dan diamalkan oleh umat-umat percaya. Namun, sejak dari abad kedua Masehi dan seterusnya, kita dapati bukti perubahan yang telah diputuskan di dalam gereja. Pemeliharaaan Sabat tidak lagi dianggap sebagai simbol keselamatan tetapi sebaliknya dianggap sebagai simbol kesetiaan kepada agama Yahudi dan perjanjian lama, sesuatu yang harus dihindari. Memelihara hari Sabat sama ertinya dengan “Judaize.” Sebagai contoh, Ignatius dari Antiokhia (sekitar tahun 110 Masehi) mengatakan: “Mereka yang hidup menurut perintah lama telah menemukan pengharapan baru. Mereka tidak lagi memelihara hari Sabat melainkan hari Tuhan – hari ketika hidup kita dibangkitkan bersama Kristus.”—Jacques B. Doukhan, Israel and the Church: Two Voices for the Same God (Peabody, MA: Hendrickson Publishers, 2002), ms. 42. Demikian juga, Marcion memerintahkan para pengikutnya untuk berpuasa pada hari Sabat sebagai tanda penolakan terhadap orang-orang Yahudi dan Tuhan mereka, dan Victorinus tidak mahu dianggap bahawa dia “memelihara hari Sabat orang Yahudi” (Lihat Israel and the Church, ms. 41–45). Kehilangan pengertian tentang pemeliharaan Sabat sebagai simbol keselamatan oleh kasih karunia menyebabkan kepupusannya dalam gereja Kristian.

“Hari Sabat merupakan tanda kuasa Kristus untuk menjadikan kita suci. Ia diberikan kepada semua orang yang disucikan oleh Kristus. Sebagai satu tanda kepada kuasaNya yang menyucikan, Sabat diberikan kepada semua orang, yang melalui Yesus, menjadi sebahagian daripada Israel milik Tuhan....

“Hari Sabat menunjukkan mereka kepada pekerjaan penciptaan, sebagai bukti kepada kuasaNya yang besar dalam penebusan. Sementara kita diingatkan kepada damai yang telah hilang di Eden, maka Sabat memberitahukan tentang damai yang akan dipulihkan melalui Juruselamat. Setiap objek di alam ini mengulangi undanganNya: ‘Marilah kepada-Ku, semua yang letih lesu dan berbeban berat, Aku akan memberi kelegaan kepadamu.’ Matius 11:28.”—Ellen G. White, The Desire of Ages, ms. 288, 289.

**Soalan Perbincangan**:

`Apakah hubungan antara pemeliharaan Sabat dan pembenaran oleh iman?`

`Apakah perbezaan antara pemeliharaan Sabat yang benar dan pematuhan Sabat secara legalis? Bagaimana supaya kita tidak hanya mengetahui perbezaannya tetapi juga mengalami perbezaan dalam pemeliharaan Sabat kita itu sendiri?`