---
title:  Jalan yang Hidup dan Baru Melalui Tabir
date:  02/03/2022
---

`Baca Ibrani 10:19-22. Apakah jemputan yang diberikan kepada kita dalam ayat ini?`

Kitab Ibrani berpendapat bahawa Yesus telah memasuki tempat suci syurgawi dan mengajak kita untuk mengikut pimpinanNya. Idea ini selari dengan konsep yang diperkenalkan sebelumnya bahawa Yesus adalah “kapten” dan perintis bagi orang-orang percaya (Ibr. 2:10; Ibr. 6:19, 20; Ibr. 12:2). “Jalan yang baru dan hidup” adalah perjanjian baru yang Yesus mulakan dengan korban dan kenaikanNya ke syurga. Ungkapan “baru dan hidup” bertentangan dengan penerangan tentang perjanjian lama yang “menjadi tua dan usang” (Ibr.  8:13, LAI). Ia adalah perjanjian baru, yang telah memberikan pengampunan dosa dan meletakkan hukum di dalam hati kita, yang memungkinkan kita untuk mendekati Tuhan dengan yakin, bukan kerana diri kita sendiri atau apa sahaja yang telah kita lakukan, tetapi kerana apa yang Yesus telah lakukan untuk kita dengan memenuhi semua kewajipan-kewajipan perjanjian.

Ibrani mencatatkan bahawa pembentukan perjanjian lama melibatkan pembangunan tempat suci dan pentahbisan para imam (Ibr. 9:18–21; bandingkan dengan Keluaran 40; Imamat 8, 9). Tujuan perjanjian itu adalah untuk mewujudkan hubungan yang erat antara Tuhan dan umatNya (Kel. 19: 4–6). Ketika Israel menerima hubungan ini, Tuhan segera memerintahkan agar tempat kudus dibangun supaya Dia boleh tinggal di antara mereka. Penubuhan tempat suci dan kehadiran Tuhan di tengah-tengah umatNya merupakan saat di mana perjanjian antara Tuhan dan Israel disempurnakan.

Perkara yang sama berlaku dalam perjanjian baru. Perjanjian baru juga menyiratkan permulaan pelayanan imamat Yesus bagi kita (Ibr. 5:1–10, Ibr. 7:1 – 8:13).

Kenaikan Yesus ke hadapan Tuhan telah memulakan satu era baru bagi umat Tuhan. Zakharia 3 menyebutkan bahawa Syaitan berada di hadapan Tuhan untuk menuduh umat Tuhan, yang diwakili oleh imam besar Yosua. Penuduh ini adalah orang yang sama, yang menimbulkan keraguan terhadap kesetiaan Ayub kepada Tuhan (Ayub 1, 2). Namun, dengan korban Yesus, Syaitan telah diusir dari syurga (Why. 12:7–12, bandingkan dengan Yoh. 12:31, Yoh. 16:11). Sekarang Yesuslah yang menjadi pengantara bagi kita dan melalui pengorbanan dan kesetiaanNya menuntut keselamatan bagi kita!

`Apakah tuduhan-tuduhan yang boleh Syaitan jatuhkan untuk menentang anda di hadapan Tuhan, jika dia diizinkan? Walaupun dia adalah pendusta, berapa banyak pembohongan yang dia harus beritahukan agar anda mendapat penghukuman? Apakah satu-satunya harapan anda?`