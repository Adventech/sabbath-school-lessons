---
title:  Komen Guru
date:  04/03/2022
---

**Ayat-ayat Utama**: Ibr. 9:24; Kel. 19:3, 4; Ibr. 12:18-21; Im. 16:1, 2; Ibr. 10:19-24; Kol. 3:1.

#### Bahagian I: Gambaran Keseluruhan

**Tema-tema Pelajaran**: Dalam Ibrani, kenaikan Kristus menandakan permulaan pemerintahanNya dan permulaan pelayanan imam besarNya di syurga. Apabila Kristus naik ke syurga, Dia menampakkan diri di hadapan Tuhan bagi pihak kita (Ibr. 9:24). Pada zaman Perjanjian Lama, setiap lelaki dikehendaki hadir di hadapan Tuhan tiga kali setahun. Perayaan-perayaan penghijrahan ini dalah Hari Paskah, Hari Raya Pengumpulan, dan Perayaan Pondok Daun (Keluaran 23:14-17). Tujuan perayaan ini adalah untuk menghadap Tuhan (Mzm. 42:2).

Kristus menampakkan diri di syurga di hadapan Tuhan bagi pihak kita. Selaras dengan perayaan Perjanjian Lama, Kristus mati pada hari Paskah. Kemudian selepas kebangkitanNya, Dia naik pertama kalinya kepada BapaNya pada ketika para imam mengibarkan berkas jelai mereka (lihat Yohanes 20:17; Ef. 4:8). Kristus naik sekali lagi untuk kali terakhir selepas 40 hari untuk duduk di sebelah kanan Tuhan. Semasa pelantikan Kristus sebagai Imam Besar kita berlaku di syurga, Roh Kudus dicurahkan pada hari Pentakosta ke atas pengikut-pengikut Kristus di bumi.

Ketika Tuhan menampakkan diriNya kepada orang Israel di Gunung Sinai, mereka takut akan kehadiran Tuhan. Musa menjadi perantara mereka. Sepanjang sejarah Israel, imam adalah pengantara. Namun begitu, mereka dilarang untuk masuk pada bila-bila masa mereka mahu ke dalam bilik Maha Kudus di khemah suci itu. Tabir berfungsi sebagai pemisah dan juga sebagai perlindungan bagi para imam ketika melayani di tempat kudus. Ibrani menjemput hadirinnya, dan kita, untuk mendekati tempat kudus melalui tabir itu, iaitu, melalui daging Kristus (Ibr. 10:20).

#### Bahagian II: Ulasan

**Roh-roh Orang Benar telah Menjadi Sempurna**

Dalam Ibrani 12:22, 23, Paulus berbicara kepada hadirinnya dengan kata-kata ini: “Tetapi kamu sudah datang ke Bukit Sion, ke kota Allah yang hidup, Yerusalem sorgawi dan kepada beribu-ribu malaikat, suatu kumpulan yang meriah, dan kepada jemaat anak-anak sulung, yang namanya terdaftar di sorga, dan kepada TUHAN, yang menghakimi semua orang, dan kepada roh-roh orang-orang benar yang telah menjadi sempurna,” (TB). Persoalan yang akan kita kemukakan sehubungan dengan petikan ini ialah: Siapakah “roh-roh orang-orang benar yang telah menjadi sempurna”? Maksudnya, makhluk seperti apakah mereka?

Sebagai persediaan untuk menjawab soalan ini, mari kita lihat konteks Ibrani 12:22, 23, iaitu Ibrani 11. Dalam Ibrani 11, Paulus memberikan pujian untuk menghormati pahlawan iman, diikuti dengan nasihat yang tegas pada permulaan Ibrani 12 supaya menumpukan pandangan kita kepada “Yesus, yang memimpin kita dalam iman, dan yang membawa iman kita itu kepada kesempurnaan, yang dengan mengabaikan kehinaan tekun memikul salib ganti sukacita yang disediakn bagi Dia, yang duduk di sebelah kanan takhta TUHAN” (Ibr. 12:2, LAI).

Kemudian bahagian yang menyusul Ibrani 12 adalah berkaitan dengan disiplin Tuhan dalam kehidupan Kristian. Kenyataan bahawa orang benar menderita bukanlah tanda ketidaksenangan ilahi tetapi kasih sayang seperti ibu dan bapa oleh Tuhan. Itulah sebabnya Paulus menyatakan, “Kerana Tuhan menghajar orang yang dikasihi-Nya, dan Ia menyesah orang yang diakui-Nya sebagai anak” (Ibr. 12:6, LAI).

Mengikuti seterusnya merupakan dua nasihat berganda tentang kedamaian dan kekudusan: “Berusahalah hidup damai dengan semua orang dan kejarlah kekudusan, sebab tanpa kekudusan tidak seorang pun akan melihat Tuhan” (Ibr. 12:14, LAI). Untuk mengukuhkan peringatan itu, Paulus mengemukakan ilustrasi tentang Esau, yang digambarkan sebagai orang yang “cabul atau yang mempunyai nafsu yang rendah” - yang amat bertentangan dengan teladan iman dalam Ibrani 11 - yang menjual hak kesulungannya untuk sepiring hidangan” (Ibr. 12:16, LAI). Akhir sekali, Paulus membandingkan generasi Keluaran dengan hadirinnya sendiri. Generasi Keluaran ini berhadapan dengan penjelmaan Tuhan di Gunung Sinai. Musa mengingat kejadian itu dan mengaku: “‘Aku sangat ketakutan dan sangat gementar’” (Ibr. 12:21, LAI). Bezanya, hadirin Ibrani tidak datang ke gunung yang menakutkan ini tetapi ke tempat kediaman syurgawai Tuhan, iaitu “Yerusalem sorgawi” (Ibr. 12:22, LAI). Mereka mempunyai akses kepada “TUHAN, yang menghakimi semua orang,” kepada “jemaat anak-anak sulung, yang namanya terdaftar di sorga,” dan kepada “roh-roh orang-orang benar yang telah menjadi sempurna” (Ibr. 12:23, LAI).

Siapakah “roh-roh orang-orang benar yang telah menjadi sempurna”? Kebanyakan sarjana kitab Ibrani menggunakan kesusasteraan apokaliptik Yahudi (cth, Jub. 23:30, 31; 1 Henokh 22:9; 1 Henokh 102:4; 1 Henokh 103:3, 4; 2 Apoc. Bar. 30:2) untuk memahami frasa “roh-roh orang-orang benar yang telah menjadi sempurna.” Atas dasar ini, mereka menyimpulkan bahawa roh-roh ini tentulah jiwa-jiwa tidak berbentuk, tidak mempunyai badan, yang tinggal di syurga. Kesimpulan sedemikian perlu dicabar oleh data yang dibentangkan dalam kitab Ibrani sendiri. Untuk itu, kita akan menganalisis kata nama “roh”, kata sifat “benar”, dan kata kerja berbentuk sifat (participle) “dijadikan sempurna.”

Kata nama “roh-roh,” atau “roh,” mempunyai tiga kegunaan berbeza dalam surat yang ditujukan kepada orang Ibrani. Pertama, “roh” digunakan untuk merujuk kepada malaikat-malaikat yang melayani roh (Ibr. 1:7, 14). Kedua, “roh” merujuk kepada Roh Kudus yang memberikan karunia, yang berbicara tentang perjanjian baru, dan memberikan kesaksian tentangnya (Ibr. 2:4, Ibr. 3:7, Ibr. 6:4, Ibr. 9:8, Ibr. 10:15). Kadang-kadang Roh Kudus nampaknya digambarkan sebagai “Roh kasih karunia” (Ibr. 10:29), atau “Roh yang kekal” (Ibr. 9:14). Ketiga, “roh” merujuk kepada manusia yang masih hidup dan yang dikuasai oleh Firman Tuhan yang hidup, yang menusuk amat dalam ke dalam jiwa (Ibr. 4:12). Begitu juga, apabila Paulus bercakap tentang pendisiplinan Tuhan kepada anak-anak-Nya, dia berkata “kita memiliki ayah-ayah di dunia ini yang mendidik kita, dan yang kita hormati; jika demikian, bukankah kita harus lebih lagi menundukkan diri kepada Bapa atas segala roh dan atas hidup?” (Ibr. 12:9, AYT). Oleh itu, kita boleh membuat kesimpulan bahawa “roh” dalam frasa  “roh-roh orang-orang benar yang telah menjadi sempurna” (Ibr. 12:23, LAI) bukanlah malaikat-malaikat, bukan juga Roh Kudus, tetapi manusia yang, dengan iman, telah menghampiri Gunung Sion, kota Tuhan yang hidup, Yerusalem syurgawi (Ibr. 12:22).

Dalam Ibrani, kata sifat “benar” muncul hanya dua kali di luar petikan yang sedang dikaji ini. Kali pertama ia muncul, ia digunakan dalam konteks ketahanan: “Tetapi orang-Ku yang benar akan hidup oleh iman” (Ibr. 10:38, LAI). Tuhan tidak berkenan kepada mereka yang mundur dalam keraguan atau ketidakpercayaan. Kali kedua ia muncul, kata sifat ini digunakan dalam konteks persembahan Habel sebagai korban yang lebih baik daripada persembahan Kain. Oleh kerana korban persembahan yang lebih baik, Habel memperoleh kesaksian bahawa dia adalah “benar” (Ibr. 11:4). Kedua-dua contoh ini merujuk kepada orang ketika mereka masih hidup, tidak mati atau pun dalam keadaan tidak berbadan. Oleh itu, individu ini tidak digambarkan sebagai jiwa yang bukan dalam bentuk materi. Jadi, kita boleh menyimpulkan bahawa “orang benar” ialah orang yang hidup dengan iman dan menyatakan iman mereka melalui persembahan-persembahan korban yang mereka persembahkan.

Istilah “telah menjadi sempurna” muncul beberapa kali dalam Ibrani, memperlihatkan tiga penggunaan. Pertama, Kristus telah disempurnakan melalui penderitaan dan menjadi sumber keselamatan kekal (Ibr. 2:10, Ibr. 5:9, Ibr. 7:28). Kedua, hukum tidak dapat menyempurnakan hati nurani penyembah (Ibr. 7:19, Ibr. 9:9, Ibr. 10:1). Ketiga, manusia dijadikan sempurna. Dalam Ibrani 10:14, Paulus menyatakan, “Sebab oleh satu korban saja Ia telah menyempurnakan untuk selama-lamanya mereka yang Ia kuduskan” (LAI), dan dalam Ibrani 12:23 “roh-roh orang-orang benar” disempurnakan. Oleh itu, objek kesempurnaan adalah Kristus dan manusia, bukan makhluk tanpa tubuh dalam lingkungan metafizik.

Akhirnya sekali, frasa “jemaat anak-anak sulung” nampaknya menjadi sebahagian daripada persamaan, sinonim dengan frasa yang mengikutinya: “yang namanya terdaftar di sorga” (Ibr. 12:23, LAI). Gambaran orang-orang benar yang terdaftar dalam kitab-kitab syurgawi adalah sesuatu yang biasa dalam Kitab Suci (Kel. 32:32, Mzm. 69:28, Dan. 12:1, Luk. 10:20, Why. 13:8, Why. 17:8, bandingkan Flp. 3:20). Musa berdebat dengan Tuhan sama ada Dia mengampuni dosa Israel atau namanya sendiri dihapuskan dari kitab kehidupan. Oleh itu, “roh-roh orang-orang benar yang telah menjadi sempurna” harus ditafsirkan sebagai manusia dan bukannya jiwa orang mati tanpa tubuh.

Ringkasnya, bukti dalam ayat-ayat Alkitab menunjukkan fakta bahawa kata nama “roh” digunakan untuk malaikat, Roh Kudus, dan manusia. Kata sifat “benar” digunakan untuk merujuk kepada orang yang setia, seperti Habel dan hadirin Ibrani. Istilah “telah menjadi sempurna” digunakan untuk menggambarkan Yesus yang dijadikan sempurna, juga ketidakupayaan hukum dalam menjadikan sesuatu itu sempurna, dan manusia yang telah dijadikan sempurna oleh korban Kristus. Oleh itu, kita dapat menyimpulkan dengan selamat bahawa “roh-roh orang-orang benar yang telah menjadi sempurna” bukanlah jiwa-jiwa yang tidak berbentuk materi, tanpa bentuk jasmani, yang tinggal di syurga selepas persinggahan sementara duniawi mereka dan sesudah kematian, dan yang kini menikmati kedamaian syurgawi. Sebaliknya, “roh-roh orang-orang benar yang telah menjadi sempurna” ini adalah umat manusia yang namanya telah didaftarkan di syurga. Melalui iman, hadirin kepada siapa Ibrani ditujukan, mendekati Tuhan, Yesus Pengantara perjanjian baru, Yerusalem syurgawi, para malaikat yang tidak terhitung banyaknya, dan kelompok manusia ini, yang disempurnakan oleh iman dan yang namanya tercatat di syurga. Petikan ini harus difahami sebagai nasihat kepada orang-orang percaya, sama seperti nasihat penulis kepada hadirinnya apabila dia berkata: “Sebab itu, marilah kita dengan penuh keberanian menghampiri takhta kasih karunia” (Ibr. 4:16, LAI).

#### Bahagian III: Penerapan

Sebagai penganut Advent Hari Ketujuh, kita memegang banyak kepercayaan yang sama dengan denominasi Kristian yang lain, seperti doa, kebenaran melalui iman, penyucian, Ketuhanan, persepuluhan, dsb. Selain daripada kepercayaan-kepercayaan Advent yang tersendiri, seperti yang berkaitan dengan doktrin kaabah dan dengan pengertian kita sendiri sebagai umat sisa zaman akhir Wahyu, terdapat beberapa denominasi dalam lingkungan Kristian yang berkongsi kepercayaan kita tentang Sabat, Kedatangan Kedua, karunia nubuatan, dan keadaan orang mati. Dalam pelajaran minggu ini, kita akan mempelajari keadaan orang mati melalui petikan Ibrani 12:22, 23.

Sebagai Seventh-day Adventist, kita berbeza daripada kelompok Kristian yang lain, walaupun tidak secara eksklusif, dalam mempercayai bahawa jiwa itu tidak kekal. Kita percaya bahawa Tuhan menciptakan Adam “dari debu tanah dan menghembuskan nafas hidup ke dalam hidungnya; demikianlah manusia itu menjadi makhluk yang hidup” (Kej. 2:7, LAI). Terjemahan lain menerjemahkan frasa “makhluk hidup” sebagai “jiwa yang hidup.” Dengan kematian, makhluk hidup tidak lagi wujud. Melalui pengaruh falsafah Yunani, kebanyakan orang Kristian sepanjang sejarah percaya bahawa manusia dilahirkan abadi dan apabila seseorang itu mati, rohnya pergi ke syurga atau neraka untuk hidup bersama Tuhan atau terbakar selama-lamanya.

`1. 	Apakah bahaya yang timbul apabila kita meletakkan andaian-andaian kita pada ayat-ayat alkitabiah dan bukannya membiarkan Alkitab itu berbicara sendiri?`

`2. 	Bolehkah kita benar-benar objektif dan bebas daripada membuat andaian? Mengapa atau mengapa tidak?`