---
title:  Yesus adalah Pahlawan Kita
date:  04/01/2022
---

`Bandingkan 1 Samuel 8:19, 20 dan Ibrani 2:14–16. Apa yang diinginkan oleh orang Israel dalam diri seorang raja, dan bagaimana keinginan ini dipenuhi dalam Yesus?`

Orang Israel menginginkan seorang raja untuk menjadi hakim mereka dan pemimpin mereka dalam pertempuran kerana mereka lupa bahawa Tuhan adalah raja mereka. Pemulihan penuh pemerintahan Tuhan atas umatNya datang bersama Yesus. Sebagai Raja kita, Yesus memimpin kita dalam peperangan melawan musuh.

Ibrani 2:14–16 menggambarkan Yesus sebagai juara bagi umat manusia yang lemah. Kristus menghadapi dan mengalahkan syaitan dalam satu pertempuran secara sendirian dan membebaskan kita dari perhambaan. Gambaran ini mengingatkan kita tentang pertempuran antara Daud dan Goliat. Setelah diurapi sebagai raja (1 Samuel 16), Daud menyelamatkan saudara-saudaranya dari perhambaan dengan mengalahkan Goliat. Syarat-syarat pertembungan itu menentukan bahawa pemenang pertempuran akan memperhambakan orang-orang dari pihak yang kalah (1 Sam. 17:8–10). Oleh itu, Daud bertindak sebagai juara bagi Israel. Dia mewakili mereka.

`Baca Yesaya 42:13 dan Yesaya 59: 15–20. Bagaimana Yahweh menggambarkan diriNya dalam ayat-ayat ini?`

Ibrani 2:14–16 merujuk kepada pemikiran bahawa Tuhan akan menyelamatkan Israel dalam satu perjuangan secara sendirian. Perhatikan petikan ini dari Yesaya: “Sungguh, beginilah firman Tuhan: ‘Tawanan pahlawan pun dapat direbut kembali, dan jarahan orang gagah dapat lolos, sebab Aku sendiri akan melawan orang yang melawan engkau dan Aku sendiri akan menyelamatkan anak-anakmu” (Yes. 49:25, LAI).

Sebagai orang Kristian, kita sering berfikir bahawa kita berada dalam peperangan dengan Syaitan seorang diri. Ketika kita membaca Efesus 6:10–18, kita melihat bahawa, ya, kita bertempur dengan syaitan. Namun, Tuhan adalah pahlawan kita, dan Dia berperang di hadapan kita. Kita adalah sebahagian daripada tenteraNya; sebab itu kita harus memakai baju zirahNya. Tentu sekali kita tidak berjuang sendirian. “Engkau” dalam Efesus 6 adalah bentuk jamak. Kita sebagai sebuah gereja memakai baju zirah itu dan kita berjuang bersama-sama di belakang pahlawan kita, iaitu Tuhan sendiri.

`Apa maksudnya memakai baju zirah Tuhan? Dalam perjuangan kita sehari-hari dengan diri sendiri, godaan, dan sebagainya, bagaimana kita dapat mempergunakan kuasa yang memungkinkan kita, melalui kekuatan Tuhan, untuk setia?`