---
title:  Yesus adalah Imam Besar Kita
date:  05/01/2022
---

Ibrani 5-7 memperkenalkan peranan kedua Yesus. Dia adalah Imam Besar kita. Penulis menjelaskan bahawa ini merupakan pemenuhan kepada janji yang Tuhan telah berikan kepada raja keturunan Daud yang dijanjikan itu, bahawa Dia akan menjadi “imam untuk selama-lamanya, menurut Melkisedek” (Mzm. 110: 4, seperti dikutip dalam Ibrani 5: 5, 6, LAI).

`Baca Imamat 1:1–9, Imamat 10:8–11, Maleakhi 2:7, Bilangan 6:22–26, dan Ibrani 5:1–4. Apa peranan yang ditunaikan oleh imam itu?`

Para imam dilantik bagi pihak manusia untuk mewakili mereka dan menjadi perantara dalam hubungan mereka dengan Tuhan dan hal-hal yang berkaitan denganNya. Imam merupakan orang tengah. Hal ini benar dalam setiap sistem imamat, sama ada imamat Yahudi, Yunani, Rom, atau mana-mana yang lain. Imam memungkinkan kita berhubungan dengan Tuhan, dan segala yang dilakukan oleh imam mempunyai tujuan untuk memudahkan perhubungan di antara kita dan Tuhan.

Imam mempersembahkan korban bagi pihak manusia. Manusia tidak boleh membawa persembahan-persembahan korban kepada Tuhan secara langsung. Imam mengetahui bagaimana kita boleh memberikan persembahan korban yang “dapat diterima” sehingga pemberian-pemberian kita diterima oleh Tuhan dan juga dapat memberikan penyucian dan pengampunan.

Para imam juga mengajarkan hukum Tuhan kepada umat manusia. Mereka adalah ahli-ahli pakar dalam perintah-perintah Tuhan dan bertanggungjawab untuk menjelaskan dan menerapkannya.

Akhirnya, imam-imam juga mempunyai tanggungjawab untuk memberkati dalam nama Yahweh. Melalui mereka, Tuhan menganugerahkan niat baik dan kemurahanNya bagi umat manusia.

Namun, dalam 1 Petrus 2:9, kita melihat sesuatu yang lain. Kita—yang percaya kepada Yesus – disebut “imamat yang rajani”. Peranan ini menunjukkan hak istimewa yang luar biasa. Para imam boleh menghadap Tuhan di tempat kudus. Hari ini, kita boleh menghadap Tuhan melalui doa dengan penuh keyakinan (Ibrani 4:14–16; Ibr 10:19–23). Terdapat juga tanggungjawab-tanggungjawab penting yang lain. Kita harus bekerjasama dengan Tuhan dalam pekerjaanNya menyelamatkan dunia. Dia mahu kita mengajar dan menjelaskan hukum dan ajaran-ajaran Tuhan kepada orang lain. Dia juga mengkehendaki kita mempersembahkan korban pujian dan pekerjaan baik, yang menyenangkanNya. Betapa satu kesempatan dan tanggungjawab yang penting!

`Apa perubahan yang seharusnya berlaku dalam hidup kita dengan kesedaran bahawa kita sesungguhnya adalah “imamat yang rajani”? Bagaimana kebenaran ini dapat memberikan dampak kepada bagaimana kita hidup?`