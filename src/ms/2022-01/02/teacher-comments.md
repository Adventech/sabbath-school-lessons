---
title:  Komen Guru
date:  07/01/2022
---

**Ayat-ayat Utama**: Ibr. 1:5–14, Luk. 1:30–33, Mzm. 132:1-5, Heb. 2:14–16, Ibr. 5:1–4, 1 Pet. 2:9, Ibr. 8:8–12.

#### Bahagian I: Gambaran Keseluruhan

Pengenalan: Seperti yang kita ketahui pada minggu lalu, orang Kristian Perjanjian Baru awal membaca Ibrani seperti sepucuk surat dari rasul Paulus. Namun, tegasnya, penulis buku Ibrani nampaknya tidak dikenali. Spekulasi telah mencadangkan sekurang-kurangnya 13 orang sebagai pengarangnya, seperti Lukas, Barnabas, Yudas, Stefanus, Priskila dan Akwila, Apolos, atau bahkan Maria, ibu Yesus. Apa yang boleh kita simpulkan dengan tepat tentang hak penulisan surat itu sendiri adalah empat fakta berikut:

Pertama, penulisnya sudah semestinya menerima pendidikan yang baik. Ibrani, setakat ini, menggunakan bahasa Yunani yang terbaik dalam Perjanjian Baru.

Kedua, penulis tahu tentang kaedah-kaedah Yahudi menafsirkan Kitab Suci, seperti gezerah shavah (hujah dengan analogi), dan teknik-teknik lain yang serupa.

Ketiga, penulisnya mendalami Kitab Suci Yahudi. Ibrani memperlihatkan penggunaan petikan-petikan dari Perjanjian Lama yang paling luas.

Keempat, penulisnya mengenali Timotius (Ibr. 13:23). Semua fakta ini menyokong, bukannya menentang, Paulus sebagai pengarangnya. Pasti, penulisnya memilih untuk tidak mendedahkan namanya atas sebab-sebab yang tidak mahu diketahui umum. Nama yang tidak dinyatakan mungkin menunjukkan bahawa mesejnya lebih penting daripada identitinya. Pada masa yang sama, kita akan lalai jika kita gagal untuk mengakui bahawa Ellen G. White telah membuktikan hak penulisan Paulus bagi kitab Ibrani. Melangkah ke hadapan dalam iman dalam pengungkapan ilahi itu, kita akan merujuk dengan yakin kepada Paulus sebagai penulis Ibrani dalam keseluruhan pelajaran ini.

Tema-tema Pelajaran: Pelajaran minggu ini memberi penekanan kepada dua tema. Yang pertama ialah Kristus Raja kita, dan yang kedua ialah Kristus Pengantara kita.

#### Bahagian II: Ulasan

**Kristus Raja Kita**

Bab pertama Ibrani boleh diringkaskan dalam pernyataan ayat kitab suci yang pendek: Kristus adalah “lebih tinggi daripada malaikat-malaikat” (lihat Ibr. 1:4, LAI). Bab kedua Ibrani boleh diringkaskan dalam pernyataan ayat suci ini: Kristus telah menjadi “sedikit lebih rendah daripada malaikat-malaikat” untuk seketika waktu (lihat Ibr. 2:9, LAI). Persoalan yang ingin kita selidiki dalam pelajaran kita ialah: Apakah yang menjadikan Yesus lebih tinggi daripada para malaikat dan mengangkat Dia kepada kedudukan sebagai raja?

“Setelah pada zaman dahulu TUHAN berulang kali dan dalam pelbagai cara berbicara kepada nenek moyang kita dengan perantaraan nabi-nabi, maka pada zaman akhir ini Ia berbicara kepada kita dengan perantaraan Anak-Nya, yang telah Ia tetapkan sebagai yang berhak menerima segala yang ada. Oleh Dia TUHAN telah menjadikan alam semesta” (Ibr. 1:1, 2, LAI). Paulus ingin memberitahu hadirinnya, dan kita, bahawa Tuhan telah berbicara dan masih lagi berbicara. Tuhan berbicara dalam zaman-zaman yang berbeza “zaman dahulu”, dan Dia berbicara “pada zaman akhir ini.” Dia berbicara kepada pendengar-pendengar yang berbeza: “nenek moyang” dan “kita.” Dia bercakap melalui perantara-perantara yang berlainan: “nabi-nabi” dan “Anak-Nya.” Tuhan berbicara “dalam pelbagai cara.”

Apakah beberapa jalan komunikasi-Nya? Tuhan berbicara muka dengan muka kepada Adam dan Hawa (Kejadian 3). Tuhan bercakap kepada Musa dari semak yang sedang terbakar, sesuatu yang kita panggil sebagai theophany, penjelmaan Tuhan yang boleh dilihat, satu penyingkapan Tuhan (Kel. 3:2-6); kepada Bileam melalui seekor keldai (Bil. 22:28); kepada Samuel ketika masih kecil, memanggilnya dengan namanya (1 Sam. 3:10); kepada Elia dengan suara yang lembut (1 Raj. 19:12); melalui penglihatan kepada Yesaya di bait suci (Yes. 6:1-9); dan kepada Hosea melalui keadaan keluarganya (Hos. 1:2). Semua cara komunikasi ini mempunyai satu persamaan: ia tidak lengkap.

Sabda Tuhan yang terunggul dan mencapai kemuncaknya “pada zaman akhir ini,” apabila Dia berbicara melalui “Anak-Nya.” Bukan sahaja Tuhan berbicara melalui kata-kata Yesus; Tuhan juga berbicara melalui tindakan dan tabiat Yesus. Penyingkapan Tuhan adalah progresif. Namun, perkembangan itu bukan dari benar kepada lebih benar, dari matang kepada lebih matang. Sebaliknya, ia adalah perkembangan yang bergerak ke hadapan dan tetap maju dalam penyingkapan akan DiriNya kepada manusia. Apabila berbicara melalui kata-kata dan tindakan Yesus, Tuhan Sendiri adalah pembicaranya.

Sejurus selepas berbicara tentang Anak, Paulus membuat tujuh penegasan tentang Anak itu (Ibr. 1:2-4) yang mengangkat Dia jauh lebih tinggi daripada mana-mana malaikat. Pertama, Kristus telah “ditetapkan sebagai yang berhak menerima segala yang ada” (Ibr. 1:2). Jika Dia adalah pewaris utama, pengikut-pengikutNya akan menjadi pewaris bersamaNya dan merekalah “yang harus memperoleh keselamatan” (Ibr. 1:14, LAI). Berlandaskan kepada tema harta warisan, orang-orang Kristian awal menegaskan bahawa Kristus, melalui kebangkitan dan pengangkatanNya, telah diberikan warisan syurgawi yang dikongsikan bersama pengikut-pengikutNya. “Barangsiapa menang, ia akan memperoleh semuanya ini” (Why. 21:7, TB). Atas landasan yang sama, Alkitab menegaskan bahawa “orang-orang yang tidak adil tidak akan mendapat bagian dalam Kerajaan TUHAN” (1 Kor. 6:9, 10, TB).

Kedua, Kristus merupakan Agen Penciptaan Bapa, di mana “Oleh Dia TUHAN telah menjadikan alam semesta” (Ibr. 1:2, LAI). Kristus, sebagai Pewaris, bukan sahaja agen akhir zaman (eskatologikal) (melaluinya Tuhan berbicara pada zaman akhir ini) tetapi juga agen Penciptaan (protologi). Fungsi protologi Anak itu menunjukkan kepada kemenangan eskatologiNya. Yohanes secara tersirat menyetujui hal ini dengan mengatakan bahawa “segala sesuatu dijadikan oleh Dia, dan tanpa Dia tidak ada suatupun yang telah jadi dari segala yang telah dijadikan” (Yoh. 1:3, LAI).

Ketiga, Kristus “mencerminkan segala kemuliaan TUHAN” (Ibr. 1:3, TSI). Beberapa versi Alkitab lebih menyukai terjemahan “cahaya kemuliaan TUHAN” (TB; lihat juga AYT). Tambahan pula, Kristus adalah “gambar wujud TUHAN” (Ibr. 1:3, LAI). Istilah Yunani “tekapan tepat [characēr]” menyiratkan kesan yang ditekap pada permukaan sesuatu objek, terutamanya pada kepingan duit syiling. Kedua-dua huraian tentang Yesus sebagai “pantulan” Tuhan dan sebagai “tekapan tepat” membawa inti yang sama bahawa Yesus adalah representasi keilahian yang penuh dan cukup. Kedua-dua mereka berkongsi “tekapan kewujudan” yang sama. Apa yang Paulus sampaikan di sini sinonim dengan apa yang Yesus telah saksikan: “Barangsiapa telah melihat Aku, ia telah melihat Bapa” (Yoh. 14:9, LAI). Tidak ada penyingkapan Tuhan yang lebih baik daripada Yesus Kristus. Jika kita ingin mengetahui siapa Tuhan, kita harus berkenalan dengan Yesus.

Keempat, Kristus “menopang segala yang ada dengan firmanNya yang penuh kekuasaan” (Ibr. 1:3, LAI). Kristus bukan sahaja menyatakan sesuatu menjadi wujud, tetapi Dia mengekalkan sesuatu yang wujud melalui firman-Nya yang berkuasa.

Kelima, Kristus “mengadakan penyucian dosa” (Ibr. 1:3, LAI). Dia yang merupakan alat aktiviti kreatif Tuhan juga merupakan alat aktiviti penyelamatan-ya dengan menyucikan orang-orang yang bertaubat daripada dosa-dosa mereka. Pengorbanan diri Kristus menyucikan “hati nurani kita dari perbuatan-perbuatan yang sia-sia, supaya kita dapat beribadah kepada TUHAN yang hidup” (Ibr. 9:14, LAI).

Keenam, Kristus, setelah menyelesaikan pekerjaan penebusanNya, “duduk di sebelah kanan Yang Mahabesar, di tempat yang tinggi” (Ibr. 1:3, LAI). Kedudukan yang diduduki ini merupakan kiasan langsung kepada Mazmur 110:1, yang dipetik dari akhir bab pertama: “Duduklah di sebelah kanan-Ku, sampai Kubuat musuh-musuhMu menjadi tumpuan kaki-Mu” (Ibr. 1:13, LAI). Dalam perbicaraanNya, Yesus memberitahukan kepada Sanhedrin kata-kata ini: “kamu akan melihat Anak Manusia duduk di sebelah kanan Yang Mahakuasa” (Mat. 26:64, TB).

Ketujuh, Kristus telah “jauh lebih tinggi dari pada malaikat-malaikat, sama seperti nama yang dikaruniakan kepada-Nya jauh lebih indah dari pada nama mereka” (Ibr. 1:4, LAI). Seberapa tinggikah Kristus daripada para malaikat? Soalan ini dijawab dalam rangkaian petikan-petikan berikut (lihat Ibr. 1:5-14). Kristus layak disembah (Ibr. 1:6), sesuatu yang tidak diterima oleh malaikat suci (Why. 19:10; Why. 22:8, 9). Kristus mempunyai takhta dan tongkat kerajaan (Ibr. 1:8). Dia telah diurapi sebagai Raja (Ibr. 1:9). Dia menciptakan langit dan bumi (Ibr. 1:10), dan Dia duduk di sebelah kanan Tuhan (Ibr. 1:13). “Kristus menjadi lebih tinggi daripada malaikat-malaikat,” dalam konteks ini, merujuk kepada upacara pertabalan-ya, seperti yang ditunjukkan oleh pelajaran dalam pelajaran hari Ahad.

Ringkasnya, apakah yang menjadikan Kristus lebih tinggi daripada malaikat? Tuhan berfirman dalam pelbagai dan banyak cara kepada bapa leluhur di masa lalu; tetapi pada zaman akhir ini, Dia berbicara melalui Anak, yang menjadi Pewaris segala sesuatu, Pencipta segala sesuatu, cermin dan gambar wujud Tuhan yang nyata, menopang segala sesuatu, melakukan penyucian bagi dosa-dosa, dan duduk di sebelah kanan Tuhan. Oleh itu, Kristus ditinggikan di atas, dan lebih tinggi daripada, para malaikat, yang melayani roh-roh dalam pelayanan untuk mereka yang mewarisi keselamatan (Ibr. 1:14). Lebih-lebih lagi, Kristus menerima penyembahan di atas takhtaNya di sebelah kanan Tuhan. Kristus adalah RAJA kita.

**Kristus Pengantara Kita**

Pengantara ialah orang yang berdiri di antara dua pihak untuk membawa satu penyelesaian atau untuk menjalinkan hubungan. Dalam agama Yahudi, Musa adalah pengantara utama dalam perjanjian Sinai (Gal. 3:19, 20). Dalam surat-surat kerasulan, Paulus memberitahu kita bahawa “yang menjadi pengantara antara TUHAN dan manusia, yaitu manusia Kristus Yesus” (1 Tim. 2:5, TB). Ibrani menyumbang kepada topik ini dengan mengatakan, Yesus “menjadi Pengantara dari perjanjian yang lebih mulia” (Ibr. 8:6, LAI), atau “Pengantara dari suatu perjanjian yang baru” (Ibr. 9:15, Ibr. 12:24, LAI). Terdapat dua soalan yang memerlukan jawapan: (1) Apakah perjanjian dalam Ibrani ini? (2) Mengapakah perjanjian baru itu lebih baik?

Kepada soalan pertama: perjanjian dalam Ibrani merujuk kepada perjanjian yang mengikat, perjanjian antara pihak-pihaknya. Paulus berbicara tentang perjanjian pertama dan telah usang (Ibr. 8:13) dan perjanjian kedua atau perjanjian yang lebih baik (Ibr. 7:22, Ibr. 8:6). Dalam perjanjian pertama, Tuhan menetapkan sistem korban, imamat Lewi, dan perayaan-perayaan (Ibr. 5:1-4). Walau bagaimanapun, kesempurnaan moral tidak dapat dicapai melalui imamat Lewi ini, kerana ia lemah dan tidak berkesan (Ibr. 7:11, 18). Mengapakah kesempurnaan akhlak tidak dapat dicapai? Kerana darah lembu jantan dan kambing tidak dapat menghapuskan dosa manusia (Ibr. 10:4). Mengapakah perjanjian pertama lemah dan tidak berkesan? Kerana para imam adalah fana dan kerana itu terbatas dan akan mati (Ibr. 7:23). Tambahan pula, para imam perlu mempersembahkan korban terlebih dahulu untuk dosa-dosa mereka sendiri sebelum mereka boleh mempersembahkan korban bagi dosa-dosa orang yang mereka wakili (Ibr. 5:3). Oleh itu, perjanjian pertama mempunyai cacat cela dan menjadi lapuk dengan kedatangan korban Kristus yang unggul dan imamat yang

Kepada soalan kedua: dengan perjanjian kedua, Tuhan tidak memilih imam yang fana tetapi memilih Dia yang hidup selama-lamanya (Ibr. 7:24). Tidak ada lagi lembu jantan dan kambing yang dipersembahkan, yang tidak pernah dapat menghapuskan dosa orang ramai. Namun Kristus mempersembahkan diriNya, sekali untuk selama-lamanya (Ibr. 7:27, Ibr. 9:14, Ibr. 10:12). Oleh itu, Dia datang untuk menghapuskan dosa melalui korband DiriNya Sendiri (Ibr. 9:26) dan untuk membersihkan hati nurani daripada perbuatan-perbuatan yang sia-sia (Ibr. 9:14). Itulah sebabnya perjanjian kedua itu lebih unggul secara kualitatif dan Kristus menjadi Pengantara bagi perjanjian yang lebih tinggi, baru, dan lebih baik ini. Kristus adalah PENGANTARA kita.

#### Bahagian III: Penerapan

**Soalan Perbincangan**

`1.	Jika Tuhan berbicara pada masa lalu dan juga berbicara pada hari ini, bagaimana Dia berbicara kepada anda? Bagaimanakah anda membezakan suaraNya daripada “suara-suara” lain yang bersaing untuk mendapatkan perhatian anda?`

`2.	Jika kita adalah ahli waris kerajaan Tuhan bersama dengan Kristus, bagaimanakah kita harus menilai perkara-perkara fana di dunia ini?`

`3.	Jika Kristus menyokong segala sesuatu dengan firmanNya yang berkuasa, bagaimanakah Dia telah memelihara engkau untuk melalui keadaan yang sukar?`

`4.	Dengarkan lagu pujian “Jesus Paid It All” (Hymn #184, The Seventh-day Adventist Hymnal). Beri perhatian terutamanya kepada bahagian ulangan sambil memikirkan maksud sebenar memiliki Kristus sebagai Pengantara kita.`