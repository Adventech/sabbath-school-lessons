---
title:  Oleh Iman Rahab dan yang Lain
date:  09/03/2022
---

`Baca Ibrani 11:31 dan Yosua 2:9-11. Mengapa Rahab, seorang pelacur kafir, dimasukkan dalam senarai watak-watak alkitabiah yang suci?`

Rahab mungkin sekali watak yang paling kita tidak jangkakan termasuk dalam Ibrani 11.  Rahab adalah salah seorang daripada dua wanita yang disebut. Dia adalah yang kesepuluh dalam daftar, di mana yang pertama adalah nenek moyang dan bapa leluhur Israel, dan masing-masing mereka dianggap benar. Apabila kita mengenal dia dengan lebih dekat, kita akan dapati bahawa dia bukan sahaja seorang wanita berbangsa asing tetapi juga seorang pelacur.

Paling memeranjatkan adalah bahawa dia juga menjadi tumpuan kepada tema dan klimaks bab ini. Senarai tersebut disusun dalam cara yang unik. Setiap masukan dimulakan dengan penggunaan frasa “kerana iman” yang diulang-ulang. Pola asasnya adalah “Kerana iman si anu-dan si anu berbuat demikian-dan-oleh itu” atau “Kerana iman si anu-dan-dengan demikian terjadi demikian dan demikian.” Pola yang diulang-ulang ini meningkatkan harapan pembaca untuk mendengar pernyataan klimaks selanjutnya, “Kerana iman Yoshua memimpin bangsa itu masuk ke tanah perjanjian.”

Namun, bukan itu yang dikatakan oleh teks seterusnya. Sebaliknya, Yosua dilangkaui, dan namanya digantikan dengan wanita sundal itu. Setelah nama Rahab disebut, pola berulang ini diakhiri secara tiba-tiba dengan “Dan apakah lagi yang harus aku sebut?” (Ibr. 11:32, LAI). Kemudian, Paulus dengan tergesa-gesa menyenaraikan beberapa nama dan peristiwa yang tidak dijelaskannya dengan terperinci.

Perbuatan iman Rahab adalah mendengar, mempercayai, dan menuruti, walaupun dia tidak melihat. Dia tidak melihat tulah-tulah di Mesir, atau peristiwa penyelamatan di Laut Merah, atau aliran air yang keluar dari batu, atau roti yang diturunkan dari syurga; namun, dia percaya. Dia adalah teladan yang baik bagi pendengar-pendengar Ibrani, yang tidak pernah mendengar Yesus berkhotbah atau melihat Dia melakukan mukjizat, dan bagi kita juga, yang tidak melihat hal-hal ini.

“Rahab adalah pelacur yang tinggal di tembok Yerikho. Dia menyembunyikan dua mata-mata Israel yang dikirim untuk menyiasat pertahanan kota itu. Oleh kerana kebaikannya kepada mereka, dan pernyataan percayanya kepada Tuhan, mata-mata itu berjanji bahawa nyawa Rahab dan keluarganya akan diselamatkan apabila serangan itu dilakukan ke atas Yerikho. ”- Pendahuluan tentang Rahab, terdapat dalam Daughters of God, ms. 35.

Paulus meneruskan (Ibr. 11:35–38) dengan satu senarai kesukaran-kesukaran yang dihadapi oleh ramai orang. Ungkapan “tidak mau menerima pembebasan” (Ibr. 11:35, LAI) menyatakan maksud tersirat bahawa mereka mempunyai kesempatan untuk melarikan diri tetapi memilih untuk tidak melakukannya, kerana pandangan mereka tertumpu kepada upah Tuhan.

`Walaupun kita belum pernah melihat hal-hal ini terjadi (enam hari penciptaan, Keluaran, salib Kristus), mengapa kita mempunyai banyak alasan yang baik untuk mempercayai bahawa hal-hal itu terjadi?`