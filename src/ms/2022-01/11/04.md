---
title:  'Musa: Mempercayai yang Tidak Kelihatan'
date:  08/03/2022
---

`Baca Ibrani 11:20–28. Apa yang dilakukan oleh orang-orang beriman ini? Bagaimana tindakan mereka itu berkaitan dengan harapan dan perkara yang tidak dilihat?`

Musa adalah contoh kedua penting dalam bab iman ini. Kehidupan Musa diperkenalkan dan disimpulkan oleh dua tindakan yang menentang raja. Ibu bapa Musa menyembunyikannya ketika dia dilahirkan, kerana “mereka tidak takut akan perintah raja” (Ibr. 11:23, LAI), dan Musa juga meninggalkan Mesir “dengan tidak takut akan murka raja” (Ibr. 11:27, LAI). Namun, tindakan Musa yang paling ketara adalah dia “menolak disebut anak puteri Firaun” (Ibr. 11:24). Rujukan kepada ibu angkat Musa sebagai “puteri Firaun” menunjukkan bahawa dia dijaduallkan untuk menjadi Firaun seterusnya. Namun, Musa bersedia meninggalkan prospek untuk menjadi penguasa negara yang paling berkuasa pada waktu itu dan menjadi pemimpin hamba-hamba yang baru sahaja dibebaskan—atau pelarian, sebenarnya.

`Bandingkan Ibrani 11:24–27 dan Ibrani 10:32–35. Apakah persamaan di antara situasi penerima asal Ibrani dengan pengalaman Musa?`

Kehebatan Musa adalah bahawa dia dapat melihat jauh di luar janji-janji raja Mesir dan melihat kepada yang tidak kelihatan iaitu janji-janji Tuhan. Ibrani mengatakan bahawa kuncinya adalah pandangan Musa tertuju pada “upah”, bukan pada kekayaan Mesir. Upah ini adalah upah yang sama yang disebut dalam Ibrani 10:35, yang telah dijanjikan Tuhan kepada semua orang yang percaya kepadaNya.

Kata-kata Paulus tentang keputusan Musa pasti bergema dengan nyaring di hati pembaca-pembaca asal Ibrani. Mereka menerima celaan dan hinaan kerana iman mereka kepada Kristus. Mereka juga telah menderita dan kehilangan harta benda mereka (Ibr. 10:32–34). Ada yang berada di penjara (Ibr. 13:3). Demikian juga, Musa memilih untuk dianiaya bersama dengan umat Tuhan, meninggalkan kekayaan Mesir untuk menanggung penghinaan oleh kerana Kristus sebab dia percaya bahawa upah dari Kristus lebih besar daripada apa pun yang ditawarkan oleh Mesir.

`Apakah kesulitan-kesulitan yang anda hadapi oleh kerana iman anda? Apa yang harus anda tinggalkan? Mengapa akhirnya, upah itu berbaloi, walaupun anda tidak dapat melihatnya sekarang?`