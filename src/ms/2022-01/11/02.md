---
title:  Orang Benar akan Hidup oleh Iman
date:  06/03/2022
---

`Baca Ibrani 10:35-39. Apa yang Yesus katakan kepada kita dalam ayat-ayat ini?`

Daya ketahanan adalah ciri umat akhir zaman Tuhan kerana tanpanya mereka tidak akan dapat menerima janji-janji itu (Why. 13:10, Why. 14:12). Namun, untuk bertahan, orang percaya perlu “teguh berpegang” pada iman mereka (Ibr. 10:23, Ibr. 4:14, LAI). Paulus telah menunjukkan bahawa generasi padang gurun tidak dapat menerima janji itu kerana mereka kurang percaya (Ibr. 3:19). Kitab Ibrani menggambarkan orang-orang percaya juga berada pada ambang penggenapan janji (Ibr. 9:28; Ibr. 10:25, 36–38) dan perlu beriman jika mereka mahu menerima janji-janji itu (Ibr. 10:39).

Paulus memperkenalkan penjelasan terperinci tentang iman dengan satu petikan dari Habakuk 2:2–4. Habakuk bertanya kepada Tuhan mengapa Dia menunjukkan toleransi kepada pengkhianat-pengkhianat yang menindas orang benar (Hab. 1:12–17). Nabi dan bangsanya menderita; oleh itu, mereka mahu Tuhan bertindak. Tuhan menjawab, bagaimanapun, bahawa ada waktu yang telah ditentukan untuk memenuhi janjiNya, dan mereka perlu menunggu (Hab. 2:2–4). Habakuk dan orang-orangnya hidup, seperti kita, di antara jarak waktu janji itu dan masa penggenapannya. Mesej Tuhan dilanjutkan dalam buku Ibrani, “ ‘Ia akan datang, sudah akan ada, tanpa menangguhkan kedatangan-Nya’ ” (Ibr. 10:37; lihat juga Hab 2:3).

Mesej itu merujuk kepada Yesus. Dia adalah Yang Benar, jelmaan iman yang menyenangkan Tuhan dan memberikan hidup (Ibr. 10:5–10).

Lalu, mengapa Dia harus “menangguh”? Sudah tentu Dia tidak menangguh. Dia sudah pun datang untuk mati bagi kita (Ibr. 9:15–26), dan Dia pasti akan datang lagi pada waktu yang ditentukan (Ibr. 9:27, 28; Ibr.10:25).

Perkhabaran Tuhan dilanjutkan: “‘Tetapi orang-Ku yang benar akan hidup oleh iman’” (Ibr. 10:38, LAI). Paulus menyatakan hal yang sama dalam Roma 1:17 dan Galatia 3:11. Roma 1:16, 17 sangat berguna kerana ia menjelaskan bahawa kebenaran Tuhan “nyata...yang bertolak dari iman dan memimpin kepada iman.” Apa yang Paulus maksudkan adalah kesetiaan Tuhan terhadap janji-janjiNya menjadi yang pertama, dan kesetiaanNya melahirkan, sebagai hasilnya, iman dan/atau kesetiaan kita.

Oleh itu, kerana Tuhan tetap setia kepada janji-janjiNya (2 Tim. 2:13), orang benar, sebagai respons terhadap kesetiaan Tuhan, juga akan tetap setia.

`Mengapa penting untuk menyedari bahawa iman kita berasal dan bergantung kepada kesetiaan Tuhan? Bagaimana kita dapat belajar lebih banyak untuk mempercayai kesetiaanNya kepada kita dan janji-janji yang Dia berikan kepada kita?`