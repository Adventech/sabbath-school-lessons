---
title:  Komen Guru
date:  11/03/2022
---

**Ayat-ayat Utama**: Ibr. 10:32-39, Rm. 1:17, Ibr. 11, Kej. 22:1-14, Yos. 2:8-11, Ibr. 12:1-3.

#### Bahagian I: Gambaran Keseluruhan

**Tema-tema Pelajaran**: Jika seseorang harus mencari definisi alkitabiah tentang iman, seseorang tidak perlu melihat lebih jauh daripada Ibrani 11:1: “Iman adalah dasar dari segala sesuatu yang kita harapkan dan bukti dari segala sesuatu yang tidak kita lihat” (LAI). Keseluruhan bab ini menerangkan dan memberi contoh apa yang dimaksudkan dengan berpegang pada janji-janji Tuhan, walaupun tidak mempunyai bukti yang nyata untuk iman kita. Bab iman diperkenalkan dengan satu petikan dari Habbakuk 2:2-4. Habakuk bertanya kepada Tuhan mengapa Dia tidak campur tangan dalam penganiayaan orang benar oleh orang jahat (Hab. 1:13, Hab. 2:1). Sebagai respon,  Tuhan mengingatkan Habakuk bahawa akan ada selang masa sebelum Dia bertindak.

Bertentangan dengan apa yang kelihatan, kelewatan ini bukanlah penangguhan di sisi Tuhan. Dalam pada itu, nabi perlu menerapkan iman. Iman berjalan seiring dengan ketekunan (Ibr. 10:36-38). Pahlawan-pahlawan Ibrani 11 menunjukkan ketabahan dan iman kepada yang tidak kelihatan. Abraham percaya bahawa Tuhan boleh membangkitkan Ishak daripada kematian (Ibr. 11:19) kerana Abraham sama seperti orang mati ketika dia menjadi ayah kepada Ishak (Ibr. 11:12). Musa, walaupun ditetapkan untuk menjadi raja bagi empayar terbesar zaman dahulu sejak dari Air Bah, memilih untuk menerima layanan yang buruk, penderaan, dan penderitaan bersama-sama dengan umat Tuhan daripada kesenangan istana para firaun. Musa membuat keputusan ini kerana dia melihat kepada upah masa depan seperti yang dijanjikan oleh Tuhan (Ibr. 11:25, 26). Hadirin Ibrani boleh mengerti keadaan Musa kerana mereka juga mengalami keadaan yang sama. Mereka juga perlu melihat kepada upah di masa depan. Contoh seterusnya yang agak luar biasa dalam Ibrani 11 ialah Rahab, seorang pelacur berbangsa bukan Yahudi. Walaupun bukan Yahudi, dia mendengar tentang perbuatan-perbuatan Tuhan, percaya kepadaNya, dan bertindak berdasarkan kepercayaannya apabila dia menyembunyikan mata-mata orang Ibrani (Yos. 2:8-11). Demikian juga, penonton Ibrani tidak melihat Yesus tetapi dipanggil untuk percaya dan bertindak dalam iman sebagai respon kepada firman Tuhan.

#### Bahagian II: Ulasan

Creatio ex Nihilo (Bahasa Latin untuk Dicipta dari yang Tidak Ada)

Ungkapan ini menggambarkan pandangan bahawa alam semesta diciptakan oleh Tuhan daripada tiada apa-apa. Salah satu ayat Alkitab klasik untuk menyokong creatio ex nihilo ialah Ibrani 11:3: “Karena iman kita mengerti, bahwa alam semesta telah dijadkan oleh firman TUHAN, sehingga apa yang kita lihat telah terjadi dari apa yang tidak dapat kita lihat (LAI) . Petikan ini boleh ditafsirkan begitu. Walau bagaimanapun, kita akan melihat pengertian lain mengenai teks ini.

Selepas definisi iman dalam Ibrani 11:1, Paulus beralih kepada orang-orang zaman dahulu yang disanjung oleh kerana iman mereka (Ibr. 11:2). Katalog orang beriman tidak bermula dengan Habel, secara mengejutkan, tetapi dengan kita (iaitu, “kami,” hadirin) dan Paulus, penulisnya. “Karena iman kita mengerti” (Ibr. 11:3, LAI) menyatakan pandangan intelektual tentang realiti iman. Kami memahami bahawa alam semesta (secara harfiahnya dunia) diciptakan oleh Firman Tuhan. Penciptaan boleh digenggam hanya dengan iman, Paulus menegaskan. Tambahan pula, yang kelihatan itu tidak dibuat dari apa yang kelihatan. Dengan kata lain, dunia Penciptaan boleh dilihat tetapi asalnya tidak. Asal-usulnya difahami secara intelek hanya dengan iman.

Apakah asal usul yang tidak kelihatan ini? Adakah ex nihilo, “dari apa yang tidak ada,” Tuhan menciptakan dunia yang boleh dilihat? Ayat itu mengatakan “apa yang kita lihat telah terjadi dari apa yang tidak dapat kita lihat” (Ibr. 11:3, LAI), yang bermaksud bahawa perkara yang tidak kelihatan tidak semestinya tidak wujud. Sebagai contoh, hanya kerana kita tidak melihat angin tidak bermakna angin tidak wujud. Mungkinkah perkara-perkara yang tidak kelihatan dari mana dunia-dunia yang kelihatan itu dibuat merujuk kepada “firman Tuhan” yang diucapkan? Jika ya, ini adalah kiasan yang jelas kepada kisah Penciptaan dalam Kejadian 1, di mana Firman Tuhan adalah sumber Penciptaan (“Berfirmanlah TUHAN” diulang-ulang dalam Kej. 1:3, 6, 9, 11, 14, 20, 24, 26). Dalam erti kata lain, dunia deria berasal daripada kuasa yang tetap tidak dapat diakses oleh deria kita–Firman kreatif Tuhan yang berkuasa. Jika ini benar, penjelasan yang lebih baik tentang ayat 3 muncul.

Daripada merujuk kepada penciptaan ex nihilo, Paulus menggunakan struktur selari untuk menjelaskan ketidaklihatan Firman Tuhan yang diucapkan. Perhatikan tiga set idea yang sepadan dan saling berkaitan dalam Ibrani 11:3:

A “alam semesta” (3a)			A’ “apa yang kelihatan” (3b)

B “telah disediakan” (3a)			B’ “dijadikan” (3b)

C “firman Tuhan” (3a)			C’ “tidak kelihatan” (3b)

Atau menulis strukturnya dengan cara lain: [A] “Oleh iman kita memahami bahawa alam semesta [B] telah disediakan [C] oleh firman Tuhan, [A'] sehingga apa yang kelihatan [B'] dijadikan daripada benda [C'] yang tidak kelihatan” (Ibr. 11:3). Oleh itu, kita melihat bahawa firman Tuhan yang tidak kelihatan mencipta dunia yang kelihatan. Pemahaman ayat ini mengesahkan keprihatinan Paulus terhadap pendengarnya yang mengarahkan kehidupan mereka kepada perkara-perkara yang tidak dilihat tetapi, daripada kepada perkara-perkara yang diharapkan. “Iman adalah dasar dari segala sesuatu yang kita harapkan dan bukti dari segala sesuatu yang tidak kita lihat” (Ibr. 11:1, LAI). Ringkasnya, kita boleh katakan bahawa firman Tuhan yang tidak kelihatan menghasilkan dunia yang kelihatan dan alam semesta kita. Ini tidak bermakna bahawa Tuhan tidak, atau tidak boleh, mencipta ex nihilo, tetapi teks ini seolah-olah mengatakan sesuatu yang lain.

Soalan untuk Difikikan: Dengan iman, kita, serta Paulus dan hadirin Ibrani, memahami bahawa Tuhan menciptakan dunia melalui firmanNya yang berkuasa tetapi tidak kelihatan.

1. Pada pendapat anda, apakah yang mendorong Nuh membina bahtera walaupun tidak pernah berlaku banjir atau hujan?

2. Pada pendapat anda, apakah yang mendorong Abraham untuk pergi ke negara yang tidak pernah dilihat atau diterokainya sebelum ini?

3. Pada pendapat anda, apakah yang mendorong Musa untuk menukar kehidupan yang “berprestij” di istana Mesir dengan kehidupan yang “menderita” bersama-sama dengan generasi Keluaran?

Esau Tidak Menemui Pertaubatan Walaupun Dia Mencarinya Dengan Air Mata

Ibrani 12:17 berkata tentang Esau: “Sebab kamu tahu, bahwa kemudian, ketika ia hendak menerima berkat itu, ia ditolak, sebab ia tidak beroleh kesempatan untuk memperbaiki kesalahannya, sekalipun ia mencarinya dengan mencucurkan air mata” (LAI). Ayat ini, seperti yang lain dalam Ibrani (Ibr. 6:4-6, Ibr. 10:26-29) nampaknya menyokong ketiadaan kemungkinan untuk pertaubatan. (Dalam Pelajaran 7, anda boleh menemui cara layanan Ibrani 6:4-6: “Kemustahilan Pertaubatan.”) Adakah Tuhan benar-benar menolak Esau?

Ibrani 12 bercakap tentang berlari dalam perlumbaan di mana Kristus menjadi Teladan ketekunan bagi kita. Ketahanan datang daripada disiplin, dan disiplin menguatkan tangan yang lemah dan lutut yang lemah. Di samping itu, Paulus menasihati hadirinnya untuk mengejar kedamaian dan kekudusan, “sebab tanpa kekudusan tidak seorang pun akan melihat Tuhan” (Ibr. 12:14, LAI). Setiap orang Kristian digesa untuk hidup dalam kedamaian dan mengekalkan keharmonian dengan semua orang selagi ia berada dalam kemampunannya (Rom. 12:18). Bukan sahaja kedamaian tetapi juga kekudusan adalah sifat penting yang harus dikejar oleh orang Kristian. Apakah matlamat disiplin yang Tuhan timpakan kepada anak-anakNya? Dia mahu mereka mendapat bahagian dalam kekudusanNya sendiri (Ibr. 12:10). Ketiadaan kekudusan dan kedamaian samalah dengan keadaan tidak melihat Tuhan.

Ketiadaan kekudusan digambarkan dalam kehidupan orang yang tidak bermoral secara seksual (Yunani: pornos) dan kefasikan Esau (Ibr. 12:16). Paul mengulas tentang kedua-dua tindakan Esau yang menghina hak kesulungan (Kej. 25:29-34) dan kehilangan berkat hak kesulungan (Kej. 27:1-40). Dengan mengingati konteks ini, kita akan menjawab soalan: Adakah Esau tidak mendapat ruang untuk bertaubat, walaupun dia mencarinya dengan tekun sambil menangis?

KJV, NKJV, ESV, NIV, dan NASB memberikan gambaran bahawa Esau tidak menemukan pertaubatan walaupun dia mencarinya dengan linangan air mata. Tambahan pula, versi-versi ini mencadangkan kepada kita tentang idea bahawa Esau menginginkan pertaubatan, tetapi atas sebab apa pun, Tuhan tidak memberikannya peluang itu. Untuk menyelesaikan masalah ini, kita perlu menanyakan soalan berikut: Apa yang dirujuk oleh kata ganti nama “nya” dalam frasa “ia mencarinya dengan mencucurkan air mata”? Adakah yang mendahuluinya itu “pertaubatan,” atau “berkat”? Dalam bahasa Yunani, kata ganti “nya” adalah feminin.

Oleh itu, kata yang mendahului “nya” itu haruslah kata nama feminin juga. Dalam terjemahan bahasa Inggeris, kata nama terdekat yang berdekatan dengan “nya” adalah “pertaubatan”: dan jarak yang dekat ini menyebabkan kekeliruan. Dalam bahasa Yunani, kedua-dua “pertaubatan” dan “berkat” adalah kata nama feminin. Walau bagaimanapun, kata nama “pertaubatan” adalah sebahagian daripada simpulan bahasa tetap dan bersama dengan kata “tempat/peluang”, dan itulah sebabnya kami menterjemah frasa yang dipersoalkan ini sebagai “peluang untuk bertaubat.” Jadi, jika Esau tidak mendapat “peluang untuk bertaubat”, maka, apa yang dia cari dengan mencucurkan air mata? Oleh kerana kata nama “tempat/peluang” adalah kata nama maskulin, maka kata ganti nama wanita “nya” tidak boleh merujuk kepada kata nama maskulin “tempat”.

Oleh itu, satu-satunya pilihan yang ada adalah kata nama “berkat” yang diletakkan lebih jauh. Esau tidak dapat mencari peluang untuk bertaubat, walaupun dia mencari berkat dengan air mata. Beberapa terjemahan seperti NRSV menangkap tatabahasa Yunani dengan betul dengan menerjemahkan ayat itu: “Kamu tahu bahawa kemudian, apabila dia ingin mewarisi berkat itu, dia ditolak, kerana dia tidak mendapat peluang untuk bertaubat, walaupun dia mencari berkat itu dengan air mata” (Ibr. 12:17, NRSV).

Terjemahan sedemikian juga selaras dengan naratif dalam Kejadian 27:34-38. Naratif itu memberitahu kita bahawa Yakub menipu bapanya dengan berpura-pura menjadi Esau. Apabila Esau datang kepada bapanya dengan makanan yang enak, Ishak terkejut kerana dia menyangka dia baru sahaja memberkati anak sulungnya Esau. Sebaik sahaja Ishak menyedari bahawa dia telah ditipu oleh anak lelakinya Yakub, dia “menjadi sangat gementar” (Kej. 27:33, AYT). Esau, sebaliknya, menyedari bahawa berkat itu telah diberikan, “Dia menjerit dengan suara yang sangat nyaring dan penuh kepahitan. Lalu, dia berkata kepada ayahnya, “Berkatilah juga aku, Ayahku!” (Kej. 27:34, AYT).

Selepas dialog dengan bapanya, “Esau mulai menangis dengan suara keras” (Kej. 27:38, AYT). Ringkasnya, kita boleh mengatakan bahawa Esau tidak menangisi peluang untuk bertaubat atas semua perkara yang dia lakukan dengan gaya hidupnya yang tidak bertuhan; sebaliknya, dia menangis oleh kerana berkat yang hilang, yang dicuri oleh saudaranya daripadanya. Itulah yang dimaksudkan oleh Paulus apabila dia berkata: “ia tidak beroleh kesempatan untuk memperbaiki kesalahannya, sekalipun ia mencarinya dengan mencucurkan air mata” (Ibr. 12:17, LAI). Sesungguhnya, Tuhan menawarkan peluang untuk bertaubat kepada setiap orang yang ingin bertaubat (Rm. 2:4; 2 Kor. 7:9, 10; 2 Tim. 2:25; 2 Ptr. 3:9).

#### Bahagian III: Penerapan

Dalam rentangan sejarahnya, gereja kita telah terselamat daripada beberapa krisis. Semasa abad kedua puluh, kita menghadapi kontroversi mengenai isu-isu inspirasi, peranan Ellen G. White, sifat alamiah Kristus, Ketuhanan, gereja sisa, Penciptaan lawan evolusi, dll. Abad kedua puluh satu nampaknya telah membawa isu ini kembali dan lebih banyak lagi.

`1. 	Apakah akibatnya jika kita penganut Seventh-day Adventist menyerah kepada sistem kepercayaan evolusi atau evolusi teistik? Bincangkan.`

`2. 	Adakah kisah Penciptaan alkitabiah memerlukan penciptaan ex nihilo?`

`3. 	Mengapakah penting untuk merujuk lebih daripada satu terjemahan apabila berhadapan dengan ayat yang sukar?`