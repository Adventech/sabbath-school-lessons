---
title:  Permulaan yang Gemilang
date:  26/12/2021
---

Agar dapat memahami khotbah dan menerapkan perkhabarannya kepada diri kita sendiri, kita perlu memahami sejarah jemaah dan situasi mereka pada waktu mereka menerima surat ini dari rasul Paulus.

`Baca Ibrani 2:3, 4. Apa pengalaman para hadirin Ibrani pada pertama kali mereka bertaubat?`

Petikan ini menyiratkan bahawa hadirin terdiri daripada orang Ibrani ini belum pernah mendengar Yesus sendiri berkhotbah; sebaliknya, mereka telah menerima Injil dari pengabar-pengabar injil lain yang telah menyampaikan kepada mereka berita tentang “keselamatan.”

Paulus juga mengatakan bahawa para penginjil telah “meneguhkan” berita itu kepada mereka dan bahawa Tuhan sendiri telah melahirkan “kesaksian mereka oleh tanda-tanda dan mujizat-mujizat” (SABDA). Ini bererti bahawa Tuhan telah memberikan pengesahan berdasarkan Injil melalui tanda-tanda dan perbuatan-perbuatan lain yang berkuasa - di antaranya pembahagian “penyataan kekuasaan dan kerana Roh Kudus” (SABDA). Perjanjian Baru menceritakan bahawa tanda-tanda seperti penyembuhan ajaib, pengusiran setan, dan pencurahan karunia-karunia roh sering menyertai penyebaran Injil di tempat-tempat baru.

Pada awal gereja Kristian, Tuhan mencurahkan RohNya kepada para rasul di Yerusalem sehingga mereka dapat menyatakan Injil dalam bahasa yang sebelumnya tidak mereka ketahui dan dapat melakukan mukjizat (Kisah Para Rasul 2, 3). Filipi melakukan keajaiban-keajaiban yang serupa di Samaria (Kisah Para Rasul 8), Petrus di Yope dan Kaisarea (Kisah Para Rasul 9, 10), dan Paulus sepanjang pelayanannya di Asia Kecil dan Eropah (Kisah 13-28). Perbuatan-perbuatan penuh kuasa ini adalah bukti pengalaman yang menegaskan khabar “keselamatan” - pembentukan kerajaan TUHAN dan satu keselamatan dari penghukuman dan kebebasan dari kuasa-kuasa jahat (Ibrani 12: 25-29).

Roh memberikan keyakinan kepada orang-orang Kristian awal bahawa dosa mereka telah diampuni; oleh itu, mereka tidak takut dihakimi, dan sebagai hasilnya, doa-doa mereka dipenuhi keberanian dan keyakinan, dan pengalaman beragama mereka menggembirakan (Kisah 2:37–47). Roh juga membebaskan mereka yang diperbudakkan oleh kuasa-kuasa kejahatan, yang merupakan bukti kuat tentang keunggulan kuasa Tuhan daripada kuasa jahat dan mengungkapkan bahawa kerajaan Tuhan telah didirikan dalam kehidupan mereka.

`Apakah kisah pertaubatan anda? Dengan cara apa anda telah diteguhkan dalam iman dan kepercayaan anda kepada Yesus Kristus sebagai Penyelamat dan Tuhan anda? Mengapa kadangkala baik untuk mengingat semula bagaimana Tuhan pertama kali bekerja dalam hidup anda untuk membawa anda kepadaNya?`