---
title:  Engkau telah Kuperanakkan pada Hari ini
date:  13/01/2022
---

Ibrani 1:5 melaporkan kata-kata Bapa kepada Yesus seperti berikut: “‘Anak-Ku Engkau! Engkau telah Kuperanakkan pada hari ini’” (LAI). Apakah yang dimaksudkan dengan Yesus “diperanakkan” dan bilakah ia berlaku? Bukankah ini menunjukkan bahawa Yesus, besar kemungkinan, telah diciptakan oleh Tuhan suatu ketika dahulu, seperti yang dipercayai oleh kebanyakan orang?

`Baca Ibrani 1:5; 2 Samuel 7:12–14; Mazmur 2:7; dan Lukas 1:31, 32. Apa janji kepada Daud yang Paulus berikan di dalam Ibrani yang diaplikasikan pada Yesus?`

Yesus dilahirkan dalam arti bahawa Dia ditabalkan, atau “diangkat sebagai anak,” oleh Tuhan sebagai penguasa yang dijanjikan, anak Daud. Konsep pengangkatan ilahi sebagai penguasa merupakan satu kebiasaan di dalam dunia Yunani-Rom dan di timur. Ia memberikan hak yang sah dan juga kuasa ke atas negeri itu.

Akan tetapi, Tuhan berjanji kepada Daud bahawa Anaknya akan menjadi penguasa yang sah kepada bangsa-bangsa itu. Dia akan “mengangkat” anak Daud sebagai AnakNya sendiri. Melalui proses ini, keturunan Raja Daud akan menjadi anak didik dan pewarisNya. Perjanjian itu digenapi dalam Yesus sebagai Anak Daud. Tuhan akan mengalahkan musuh-musuhNya dan memberikan kepadaNya bangsa-bangsa itu sebagai warisanNya (Mzm. 89:27; Mzm. 2: 7, 8).

Seperti yang dapat kita baca dalam Roma 1:3, 4 dan Kisah 13:32, 33, Yesus secara umum dinyatakan sebagai Anak Tuhan. Pembaptisan dan perubahan bentuk Yesus merupakan saat-saat ketika Tuhan memperkenalkan dan mengumumkan Yesus sebagai AnakNya (Mat. 3:17, Mat. 17:5).

Namun, menurut Perjanjian Baru, Yesus menjadi “Anak Tuhan dengan kuasa” ketika Dia dibangkitkan dan duduk di sebelah kanan Tuhan. Pada saat itulah Tuhan menunaikan janjiNya kepada Daud bahawa anaknya akan diangkat sebagai Anak Tuhan sendiri dan takhtaNya di atas bangsa-bangsa akan dikukuhkan selama-lamanya (2 Sam. 7: 12–14).

Oleh itu, Kaesar (simbol Rom) bukanlah “anak tuhan” yang sah itu, penguasa ke atas bangsa-bangsa. Sebaliknya, ia adalah Yesus Kristus. “Memperanakkan” Yesus merujuk kepada awal pemerintahan Yesus ke atas bangsa-bangsa, dan bukan pada awal kewujudanNya, kerana Yesus selalu wujud. Tidak pernah ada ketika di mana Yesus tidak wujud kerana Dia adalah Tuhan.

Malah, Ibrani 7:3 (LAI) mengatakan bahawa Yesus “harinya tidak berawal dan hidupnya tidak berkesudahan” (bandingkan Ibr. 13:8) kerana Dia adalah kekal. Oleh itu, idea Yesus sebagai “Anak tunggal” Tuhan tidak berkaitan dengan sifat alamiah Kristus sebagai dewa tetapi berkaitan dengan perananNya dalam rancangan keselamatan. Melalui penjelmaan, Kristus memenuhi semua janji-janji perjanjian.