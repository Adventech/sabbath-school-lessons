---
title:  Pada Hari-hari Terakhir
date:  09/01/2022
---

Perenggan pertama Ibrani mengungkapkan bahawa Paulus percaya dia hidup pada “zaman akhir.” Kitab Suci menggunakan dua ungkapan tentang masa depan yang mempunyai makna yang berbeza. Para nabi menggunakan ungkapan “kemudian hari” atau “hari-hari yang terakhir” untuk berbicara tentang masa depan secara umum (Ul. 4:30, 31; Yer. 23:20). Nabi Daniel menggunakan ungkapan kedua, “akhir masa,” untuk berbicara lebih khusus mengenai hari-hari terakhir sejarah bumi (Dan. 8:17, Dan. 12: 4).

`Baca Bilangan 24:14–19 dan Yesaya 2:2, 3. Apa yang Tuhan janjikan Dia akan lakukan untuk umat-Nya di “kemudian hari”?`

Beberapa nabi Perjanjian Lama mengumumkan bahawa di “kemudian hari,” Tuhan akan membangkitkan seorang Raja yang akan menghancurkan musuh-musuh umatNya (Bil. 24: 14–19, LAI) dan yang akan menarik bangsa-bangsa kepada Israel (Yes. 2:2, 3). Paulus mengatakan bahawa janji-janji ini dipenuhi dalam Yesus. Dia mengalahkan Syaitan dan, melalui pernyataan Injil, menarik semua bangsa kepadaNya (Kol. 2:15, Yoh. 12:32). Dalam pengertian ini, “hari-hari terakhir” telah dimulakan kerana Yesus telah memenuhi janji-janji Tuhan.

Bapa-bapa rohani kita mati dalam iman. Mereka melihat dan menyambut janji-janji itu dari “jauh”, tetapi tidak menerimanya. Kita, sebaliknya, telah melihat penggenapan janji-janji itu dalam Yesus.

Mari fikirkan sejenak mengenai janji-janji Tuhan dan Yesus. Bapa berjanji bahawa Dia akan membangkitkan anak-anakNya (1 Tes. 4:15, 16). Satu berita yang luar biasa adalah bahawa Dia memulai kebangkitan anak-anakNya dengan kebangkitan Yesus (1 Kor. 15:20, Mat. 27: 51–53). Bapa juga menjanjikan ciptaan yang baru (Yes. 65:17). Dia telah memulakan pemenuhan janji itu dengan menciptakan kehidupan rohani yang baru dalam diri kita (2 Kor. 5:17, Gal. 6:15). Dia berjanji bahawa Dia akan membangun kerajaan terakhirNya (Dan. 2:44). Dia memulakan kerajaan itu dengan membebaskan kita dari kuasa Syaitan dan menjadikan Yesus sebagai penguasa kita (Mat. 12:28–30, Luk. 10:18–20). Bagaimanapun, ini hanyalah permulaan. Apa yang Bapa telah mulakan pada kedatangan Yesus yang pertama akan Dia selesaikan pada kedatangan yang kedua.

`Lihatlah semua janji yang ditunaikan oleh Tuhan pada masa lalu. Bagaimana ini dapat menolong kita untuk mempercayaiNya untuk janji-janji yang masih belum ditunaikan?`