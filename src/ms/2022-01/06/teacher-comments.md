---
title:  Komen Guru
date:  04/02/2022
---

**Ayat-ayat Utama**: Ibr. 5:1–10; Kej. 14:18-20; 1 Ptr. 2:9; Ibr. 7:1–3; Ibr. 7:11–16, 22, 26.

#### Bahagian I: Gambaran Keseluruhan

**Tema-tema Pelajaran**:  Dosa memisahkan kita daripada Tuhan. Kristus, bagaimanapun, datang untuk menjembatani jurang itu. Agar boleh melakukan itu, Dia menjadi Imam Besar kita. Peranannya mempunyai persamaan dengan imam manusia, tetapi juga berbeza. Dia dipanggil imam “menurut peraturan Melkisedek” (Ibr. 5:6, LAI). Apa yang dimaksudkan sebenarnya ialah bahawa Kristus “serupa dengan Melkisedek” (Ibr. 7:15, AYT). Raja dan imam Melkisedek ini sezaman dengan Abram. Apabila gabungan raja-raja menyerang Sodom dan Gomora, mereka bukan sahaja menaklukinya, tetapi juga mengambil Lot, anak saudara Abram, sebagai tawanan. Sebagai tindak balas, Abram melancarkan serangan balas dan menyelamatkan Lot dan rakyat lain yang ditangkap oleh kota-kota tersebut, bersama-sama dengan barang-barang yang dirompak. Selepas mereka kembali dari peperangan, Melkisedek, raja dan imam Salem, memberkati Abram, dan sebagai balasannya Abram memberikan Melkisedek sepersepuluh dari semua rampasan perang itu (Kejadian 14). Melkisedek ini bukanlah jelmaan Kristus, mahupun makhluk syurgawi. Dia hanyalah seorang raja dan imam manusia, paradigma yang berguna untuk digunakan oleh Paulus. Melkisedek, sebagai lambang Kristus, sesuai dengan penjelasan Paulus. Walaupun bukan dari suku Lewi—suku imam di Israel kuno—Kristus menjadi imam yang efektif dan unggul kerana imamat-Nya adalah menurut peraturan Melkisedek, imam-raja Salem. Perhatikan bahawa Melkisedek menerima persepuluhan daripada Abraham, yang menjadikan imamatnya lebih dahulu dan lebih tinggi daripada imamat Lewi. Jadi, imamat Melkisedek dapat dengan tepat melambangkan imamat diraja Kristus.

#### Bahagian II: Ulasan

**Kelayakan Imam Besar**

Ibrani 5:1-4 bermula dengan satu katalog umum tentang kelayakan imam besar. “Sebab, setiap imam besar yang dipilih dari antara manusia ditunjuk untuk menjadi wakil manusia dalam hal-hal yang berkenaan dengan TUHAN, supaya ia dapat mempersembahkan persembahan-persembahan dan kurban-kurban atas dosa-dosa. Karena imam besar juga penuh dengan kelemahan, maka ia juga dapat bersikap lembut terhadap orang-orang yang tidak memiliki pengetahuan dan mudah tersesat. Itu sebabnya, ia wajib mempersembahkan kurban penghapusan dosa, bukan hanya untuk umat, tetapi juga untuk dirinya sendiri. Tidak ada imam besar yang dapat mengambil kehormatan ini untuk dirinya sendiri, ia hanya menerimanya ketika ia dipanggil oleh Allah, seperti halnya Harun” (Ibr. 5:1-4, AYT).

Secara keseluruhannya, dua belas ciri-ciri seorang imam besar disenaraikan dalam Ibrani 5:1–4. Pertama, huraian tugas: setiap imam besar (1) “dipilih dari antara manusia,” (2) dipilih “untuk menjadi wakil manusia,” (3) bertanggungjawab “dalam hal-hal yang berkenaan dengan TUHAN,” dan (4) dilantik untuk “mempersembahkan persembahan-persembahan dan kurban-kurban,” (5) “untuk dosa-dosa.” Seterusnya, perwatakan peribadi: (6) “Bersikap lembut terhadap orang-orang yang tidak memiliki pengetahuan dan mudah tersesat,” dan (7) “penuh dengan kelemahan.” Selain itu, (8) “ia wajib mempersembahkan kurban penghapusan dosa...untuk dirinya sendiri,” dan (9) “untuk umat.” Akhir sekali, isu panggilan: (10) “Tidak...mengambil kehormatan untuk dirinya sendiri,” (11) “ia menerimanya ketika ia dipanggil oleh Tuhan,” (12) “sama seperti Harun” dipanggil.

Empat ciri imam besar yang menonjol. Ia adalah: perpaduan dengan manusia (kualiti 1-3), keupayaan untuk mengawal emosinya (kualiti 6), tertakluk kepada kelemahan (kualiti 7), dan, akhirnya, panggilan imam (kualiti 12). Kita akan menangani setiap satu daripada empat ciri penting ini sebelum mengalihkan perhatian kita kepada kelayakan Kristus untuk tugas ini.

Pertama, imam besar dipilih dari kalangan bangsanya sendiri. Dia sepatutnya berbangsa Israel (Kel. 29:9, 44; Bil. 18:1-7) daripada suku Lewi. Harun dilantik terlebih dahulu sebagai imam besar oleh Tuhan Sendiri (Kel. 28:1). Ketika individu-individu tertentu, seperti Korah dan kumpulannya, melantik diri mereka sendiri atau orang lain untuk menjawat tugas imam besar, Tuhan terpaksa membinasakan mereka (Bil. 16:15-40). Imamat dan hak istimewanya bukanlah suatu perkara yang remeh, contohnya seperti yang dialami oleh Raja Uzia dihinggapi wabak kusta pada tubuhnya setelah dia memaksa masuk ke dalam kaabah untuk mempersembahkan korban di atas mezbah pembakaran ukupan (2 Taw. 26:16-21). Menariknya, semasa era Bait Suci kedua, atau tempoh peralihan perjanjian, di akhir kerajaan Hasmonean, Salome Alexandra menduduki takhta sebagai ratu (76-67 B.C.), tetapi bukan sebagai imamat. Oleh kerana jantinanya, dia tidak boleh menjadi imam besar. Jadi, dia melantik anak sulungnya, Hyrcanus II, menduduki jawatan itu. Adik lelakinya, Aristobolus II, tidak menerima pelantikan abangnya dan bertanding untuk jawatan tersebut.

Jadi, kita melihat bahawa imam besar duniawi sentiasa lelaki, dipilih daripada kaumnya sendiri. Dia juga perlu menunjukkan keakraban dengan rakyatnya sendiri. Oleh itu, seperti yang kita telah katakan, dia adalah orang Israel, keturunan Harun, dari suku Lewi. Tugasnya adalah untuk mewakili manusia lain di hadapan Tuhan dan mempersembahkan persembahan dan korban bagi pihaknya dirinya sendiri dan bagi orang lain. Topik keakraban Kristus dengan kita manusia muncul dalam Ibrani 2:17, 18, muncul kembali dalam Ibrani 4:14-16, dan akan dikembangkan lebih lanjut dalam Ibrani 5.

Kedua, imam besar, seperti yang digambarkan oleh Ibrani tentangnya, adalah seorang yang mampu mengantarai, bermaksud mengawal, emosinya sendiri dengan orang-orang yang jahil dan sesat. “Ia harus dapat mengerti orang-orang yang jahil dan orang-orang yang sesat” (Ibr. 5:2, LAI). Imam besar yang ideal adalah seorang yang tidak terlalu keras tetapi tidak bermaksud tidak peduli terhadap dosa. Imam besar duniawi berkongsi tanggungjawab umum sewaktu tahun kultus (Kel. 29:38-46); tetapi dia mempersembahkan korban seorang diri pada Hari Pendamaian (Im. 16:1-25) dan membawa Urim dan Tumim (Kel. 28:30). Dia perlu melakukan semua perkara ini dengan penuh pengawalan emosi diri.

Ketiga, walaupun kadang-kadang imam besar tentunya kecewa dengan dosa yang dilakukan oleh bangsanya (fikirkan imam besar Eli apabila dia melakukan kesalahan menuduh Hana mabuk [1 Sam. 1:13-14]), dia sendiri dikuasai oleh kelemahan. Ibrani 5:2 secara literal mengatakan bahawa imam besar “dipakaikan,” “memakai,” atau “diselubungi” dengan kelemahan, di bawah lapisan pakaian luarnya yang rumit (Keluaran 28). Perbezaan ini adalah penting, kerana kelemahannya ini memampukannya mengendali dengan lemah lembut orang yang bersalah. Sebagai imam besar, dia perlu menunjukkan kesetiakawanan kepada bangsanya, mengawal emosinya apabila kecewa, dan juga sedar bahawa dia tertakluk kepada dosa. Ini menjadikan dia seorang yang mudah didekati.

Keempat, jawatan imam besar bukanlah jawatan yang boleh dipohon atau dipertandingkan. Orang pertama yang dilantik, Harun, telah dipilih oleh Tuhan, dan tidak seorang pun dibenarkan untuk memberi penghormatan ini kepada diri sendiri. Seseorang menerimanya hanya apabila dipanggil oleh Tuhan.

Sebagai ringkasan, seorang imam besar menunjukkan keakraban kepada bangsanya, mengawal emosinya, menyedari kelemahannya, dan menerima jawatan hanya apabila dipanggil oleh Tuhan.

Soalan untuk difikirkan: Apabila gereja menerapkan disiplin membetulkan orang yang melakukan kesalahan, mengapa penting untuk menunjukkan keakraban, kawalan emosi diri, dan kesedaran akan kelemahan diri sendiri?

**Kelayakan Kristus**

Bermula dengan Ibrani 5:5, 6, Paulus menukar hala perbincangan kepada Yesus. Paulus memandang Yesus dalam konteks dua daripada kelayakan imam besar, seperti yang dinyatakan dalam bahagian sebelum ini, iaitu, pelantikan ilahiNya dan keakrabanNya dengan manusia.

Pertama, Kristus sebagai Imam Besar tidak mengambil penghormatan itu ke atas diriNya sendiri. Sebaliknya, TUHAN yang telah melantikNya untuk menduduki jawatan itu. Bagaimana Paulus menyatakan hal itu? Dia menggabungkan dua mazmur. Kedua-dua mazmur itu telah digunakan dalam Ibrani, iaitu dalam Ibrani 1:5 dan Ibrani 1:14, pada permulaan dan di akhir rangkaian petikan-petikan dalam Ibrani 1:5-14. Petikan pertama adalah dari Mazmur 2:7. Mazmur 2 adalah mazmur Mesianik yang berbicara tentang pelantikan Kristus sebagai Anak Daud yang telah dinubuatkan. Petikan kedua datang dari Mazmur 110:4 dan ia menunjukkan bahawa Kristus dipanggil untuk menjadi Imam oleh Tuhan. Pencapaian imamatNya sudah disebut dalam Ibrani 1:3, “Setelah Ia selesai mengadakan penyucian dosa, Ia duduk” (LAI). Di sini, Paulus menggabungkan motif hubungan sebagai anak Kristus, dengan motif sebagai imam besar Kristus. Kristus adalah Anak Tuhan yang dilantik dan Imam Besar yang sempurna bagi manusia, “menurut peraturan Melkisedek” (Ibr. 5:6, LAI), atau seperti yang dinyatakan dalam Ibrani 7:15, “serupa dengan Melkisedek” (AYT). Sama seperti Melkisedek, Kristus juga adalah Raja dan Imam. Berbanding dengan imam-imam besar Lewi manusia, Kristus lebih baik daripada mereka kerana Dia dapat berhubungan secara lemah lembut dengan orang-orang yang jahil dan sesat. Begitu juga, Dia dapat “merasakan kelemahan-kelemahan kita” (Ibr. 4:15, LAI) dan “dapat menolong mereka yang dicobai” (Ibr. 2:18, LAI). Dia “sanggup menyelamatkan dengan sempurna” (Ibr. 7:25, LAI), dan boleh menyempurnakan “untuk selama-lamanya mereka yang Ia kuduskan” (Ibr. 10:14, LAI).

Kelayakan kedua Kristus, ditunjukkan melalui keakraban dengan manusia, yang jelas dilihat melalui penderitaanNya, dalam pembelajaran ketaatanNya, dan dalam mencapai kesempurnaanNya (Ibr. 5:7-10).

Soalan untuk Difikirkan: Baca Ibrani 7:23-25. Mengapa perlu mempunyai seorang imam besar yang lebih baik daripada imam-imam dari suku Lewi?

#### Bahagian III: Penerapan

Setakat ini, Paulus menggambarkan Yesus sebagai lebih tinggi daripada malaikat-malaikat dalam kapasitiNya sebagai Anak Tuhan yang bertakhta (Ibrani 1). Namun, untuk sementara waktu, Yesus dibuat lebih rendah daripada para malaikat, sebagai Dia Yang Satu, yang melalui kematian-Nya telah memusnahkan kuasa Syaitan ke atas kematian (Ibrani 2). Yesus juga digambarkan sebagai Dia Yang Satu yang tidak dapat memberikan perhentian kepada generasi Keluaran oleh kerana ketidakpercayaan mereka (Ibrani 3), tetapi mampu menawarkan perhentian untuk umat Tuhan selepas pengangkatan Mesias (post Messianic) (Ibrani 4). Yesus juga adalah seorang Imam yang serupa, namun jauh berbeza daripada imam-imam dari imamat Lewi (Ibrani 5). Berdasarkan maklumat ini, apakah langkah seterusnya yang Paulus mahu hadirin pembacanya lihat?

Paulus mahu pembacanya memajukan pengertian mereka tentang pelayanan Imam Besar Kristus dengan melihat persamaan Dia, sebagai Imam Besar mereka, dengan Melkisedek. Namun, terdapat beberapa halangan. Halangan-halangan itu termasuklah para pembaca malas untuk mendengar Firman; memerlukan susu sebagai orang Kristian yang belum matang, bukannya makanan pejal; dan mereka tidak mahir dalam Firman kebenaran (Ibr. 5:11-14). Walaupun Paulus berbicara dengan kata-kata yang sangat tegas, dia mengimbangi tegurannya dengan pernyataan positif tentang keadaan rohani mereka dengan mengatakan, “Sekalipun kami berkata demikian tentang kamu, kami yakin, bahwa kamu memiliki sesuatu yang lebih baik, yang mengandung keselamatan” (Ibr. 6:9, LAI).

**Soalan-soalan Aplikasi**:

`1.	Apakah ada ruang dalam perjalanan rohani peribadi kita apabila kita perlu bertanggungjawab kepada pihak ketiga, selain Tuhan, untuk kemajuan atau kemunduran kita? Bincangkan.`

`2.	Apakah ada ruang bagi autoriti rohani untuk memberikan pertanggungjawaban kepada kita, seperti Paulus mempertanggungjawabkan pendengarnya? Mengapa atau mengapa tidak?`

`3.	Adakah benar wujud perkara seperti Kristian statik, atau adakah status ini bercanggah dari segi istilah? Jelaskan.`