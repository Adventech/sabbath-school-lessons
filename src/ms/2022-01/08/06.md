---
title:  Perjanjian Baru itu telah Menyelesaikan Masalah Hati
date:  17/02/2022
---

`Bandingkan janji-janji perjanjian baru Yeremia 31:33 dan Yehezkiel 36:26, 27. Bagaimana mereka saling berkaitan?`

Dokumen perjanjian yang pertama ditulis oleh Tuhan di atas batu-batu loh dan disimpan di dalam tabut perjanjian sebagai saksi penting perjanjian Tuhan dengan umatNya (Kel. 31:18, Ul. 10:1–4). Dokumen yang ditulis pada batu, bagaimanapun, boleh dipecahkan; dan gulungan, seperti yang dialami Yeremia, boleh dipotong dan dibakar (Yer. 36:23).

Namun, dalam perjanjian yang baru, sekarang Tuhan akan menulis hukumNya di hati manusia. Hati merujuk kepada akal, organ ingatan dan pengertian (Yer. 3:15, Ul. 29: 4), dan khususnya di mana keputusan secara sedar dibuat (Yer. 3:10, Yer. 29:13).

Janji ini bukan hanya menjamin akses kepada dan pengetahuan undang-undang oleh setiap orang. Yang terpenting sekali, ia juga membawa perubahan dalam hati bangsa itu. Masalah Israel adalah bahawa dosa mereka tertulis “dengan pena besi,” “yang matanya dari intan, terukir pada loh hati mereka” (Yer. 17: 1, LAI). Mereka mempunyai hati yang degil (Yer. 13:10, Yer. 23:17); oleh itu, adalah mustahil bagi mereka untuk melakukan perkara yang betul (Yer. 13:23).

Yeremia tidak mengumumkan perubahan hukum itu kerana masalah Israel bukan terletak pada hukum tetapi pada hati. Tuhan menginginkan kesetiaan Israel sebagai respon rasa bersyukur terhadap apa yang telah Dia lakukan untuk mereka; oleh itu, Dia memberikan Hukum Sepuluh kepada mereka dengan prakata bersejarah yang menyatakan kasih dan kepedulianNya terhadap mereka (Kel. 20:1, 2). Tuhan mahu Israel menuruti hukumNya sebagai satu pengakuan bahawa Dia menginginkan yang terbaik bagi mereka, suatu kebenaran yang dinyatakan dalam pembebasan mereka dari Mesir. Penurutan mereka merupakan ungkapan rasa syukur, manifestasi dari realiti hubungan mereka.

Hal ini juga benar bagi kita pada hari ini. Kasih dan kepedulian Tuhan dengan cara mati bagi kita merupakan prakata perjanjian baru itu (Luk. 22:20). Penurutan sejati datang dari hati sebagai satu pernyataan kasih (Mat. 22:34–40). Kasih ini menjadi merupakan tanda yang berbeza akan kehadiran Roh Kudus dalam kehidupan orang yang beriman. Tuhan mencurahkan kasihNya kepada kita melalui RohNya (Rm. 5:5), yang dinyatakan dalam kasih (Gal. 5:22).

`Sekiranya Israel kuno harus mengasihi Tuhan, walaupun tanpa pengertian tentang kematian Kristus, mengapa tidak kita mengasihi Tuhan lebih daripada mereka mengasihiNya? Bagaimana penurutan boleh menyatakan realiti kasih itu?`