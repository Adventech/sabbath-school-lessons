---
title:  Baru dan Diperbaharui
date:  14/02/2022
---

`Bandingkan Ibrani 8:10–12 dengan Ulangan 6:4–6, Ulangan 30:11–14, dan Yeremia 31: 31–34. Apa yang diajarkan ayat ini kepada kita mengenai sifat alamiah perjanjian baru?`

Janji perjanjian baru dalam Ibrani merujuk kembali kepada Yeremia. Menurut Yeremia, janji Tuhan akan perjanjian baru, pada dasarnya, merupakan pembaharuan perjanjian yang Dia buat pertama kali dengan Israel melalui Musa (Yer. 31:31–34). Oleh itu, boleh dikatakan bahawa Yeremia 31 tidak secara tegas berbicara tentang perjanjian “baru” tetapi “pembaharuan” perjanjian asal dengan Israel. Malah, kata Ibrani untuk baru, hadashah, boleh membawa maksud “memperbaharui” dan “baru.”

Masalahnya dengan perjanjian lama adalah bahawa bangsa itu telah melanggarnya (Ibr. 8:8, 9). Perjanjian itu tidak ada salahnya; tetapi bangsa itu yang bersalah. Jika sekiranya Israel telah melihat menerusi simbol-simbol itu kepada Mesias yang akan datang, dan beriman kepadaNya, perjanjian itu tentunya tidak dilanggar. Namun, untuk bersikap adil, terdapat ramai orang percaya sepanjang sejarah Israel yang menggenapi matlamat-matlamat perjanjian itu dan menyimpan hukum di dalam hati mereka (Mzm. 37:31, Mzm. 40: 8, Mzm. 119:11, Ye.s 51:7).

Walaupun perjanjian baru itu merupakan pembaharuan perjanjian yang lama, terdapat juga pengertian bahawa perjanjian itu sesungguhnya baru. Janji Yeremia tentang “perjanjian baru” bukan hanya membayangkan pembaharuan syarat-syarat yang ada sebelum peristiwa pembuangan, yang telah dipatahkan dan diperbaharui beberapa kali oleh kerana bangsa itu telah beberapa kali mengalami kemurtadan. Ianya berlaku oleh kerana bangsa itu tidak rela menunaikan perjanjian mereka dengan Tuhan (Yer. 13:23).

Oleh itu, Tuhan berjanji untuk melakukan “sesuatu yang baru” (Yer. 31:22). Perjanjian itu tidak akan sama seperti perjanjian yang telah Tuhan buat “dengan nenek moyang mereka” (Yer. 31:32). Oleh kerana ketidaksetiaan bangsa itu, janji-janji yang Tuhan buat di bawah perjanjian Musa tidak pernah dipenuhi. Sekarang, berdasarkan jaminan yang diberikan oleh Anak (Ibr. 7:22), Tuhan akan memenuhi tujuan perjanjianNya. Tuhan tidak mengubah undang-undangNya atau menurunkan standarNya; sebaliknya, Dia mengutus AnakNya sebagai jaminan kepada janji-janji perjanjian tersebut (Ibr. 7:22, Ibr. 6:18–20). Inilah sebabnya mengapa perjanjian ini tidak menyatakan sebarang kutukan. Ia hanya mengandungi berkat-berkat kerana Yesus menunaikannya dengan sempurna, menjadi kutukan bagi kita (Gal. 3:13).

`Baca 2 Timotius 2:13. Apa yang dapat kita pelajari dari kesetiaan Tuhan kepada umatNya dan kepada rancanganNya sementara kita mempertimbangkan hubungan kita dengan orang lain dan rancangan-rancangan kita?`