---
title:  Mengapa Korban Diperlukan?
date:  20/02/2022
---

Ibrani 9:15 menjelaskan bahawa kematian Yesus sebagai korban mempunyai tujuan untuk “menebus pelanggaran-pelanggaran yang telah dilakukan selama perjanjian yang pertama” agar umat Tuhan dapat “menerima bagian kekal yang dijanjikan” (LAI).

Di Timur Dekat kuno, perjanjian antara dua individu atau bangsa merupakan satu hal yang serius. Ia melibatkan pertukaran janji di bawah sumpah. Ia membawa maksud tersirat bahawa dewa-dewa akan menghukum mereka yang melanggar sumpah tersebut. Seringkali, perjanjian-perjanjian ini disahkan dengan mengorbankan seekor binatang.

Sebagai contoh, ketika Tuhan membuat perjanjian dengan Abraham, upacara itu melibatkan pemotongan beberapa haiwan menjadi dua bahagian (Kej. 15:6–21). Pihak-pihak yang terlibat akan berjalan di antara bahagian-bahagian tersebut sebagai pengakuan bahawa haiwan tersebut mewakili nasib pihak yang melanggar perjanjian. Namun sungguh menakjubkan, hanya Tuhan yang berjalan di antara binatang-binatang itu, dengan tujuan menyampaikan mesej kepada Abraham bahawa Dia tidak akan memungkiri janjiNya.

`Bandingkan Kejadian 15:6–21 dan Yeremia 34:8–22. Apa yang diajarkan oleh ayat-ayat ini mengenai perjanjian?`

Perjanjian dengan Tuhan memberikan Israel laluan ke Tanah Perjanjian sebagai harta warisan mereka. Bagaimanapun, hal itu melibatkan satu set hukum dan pemercikan darah ke atas mezbah. Pemercikan darah menggambarkan nasib pihak yang melanggar perjanjian itu. Inilah sebabnya mengapa Ibrani mengatakan bahawa “tanpa penumpahan darah tidak ada pengampunan [dosa]” (Ibr. 9:22, terjemahan harfiah).

Ketika Israel melanggar perjanjian itu, Tuhan menghadapi dilema yang menyakitkan. Perjanjian itu menuntut kematian pihak yang melanggarnya, tetapi Tuhan mengasihi umatNya. Sekiranya Tuhan dengan sengaja tidak mengendahkan atau menolak untuk menghukum pelanggar-pelanggar itu, hukumNya tidak akan dapat dikuatkuasakan, dan dunia ini akan menjadi kacau-bilau.

Anak Tuhan, bagaimanapun, menawarkan diriNya sebagai Pengganti. Dia mati di tempat kita sehingga kita “dapat menerima bagian kekal yang dijanjikan” (Ibr. 9:15, 26, LAI; Rm. 3:21–26). Iaitu, Dia akan menegakkan kesucian hukumNya dan pada saat yang sama menyelamatkan mereka yang melanggar hukum itu. Dia boleh melakukan ini hanya melalui salib.

`Bagaimana kita boleh melihat dari hal ini tentang mengapa hukum merupakan pusat kepada khabar Injil?`