---
title:  Salib itu dan Harga Pengampunan
date:  23/02/2022
---

`Baca Ibrani 9:22–28. Apa yang dinyatakan oleh petikan ini mengenai pekerjaan Kristus di tempat suci syurgawi?`

Idea bahawa tempat suci syurgawi perlu dibersihkan masuk akal jika dilihat dalam konteks kaabah suci dalam Perjanjian Lama. Tempat kudus adalah simbol pemerintahan Tuhan (1 Sam. 4:4, 2 Sam. 6:2), dan cara Tuhan menangani dosa umatNya memberi kesan kepada persepsi masyarakat tentang kesucian pemerintahanNya (Mzm. 97:2). Sebagai penguasa, Tuhan adalah Hakim bagi umatNya, dan Dia diharapkan berlaku adil, membenarkan orang yang tidak bersalah dan mengutuk orang yang bersalah. Oleh itu, ketika Tuhan mengampuni orang yang berdosa, Dia memikul tanggungjawab kehakiman. Tempat suci, yang mewakili sifat dan pentadbiran Tuhan, telah dicemari. Ini menjelaskan mengapa Tuhan menanggung dosa kita ketika Dia mengampuni (Kel. 34:7, Bil. 14:17–19, bahasa Ibrani yang asli untuk “mengampuni” [nōśēʾ] dalam ayat-ayat ini bermaksud “mengangkat, menanggung”).

Sistem persembahan korban bangsa Israel menggambarkan hal ini. Ketika seseorang meminta pengampunan, dia membawa seekor haiwan sebagai korban ganti baginya, mengaku dosa-dosa ke atasnya, dan menyembelihnya. Darah haiwan itu disapukan pada tanduk mezbah atau dipercikkan pada tabir di dalam kaabah, di bilik pertama. Oleh itu, dosa itu secara simbolik dipindahkan ke tempat kudus. Tuhan mengambil dosa-dosa bangsa itu dan menanggung semuanya itu sendiri.

Dalam sistem Israel, pembersihan dari atau penebusan untuk dosa-dosa berlaku dalam dua fasa. Pada sepanjang tahun, orang-orang berdosa yang bertaubat membawa persembahan korban ke tempat kudus, yang membersihkan mereka dari dosa mereka tetapi memindahkan dosa itu ke tempat kudus, kepada Tuhan sendiri. Pada penghujung tahun, iaitu pada Hari Pendamaian, yang juga merupakan hari penghakiman, Tuhan akan membersihkan tempat kudus, membersihkan tanggungjawab kehakimanNya dengan memindahkan dosa-dosa dari tempat kudus kepada kambing hitam, Azazel, yang melambangkan Syaitan (Im. 16:15–22).

Sistem dua-fasa ini, yang diwakili oleh dua bilik di tempat kudus duniawi, yang juga merupakan pola tempat suci syurgawi (Kel. 25:9, Ibr. 8:5), memungkinkan Tuhan untuk menunjukkan belas kasihan dan keadilan pada waktu yang sama. Mereka yang mengakui dosa mereka pada sepanjang tahun itu menunjukkan kesetiaan kepada Tuhan dengan memelihara hari istirahat dengan sungguh-sungguh dan berkabung pada hari Pendamaian (Im.  16:29–31). Mereka yang tidak menunjukkan kesetiaan akan di“binasakan” (Im. 23:27–32).

`Fikirkan apa yang akan anda hadapi sekiranya anda harus menghadapi hukuman yang setimpal atas dosa-dosa anda. Bagaimana kebenaran itu dapat menolong anda memahami apa yang Yesus telah lakukan untuk anda?`