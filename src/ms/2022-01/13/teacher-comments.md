---
title:  Komen Guru
date:  25/03/2022
---

**Ayat-ayat Utama**: Ibr. 13; Rm. 12:13; Ef. 5:3-5; 1 Ptr. 5:1-4; Ibr. 2:9; Ibr. 4:16; Gal. 2:20.

#### Bahagian I: Gambaran Keseluruhan

**Tema-tema Pelajaran**: Di dalam suratnya, Paulus menyimpulkan beberapa teguran kepada hadirinnya dengan pernyataan “peliharalah kasih persaudaraan” (Ibr. 13:1, LAI), untuk “memberi tumpangan kepada orang” (Ibr. 13:2), dan untuk “ingat...orang-orang hukuman... [dan] orang-orang yang diperlakukan sewenang-wenang” (Ibr. 13:3, LAI). Paulus juga menasihati pembaca-pembacanya untuk memastikan agar “semua penuh hormat terhadap perkawinan” (Ibr. 13:4, LAI), untuk tidak “menjadi hamba uang” (Ibr. 13:5, LAI), “taatilah pemimpin-pemimpinmu dan tunduklah kepada mereka” (Ibr. 13:17, LAI), dan untuk “berdoa terus untuk kami” (Ibr. 13:18, LAI). Sepanjang surat itu, Paulus berulang kali menyeru para pendengarnya untuk menasihati “seorang akan yang lain setiap hari” (Ibr. 3:13, LAI), untuk “saling memperhatikan... saling mendorong dalam kasih dan dalam pekerjaan baik,” tidak “menjauhkan diri dari pertemuan-pertemuan” (Ibr. 10: 24, 25, LAI), serta untuk melihat “supaya jangan ada seorang pun menjatuhkan diri dari kasih karunia TUHAN, agar jangan tumbuh akar yang pahit yang menimbulkan kerusuhan dan yang mencemarkan banyak orang” (Ibr. 12:15, LAI). Surat itu, secara keseluruhan, adalah “kata-kata nasihat” (Ibr. 13:22. LAI).

Walaupun Paulus menggalakkan hadirinnya untuk saling mengasihi satu dengan yang lain, dia tidak mengharapkan sentimen emosi tertentu. Sebaliknya, dia menasihati mereka untuk melakukan tindakan khusus, seperti menunjukkan keramahan, berkongsi dengan mereka yang dipenjarakan, mengamalkan kesetiaan dalam perkahwinan, dan menjauhi ketamakan. Demikian juga, apabila Paulus menggesa para pendengarnya untuk mengingati pemimpin mereka, dia tidak bertujuan untuk memberi latihan ingatan. Sebaliknya, dia ingin agar dalam menunjukkan kesetiaan mereka kepada Tuhan, mereka akan patuh, tunduk kepada, dan menghormati pemimpin mereka. Akhirnya, Paulus memberi peringatan kepada pendengarnya supaya tidak mengikuti ajaran yang asing, tetapi mengikut Guru Besar, Kristus.

#### Bahagian II: Ulasan

**Ajaran dan Makanan Asing**

Dalam Ibrani 13:9, Paulus memperingatkan hadirinnya: “Janganlah kamu dihanyutkan oleh ajaran yang bermacam-macam dan yang asing, karena adalah baik bahwa hati diteguhkan oleh anugerah, bukan oleh makanan yang dengannya, mereka yang menjalaninya tidak diuntungkan” (MILT). Ayat ini merupakan salah satu daripada ayat-ayat yang sukar dalam kitab Ibrani. Ia merupakan ayat yang sukar disebabkan rujukan yang samar terhadap latar belakang sejarahnya. Oleh kerana kita tidak dapat menentukan dengan tepat situasi yang tepat di mana keseluruhan ucapan itu ditujukan, kita harus mengelak daripada membuat kesimpulan yang terlalu keras.

Dalam ayat sebelum petikan di atas, kita diberitahu bahawa “Yesus Kristus adalah sama, baik kelmarin maupun hari ini dan sampai selama-lamanya” (Ibr. 13:8, LAI). Jelas berbeza dengan sifat Kristus yang tetap, teguran ini mengingatkan agar hadirinnya tidak disesatkan oleh semua jenis ajaran yang asing. Metafora “dihanyutkan” (Ibr. 13:9, MILT) membawa imej angin dan air, yang membawa benda-benda pergi. Penggunaan gambaran ini mengingatkan kita akan metafora nautika yang digunakan oleh Paulus dalam Ibrani 2:1: “supaya kita jangan hanyut dibawa arus” (LAI). Di sini, Paulus bersungguh-sungguh untuk memberi amaran kepada pendengarnya supaya memberi perhatian kepada apa yang mereka dengar dari orang-orang yang membawa kesaksian Yesus. Pada masa itu, hadirin berada dalam bahaya hanyut dari Kristus. Di sini, Paulus mengingatkan pendengarnya tentang guru-guru dan pemimpin-pemimpin yang teguh dan menyeru hadirin untuk meniru iman mereka (Ibr. 13:7). Para pemimpin datang dan pergi namun Kristus tetap sama. Kesilapan rohani, bagaimanapun, tidak akan berhenti. Itulah sebabnya hadirin ini dalam keadaan terancam, terbawa-bawa oleh ajaran-ajaran yang menipu. Ajaran tersebut nampaknya bertentangan dengan apa yang mereka dengar daripada guru-guru dan pemimpin-pemimpin mereka dan digambarkan oleh dua kata sifat: “berbagai-bagai” dan “asing” (Ibr. 13:9, LAI).

Paulus memberitahu hadirinnya bahawa pengukuhan hati berlaku dengan rahmat, bukan dengan makanan. Antitesis (kata lawan yang tepat) antara makanan (bersifat sementara) dan rahmat (yang kekal) adalah perbandingan yang sering digunakan oleh penulis Alkitab untuk menunjukkan perbezaan antara kewujudan sementara dengan sesuatu yang jauh lebih baik. Paulus, sebagai contoh, menyatakan: “Sebab Kerajaan TUHAN bukanlah soal makanan dan minuman, tetapi soal kebenaran, damai sejahtera dan sukacita oleh Roh Kudus” (Rom. 14:17, LAI). Demikian juga, Paulus menasihati orang Kristian di Korintus: “‘Makanan tidak membawa kita lebih dekat kepada TUHAN. Kita tidak rugi apa-apa, kalau tidak kita makan dan kita tidak untung apa-apa, kalau kita makan” (1 Kor. 8:8, LAI). Sebenarnya, makanan sering kali membawa perpecahan dalam gereja yang awa (Rom. 14:1-3), dan juga gereja pada masa kini.

Apakah masalah khusus yang ditangani oleh Paulus dalam Roma 14:1-3? Sebilangan sarjana berpendapat bahawa anggota-anggota komuniti iman dalam gereja di Rom menganjurkan supaya memakan daging yang dipersembahkan kepada berhala, satu masalah yang serupa, seperti yang dihadapi oleh gereja di Korintus (1 Korintus 8 dan 10). Perbandingan Ibrani dengan 1 Korintus jelas menunjukkan bahawa Paulus menggunakan bahasa yang jauh lebih tegas berkenaan dengan makanan yang dipersembahkan kepada berhala (1 Kor. 8:12) daripada bahasa yang digunakannya dalam Ibrani (“Sebab yang lebih baik ialah, bahwa hati kamu diperkuatkan dengan kasih karunia dan bukan dengan pelbagai makanan” (Ibr. 13:9, LAI) Jadi, kemungkinan besar, isu dalam Ibrani bukanlah makanan yang dipersembahkan kepada berhala.

Satu kemungkinan lain yang lebih besar yang mengilhami amaran dalam Ibrani 13:9 ialah memakan makanan persembahan korban bait suci. Apa yang menyokong idea ini? Mari kita pertimbangkan tiga kemungkinan kitab suci. Pertama, konteks segera nampaknya merujuk kepada pengambilan makanan yang berkaitan dengan hidangan korban Yahudi. Paulus menyatakan, “Kita mempunyai suatu mezbah dan orang-orang yang melayani kemah tidak boleh makan dari apa yang di dalamnya” (Ibr. 13:10, LAI). Di sini, Paulus merujuk kepada imam Perjanjian Lama yang makan daripada persembahan korban di khemah suci.

Kedua, perkataan “makanan” yang sama digunakan dalam Ibrani 9:9, 10, di mana kita membaca: “korban dan persembahan . . . kerana semuanya itu, di samping makanan minuman dan pelbagai macam pembasuhan, hanyalah peraturan-peraturan untuk hidup insani, yang hanya berlaku sampai tibanya waktu pembaharuan” (LAI). Di sini, Paulus menyatakan sekali lagi inti yang sama seperti yang diucapkannya dalam Ibrani 13:9; upacara korban tidak dapat menyempurnakan hati nurani; malah, ia hanya berkaitan dengan makanan dan minuman dan pelbagai upacara pembasuhan. Itulah sebabnya para hadirin tidak seharusnya mengikuti ajaran yang asing, kerana hidangan korban upacara ini tidak berguna walaupun bagi mereka yang mengamalkannya (secara harfiah, “berjalan masuk”). Orang Kristian mengambil bahagian dalam pengorbanan yang jauh lebih baik daripada sebarang korban makanan hidangan (bandingkan Ibr. 13:10-12).

Ketiga, istilah Yunani “makanan” (dalam Septuaginta, Perjanjian Lama Yunani) digunakan dalam Maleakhi 1:7, 12, iaitu merujuk kepada korban makanan di atas mezbah. Imam mempersembahkan makanan yang tercemar, yang ditakrifkan sebagai binatang yang buta, sakit, dan tempang, sebagai korban (Mal. 1:7, 8). Ringkasnya, ketiga-tiga sebab—konteks terdekat, konteks selanjutnya, dan konteks Perjanjian Lama—seolah-olah menunjukkan kepada fakta ajaran-ajaran aneh tentang makanan itu berkaitan dengan hidangan korban Yahudi.

**Taatilah dan Tunduklah kepada Pemimpin-pemimpinmu**

Dalam sistem tadbir urus demokrasi atau perwakilan, teguran untuk patuh dan tunduk kepada pemimpin kedengaran agak autoritarian. Patutkah tuntutan seperti itu dibuat hari ini? Jika ya, bagaimanakah kita sebagai anggota gereja sedunia harus bertindak balas terhadapnya?

Beberapa buku Perjanjian Baru mengandungi panduan penting tentang kepimpinan gereja dan oleh itu tidaklah menghairankan jika kitab Ibrani juga mempunyainya. Pemimpin gereja disebut tiga kali (Ibr. 13:7, 17, 24). Dalam ayat 7, mereka dirujuk sebagai “pemimpin-pemimpin...yang telah menyampaikan firman TUHAN kepadamu” (Ibr. 13:7, LAI). Orang-orang ini kemungkinan besar adalah penginjil-penginjil mubaligh dalam Ibrani 2:3. Oleh kerana khotbah dan pengajaran mereka, penonton dihadapkan dengan “firman TUHAN” yang “hidup dan kuat dan lebih tajam dari pada pedang bermata dua mana pun” (Ibr. 4:12, LAI).

Terdapat tiga kata kerja yang menarik perhatian kepada para pemimpin ini: “ingatlah,” “perhatikanlah,” dan “contohilah” (Ibr. 13:7, LAI; penekanan oleh pengarang). Seperti yang ditunjukkan oleh surat itu, Paulus telah menyediakan pendengarnya dengan contoh negatif (Ibr. 4:11), dan contoh positif (Ibr. 11:4-38) masing-masing untuk dihindari dan ditiru. Pada ketika ini, para pembaca sepatutnya merenungkan hasil daripada cara hidup pemimpin-pemimpin mereka. Pemerhatian ini memberikan bayangan bahawa objektif-objektif pemimpin-pemimpin itu telah tercapai. Oleh itu, hadirin boleh memerhatikan perjalanan usaha pemimpin mereka dan mencontohi tingkah laku mereka yang setia.

Di kemudian waktu dalam bab ini, kita melihat rujukan sekali lagi kepada kepimpinan dan bagaimana seharusnya pertalian anggota-anggota gereja dengan mereka: “Taatilah pemimpin-pemimpinmu dan tunduklah kepada mereka, sebab mereka berjaga-jaga atas jiwamu, sebagai orang-orang yang harus bertanggung jawab atasnya. Dengan jalan itu mereka akan melakukannya dengan gembira, bukan dengan keluh kesah, sebab hal itu tidak akan membawa keuntungan bagimu” (Ibr. 13:17, LAI). Kewibawaan para pemimpin terletak pada ketaatan melaksanakan fungsi jawatan mereka, “sebab mereka berjaga-jaga atas jiwamu” (Ibr. 13:17, LAI). Apabila pemimpin mengambil tanggungjawab mereka dengan serius, mereka membantu menghindarkan anggota-anggota mereka daripada terbawa-bawa dengan segala jenis ajaran aneh dan pengambilan makanan yang tidak memberi manfaat walaupun kepada mereka yang menelannya. Pada masa yang sama, pemimpin yang baik sedar bahawa kepimpinan menuntut kebertanggungjawaban, seperti yang digambarkan oleh dua hamba dalam perumpamaan Yesus (Mat. 24:45-51).

Akhir sekali, Paulus menggesa pendengarnya untuk taat dan tunduk kepada pemimpin mereka supaya tugas mereka dapat dilakukan dengan sukacita dan bukan dengan keluh-kesah. Kegembiraan menggamit semula ingatan kepada peristiwa di mana hadirin menerima dengan sukacita walaupun harta benda mereka dirampas (Ibr. 10:34). Sukacita sedemikian merupakan sebab Yesus untuk menanggung salib dan mengabaikan penghinaan ke atasnya (Ibr. 12:2) dan akibat daripada disiplin bapa (Ibr. 12:11). Pekerjaan para pemimpin menjadi satu kegembiraan apabila anggota-anggota mereka tunduk kepada, dan mematuhi, mereka. Apabila ini tidak berlaku, kerja mereka menjadi sukar. Menurut Paulus, dalam keadaan seperti itu para pemimpin mengeluh, dan gereja tidak mendapat faedah. Justeru, kerjasama yang berjaya di antara pemimpin-pemimpin dan anggota-anggota memerlukan kepercayaan dan kemurahan.

#### Bahagian III: Penerapan

Jika kepimpinan gereja telah disalahgunakan pada masa lalu dalam keadaan tertentu, atau di bahagian dunia di mana rejim politik menyukarkan tadbir urus gereja, bagaimanakah kita dapat mencari keharmonian antara para pemimpin dan para anggota seperti yang dibicarakan oleh Ibrani?

`1. 	Mengapakah terdapat begitu banyak ketidaksenangan terhadap pihak berkuasa dalam sesetengah budaya?`

`2. 	Adakah kepimpinan perlu diikuti hanya jika seseorang itu bersetuju dengan pemimpin? Bincangkan.`

`3. 	Apakah kriteria yang Paulus berikan kepada kita dalam Ibrani 13 sebagai panduan untuk mengikuti pemimpin?`