---
title:  Mempedulikan Umat Tuhan
date:  20/03/2022
---

`Baca Ibrani 13:1, 2; Roma 12:13; 1 Timotius 3:2; Titus 1:8; dan 1 Petrus 4:9. Apa peranan keramah-tamahan di gereja awal?`

Kekristianan merupakan satu gerakan berpindah-randah sehingga sering bergantung pada keramahan kedua-dua orang Kristian dan bukan Kristian. Perintah untuk “Ingatlah” supaya menunjukkan keramah-tamahan kemungkinan bukan hanya merujuk kepada kegagalan memikirkan untuk memberi tumpangan kepada seseorang tetapi juga pengabaian yang disengajakan.

Dalam fikiran Paulus, memberikan tumpangan bukan hanya untuk saudara-saudara seiman. Dia juga mengingatkan para pembacanya bahawa dengan memberi tumpangan kepada orang asing, ada yang mungkin telah menjamu malaikat-malaikat (Ibr. 13:2). Paulus mungkin teringat tentang lawatan yang dilakukan oleh tiga orang kepada Abraham dan Sarah (Kej.  18:2–15). Menawarkan tumpangan bermaksud mengongsikan harta milik kepada orang lain dan menderita bersama dengan orang lain, sama seperti yang Yesus lakukan untuk kita (Ibr. 2:10–18).

Kasih persaudaraan terhadap mereka yang dipenjara bukan bermaksud bahawa orang-orang beriman hanya mengingati orang tahanan dalam doa mereka, tetapi juga dengan memberikan kelegaan melalui sokongan material dan emosi. Namun, terdapat risiko pengabaian orang tahanan secara sengaja. Mereka yang memberikan sokongan material dan emosi kepada mereka yang dikutuk oleh masyarakat mengidentifikasikan diri mereka dengan orang tahanan itu. Dalam pengertian tertentu, mereka menjadi “rakan kongsi” kepada orang tahanan dan membuatkan diri mereka terdedah terhadap penganiayaan sosial (Ibr. 10:32–34).

Peringatan Paulus menggunakan imej-imej dan bahasa untuk mendorong para pembaca mempedulikan terlebih dalam hal berkaitan banduan. Pertama, penulis membangkitkan sokongan para pembaca sendiri untuk saudara mereka yang dipenjarakan pada masa lalu. Mereka telah menjadi “pendamping” atau “rakan” bagi mereka yang dijadikan “tontonan oleh cercaan dan penderitaan” (Ibr. 10:33, LAI). Kedua, kata “penganiayaan” mengingatkan kembali kepada teladan Musa, yang memilih “lebih suka menderita sengsara dengan umat TUHAN daripada untuk sementara menikmati kesenangan dari dosa” (Ibr. 11:25, LAI). Akhir sekali, Paulus menggambarkan kasih persaudaraan yang sejati. Dia mengingatkan para pembaca bahawa mereka “berada di dalam tubuh” (Ibr. 13:3, AYT). Mereka berkongsi keadaan manusia yang sama dan harus memperlakukan orang lain sebagaimana mereka ingin diperlakukan sekiranya mereka berada dalam keadaan yang sama; iaitu di penjara. Oleh itu, rakyat harus memberikan sokongan material dan emosi kepada para banduan, menunjukkan kepada mereka bahawa mereka tidak ditinggalkan.

`Apa lagi yang boleh kita lakukan untuk mereka yang berada di penjara, sama ada anggota gereja mahupun bukan anggota gereja?`