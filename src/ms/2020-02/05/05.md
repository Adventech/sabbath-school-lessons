---
title:  Kitab Suci Mentafsir Kitab Suci
date:  29/04/2020
---

Hanya dengan adanya  kesepaduan Alkitab maka ia dapat berfungsi sebagai pentafsirnya sendiri. Tanpa kesepaduan itu, Kitab Suci tidak boleh menjadi cahaya yang menyingkapkan maknanya sendiri, di mana satu bahagian Kitab Suci mentafsirkan bahagian lain dan dengan itu menjadi kunci untuk memahami petikan yang berkaitan.

`Sila baca Lukas 24:27, 44, 45. Bagaimanakah Yesus merujuk kepada Kitab Suci untuk menjelaskan siapa Dia? Apakah yang hal ini ajarkan kepada kita tentang bagaimana kita boleh menggunakan Kitab Suci?`

Keindahan daripada membiarkan Kitab Suci mentafsirkan Kitab Suci adalah kerana ia memberikan cahaya pemahaman lebih jauh akan maknanya sendiri. Dengan berbuat demikian, kita tidak menggunakan ayat-ayat untuk membuktikan pendapat kita sendiri. Sebaliknya, kita dengan teliti mengambil kira konteks setiap petikan. Selain daripada konteks sebelum dan selepas suatu petikan yang sedang diselidiki, kita perlu mengambil kira konteks buku di mana petikan itu dijumpai. Tambahan pula, oleh kerana menurut Paulus di dalam Kitab Suci, "segala sesuatu yang ditulis dahulu, telah ditulis untuk menjadi pelajaran bagi kita" (Roma 15: 4), maka kita harus menyelidiki semua yang dikatakan oleh Kitab Suci tentang sesuatu perkara.

"Alkitab adalah penjelas kepada dirinya sendiri. Kitab Suci harus dibandingkan dengan Kitab Suci. Pelajar harus belajar untuk melihat  Alkitab  keseluruhannya, dan melihat hubungan bahagian-bahagiannya. Pelajar harus memperoleh pengetahuan mengenai tema utamanya, tujuan asal Tuhan bagi dunia, kemunculan kontroversi besar, dan kerja penebusan.â€â€”Ellen G. White, Education, p. 190.

Apabila kita membandingkan Kitab Suci dengan Kitab Suci, adalah penting untuk mempelajari Alkitab dengan teliti. Seboleh-bolehnya, kita harus berbuat demikian dalam bahasa aslinya, atau sekurang-kurangnya dengan terjemahan Alkitab yang sesuai dengan makna yang terdapat dalam bahasa Ibrani dan Yunani yang asal. Walaupun pengetahuan tentang bahasa asal tidak diperlukan untuk memperoleh pemahaman yang baik tentang Alkitab, namun jika ada pengetahuan bahasa tersebut ia pasti dapat membantu. Sekiranya tidak ada, kajian sungguh-sungguh akan Firman Tuhan  disertai dengan doa, dengan sikap rendah hati dan penyerahan, pasti akan menghasilkan buah yang besar.

`Fikirkan tentang doktrin, seperti keadaan orang mati, yang memberi tumpuan kepada beberapa petikan pilihan sahaja boleh menyebabkan kesilapan jika petikan lain diabaikan. Apakah yang hal ini beritahu kita tentang betapa pentingnya mengumpulkan dan membaca semua yang dikatakan oleh Alkitab tentang suatu topik untuk memahami apa yang diajarkan oleh Alkitab?`