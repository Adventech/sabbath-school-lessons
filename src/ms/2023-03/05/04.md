---
title:  Meruntuhkan Dinding Pemisah
date:  25/07/2023
---

`Apakah tindakan yang Paulus katakan Kristus ambil terhadap “Taurat dengan hukum-hukum yang diperintahkan di dalamnya” (AVB)? Mengapakah Dia mengambil tindakan ini? (Lihat Efesus 2:14, 15.)`

Kemungkinan Paulus merujuk di sini kepada tirai atau pagar yang mengelilingi perkarangan bait suci Israel di Bait yang dibina oleh Herodes, dengan ancaman hukum mati kepada yang melanggarnya. Paulus membayangkan tembok ini runtuh dan orang bukan Yahudi diberikan akses penuh untuk masuk dan menyembah Tuhan (Efesus 2:18). Mana-mana tembok sedemikian, kata Paulus, sudah disingkirkan oleh Salib. Kerana di sana kita belajar bahawa dua bangsa ini, Yahudi dan bukan Yahudi, adalah benar-benar satu.

Sesetengah orang percaya bahawa Efesus 2:14, 15 mengajar bahawa Sepuluh Perintah, termasuk perintah Sabat, "dimansuhkan" atau "diketepikan" oleh salib. Walau bagaimanapun, di dalam Efesus, Paulus menunjukkan penghormatan yang mendalam terhadap Sepuluh Perintah sebagai sumber untuk membentuk murid-murid Kristian. Dia memetik perintah yang kelima (Efesus 6:2, 3) dan merujuk kepada yang lain (mis., yang ketujuh, Efesus 5:3–14, 21–33; yang kedelapan, Efesus 4:28; yang kesembilan, Efesus 4:25; yang kesepuluh, Efesus 5:5). Ini sejajar dengan penegasan Paulus yang terdahulu tentang hukum (Rom. 3:31, Rom. 7:12). Dia menangani penyalahgunaan hukum, tetapi dia menghormati hukum itu sendiri dan menganggap kesinambungannya. Oleh itu, untuk menggunakan ayat-ayat ini dalam memansuhkan Sepuluh Perintah, terutamanya berdasarkan semua ayat lain dalam Alkitab tentang keabadian hukum, jelas merupakan satu salah tafsiran terhadap maksud Paulus di sini.

Sebaliknya, sebarang penggunaan undang-undang untuk memisahkan orang Yahudi dan bukan Yahudi dan terutamanya untuk mengecualikan orang bukan Yahudi daripada perkongsian penuh di kalangan umat Tuhan dan akses kepada penyembahan, akan menjadi kutukan bagi Paulus dan merupakan satu penyalahgunaan terhadap niat ilahi untuk hukum itu. “Hukum” dalam Efesus 2:14, 15 adalah sama ada aspek upacara hukum yang memisahkan orang Yahudi dari orang bukan Yahudi, yang digambarkan dalam frasa kompleks Paulus, “hukum-hukum yang diperintahkan di dalamnya” (AVB), atau ia adalah seluruh system Perjanjian Lama sebagaimana ia ditafsirkan, ditambah, dan disalahgunakan sebagai baji dalam memisahkan orang Yahudi daripada orang bukan Yahudi.

`Apakah ketegangan di kalangan umat Seventh-day Adventist atau di kalangan ahli komuniti Kristian yang lebih luas yang perlu ditangani dan diatasi? Mengapakah kasih kita bersama Kristus cukup untuk mengatasi ketegangan ini?`