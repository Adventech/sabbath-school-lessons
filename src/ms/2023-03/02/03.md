---
title:  Penebusan Yang Mahal; Pengampunan Yang Berkelimpahan
date:  03/07/2023
---

Dosa telah menjadi satu kuasa gelap yang mendominasi di dalam kehidupan para pendengar Paulus. Paulus boleh menggambarkan mereka dalam kewujudan mereka sebelumnya sebagai orang mati yang sedang berjalan-jalan—“mati akibat kesalahan dan dosa” (Efesus 2:1, AVB) namun “berjalan” atau hidup seperti yang diperintahkan Iblis kepada mereka (Efesus 2:1–3). Dengan menjadi hamba kepada dosa dan Syaitan, mereka tidak mempunyai keupayaan untuk membebaskan diri mereka sendiri. Mereka memerlukan penyelamatan. Tuhan telah melakukannya melalui tindakan kasih karunia-Nya di dalam Kristus, dan Paulus meraikan dua berkat baru dari anugerah Tuhan di dalam kehidupan umat percaya: penebusan dan pengampunan.

`Sila baca Efesus 1:7, 8. “Penebusan” adalah idea yang sering digunakan di dalam Perjanjian Baru. Bandingkan penggunaan idea ini di dalam Kolose 1:13, 14; Titus 2:13, 14; dan Ibrani 9:15. Apakah tema yang dimiliki bersama petikan ayat ini dengan Efesus 1:7, 8?`

Perkataan Yunani yang diterjemahkan sebagai “penebusan” dalam Efesus 1:7 ialah apolutresis, pada asalnya digunakan untuk membeli kebebasan seorang hamba abdi atau membayar untuk membebaskan seorang tawanan. Seseorang boleh mendengar gema suara para peniaga hamba yang melelong barang dagangannya dan bunyi gari pada hamba yang sedang dijual. Apabila Perjanjian Baru berhujah mengenai penebusan, ia menekankan betapa mahalnya untuk membebaskan seorang hamba.

Kebebasan kita melibatkan kos yang sangat tinggi: “Dalam-Nya [Yesus]  kita mendapat penebusan melalui darah-Nya” (Efesus 1:7, AVB). Idea penebusan juga meraikan kemurahan hati Tuhan dalam membayar harga tinggi untuk kebebasan kita. Tuhan memberi kita kebebasan dan martabat. Kita tidak lagi menjadi hamba!

“Untuk ditebus adalah untuk dianggap sebagai seorang manusia, bukan suatu objek. Itu adalah untuk menjadi warga syurga, bukannya hamba bumi.”—Alister E. McGrath, What Was God Doing on the Cross? (Grand Rapids, MI: Zondervan, 1992), ms. 78.

Perhatikan dengan teliti bahawa idea mengenai Tuhan membayar harga penebusan kepada Syaitan adalah suatu idea zaman pertengahan, bukan berdasar kepada Alkitab. Tuhan tidak berhutang mahupun membayar apa-apa kepada Iblis.

Manfaat daripada Kalvari juga termasuk "pengampunan atas pelanggaran kita" (Efesus 1:7). Di atas salib, Kristus mengambil ke atas diri-Nya harga dosa kita, baik masa lalu dan masa depan, “dengan menghapuskan surat hutang, yang oleh ketentuan-ketentuan hukum mendakwa dan mengancam kita” (Kol. 2:14, LAI). Dalam melakukan pekerjaan penebusan dan pengampunan melalui Kristus ini, Tuhan bertindak sebagai Bapa kita yang murah hati, dengan “kekayaan anugerah-Nya” “dilimpahkan kepada kita” (Efesus 1:7, 8).

`Apakah maknanya bagi anda bahawa melalui korban pendamaian Kristus anda diampuni dan ditebus? Bagaimanakah jika anda merasakan bahawa anda tidak layak menerimanya? (Petunjuk: anda tidak layak; itulah inti utama pada salib.)`