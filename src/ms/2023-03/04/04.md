---
title:  Kini Dibangkitkan, Dinaikkan dan Ditinggikan Bersama Kristus
date:  18/07/2023
---

“Namun Tuhan, yang kaya dengan belas kasihan, kerana kasih-Nya yang amat besar kepada kita” (Efesus  2:4, AVB). Di sini, dengan dua perkataan yang kuat, “namun Tuhan,” Paulus berpaling daripada potret sedihnya tentang kehidupan lampau para pendengarnya (Efesus 2:1–3) kepada realiti baru yang penuh harapan yang menandakan kehidupan mereka sebagai umat percaya (Efesus  2:4–10).

`Dalam pengertian apakah umat percaya mengambil bahagian dalam kebangkitan, kenaikan dan kemuliaan Kristus? Bilakah penyertaan ini berlaku? Efesus 2:6, 7.`

Kita sudah perhatikan bahawa Efesus adalah surat yang penuh dengan Kristus yang menonjolkan perpaduan umat percaya dengan Kristus. Dalam Efesus 2:5 dan 6, Paulus meluaskan tema ini dengan menggunakan tiga kata kerja majmuk untuk melontarkan kebenaran yang menakjubkan bahawa, melalui inisiatif Tuhan, umat percaya sendiri mengambil bahagian dalam peristiwa sejarah keselamatan penting yang berpusat pada Mesias, Yesus.

Umat percaya adalah: (1) dibangkitkan bersama Kristus; (2) diangkatkan bersama dengan Kristus (yang Paulus mungkin gunakan untuk menunjukkan penyertaan umat percaya dalam kenaikan Kristus ke syurga); (3) duduk bersama dengan Kristus "di tempat-tempat syurga," yang bermaksud bahawa umat percaya mengambil bahagian dalam keadaan Kristus  "duduk" di atas takhta kosmos. Mereka ditinggikan bersama dengan Yesus.

Untuk menghargai kuasa pada hujah Paulus, kita mesti melihat kembali ke Efesus 1:19–23 dan mengingati bahawa dalam kematian, kebangkitan, kenaikan dan kemuliaan-Nya, Kristus memperoleh kemenangan atas semua kuasa jahat dan rohaniah, yang pernah menguasai kehidupan umat percaya. Dalam kebangkitan, kenaikan dan pemuliaan Yesus, kuasa ini—walaupun masih aktif dan mengancam kewujudan manusia—telah digantikan sepenuhnya. Kosmos telah beralih. Realiti telah berubah. Umat percaya bukan sekadar penonton kepada acara ini tetapi terlibat secara peribadi dan rapat di dalamnya. Bahawa kita dibangkitkan bersama, naik bersama dan ditinggikan bersama dengan Yesus membuka pelbagai kemungkinan baharu untuk kita. Kita mempunyai hak untuk beralih daripada kewujudan yang dikuasai syaitan kepada kehidupan yang berlimpah-limpah dan kuasa rohani dalam Kristus (2 Tim. 1:7).

`“TUHAN tidak memberi kita roh ketakutan, tetapi kuasa, kasih dan tatatertib.” (2 Tim. 1:7, AVB). Bagaimanakah ayat yang kita lihat hari ini membantu kita memahami apa yang Paulus tulis di sini?`