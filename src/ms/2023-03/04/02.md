---
title:  Pernah Mati dan Ditipu Oleh Syaitan
date:  16/07/2023
---

`Sila baca Efesus 2:1–10. Apakah idea utama yang Paulus berikan kepada kita di sini tentang apa yang Yesus telah lakukan untuk kita?`

Paulus sudah pun terangkan keselamatan yang diberikan kepada orang Kristian (Efesus 1:3–14, 15–23) dan menceritakan, secara ringkas, kisah umat percaya di Efesus (Efesus 1:13). Dalam Efesus 2:1–10, Paulus kini akan menceritakan kisah keinsafan mereka dengan lebih terperinci, dengan tumpuan yang lebih kepada hal peribadi. Dia membezakan kehidupan masa lalu mereka yang berdosa (Efesus 2:1–3) dengan berkat keselamatan Tuhan yang digambarkannya sebagai penyertaan dalam kebangkitan, keangkatan dan kemuliaan Kristus (Efesus 2:4–7), dan dia meraikan asas keselamatan itu dalam rkasih kurnia dan karya ciptaan Tuhan (Efesus 2:8–10).

Tiga bahagian petikan ini diringkaskan dengan telitinya dalam ungkapan Efesus 2:5: (1) “kita telah mati disebabkan pelanggaran kita”; (2) [Tuhan] “telah menghidupkan kita bersama Kristus”; (3) “diselamatkan dengan kasih kurnia-Nya” (AVB).

Dalam Efesus 2:1, 2, Paulus menggariskan realiti menyedihkan tentang kewujudan para pendengarnya sebelum bertaubat dengan menyatakan bahawa mereka telah mati secara rohani, mempraktikkan pelanggaran dan dosa sebagai corak kehidupan biasa mereka (Efesus 2:1) dan dikuasai oleh Syaitan (Efesus 2:2). Oleh kerana Paulus menulis kepada orang yang masih hidup, dia merujuk kepada mereka sebagai "mati" dalam pengertian metafora (bandingkan Efesus 5:14). Walau bagaimanapun, nasib mereka sangat nyata dan mengerikan kerana mereka pernah dipisahkan daripada Tuhan, yang adalah Sumber kehidupan (bandingkan Kol. 2:13, Rom. 5:17, Rom. 6:23).

Dalam merenungkan kembali kehidupan lampau para pendengarnya, Paulus mengenal pasti dua kuasa luar yang menguasai mereka. Yang pertama ialah “jalan dunia” (Efesus 2:2, AVB)—adat dan tingkah laku dalam masyarakat Efesus yang lebih luas yang salah membentuk kehidupan manusia menjadi pemberontak terhadap Tuhan.

Syaitan digambarkan dalam dua cara sebagai kuasa luar kedua yang menguasai kewujudan mereka sebelumnya. Dia adalah "raja segala kuasa di udara" (Efesus 2:2, AVB) kerana "udara" (atau "tempat-tempat syurga") dikenal pasti sebagai lokasi kuasa ghaib, termasuk yang jahat (bandingkan Efesus 1: 3, Efesus 3:10, Efesus 6:12). Juga, dia aktif di bumi kerana dia adalah “roh yang sekarang bertindak dalam diri anak-anak derhaka” (Efesus 2:2, AVB).

`Apakah yang ayat ini ajarkan tentang realiti pada kontroversi besar itu? Pada masa yang sama, bagaimanakah kita dapat memperoleh penghiburan dan harapan dengan mengetahui bahawa Yesus telah menang dan kita boleh mengambil bahagian dalam kemenangan-Nya sekarang?`