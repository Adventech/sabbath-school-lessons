---
title:  'Paulus: Rasul Kepada Bangsa Asing Yang Dipenjarakan'
date:  30/07/2023
---

`Baca Efesus 3. Semasa anda berbuat demikian, sila kenal pasti satu atau dua tema utama. Apakah perkara utama yang Paulus lakukan?`

Efesus 3 memaparkan satu struktur yang menarik. Paulus memulakan bab ini dengan kata-kata berikut: “Dengan demikian aku, Paulus, yang terpenjara kerana Kristus Yesus untuk kamu, orang bukan orang Israel” (Efesus 3:1, AVB). Kemudian, dia berhenti untuk apa yang ternyata menjadi satu penyimpangan panjang yang tertumpu pada pekerjaannya sebagai rasul kepada orang bukan Yahudi (Efesus 3:2–13). Selepas itu, dia mengisyaratkan yang dia  kembali kepada aliran pemikiran asalnya dengan mengulangi frasa, “Dengan sebab itulah” (Efesus 3:14, AVB), dengan ayat 14–21 memberikan laporan doanya yang tergendala tadi.

Dalam Efesus 3:1, Paulus memperkenalkan dirinya sebagai “terpenjara kerana Kristus Yesus” (AVB), itu adalah caranya berhujah bahawa walaupun dia mungkin tinggal dalam tawanan di Rom dan kelihatan berada di bawah kuasa Empayar Rom, ada satu tujuan Ilahi dan mendalam yang sedang diusahakan di dalam hidupnya. Dia bukan tawanan Rom tetapi “terpenjara kerana Kristus Yesus"! (bandingkan Efesus 4:1).

Paulus yang menyebut tentang "penderitaannya" (Efesus 3:13, AVB), dan penyebutannya yang kemudiannya tentang rantainya (Efesus 6:20), menunjukkan bahawa dia tidak berada di bawah tahanan rumah yang agak selesa (bandingkan Kisah 28:16) tetapi berada di dalam penjara. Berada di penjara pada abad pertama dan di dalam penjara Rom adalah suatu yang amat mencabar. Empayar Rom tidak menjalankan sistem penjara yang teratur dengan kemudahan kebersihan dan perkhidmatan makanan yang tetap. Malah, empayar itu tidak memerlukan penjara kerana pemenjaraan tidak digunakan sebagai cara hukuman. Orang yang dipenjarakan adalah untuk sementara ketika mereka menunggu perbicaraan atau hukuman mati. Banduan dijangka menyara diri dan bergantung kepada saudara-mara dan rakan-rakan untuk membekalkan makanan dan keperluan lain.

Kebimbangan Paulus mungkin tertumpu pada kesan emosi pemenjaraannya terhadap umat percaya, kerana menjadi seroang banduan adalah satu keaiban sosial yang ekstrim dalam konteks budaya dihormati atau dimalukan. Dia mungkin takut ada yang bertanya, “Bagaimanakah Paulus boleh menjadi rasul dan utusan Kristus yang dimuliakan dan menjadi tahanan yang hina?” Jadi dia menyusun semula ungkapan mengenai pemenjaraannya, untuk membantu umat percaya melihatnya sebagai sebahagian daripada rancangan Tuhan. Dia menderita untuk mereka (“kesusahan yang kutanggung keranamu” AVB) dan apa yang kelihatan sebagai sumber rasa malu sebenarnya akan menjadi “kemuliaan” untuk mereka (Efesus 3:13).

`Bagaimanakah kita boleh belajar untuk mempercayai Tuhan dan jalan-Nya di tengah-tengah keadaan yang boleh menjadi sangat mencabar?`