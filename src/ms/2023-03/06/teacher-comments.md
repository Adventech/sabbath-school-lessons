---
title:  Komen Guru
date:  04/08/2023
---

#### Bahagian I: Gambaran Keseluruhan

**Ayat-ayat Utama**:Ephesians 3:20, 21

**Tumpuan Kajian**: Efesus 3; Ayub 11:5-9; Yeh. 43:13-16; Amos 7:7, 8; Why. 11:1, 2.

*Pengenalan*: Selepas dia berkongsi dalam Efesus 3:1 penglihatannya yang mulia tentang salib Kristus dan apa yang telah dicapainya bagi orang Yahudi dan bagi orang bukan Yahudi, Paulus ingin meyakinkan para saudaranya di Efesus bahawa dia berdoa supaya mereka sentiasa merenung, memahami dan dibimbing serta diubah oleh penglihatan salib itu dan oleh kemuliaan, kuasa dan kasih Tuhan yang dinyatakan oleh salib. Walau bagaimanapun, sama seperti Paulus mula memberitahu orang Efesus bahawa dia sedang berdoa untuk mereka, dia, “yang terpenjara kerana Kristus Yesus untuk kamu, orang bukan orang Israel” (Efesus 3:1, AVB), memutuskan untuk memberikan lebih tumpuan lagi tentang pelayanannya untuk orang bukan Yahudi. Pelayanan-Nya terdiri daripada memahami “rahsia” Tuhan yang mulia untuk memasukkan mereka, orang bukan Yahudi, dalam rancangan keselamatan-Nya dan dalam gereja-Nya. Rahsia ini, tegas rasul itu, bukanlah sesuatu yang baru difikirkan semula dalam rancangan Tuhan. Sebaliknya, itu adalah “matlamat kekal” Tuhan (Efesus 3:11) dan sekarang, dalam zaman Kristus, Tuhan terus menyatakan sepenuhnya tujuan ini kepada dunia, menggenapinya melalui Kristus dan sekarang melalui dia, selaku rasul Kristus.

**Tema Pelajaran**: Pelajaran minggu ini mengetengahkan tiga tema utama:

1\. Doa Paulus dan keinginannya untuk gereja adalah untuk melihat gereja sebagai masyarakat manusia yang baru, termasuk orang bukan Yahudi.

2\. Kemasukan orang bukan Yahudi adalah satu rahsia dan kejutan besar Tuhan kepada manusia. Paulus adalah pelayan yang rendah hati bagi rahsia ini.

3\. Kerana kemasukan orang bukan Yahudi, dan dengan demikian semua bangsa manusia ke dalam rancangan keselamatan, gereja menjadi paparan kebijaksanaan, kasih, kuasa dan kemuliaan Tuhan, baik di bumi dan di seluruh alam semesta.

#### Bahagian II: Ulasan

**Misteri Tuhan dan Dasar untuk Para Rasul dan Nabi**

Perbahasan tentang orang Yahudi dan orang bukan Yahudi, yang bersatu dalam tubuh Kristus, menimbulkan isu hubungan antara gereja dan Israel. Orang Kristian telah membangunkan model yang berbeza dalam hubungan Israel-gereja. Satu pendirian tradisional ialah Israel adalah bangsa perjanjian Tuhan, tetapi selepas Israel sebagai sebuah negara telah menolak Yesus sebagai Mesias, Israel sebagai sebuah negara telah ditolak dan digantikan oleh gereja sekarang ini. Oleh itu, selepas Kristus, Israel tidak memenuhi apa-apa peranan dalam ekonomi penyelamatan Tuhan. Ahli teologi lain mengambil satu “tafsiran literal” pada Kitab Suci dan mengembangkan teori dispensasionalis: iaitu bahawa Israel dan gereja mewakili dua umat Tuhan yang berbeza. Mereka ini mempunyai panggilan yang berbeza, perjanjian yang berbeza, jalan yang berbeza menuju keselamatan dan tujuan yang berbeza dalam ekonomi penyelamatan.

Malah pembacaan sepintas lalu pada tulisan  Paulus dan Perjanjian Baru menunjukkan bahawa kedua-dua teori ini bermasalah dan pendekatan dispensasionalis terhadap gereja Israel adalah sangat bertentangan dengan apa yang dibayangkan oleh rasul itu. Beberapa perkara utama pada pandangan Paulus mengenai hubungan Israel-gereja boleh disampaikan di sini. Pertama, Paulus melihat kesinambungan yang penting di antara Israel dan gereja. Hubungan ini harus difahami dalam konteks prinsip tafsiran alkitabiah secara menyeluruh tentang penggenapan perjanjian: Kristus dan umat Tuhan di Perjanjian Baru adalah penggenapan janji Tuhan dalam Perjanjian Lama. Dalam Perjanjian Lama, Tuhan menyelamatkan Israel dan memanggil mereka untuk mengisytiharkan perjanjian dan janji kasih kurnia Tuhan kepada dunia. Melalui Israel, panggilan Tuhan untuk menerima perjanjian kasih kurnia- Nya dan turut menyertai di perjanjian-Nya adalah untuk menjangkau semua keluarga dan bangsa manusia di bumi. Misi Israel bukanlah misi pembangunan empayar di mana Israel akan menakluk dan menggabungkan semua negara di bumi. Sebaliknya, semua bangsa diharapkan untuk turt serta di dalam perjanjian dan janji Tuhan itu, berbanding dengan bergabung dengan sebuah negara atau satu entiti empayar. Oleh itu, Perjanjian Lama menantikan satu struktur supranasional umat Tuhan, di mana manusia dari semua bangsa akan menjadi sebahagian daripada perjanjian yang sama dengan Tuhan (Kej. 12:1-3, 1 Raja-raja 8:41-43, Isa. 56:3-7, Yes. 60:3). Struktur supranasional ini telah digenapi di dalam umat Tuhan di Perjanjian Baru yang terdiri daripada kedua-dua orang Yahudi dan bukan Yahudi.

Kedua, dan seterusnya, Israel dan gereja bukanlah dua umat Tuhan yang wujud bersama secara sejajar, masing-masing dengan perjanjian, jalan menuju keselamatan dan misi mereka. Sebaliknya, Kristus menjelaskan bahawa misi-Nya adalah untuk “membawa” domba-domba-Nya “yang bukan daripada kawanan ini” supaya “menjadi satu kawanan dengan satu gembala.” (Yohanes 10:16, AVB). Gereja juga bukan sekadar pengganti Israel sebagai sebuah negara, dalam erti kata bahawa Israel adalah bangsa Tuhan sehingga Kristus, dan kini, selepas Kristus menolak Israel sebagai sebuah negara, gereja adalah umat Tuhan yang baru. Sebaliknya, bagi Paulus, gereja bukanlah umat Tuhan yang berbeza tetapi penggenapan janji Tuhan yang menakjubkan dalam Perjanjian Lama: Dia memanggil semua manusia kepada kasih kurnia-Nya. Itulah sebabnya, dalam Roma 9, Paulus melihat gereja sebagai terdiri daripada kedua-dua orang Yahudi dan bukan Yahudi (Rom. 9:23-26).

Benar, hanya satu sisa bangsa Israel yang menyertai komuniti yang berkumpul di sekeliling Yesus (Rom. 9:27-29), tetapi sisa inilah yang menunjukkan bahawa Tuhan tidak menolak penyertaan Israel dalam gereja (Rom. 11:1). SUmat sisa inilah yang memastikan kesinambungan dan perpaduan antara Israel dan gereja. Atas sebab ini, dalam Roma 11:16-18, Paulus membandingkan gereja dengan pokok zaitun: beberapa cabang adalah anak Israel, dan cabang lain adalah orang bukan Yahudi, tetapi semua cabang akhirnya diberi makan oleh akar yang sama; iaitu, perjanjian Tuhan dengan Abraham. Tuhan sentiasa mempunyai satu rancangan keselamatan, satu Benih iaitu Kristus, satu janji, satu wasiat dan satu umat.

Idea yang sama tentang rancangan Tuhan yang satu ini, kesinambungan antara Israel dan gereja, dan oleh itu hakikat kesatuan gereja muncul semula dalam Efesus 2 dan 3. Paulus menjelaskan kepada jemaat Efesus bahawa gereja terdiri daripada kedua-duanya, yang "bersunat” dan yang “tidak bersunat” (Efesus 2:11). Rasul itu tidak mengatakan bahawa orang Yahudi dan gereja adalah dua bangsa yang berasingan atau bahawa gereja menggantikan orang Yahudi sebagai umat Tuhan. Daripada mengecualikan orang Yahudi dari gereja, Paulus mengikuti teologi Yesus dan menegaskan bahawa keselamatan datang dari orang Yahudi (Yohanes 4:22). Atas sebab ini, Paulus menekankan bahawa, sementara orang bukan Yahudi itu "jauh", orang Yahudi adalah "dekat" (Efesus 2:17, AVB). Di tempat lain, Paulus menggambarkan "kedekatan" ini dari segi menerima janji atau perjanjian Tuhan, nubuatan Tuhan, Mesias, dan misi Tuhan untuk berkongsi semuanya dengan dunia (Rom. 9:4, 5). Oleh itu, orang-orang bukan Yahudi yang dibawa dekat kepada Tuhan dan dibina di atas asas yang sama dari para nabi Ibrani, berbanding dengan membina di atas asas mitos atau falsafah lama mereka.

Ketiga, walaupun ketika berbicara tentang dasar gereja, Paulus menggunakan idea yang sama tentang kesinambungan Israel dan gereja, kali ini dari segi pengwahyuan. Gereja dibina di atas wahyu ilahi. Tetapi Tuhan tidak mempunyai dua wahyu yang tidak bersambung, Perjanjian Lama dan Perjanjian Baru. Dia tidak menyatakan sesuatu dalam Perjanjian Lama hanya untuk meninggalkan rancangan-Nya dan menyatakan projek yang sama sekali baru. Rancangan-Nya adalah satu, dan wahyuNya adalah satu dan berterusan. Itulah sebabnya Paulus menekankan bahawa gereja dibina di atas kedua-dua para rasul dan para nabi (Efesus 2:20; lihat juga huraian Yohanes tentang Yerusalem Baru di mana nama para rasul ditulis pada asas kota, dan nama-nama patriark tertulis pada pintu gerbang, namun para rasul dan para patriark disatukan di Yerusalem Baru yang sama, tempat kediaman Tuhan, Why. 21:10-14). Alasan untuk menyenaraikan para rasul terlebih dahulu adalah mungkin kerana para rasul adalah “lebih besar” daripada para nabi dalam erti kata yang sama bahawa Yohanes Pembaptis adalah lebih besar daripada semua nabi. "Kebesaran" ini harus difahami dalam pengertian yang sama tentang pemenuhan janji: sementara para nabi menubuatkan kedatangan Mesias, para rasul mengumumkan kedatangan-Nya yang bersejarah di dunia. Mesias yang diisytiharkan oleh para rasul sebagai telah datang ke dunia adalah Mesias yang sama yang dilihat oleh para nabi dalam penglihatan mereka. Para rasul dan para nabi bersatu dalam kesaksian mereka, yang merupakan dasar pada gereja.

Namun demikina, sementara Paulus mengakui bahawa para rasul dan para nabi menerima panggilan Tuhan untuk memainkan peranan asas ini di dalam gereja, mereka mengiktiraf dan mengisytiharkan bahawa batu penjuru gereja adalah Yesus dari Nazaret, seperti yang dinubuatkan oleh Kristus melalui Kitab Perjanjian Lama (Efesus 2). :20), kandungan dan intipati kesaksian mereka. Sebagai seorang rasul, Paulus mengikuti prinsip tafsiran Yesus tentang “semua kitab suci” (Lukas 24:27) adalah menunjuk kepada Dia, kepada kedatangan-Nya dan pelayanan-Nya (lihat Lukas 24:25-27). Kerana Yesus adalah batu penjuru maka bangunan itu dibina dengan sempurna "di dalam Dia" (Efesus 2:20-22) sebagai "bait suci" (Efesus 2:21) untuk Tuhan tinggal di dalamnya (Efesus 2:22).

Keempat, pandangan Paulus tentang hubungan Israel-gereja juga menyatakan pemahamannya tentang identiti dan sifat Tuhan. Tuhan Israel bukanlah Tuhan bangsa mereka; Dia adalah Tuhan seluruh bumi. Walaupun kediaman-Nya di bumi mungkin di Yerusalem, bidang kuasa-Nya tidak terhad kepada Yudea dan sekitarnya. Sebaliknya, Tuhan orang Kristian mempunyai takhta-Nya di tempat syurga atau tempat kudus dan mempunyai kuasa atas mana-mana kuasa di bumi dan di syurga (Mat. 6:10, Mat. 28:18, Efesus 1:21) kerana Dia adalah Pencipta. dan Penebus seluruh dunia. Itulah sebabnya Tuhan memanggil seluruh dunia untuk kembali kepada-Nya, menerima rahmat-Nya, dan hidup dalam kerajaan-Nya.

#### Bahagian III: Penerapan Hidup

1\. Manusia gemar dengan misteri, rahsia. Minta ahli kelas anda untuk memperhatikan soalan ini: Pernahkah anda menjalani kehidupan Kristian anda seolah-olah anda adalah penjaga misteri yang agung dan mulia, misteri yang mengubah hidup anda selama-lamanya dan, seperti yang anda fahami, akan mengubah dunia selama-lamanya dalam cara yang paling positif? Jika ya, jelaskan. Pernahkah anda berkongsi injil seolah-olah ia adalah misteri yang hebat dan indah? Bincangkan.

2\. Dalam Efesus 3:10, Paulus menegaskan bahawa gereja adalah cara yang melaluinya Tuhan menyatakan hikmat-Nya “kepada segala pemerintah dan kuasa di syurga.” (AVB). Tanyakan kepada ahli kelas anda soalan berikut: Dalam pemahaman anda, adakah gereja merupakan wahyu tentang rencana keselamatan Tuhan kepada seluruh alam semesta? Bagaimanakah hal itu suatu kebenaran? Bagaimanakah kesatuan dalam gereja dalam Kristus, kesatuan antara orang-orang bukan Yahudi dan Yahudi, kesatuan dalam keluarga dan dalam masyarakat merupakan sebahagian penting pernyataan yang menyelamatkan dari kasih kurnia dan kuasa Tuhan? Bincangkan jawapan dengan kelas anda.

3\. Dalam Kolose 1:27, ayat yang sejajar dengan Efesus 3, Paulus menekankan bahawa misteri yang diwahyukan Tuhan kepada “orang-orang kudus” dalam gereja ialah “Kristus dalam kamu, harapan untuk mendapat kemuliaan” (AVB). Jemput ahli kelas anda anda untuk berkongsi bagaimana mereka boleh menerangkan ungkapan ini kepada orang bukan Kristian. Apakah yang dimaksudkan oleh rasul dengan “Kristus dalam kamu”? Bagaimanakah ungkapan ini berkaitan dengan “harapan akan kemuliaan”? Sebaliknya, bagaimanakah "rahsia" ini mempengaruhi kehidupan harian anda? Pimpin kelas anda dalam perbincangan tentang jawapan kepada soalan-soalan ini.

` `