---
title:  Komen Guru
date:  14/07/2023
---

#### Bahagian I: Gambaran Keseluruhan

**Ayat-ayat Utama**:Efesus 1:19, 20

**Tumpuan Kajian**: Efesus 1:15-23, Efesus 3:14-21, Mzr. 110:1, 1 Tes. 5:16-18, Ulangan. 9:29, 1 Kor. 15:20-22.

**Pengenalan**: Selepas meringkaskan dan memuji Tuhan atas rencana keselamatan-Nya di dalam Kristus, Paulus, dalam Efesus 1:15-23, meyakinkan saudara-saudarinya di Efesus bahawa dia berdoa agar mereka terus mengalami keselamatan melalui pelayanan Roh Suci dalam diri kehidupan mereka. Paulus memohon kepada TUHAN Bapa untuk memberikan kepada orang Efesus (1) pengalaman dalam mengenali Tuhan melalui peryataan-Nya, (2) pengharapan yang terpancar dari panggilan dan janji-janji Tuhan, dan (3) iman yang melaluinya mereka dapat mengalami kuasa yang tidak terbatas dari Tuhan Yesus Kristus (Efesus 1:17-19).

Kuasa Kristus dinyatakan dalam dua cara. Pertama, kita mengalami kuasa Kristus melalui kebangkitan-Nya. Kita dibangkitkan secara rohani kepada kehidupan baru dalam Kristus di sini dan sekarang dan mempunyai janji kebangkitan akhir masa depan untuk kehidupan kekal nanti. Kedua, kita mengalami kuasa Kristus melalui kenaikan-Nya ke syurga di mana Dia bersemayam di atas takhta alam semesta sebagai Tuhan, iaitu Tuhan kita, yang memberkati kita dari tempat-Nya di syurga, iaitu, syurga tempat kudus-Nya. Kristus Yesus mencipta alam semesta dan semua kuasa fizikal dan rohani yang di dalamnya; oleh itu, mereka semua tunduk kepada-Nya. Kuasa rohani yang memberontak yang sementara waktu ini menuntut penguasaan ke atas bumi juga adalah tunduk kepada-Nya.

Di samping itu, dengan mengetahui bahawa Yesus telah naik ke dewan takhta Tuhan menjadikan kita sudah menjadi ahli waris dan sebagai anggota di tempat syurga di dalam Dia. Dalam Kristus, semua perkara di alam semesta adalah milik kita! Suatu hari nanti, kita juga secara fizikal akan naik ke tempat-tempat syurga itu dan turut bersama alam semesta dalam memuji Tuhan di sekeliling takhta-Nya (Why. 4:1-4, 8-11; Why. 5:6, 9-14; Why. 15:2). -4).

**Tema Pelajaran**: Pelajaran minggu ini mengetengahkan tiga tema utama:

1. Doa pujian dan kesyukuran adalah penting untuk kehidupan orang Kristian.
2. Bagi orang Kristian, mengalami kuasa transformasi Kristus dan Roh Suci dalam kehidupan Kristian adalah amat diperlukan.
3. Sebagai orang Kristian sejati, dengan mengetahui dan mengalami kuasa Kristus, kita boleh dengan bebas menjalani kehidupan kita di dalam Dia tanpa takut kepada kuasa pemberontakan dunia ini.

#### Bahagian II: Ulasan

**“Oleh itu”**

Di seluruh Suratnya kepada Jemaat di Efesus, Paulus menggunakan beberapa ungkapan konklusif, seperti:

* dia touto (Efesus 1:15, Efesus 5:17, Efesus 6:13, yang bermaksud “oleh itu,” “kerana,” “dengan demikiian”),
* dio (Efesus 2:11, Efesus 3:13; Efesus 4:25; Efesus 5:14, yang bermaksud “oleh itu,” “sebab itu,” “kerana itu”),
* oun (Efesus 4:1; Efesus 5:1, 7; Efesus 6:14, yang bermaksud “oleh itu,” “jadi”), dan
* toutou charin (Efesus 3:1, 14, yang bermaksud "dengan demikian," "itulah sebabnya," "dengan sebab itulah").

Dalam terjemahan bahasa Inggeris, seperti NASB, frasa ini diterjemahkan sebagai "oleh itu" (Efesus 2:11; Efesus 3:13; Efesus 4:1, 25; Efesus 5:1, 7, 17; Efesus 6:13, 14 ) atau “sebab itulah” (Efesus 1:15; Efesus 3:1, 14; Efesus 5:14). Oleh itu, Paulus mula-mula menyatakan dan menggambarkan realiti atau kebenaran teologi sebagai bahagian yang asas. Kemudian, dia membina bahagian "oleh itu" untuk menerapkan idea ini kepada kehidupan gereja. Walau bagaimanapun, kadangkala Paulus menggunakan bahagian "oleh itu" atau bahagian aplikasi sebagai bahagian asas untuk bahagian "aplikasi" atau "oleh itu" yang lain. Dengan cara ini, Paulus secara beransur-ansur memperluaskan, mengembangkan, dan memperkaya ilmu pemikirannya tentang Injil, gereja, dan kehidupan Kristian.

Di dalam Efesus 1:11-14, Paulus meringkaskan intipati pada injil, dasar di mana dia meletakkan teologi “oleh-sebab-itu” yang disebutkannya ini (Efesus 1:15, NASB) dan menunjukkan bagaimana Injil berkaitan dengan gereja (Efesus 1:15-23), yang terdiri daripada "semua orang yang salih " (Efesus 1:15, 18, AVB). Orang Kristian atau orang salih adalah mereka yang beriman kepada Yesus (Efesus 1:15), mempunyai “roh kebijaksanaan dan wahyu” dalam mengenal Tuhan (Efesus 1:17), dan telah dicerahkan untuk mengetahui panggilan Kristus, warisan yang Dia ingin berikan kepada kita dan kuasa luarbiasa dari kebangkitan-Nya (Efesus 1:18, 19). Orang-orang kudus ini adalah gereja, atau tubuh Kristus (Efesus 1:22, 23). Contoh teologi "oleh-sebab-itu " Paulus ini adalah intipati pada gereja.

Gereja itu dibina di atas injil yang Paulus nyatakan dalam Efesus 1:1-15. Bahagian lain dalam Surat kepada umat di Efesus adalah mengenai gereja. Tetapi ini adalah satu gereja yang dibina di atas pemahaman yang betul tentang Injil, iaitu "Injil Paulus," seperti yang dia sebutkannya di tempat lain (Rom. 2:16, Rom. 16:25, 2 Tim. 2:8). Seperti yang telah dinyatakan, di Efesus segala-galanya ditakrifkan dengan mengaitkannya dengan sesuatu yang lain. Dalam konteks kosmopolitan Efesus, adalah sangat mudah untuk mempunyai identiti seseorang yang dibentuk oleh budaya Efesus, dengan bertukar-tukar pandangan agama atau falsafah dengan agama dan falsafah lain. Tetapi Paulus bertegas di sini: asas gereja, identiti gereja, dibentuk oleh Injil, oleh Injil atau rencana Tuhan yang telah ditetapkan oleh-Nya sebelum dasar dunia dijadikan dan dinyatakan sekarang di dalam Yesus Kristus. Gereja, identiti, mesej, dan misinya, bukanlah suatu idea budaya evolusi. Gereja adalah hasil rencana Tuhan, dari pekerjaan Tuhan di dunia untuk menyelamatkan orang berdosa dan manusia.

**Gereja, Wahyu, dan Falsafah**

Paulus berdoa untuk gerejanya (Efesus 1:16, 18), berterima kasih kepada Tuhan atas pekerjaan-Nya di dalam mereka. Secara khusus, Paulus berterima kasih kepada Tuhan atas pekerjaan pencerahan-Nya di dalam gereja, melalui kurnia hikmat dan wahyu-Nya (Efesus 1:17, 18). Doa ini mendedahkan dua aspek utama sifat gereja.

Pertama, gereja dibina di atas wahyu Tuhan, bukan atas falsafah manusia. Walaupun Paulus sangat mahir dalam falsafah (Kisah 17:28), dia enggan meletakkan sebarang batu falsafah pada asas gereja. Baginya, gereja harus dibangun, bukan atas kebijaksanaan dan retorik manusia tetapi di atas "kesaksian Allah", peryataan-Nya di dalam Yesus Kristus yang disalibkan dan dalam "menunjukkan kuasa Roh" (1 Kor 2:1). –5, AVB). Namun, tanggapan ini tidak bermakna tidak ada kebijaksanaan yang dikaitkan dengan pembinaan gereja.

Sebaliknya, gereja dibina di atas kebijaksanaan, tetapi ia adalah ““hikmat yang bukan dari dunia ini, ..tetapi… hikmat Allah yang tersembunyi dan rahasia, yang sebelum dunia dijadikan, telah disediakan Allah bagi kemuliaan kita. Tidak ada dari penguasa dunia ini yang mengenalnya.” (1 Kor. 2:6-8, ITB). Itulah sebabnya Paulus memberi amaran kepada jemaat Kolose untuk berjaga-jaga agar tidak ditawan “melalui falsafah dan tipu daya yang kosong sesuai dengan tradisi manusia . . . bukannya menurut Kristus” (Kol. 2:8; lihat juga Yohanes 1:12, 13; 1 Kor. 1:20-27; 1 Kor. 3:19; 1 Tim. 6:20, 21).

Sikap terhadap falsafah ini tidak membayangkan bahawa Tuhan, Paulus, atau agama Kristian menolak logik atau akal. Sebaliknya, akal adalah salah satu kebolehan atau sifat manusia yang paling tinggi yang Tuhan kurniakan kepada kita apabila Dia mencipta manusia mengikut gambar-Nya. Apa yang Paulus sampaikan di sini adalah bahawa gereja, atau agama Kristian, tidak diasaskan pada prasangka dan kesimpulan falsafah. Falsafah klasik Barat dan, baru-baru ini, sains moden sebahagian besarnya didasarkan pada anggapan bahawa tidak ada wahyu ilahi yang disengajakan, penyayang, istimewa, khusus, proposisional. Sebaliknya, apa yang dinyatakan oleh falsafah Barat dan sains moden ialah usaha rasional, mistik, atau psikologi manusia untuk mencapai Tuhan atau alam ilahi tertentu. Pemikiran ini adalah pembalikan terhadap iman Kristian.

Paulus bertegas menyatakan bahawa gereja bukanlah, dan tidak boleh, menjadi suatu produk falsafah atau sains manusia, atau praandaian dan kesimpulan mereka. Gereja adalah hasil daripada campur tangan langsung dari Tuhan dalam dunia kita dan wahyu di dalam Kristus Yesus dan wahyu khusus Tuhan melalui Kitab Suci. Melalui Kristus dan melalui Kitab Suci, Tuhan memanggil manusia kembali kepada diri-Nya dan kerajaan-Nya. Apabila manusia menyahut panggilan ini, mereka menjadi sebahagian gereja Tuhan yang ditubuhkan di dalam, dan di atasnya, satu pekerjaan langsung oleh Yesus Kristus dan Roh Kudus di dalam diri kita. Atas sebab ini, falsafah yang berjaya akan membina satu pandangan dunia dan anggapannya yang merujuk dan berdasar kepada wahyu ilahi.

Kedua, gereja bukanlah sebuah masyarakat dua peringkat, yang terdiri daripada golongan elit yang berfalsafah, berilmu, berintelek di satu pihak dan orang yang sederhana dan jahil di pihak yang lain. Sebaliknya, di dalam gereja, semua anggota gereja mendapat pencerahan dan menerima wahyu dan kebijaksanaan dari Tuhan. Idea ini adalah asas Kristian untuk konsep kasih kurnia dan perpaduan. Umat yang diselamatkan, atau orang-orang kudus, tidak menerima keselamatan dan wahyu kerana pandangan, kebolehan, atau usaha khusus, tetapi kerana anugerah Tuhan, kerana Tuhanlah yang menyatakan diri-Nya kepada semua manusia dan memanggil mereka kepada keselamatan. Semua anggota gereja mewarisi berkat yang sama! Kesemua mereka menerima wahyu yang sama, keselamatan yang sama, dan misi yang sama. Itulah sebabnya gereja adalah satu unit dan tidak dibahagikan kepada dua, tiga, atau empat kelas atau peringkat.

**Ketakutan kepada, dan Kemenangan Atas, Kuasa**

Dunia kita sentiasa mencari kuasa. Jika kita menganggap kuasa sebagai tenaga, kita melihat bahawa sumber tenaga menyebabkan sengketa yang berterusan dan juga peperangan, di dunia kita.

Namun, dunia mencari lebih daripada sekadar sumber tenaga. Dunia sedang mencari terutamanya sumber kuasa rohani, kuasa yang akan memberikan kejayaan sepanjang hayat, penguasaan atau keamanan, kawalan, dan pemenuhan. Semasa kita menghampiri penghujung sejarah manusia yang berdosa ini, ramai orang akan mencari kuasa dari sumber roh-roh jahat sama ada secara sedar atau tidak sedar. Sumber kesyaitanan ini adalah kuasa yang memperhambakan dan merosakkan. Sememangnya, berjuta-juta orang menyedari bahawa kuasa iblis ini memperhambakan, tetapi mereka tidak dapat membebaskan diri mereka daripada kuasa ini. Ramai yang tidak mengetahui adanya kuasa yang alternatif. Mereka hanya takut dengan kuasa syaitan ini.

Ramai orang lain takut dengan kuasa tidak bernyawa seperti gempa bumi, tsunami, atau terowong hitam. Ada yang takut dengan kuasa kedudukan benda-benda angkasa. Sesetengah orang takut dengan kuasa selera peribadi atau sifat kemarahan dalaman. Baru-baru ini, artificial intelligence (kecerdikan buatan) telah menjadi sumber ketakutan bagi ramai orang.

Namun Paulus menegaskan bahawa kuasa Kristus adalah jauh lebih tinggi daripada semua kuasa ini. Kristus mencipta seluruh alam semesta dengan segala kuasa dan sumber tenaganya, jadi, semua kuasa ini berada di bawah kawalan-Nya. Dia mencipta kita dan Dia boleh memulihkan kita dan membantu kita mengawal diri kita dan apa jua masalah dalaman yang kita takuti. Kristus telah mencipta semua makhluk malaikat, namun sebahagian daripadanya memberontak terhadap Tuhan dan berubah menjadi iblis dan cuba mengawal dunia; tetapi Tuhan mengalahkan pemberontakan mereka semasa kedatangan-Nya yang pertama dan akhirnya akan memusnahkan mereka dan kuasa mereka untuk selama-lamanya pada akhir kontroversi besar ini nanti. Malah sekarang, entiti iblis ini telah dikalahkan dan tidak dapat memperoleh sebarang kemenangan ke atas kita apabila kita berada dalam Kristus Yesus.

Atas sebab ini, Gereja Seventh-day Adventist merasakan keperluan untuk menyatakan kebenaran Injil ini dalam bentuk kepercayaan asas ke-11 bertajuk “Bertumbuh dalam Kristus”:

“Dengan kematian-Nya di kayu salib Yesus telah menang atas kuasa-kuasa jahat. Dia yang menaklukkan roh iblis semasa pelayanan-Nya di dunia ini telah mematahkan kuasa mereka dan memastikan azab terakhir mereka. Kemenangan Yesus memberi kita kemenangan atas kuasa jahat yang masih berusaha untuk mengawal kita, semasa kita berjalan bersama-Nya dalam kedamaian, kegembiraan dan jaminan kasih-Nya. Sekarang Roh Suci tinggal di dalam kita dan memberi kuasa kepada kita. Dengan komitmen yang berterusan kepada Yesus sebagai Juruselamat dan Tuhan kita, kita dibebaskan daripada beban perbuatan kita yang lalu. Kita tidak lagi hidup dalam kegelapan, takut akan kuasa jahat, kejahilan dan cara hidup kita dahulu yang tidak bermakna. Dalam kebebasan baru di dalam Yesus ini, kita dipanggil untuk bertumbuh menjadi serupa dengan tabiat-Nya, berkomunikasi dengan-Nya setiap hari dalam doa, bersantapkan Firman-Nya, merenungkannya dan ke atas pemeliharaan-Nya, menyanyikan pujian-Nya, berkumpul untuk beribadah dan mengambil bahagian dalam misi Gereja. Kita juga dipanggil untuk mengikuti teladan Kristus dalam melayani keperluan fizikal, mental, sosial, emosi dan rohani manusia dengan penuh belas kasihan. Ketika kita memberikan diri kita dalam pelayanan penuh kasih kepada orang-orang di sekeliling kita dan dalam bersaksi tentang penyelamatan-Nya, kehadiran-Nya yang tetap bersama kita melalui Roh mengubah setiap saat dan setiap tugas akan menjadi pengalaman rohani.” (Boleh dilayari di https://www.adventist.org/growing-in-christ.)

#### Bahagian III: Penerapan Hidup

1\. Beberapa bangunan gereja Seventh-day Adventist ditutup untuk sebahagian besar hari-hari lain dalam minggu. Sebaliknya, acara kebaktian pada hari Sabat kadangkala digabungkan dengan upacara yang hanya melibatkan masa terhad untuk ibadah individu atau berkumulan. Dorongkan para ahli kelas anda, bersama-sama dengan anggota gereja tempatan mereka dalam membuat satu rencana untuk mengubah gereja, baik sebagai jemaah dan juga sebagai sebuah bangunan, menjadi sebuah rumah atau ruang untuk acara berdoa berterusan bagi semua komuniti dan tetamu sepanjang minggu.

2\. Undang ahli kelas anda untuk memikirkan cara yang keluarga dan gereja mereka boleh menjadi sebuah pusat di mana orang di dalam komuniti boleh mengalami kuasa Kristus. Bagaimanakah anda boleh membantu orang dalam komuniti anda mengatasi pelbagai perasaan ketakutan yang menahan mereka dalam perhambaan kepada kuasa alam semesta, teknologi, diri, atau orang lain serta kuasa iblis?

3\. Minta pada ahli kelas untuk membayangkan bahawa mereka masing-masing telah dijemput untuk berkhutbah berdasarkan dasar kepercayaan 11. Apakah tiga idea yang akan membentuk perkara utama di dalam khutbah mereka?

` `