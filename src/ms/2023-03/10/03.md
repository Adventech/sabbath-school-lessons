---
title:  'Gereja sebagai Pengantin Kristus:Bahagian 1'
date:  28/08/2023
---

`Bandingkan Efesus 5:25–27, 29 dengan kisah permulaan Yehezkiel 16:1–14. Apakah unsur-unsur cerita itu yang Paulus pantulkan di dalam lakarannya sendiri?`

Di dalam Efesus 5:25–27, 29, ketika Paulus membentuk metaforanya mengenai perkahwinan-rumahtangga bagi merujuk kepada gereja dan hubungannya dengan Kristus, dia secara kreatif menggunakan adat dan peranan perkahwinan zaman dahulu. Dalam hubungan dengan gereja sebagai pengantin perempuan, Kristus adalah Pengantin lelaki ilahi yang:

(1) Mengasihi gereja sebagai pengantin perempuan (Efesus 5:25). Kita tidak boleh lupa bahawa ini adalah kerja hati untuk Yesus. Dia sayang kita!

(2) Memberikan diri-Nya sebagai harga pengantin perempuan. Dalam konteks pengurusan perkahwinan kuno, pengantin lelaki akan “membeli” pengantin perempuan dengan “harga pengantin perempuan,” yang biasanya sejumlah besar wang dan barang berharga, begitu besar sehingga ekonomi kampung purba bergantung pada adat tersebut. Kristus membayar harga tertinggi untuk gereja sebagai pengantin perempuan-Nya kerana Dia “menyerahkan diri-Nya untuk jemaah” (Efesus 5:25, AVB). Dalam penjelmaan dan di salib, Dia memberikan diri-Nya sebagai harga pengantin perempuan.

(3) Memandikan pengantin perempuannya. Persediaan pengantin perempuan adalah bahagian penting dalam perayaan perkahwinan kuno. Seperti juga hari ini, pengiring pengantin dan saudara perempuan kepada pengantin perempuan yang menyediakannya untuk majlis itu. Paulus, bagaimanapun, membayangkan Pengantin lelaki ilahi sebagai menyediakan pengantin perempuan-Nya untuk perkahwinan! Dialah yang menguduskan dan menyucikan dia “dengan air melalui firman” (Efesus 5:26, AVB),  yang berkemungkinan merujuk kepada pembaptisan.

(4) Mengucapkan firman janji. Pembersihan ini dilakukan “melalui firman” (Efesus 5:26, AVB), menunjuk kepada perkataan janji bahawa Pengantin lelaki ilahi itu berbicara kepada pengantin perempuan-Nya, mungkin dalam konteks upacara pertunangan (bandingkan Efesus 1:3–14, Efesus 2:1–10, dengan memperhatikan janji Tuhan kepada umat percaya pada masa pertaubatan mereka). Pertunangan adalah versi kuno pertunangan moden, tetapi merupakan satu set rundingan yang lebih serius, yang termasuk perjanjian bertulis tentang harga pengantin perempuan (daripada suami) dan mas kahwin (aset yang akan dibawa oleh pengantin perempuan untuk perkahwinan daripada keluarganya).

(5) Menyedia dan menghiasi pengantin perempuan. Apabila pengantin perempuan akhirnya dipersembahkan kepada Pengantin Lelakinya, dia sangat cantik, kelihatan dalam kemegahan yang sempurna (Efesus 5:27). Kristus bukan sahaja memandikan pengantin perempuan; Dia menyediakan dan menghiasinya juga.

`Bagaimanakah ayat ini membantu kita memahami perasaan Kristus tentang kita? Mengapakah kita harus menganggap ini sebagai suatu yang sangat menghiburkan?`