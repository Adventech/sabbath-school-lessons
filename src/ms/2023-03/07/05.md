---
title:  Pemberian Yesus Yang Ditinggikan
date:  09/08/2023
---

`Dengan merujuk kepada Mazmur 68:19, Paulus telah menggambarkan Yesus yang bangkit, ditinggikan, dan menaklukkan sebagai memberikan hadiah kepada umat-Nya dari tempat yang tinggi. “Pemberian” apakah yang diberikan oleh Yesus yang ditinggikan itu, dan untuk tujuan apa? Efesus 4:11–13.`

Paulus mengenal pasti empat kumpulan umat yang "berbakat" sebagai sebahagian daripada harta karun Yesus yang dimuliakan yang Dia berikan kepada gereja-Nya: (1) rasul; (2) nabi; (3) penyebar injil; (4) pembimbing Jemaah (gembala) dan pengajar (guru) [AVB]  (struktur frasa Yunani menunjukkan ini adalah satu kumpulan). Kristus memberikan kpelbagai kurnia ini untuk melaksanakan pekerjaan penting:  “untuk menyediakan orang yang salih bagi kerja melayani, untuk meneguhkan tubuh Kristus” (Efesus 4:12, AVB) dan “kita semua mencapai kesatuan dalam iman dan pengetahuan akan Anak Tuhan, agar menjadi dewasa, dan memiliki pertumbuhan yang sesuai dengan kadar kesempurnaan Kristus” (Efesus 4:13, AVB).

Perkara terakhir ini amat penting kepada umat Adventist yang awal, yang mengimbas kembali kurnia rohani Ellen G. White. Adakah Alkitab mengesahkan fungsi kurnia nubuat dalam gereja hanya pada zaman para rasul? Atau adakah pemberian itu berterusan sehingga kedatangan Kristus? Adventist awal menemui jawapan mereka dalam Efesus 4:13 dan mengongsikannya melalui kisah tentang kapten kapal yang diwajibkan untuk mengikuti arahan yang disediakan bagi satu-satu pelayaran. Ketika kapal itu menghampiri pelabuhan, kapten mendapati bahawa arahan itu memberitahu dia bahawa seorang juru mudi akan datang ke kapal untuk membantu mengemudi kapal. Untuk kekal mematuhi arahan asal, dia mesti membenarkan juru mudi itu menaiki kapal dan mematuhi panduan lanjut yang disediakankan. “Siapa sekarang yang mengindahkan buku arahan asal itu? Mereka yang menolak juru mudi, atau mereka yang menerimanya, seperti yang diarahkan oleh buku itu kepada mereka? Kamu hakimilah.”—Uriah Smith, “Do We Discard the Bible by Endorsing the Visions?” Review and Herald, January 13, 1863, ms. 52.

Kita harus berhati-hati apabila kita mengenal pasti "gembala" (atau “pastor”), “pengajar,” dan “penginjil,” kerana kita memikirkan kedudukan ini dalam konteks dan masa kita sendiri. Sejauhmana yang dapat kita tentukan, pada zaman Paulus ini semua adalah pemimpin awam yang melayani di rumah gereja di Efesus (bandingkan 1 Petrus 2:9, Kisah 2:46, Kisah 12:12).

`Baca Yesaya 5:4: “Apa lagi yang dapat dilakukan untuk kebun anggur-Ku, yang belum  Kulakukan terhadapnya?” (AVB). Fikirkan tentang ayat ini dalam konteks apa yang Tuhan telah berikan kepada kita dalam pelayanan Ellen G. White. Bagaimanakah ia terpakai?`