---
title:  Ingatlah
date:   14/10/2025
---

`Baca Yosua 4. MengapaKah Tuhan meminta pada umat Israel untuk mendirikan tugu peringatan?`

Tujuan batu-batu itu adalah untuk menjadi suatu “tanda.” Perkataan Ibrani ’ot sering dikaitkan dengan istilah “keajaiban” dan boleh merujuk kepada perbuatan mukjizat yang dilakukan oleh Tuhan (rujuk pelajaran semalam), seperti tulah ke atas Mesir (Kel. 7:3, Ul. 4:34). Ia juga boleh bermakna “simbol” atau “tanda luar” yang mewakili suatu realiti yang lebih mendalam atau transenden. Contohnya, pelangi ialah satu “tanda” perjanjian (Kej. 9:12, 13); darah pada tiang pintu rumah orang Israel juga disebut sebagai “tanda” (Kel. 12:13); dan yang paling penting, hari Sabat adalah “tanda” Penciptaan dan kehadiran Tuhan yang menguduskan (Kel. 31:13, 17; Yeh. 20:12).

Dalam konteks ini, tanda tersebut berfungsi sebagai peringatan, yang mengingatkan setiap generasi tentang mukjizat penyeberangan Sungai Yordan. Perkataan peringatan (zikkaron) berasal daripada kata dasar zakar, yang bermaksud “mengingat.” Namun, ia bukan sekadar satu perbuatan pasif mengingat sesuatu, sebaliknya ia melibatkan ingatan yang disusuli dengan tindakan yang wajar (Ul. 5:15, 8:2). Tindakan mendirikan batu sebagai satu tugu peringatan (Kej. 28:18–22) dan pelaksanaan upacara yang mencetuskan soalan daripada generasi akan datang (Kel. 12:26–27; Ul. 6:20–25) adalah perkara biasa dalam Perjanjian Lama. Daripada mengulangi mukjizat berkali-kali, Tuhan menetapkan monumen yang membangkitkan ingatan kepada perbuatan-Nya yang besar dan mendorong jawapan yang bermakna. Oleh itu, tanda itu dimaksudkan untuk kekal “selama-lamanya,” sebagai peringatan kolektif kepada umat-Nya agar mukjizat Tuhan tidak dilupakan.

Soalan yang bakal ditimbulkan oleh generasi masa depan sangat signifikan kerana ia dirumuskan secara peribadi: “Apakah batu-batu ini bagi kamu?” Setiap generasi baru perlu menghayati dan memahami makna batu-batu ini secara peribadi. Iman kepada Tuhan yang melakukan mukjizat hanya dapat terus hidup jika setiap generasi menemui semula erti sebenar perbuatan Yahweh yang besar dalam kehidupan mereka sendiri. Iman seperti ini akan membezakan antara hidup dalam tradisi berlandaskan Alkitab yang setia, dan tradisionalisme—agama statik dalam generasi hidup yang telah kehilangan makna dan semangat asalnya. Akhirnya, kita masing-masing perlu memiliki iman Alkitab itu secara peribadi. Tiada sesiapapun, termasuk nenek moyang kita, boleh percaya bagi pihak kita.

`Apakah antara peringatan peribadi dalam perjalanan iman kamu bersama Tuhan yang membantu kamu mengingati apa yang telah dilakukan-Nya dalam hidup kamu?`