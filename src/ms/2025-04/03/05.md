---
title:  Pelupa
date:   15/10/2025
---

`Baca Yosua 4:20–24 dalam terang ayat-ayat berikut: Hakim-Hakim 3:7; Hakim-Hakim 8:34; Mazmur 78:11; Ulangan 8:2, 18; Mazmur 45:17. Mengapakah begitu penting untuk mengingati perbuatan-perbuatan ajaib Tuhan?`

Perhatikan perubahan penggunaan kata ganti diri dalam Yosua 4:23. Air Sungai Yordan dikatakan telah kering di hadapan "kamu"—iaitu semua orang Israel yang baru sahaja menyeberangi sungai itu. Sebaliknya, Laut Merah disebut telah dikeringkan di hadapan "kita"—yakni mereka yang masih hidup dari generasi pertama dan mengalami peristiwa Keluaran. Kedua-dua peristiwa besar ini—yang dialami oleh dua generasi berbeza—mempunyai makna yang setara dan membolehkan generasi kedua, melalui kesaksian ibu bapa mereka, menemui makna penyeberangan Yordan secara peribadi.

Secara umum, kita menganggap pelupa itu sebagai satu sifat biasa manusia. Namun dalam pengertian rohani, sifat pelupa boleh membawa akibat yang sangat serius.

Walaupun pada masa kini, jika kita mahu mengekalkan identiti sebagai umat yang memiliki panggilan dan misi yang unik, kita mesti mencipta ruang dan waktu untuk menyegarkan kembali ingatan rohani—secara peribadi dan bersama-sama. Ini penting agar kita tidak kehilangan fokus tentang dari mana kita datang, siapa diri kita, dan mengapa kita ada di dunia ini.

`Baca 1 Korintus 11:24, 25 dan Yohanes 14:26. Mengapakah kita harus sentiasa mengingati apa yang Kristus telah lakukan untuk kita? Apa lagi yang benar-benar bermakna tanpa hal itu?`

Ellen G. White memahami dengan jelas bahawa tanpa bimbingan yang berterusan berdasarkan perbuatan dan pewahyuan Tuhan di masa lalu, kita pasti akan kehilangan semangat untuk melaksanakan misi kita pada masa depan:

“Kita tidak perlu takut akan masa depan kecuali kita melupakan bagaimana Tuhan telah memimpin kita dan pengajaran-Nya dalam sejarah masa lalu kita.” —Ellen G. White, Life Sketches, ms. 196.

`Walaupun penting untuk mengingati masa lalu dan bagaimana Tuhan telah bekerja dalam hidupmu, mengapakah kamu mesti mengalami hubungan yang hidup dengan Tuhan dari hari ke hari dan merasai realiti kasih dan kehadiran-Nya pada masa kini?`