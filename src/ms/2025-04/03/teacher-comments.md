---
title:  Panduan Guru
date:   17/10/2025
---

### Bahagian I: Pandangan Keseluruhan

**Ayat Kunci:** Joshua 4:23

**Tumpuan Kajian:** Yosua 3, Bil. 14:44, Lukas 18:18–27, Yosua 4, Yoh. 14:26, Ibr. 4:9–11

Dengan kembalinya para pengintai, Israel kini bersedia untuk memasuki Tanah Perjanjian. Namun masih ada satu penghalang besar—sekurang-kurangnya dari perspektif manusia: Sungai Yordan yang melimpah airnya pada musim banjir. Namun, tiada apa-apa yang dapat menghalang Tuhan yang hidup, Tuhan Israel. Sekali lagi, Dia akan menunjukkan kedaulatan-Nya sebagai Tuhan atas seluruh bumi (dan air). Sejak Israel keluar dari Mesir, persoalannya bukanlah tentang kuasa Tuhan untuk melakukan keajaiban, tetapi tentang kesediaan umat-Nya—dan hal ini sekali lagi akan diuji apabila mereka dipanggil untuk menguduskan diri mereka. Seperti nenek moyang mereka yang berjalan menuju pantai Laut Merah, umat Israel mengemaskan barang dan meninggalkan perkhemahan buat kali terakhir, sebelum akhirnya memasuki Kanaan.

Lebih 400 tahun selepas janji pertama diberikan kepada Abraham, mereka sekali lagi berjalan menuju di batas yang mustahil. Dari penyeberangan Laut Merah hingga penyeberangan Sungai Yordan, Tuhan telah memanggil umat-Nya untuk menghadapi yang mustahil demi membuktikan bahawa bersama-Nya, tiada yang mustahil. Tabut perjanjian didahulukan di hadapan mereka untuk menunjukkan bahawa laluan di tanah kering itu bukan satu kebetulan atau rancangan manusia, tetapi perbuatan Tuhan sendiri. Penyeberangan Sungai Yordan menjadi satu hari yang tercatat dalam sejarah. Peristiwa itu juga ditandai secara geografi dengan dua kumpulan batu berjumlah 12. Soalnya ialah—adakah peristiwa ini akan terus diingati oleh generasi masa depan atau tidak? Malangnya, apabila masa berlalu, makna rohani di sebalik batu-batu itu semakin dilupakan. Kelalaian yang tragis ini akhirnya membawa Israel bukan sahaja kepada penyembahan berhala, tetapi juga kepada keinginan untuk kembali ke Mesir.

### Bahagian II: Ulasan

**Teologi Air**

Terdapat beberapa persamaan antara penyeberangan Laut Merah dan Sungai Yordan. Antaranya ialah penggunaan tiga istilah penting dalam bahasa Ibrani: (a) kata kerja pala (“ajaib”) untuk menggambarkan kedua-dua penyeberangan yang bersifat mukjizat (Kel. 15:11, Yos. 3:5); (b) perkataan ned, untuk merujuk kepada air yang “bertimbun seperti tembok” (Kel. 15:8, Yos. 3:16); dan (c) perkataan harabah yang jarang digunakan, yang bermaksud “tanah kering” (Kel. 14:12, Yos. 3:17). Tambahan pula, Tuhan sendiri mengaitkan Musa dan Yosua secara langsung dalam Yosua 3:7, dengan menghubungkan kedua-dua peristiwa itu secara eksplisit. Pemazmur melihat kedua-dua peristiwa sebagai satu sahaja (contohnya, Mzm. 114:3, 5).

Tetapi apakah makna teologi di sebalik penyeberangan Sungai Yordan? Minggu ini, penulis telah membawa kita melihat makna tipologi peristiwa ini sehubungan dengan Yesus dan gereja. Maka di sini, kita akan menelusuri makna teologinya bagi pembaca asalnya.

Hari ini, jika anda mengunjungi Sungai Yordan, sukar untuk membayangkan betapa mencabarnya penyeberangan itu bagi bangsa Israel ribuan tahun dahulu. Pertama, sistem pengairan untuk pertanian dan kegunaan manusia sepanjang 360 kilometer lembah sungai ini telah mengurangkan saiz dan kadar aliran sungai dengan ketara. Kedua, sambutan Paskah yang berlaku sejurus selepas penyeberangan menunjukkan bahawa peristiwa ini berlaku pada musim bunga, apabila air sungai boleh melimpah selebar satu batu di sesetengah kawasan, hasil daripada salji mencair di dataran tinggi. Data ini menunjukkan bahawa penyeberangan sungai yang besar dengan arus deras dan mungkin juga serpihan bukanlah mukjizat yang lebih kecil daripada penyeberangan Laut Merah.

Dalam pemikiran orang-orang Timur Dekat purba, seperti orang Kanaan, laut membawa makna mitologi. Ia merupakan tempat asal dewa-dewi mereka, apabila kuasa pada kacau-bilau ditundukkan oleh dewa-dewa yang lebih kuat.

Menurut mitos Kanaan, Baal—dewa pelindung daratan—menjadi dewa ribut yang tertinggi apabila dia menewaskan Yam (perkataan Ibrani untuk “laut”), dewa laut. Maka, “dalam pemikiran politeistik purba, bangsa-bangsa memenangi peperangan di bumi kerana dewa pelindung mereka memenangi peperangan di kosmos. Jika Yahweh, Tuhan Israel, dapat menakluk dan menundukkan kuasa dewa sungai yang sedang melimpah dengan begitu mudah untuk tujuan-Nya, apa pula yang akan Dia lakukan terhadap Baal? Dan apa pula yang akan dilakukan oleh umat Yahweh terhadap Kanaan?”-Joseph Coleson, “Joshua,” dalam Cornerstone Biblical Commentary: Joshua, Judges, Ruth (Carol Stream, IL: Tyndale House Publishers, 2012), hlm. 56. Dengan latar belakang sejarah ini, penyeberangan Sungai Yordan membawa tiga dimensi teologi yang tidak mudah dilihat oleh pembaca moden:

Pertama, status Yahweh sebagai “Tuhan atas seluruh bumi” (Yos. 3:11, 13). Ini menegaskan perbezaan penting antara dewa-dewa Kanaan dan Yahweh. Kekuasaan-Nya tidak terbatas pada wilayah tertentu. Seluruh bumi adalah milik-Nya dan di bawah pemerintahan-Nya. Dialah Pemilik dan Tuhan sejati dunia ini. Dalam pengertian ini, Baal (yang juga bermaksud “tuan” atau “pemilik”) adalah penyamar. Kuasa Tuhan atas air membuktikan keunggulan-Nya.

Kedua, Yahweh adalah pemenang. Dalam mitologi Babilon dan Kanaan, Marduk dan Baal menjadi dewa utama setelah mereka menewaskan kekuatan air yang hebat. Dalam puisi dan nubuat Alkitab, Yahweh dipuji kerana menaklukkan musuh kosmik, yang digambarkan sebagai naga laut atau ular, juga disebut sebagai Rahab atau Leviatan (bandingkan dengan Ayub 41:4, Mzm. 74:13, Yes. 30:7). Kemenangan Yahweh atas kekuatan kuasa alam air menunjukkan keunggulan-Nya. Namun perbezaan penting adalah Yahweh ialah Tuhan yang hidup (Yos. 3:10), yang bertindak dalam masa nyata. Dia bukan dewa mitos, tetapi Tuhan dalam sejarah.

Ketiga, Yahweh adalah Tuhan yang kudus. Tabut perjanjian disebut sekurang-kurangnya 20 kali dalam Yosua 3 dan 4, menekankan kepentingannya sebagai lambang fizikal Tuhan yang benar-benar berjalan di hadapan umat-Nya (Yos. 3:11). Kemuliaan Tuhan yang bersemayam atas tabut dalam Tempat Maha Kudus adalah lambang kehadiran ilahi. Namun, kehadiran ini hanya dapat dilihat oleh imam besar setahun sekali, dan itu pun dalam keadaan ritual yang sangat ketat. Tetapi semasa penyeberangan Yordan, tabut berada kira-kira 1 kilometer di hadapan umat dan dapat dilihat oleh mereka sepanjang penyeberangan. Tidak seperti berhala Kanaan yang dicipta menurut rupa pembuatnya, Tuhan sedang membentuk satu bangsa baru menurut rupa-Nya, seperti yang dinyatakan dalam perintah: “Hendaklah kamu suci, kerana Aku suci.” (1 Ptr. 1:16, AVB; lihat juga Im. 19:2).

Ketiga-tiga aspek teologi ini—kekuasaan Tuhan, kemenangan-Nya, dan kekudusan-Nya—sepatutnya terpahat dalam minda umat Israel ketika mereka memasuki tanah berhala Kanaan. Ingatan tentang hari yang luar biasa ini sepatutnya menjadi penawar terhadap penyembahan berhala—namun malangnya, penawar ini tidak mereka ambil.

**Masalah Ingatan**

Konsep ingatan dalam Alkitab adalah dinamik kerana ia merangkumi lebih daripada sekadar proses kognitif mengingati suatu maklumat. Konsep ini ditunjukkan apabila, dalam beberapa kesempatan, Tuhan “mengingati” umat-Nya (contohnya, Kel. 2:24). Apabila Tuhan mengingati, Dia bertindak dengan kasih terhadap umat-Nya. Oleh itu, seruan Tuhan kepada umat-Nya untuk mengingati juga merupakan seruan untuk bertindak.

Ingatan harus dizahirkan dalam ruang dan waktu melalui pelbagai cara, seperti menyampaikan tradisi daripada ibu bapa kepada anak-anak, mendirikan monumen seperti dalam Yosua 4, dan yang paling penting, melalui ritual dan perayaan dalam kalendar agama. Menariknya, perayaan-perayaan ini mempunyai tiga dimensi utama. Pertama, ia memperingati perbuatan Tuhan dalam kehidupan semasa Israel, ketika mereka melalui musim menanam dan menuai. Kedua, perayaan ini memperingati perbuatan Tuhan pada masa lalu, khususnya yang berkaitan dengan pelepasan dari Mesir dan penaklukan Kanaan. Akhirnya, ia juga menunjuk secara tipologi kepada tindakan Tuhan pada masa depan dalam zaman akhir, yang dimulakan oleh Yesus. Maka, dinamik ingatan secara alkitabiah bukan hanya merangkumi masa lalu, tetapi juga membolehkan kita hidup dalam masa kini dengan rasa syukur dan memandang ke masa depan dengan berpengharapan.

Malangnya, Israel tidak mengindahkan nasihat ilahi untuk mengingati. Kitab Hakim-Hakim bermula dengan catatan muram tentang sikap pelupa rohani generasi selepas kematian Yosua: mereka “tidak mengenal TUHAN dan segala perbuatan-Nya demi orang Israel” (Hak. 2:10, AVB). Kemudian, naratif ini menyatakan dengan jelas: “Orang Israel tidak lagi mengingati betapa Yahweh, Tuhan mereka telah melepaskan mereka daripada cengkaman penganiayaan semua musuh di sekeliling mereka” (Hak. 8:34, AVB).

Akibatnya ialah kemurtadan dalam bentuk penyembahan berhala, yang berterusan sepanjang sejarah Israel dari zaman Salomo hingga Zedekia, raja terakhir Yehuda sebelum pembuangan. Penyembahan berhala adalah hasil semula jadi daripada lupa rohani. Hal ini sangat jelas dalam kisah Gomer, yang menggambar Israel, yang lupa bahawa Tuhanlah, bukan Baal, yang telah memberikan “gandum, air anggur, dan minyak, juga memperbanyak baginya perak dan emas, yang dipakai mereka untuk menyembah Baal” (Hos. 2:8, AVB). Dalam pengertian ini, penyembahan berhala adalah satu bentuk ketidaksyukuran yang berpunca daripada sikap pelupa rohaniah yang tragis.

Kealpaan Israel yang mendalam ini menyebabkan hampir seluruh identiti mereka hilang sebelum pembuangan ke Babilon—kecuali segolongan sisa yang setia. Ramai yang tinggal di tanah itu semasa pembuangan memilih untuk kembali ke Mesir. Sejarah raja-raja Israel dan Yehuda berakhir dengan ‘Keluaran secara terbalik’—apabila umat Tuhan kembali ke Mesir (Yer. 43:7). Pembuangan ini adalah akibat yang mengerikan daripada kelupaan rohani.

### Bahagian III: Penerapan Hidup

**Peluang Penginjilan**

Dalam konteks asal Perjanjian Lama, mukjizat Laut Merah dan Sungai Yordan menekankan kuasa ilahi Tuhan untuk mengatasi kuasa jahat dan menunjukkan keunggulan-Nya atas semua dewa yang lain. Tindakan umum ini bukan sekadar suatu demonstrasi kekuatan ilahi, tetapi juga peluang penginjilan, supaya bangsa-bangsa lain dapat mengenal kebenaran tentang Tuhan Israel.

Bagaimanakah anda boleh menggunakan setiap pengalaman bersama Tuhan dalam hidup anda sebagai peluang untuk menunjukkan kepada orang lain sifat sebenar Tuhan yang anda sembah?

**Mengingati Masa Lalu**

Salah satu detik yang paling menyenangkan bagi kita sekeluarga ialah saat kita duduk bersama melihat gambar-gambar lama. Gambar-gambar ini ialah kenangan masa lalu yang disimpankan, penuh dengan emosi. Dalam satu aspek, mengingati kembali seperti menghidupkan semula memori itu.

ayangkan hidup anda sebagai sebuah album gambar yang besar dan cuba kenal pasti detik-detik dalam hidup anda di mana anda dapat melihat kehadiran Tuhan yang kuat dan nyata.

Dalam sebuah khutbah berjudul "Ketika Tuhan Mengingat," Hans K. LaRondelle berkata bahawa mengingati “masa lalu bermaksud memperbaharui harapan kita untuk masa depan.” Dalam semangat yang sama, ketika berbicara tentang bagaimana Tuhan membimbing gerakan Seventh-day Adventist, Ellen G. White berkata dengan penuh makna:

“Kita tidak mempunyai apa-apa yang perlu ditakuti untuk masa depan, kecuali jika kita lupa bagaimana Tuhan telah memimpin kita.”—Ellen G. White, Life Sketches, ms. 196.

Kongsikan dengan kelas anda bagaimana ingatan terhadap tindakan Tuhan dalam hidup anda pada masa lalu telah memberi semangat kepada anda dalam masa-masa yang sukar.