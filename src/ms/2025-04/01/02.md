---
title:  Musa yang Baharu
date:   28/09/2025
---

`Baca Ulangan 18:15–22 dan Yosua 1:1–9. Mengapakah penting bahawa kitab Yosua bermula dengan menggema janji yang berkaitan dengan apa yang akan berlaku selepas kematian Musa?`

Meskipun Musa telah meninggal dunia dan seorang pemimpin baharu, Yosua, telah dilantik oleh Tuhan, terdapat persamaan antara mereka berdua. Kedua-duanya telah diberitahu oleh Tuhan bahawa mereka akan memimpin umat Israel ke tanah yang dijanjikan kepada nenek moyang mereka. Seperti yang difirmankan Tuhan kepada Yosua:

"Setiap tempat yang akan dipijak oleh telapak kakimu telah Kukurniakan kepadamu, seperti yang Kufirmankan kepada Musa" (Yos. 1:3, AVB).

Yosua akan menyempurnakan tugas yang asalnya diberikan kepada Musa. Dia benar-benar adalah seorang Musa yang baharu.

`Baca Keluaran 33:11; Bilangan 14:6, 30, 38; Bilangan 27:18; Bilangan 32:12; Ulangan 1:38; Ulangan 31:23; dan Ulangan 34:9. Apakah yang diberitahu oleh ayat-ayat ini tentang Yosua?`

Pada tahap ini, janji bahawa Tuhan akan "membangkitkan" seorang nabi seperti Musa (Ul. 18:15) masih merupakan satu kemungkinan dan bukannya kenyataan yang telah digenapi. Kata-kata pembukaan dalam kitab Yosua mengingatkan pembaca tentang janji ini dan, pada masa yang sama, menciptakan satu pengharapan bahawa ia akan digenapi.

Meskipun Musa telah meninggal, namanya masih mendominasi bab pertama. Namanya disebut sebanyak sepuluh kali, manakala nama Yosua hanya empat kali. Musa digelar “hamba TUHAN” manakala Yosua digelar “pembantu Musa” (Yos. 1:1, AVB). Yosua perlu menghabiskan seumur hidupnya dengan kesetiaan dan ketaatan sebelum dia diberikan gelaran “hamba TUHAN” (Yos. 24:29, AVB).

Meskipun bab pertama kitab Yosua menggambarkan peralihan antara dua pemimpin agung Israel, watak yang paling penting ialah Tuhan sendiri, yang firman-Nya membuka kitab ini dan bimbingan-Nya mendominasi seluruh kisah. Tiada sebarang keraguan tentang siapa pemimpin Israel yang sebenar.

`Pada sepanjang zaman, Tuhan telah memanggil lelaki dan wanita untuk memimpin umat-Nya. Mengapakah penting untuk sentiasa ingat siapa pemimpin sejati bagi gereja yang tidak kelihatan?`