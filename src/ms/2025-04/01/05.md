---
title:  Kuatkanlah!
date:   01/10/2025
---

`Baca Yosua 1:7–9. Mengapakah Tuhan perlu menekankan dua kali kepada Yosua bahawa dia harus kuat dan berani?`

Tugas yang ditetapkan dihadapan Yosua nampaknya melibatkan cabaran yang amat berat. Tembok kota Kanaan kelihatan tidak dapat ditawan, dan penduduk negeri itu dilatih untuk berperang. Sebaliknya, orang Israel, orang nomad yang sederhana, tidak memiliki walaupun mesin perang yang paling primitif untuk menyerang tembok yang berkubu. Sejarah memberitahu kita bahawa Mesir, kuasa besar pada masa itu, tidak mampu bertapak kukuh di Kanaan.

Namun panggilan untuk menjadi kuat dan berani tidak berkaitan di sini hanya dengan semangat pertempuran atau strategi perang. Keberanian dan kekuatan diperlukan untuk tetap setia kepada Taurat dan tuntutannya yang khusus, yang menetapkan perjanjian Israel dengan Yahweh.

`Baca Efesus 6:10–18. Walaupun kita tidak diwajibkan pada hari ini untuk mengambil bahagian dalam pertempuran tentera, namun bagaimanakah kita boleh menerapkan kata-kata dorongan yang diberikan kepada Yosua dalam perjuangan rohani harian kita?`

Hari ini, dalam memenuhi misi yang diamanahkan kepada mereka oleh Kristus, orang Kristian menghadapi cabaran yang sama seperti Yosua; iaitu, mereka dituntut untuk berperang melawan kecenderungan dosa mereka sendiri, melawan pemerintah, kuasa, dan penguasa kegelapan zaman ini, dan melawan kumpulan kejahatan. Seperti Yosua, mereka juga mempunyai janji yang meyakinkan tentang kehadiran Kristus: “Aku akan sentiasa bersamamu, hingga ke akhir zaman” (Mat. 28:20, AVB). Ketika sokongan kehadiran Tuhan sudah cukup untuk menghilangkan ketakutan Yosua, maka ia sepatutnya cukup untuk menghilangkan keraguan dan kebimbangan kita hari ini.

Cabaran bagi kita ialah mengenali Tuhan dengan cukup baik untuk percaya kepada-Nya dan janji-janji-Nya kepada kita. Itulah sebabnya, lebih daripada segala-galanya, maka kita memerlukan satu hubungan peribadi dengan-Nya.

`Persoalan penting bagi kita hari ini tidak berbeza daripada yang dihadapi oleh Yosua. Bagaimanakah kita boleh kekal setia kepada apa yang Firman Tuhan katakan walaupun ia tidak popular atau menyusahkan untuk berbuat demikian?`