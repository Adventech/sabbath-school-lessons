---
title:  Paskah
date:   10/11/2025
---

`Mengapakah penting bahawa Yosua memilih untuk merayakan Paskah walaupun sedang menghadapi tugas besar untuk menakluk Tanah Perjanjian? Baca Yosua 5:10; Keluaran 12:6; Imamat 23:5; Bilangan 28:16; Ulangan 16:4, 6.`

Aktiviti kedua penting sebelum penaklukan adalah perayaan Paskah. Ia berlangsung pada waktu petang hari keempat belas dalam bulan itu, dengan pematuhan teliti terhadap arahan yang diberikan oleh Tuhan. Makna simbolik perayaan Paskah sangat ditekankan: peristiwa dalam kitab Yosua mencerminkan peristiwa dalam keluaran dari Mesir. Paskah mengingatkan kepada malam bala kesepuluh ditimpakan (Keluaran 12), ketika malaikat Tuhan membunuh semua anak sulung di Mesir tetapi menyelamatkan orang Israel. Ini diikuti dengan peristiwa Keluaran dari Mesir, penyeberangan Laut Merah, dan perjalanan melalui padang gurun.

Sebaliknya, kisah generasi kedua bermula di padang gurun, diikuti oleh peristiwa menyeberangi Sungai Yordan, yang melibatkan upacara sunat dan perayaan Paskah, dan membawa kepada saat genting apabila campur tangan Tuhan yang ajaib dijangkakan sekali lagi apabila berhadapan musuh-musuh Israel, iaitu penduduk Kanaan. Bersama semua tindakan sebelumnya, perayaan Paskah menandakan permulaan era baharu dalam sejarah Israel.

Melalui simbol anak domba korban, perayaan Paskah bukan sahaja menunjuk ke belakang kepada penebusan Israel daripada perhambaan Mesir, tetapi juga menunjuk ke hadapan kepada penggenapan anti-tipikalnya di dalam Anak Domba TUHAN (Yoh. 1:29, 36; 1 Kor. 5:7; 1 Ptr. 1:18, 19), yang telah menebus kita daripada perhambaan dosa. Dalam Perjamuan Suci, sebelum Yesus mengorbankan diri-Nya sebagai korban unggul, Dia mengubah Paskah itu menjadi peringatan akan kematian-Nya (Mat. 26:26–29; 1 Kor. 11:23–26).

Namun, Paskah dan Perjamuan Suci menunjuk pada satu realiti yang lebih mulia: umat yang telah ditebus memasuki Kanaan syurgawi. Rasul Yohanes menggambarkan peristiwa “penyeberangan” antitipikal ini sebagai 144,000 orang berjalan di atas lautan kaca—antitipikal kepada Laut Merah dan Sungai Yordan—di hadapan takhta Tuhan (Why. 4:6; 7:9–10) dan merayakan Paskah dan Perjamuan Suci antitipikal di perjamuan perkahwinan Anak Domba (Mat. 26:29; Why. 19:9).

Apakah cara-cara kita, walaupun tidak sedang merayakan Perjamuan Suci, dapat sentiasa mengingat realiti salib Kristus dalam hidup kita?

Nota: antitipikal = penggenapan lambang / yang sebenar