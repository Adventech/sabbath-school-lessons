---
title:  Panduan Guru
date:   14/11/2025
---

### Bahagian I: Pandangan Keseluruhan

**Ayat Kunci:** Matius 6:33

**Tumpuan Kajian:** Yosua 5:1–7; Keluaran 12:6; 1 Korintus 5:7; Yosua 8:30–35; Ulangan 8:11, 14; Ibrani 9:11, 12

Selepas 40 tahun mengembara di padang pasir, Israel akhirnya menjejakkan kaki ke Tanah Perjanjian. Sudah tentulah masa yang menggembirakan apabila mereka menyeberangi Sungai Yordan dan melihat janji-janji Tuhan menjadi kenyataan dalam kehidupan sebenar. Namun, mulai saat itu, mereka berada di wilayah musuh, dan cabaran besar menanti—cabaran yang jauh di luar kemampuan mereka untuk mengatasinya sendirian. Jadi, sudah tiba masanya untuk membuat persiapan. Daripada menumpukan pada senjata, strategi, dan kekuatan manusia, mereka perlu menyediakan hati mereka melalui upacara yang akan mempertajam penglihatan rohani mereka dan menyelaraskan kesetiaan mereka kepada Tuhan. Semasa penaklukan berlangsung, upacara pembaharuan perjanjian ini dilakukan sekali lagi sebagai peringatan berterusan tentang keperluan mereka untuk persediaan rohani..

Minggu ini, kita mengkaji peristiwa penting sepanjang penaklukan semasa Yosua memimpin orang Israel untuk memperbaharui komitmen mereka kepada Tuhan. Acara ini berpusat pada upacara, yang merupakan cara yang perkasa untuk menyampaikan tradisi dan nilai, mencipta makna, dan meluahkan emosi. Dalam upacara alkitabiah, terdapat juga unsur penting lain, iaitu unsur nubuatan, yang merujuk kepada Kristus dan realiti yang dipenuhi oleh-Nya. Di bawah, kita akan menyelami lebih dalam ke dalam upacara sunat dan Paskah, yang dilakukan oleh Israel sejurus selepas menyeberangi Sungai Yordan, serta pembinaan mezbah dalam konteks pembaharuan perjanjian dalam kitab Yosua. Apabila kita mengkaji semula semua upacara ini, kita boleh memperhatikan kepentingannya pada masa lalu dan kaitannya bagi mereka yang tinggal di ambang Kanaan syurgawi.

### Bahagian II: Ulasan

**Kuasa Pada Ritual**

Ritual memainkan peranan penting dalam menandakan peristiwa penting dalam kehidupan, walaupun pada zaman moden. Ia hadir sepanjang hayat seseorang, termasuk keluarga, sekolah, tempat kerja dan konteks agama. Tidaklah menghairankan bahawa Tuhan menggunakan kuasa ritual untuk menyampaikan aspek-aspek penting reka bentuk-Nya kepada manusia. Upacara-upacara Perjanjian Lama, yang sering melibatkan darah, keringat, dan air mata, terukir kebenaran abadi dalam fikiran manusia mengenai sifat Tuhan, kerosakan manusia, dan rancangan ilahi untuk menutup jurang yang disebabkan oleh dosa..

**Upacara Sunat**

Dalam konteks kitab Yosua, upacara sunat berfungsi sebagai peringatan kepada Israel tentang identiti sebenar mereka sebagai umat perjanjian. Pembukaan kulit itu secara simbolik melambangkan penghapusan status lama Israel sebagai hamba Firaun (“Aib Mesir”). Kini, mereka mempunyai pilihan untuk melayani Yahweh, yang memanggil mereka untuk menyerahkan sepenuhnya. Perbuatan sunat bagi lelaki, yang melibatkan kulir luaran dibuka, telah diamalkan sejak sekurang-kurangnya milenium ketiga oleh pelbagai masyarakat. Dalam masyarakat ini, ia menandakan peralihan penting seperti permulaan dewasa atau perkahwinan, tetapi tanpa sebarang kepentingan agamanya sendiri. Walau bagaimanapun, dalam perjanjian Tuhan dengan Abraham, upacara sunat ditetapkan sebagai tanda komitmen dan identiti. Malah, orang bukan Israel juga boleh menjalani sunat untuk menandakan status baru mereka sebagai sebahagian daripada benih Abraham (Kej. 34:15–24; Kel. 12:48).

Dari perspektif Perjanjian Baru, upacara sunat adalah tanda pemisahan yang berkaitan dengan identiti Yahudi yang tidak lagi mengikat bagi orang Kristian dalam ciptaan baru yang dimulakan oleh Yesus (Gal. 6:15; Kol. 2:11–13; Kis 15). Walau bagaimanapun, seruan Paulus untuk "menyunatkan hati" bukanlah satu inovasi Kristian. Dalam konteks asalnya, tanda fizikal berlaitan upacara sunat seharusnya hanya merupakan petunjuk luaran bagi sikap dalaman (Ul. 30:6). Para nabi seperti Yeremia juga menekankan perkara ini: “Sunatkanlah dirimu bagi TUHAN dan buanglah kulit khatan hatimu” (Yer. 4:4, AVB; bandingkan dengan Yer. 9:25, 26). Oleh itu, Perjanjian Lama sudah membayangkan dimensi simbolik dan etika bersunat. Selain daripada sikap yang betul, hakikat bahawa "bersunat tidak berguna" (1 Kor. 7:19) sudah pun benar dalam Perjanjian Lama.

Hari ini, Gereja Seventh-day Adventist, seperti juga orang Kristian lain, “memahami pembaptisan sebagai simbol penyertaan secara kiasan dalam kematian, penguburan dan kebangkitan Kristus serta tanda bahawa seseorang itu kini tergolong dalam umat perjanjian baharu Tuhan, menggantikan upacara sunat” (Kol. 2:11–12).—John C. Peckham, God With Us: An Introduction to Adventist Theology (Berrien Springs, MI: Andrews University Press; Biblical Research Institute, 2023), ms. 595, 596. Namun, timbul persoalan mengenai sebab perubahan ini. Amalan penyunatan berkait rapat dengan kedatangan Mesias yang dijanjikan, yang akan muncul daripada benih Abraham. Tanda pada alat kelamin Abraham sepatutnya mengingatkan dia dan keturunannya bahawa pekerjaan Tuhan tidak bergantung pada keperkasaan mereka. Setibanya Yesus—yang adalah Benih perempuan dan Benih Abraham—maka tanda fizikal itu menjadi usang dan digantikan dengan pembaptisan. Walaupun terdapat perbezaan dalam makna kedua-dua upacara, unsur simbolik upacara sunat tetap relevan bagi umat Tuhan hari ini.

**Paskah**

Upacara Paskah ditetapkan pada malam Israel keluar dari Mesir. Darah anak domba yang disembelih sebelum matahari terbenam digunakan untuk menandakan pintu rumah orang Israel agar anak sulung mereka tidak dibunuh (Kel. 12:12, 13). Maka, Paskah pada asasnya berkait rapat dengan sejarah pembebasan Israel daripada perhambaan. Ia juga berkait dengan perayaan pertanian yang menandakan permulaan musim menuai apabila orang ramai membawa hasil sulung ke tempat kudus (Kel. 34:18–27). Paskah bukan sekadar suatu perayaan kehidupan biasa, tetapi ia adalah perayaan kehidupan baharu untuk dijalani dengan bebas dan berkelimpahan bersama Tuhan. Di tengah-tengah ritual ini adalah korban anak domba.

Korban ini adalah satu tindakan simbolik dalam dua aspek. Pertama, ia melambangkan penyelamatan anak sulung. Anak domba disembelih menggantikan anak sulung Israel, sebagai korban pengganti. Kedua, seluruh ritual ini bertujuan mengingatkan pengalaman Keluaran, ketika mereka dibebaskan daripada perhambaan. Setiap butiran dalam upacara itu menunjukkan persediaan yang tergesa-gesa untuk keluar: daging dipanggang, bukan direbus; herba pahit dimakan menggantikan sayuran; pakaian dipakai sedia untuk berangkat pada bila-bila masa; dan hidangan dimakan dengan tergesa-gesa (Kel. 12:8–11). Maka, bagi peserta asal acara ini, Paskah pertama adalah pengisytiharan iman terhadap penyelamatan ajaib Tuhan yang akan berlaku pada malam itu juga.

Yesus menetapkan Perjamuan Suci semasa Paskah terakhir-Nya di bumi. Perjamuan Suci menggantikan Paskah selepas kematian-Nya. Maka, Perjamuan Suci juga mengandungi dua dimensi masa: ia menarik perhatian kita kepada apa yang Tuhan telah lakukan pada masa lalu dan menunjuk ke arah apa yang akan dilakukan-Nya pada masa depan. Dalam Yosua 5, umat Tuhan berada dalam peralihan masa ini, antara masa lalu dan masa depan, antara pembebasan dan perhentian.

**Mezbah Korban**

Mezbah korban (altar) ialah bahagian penting dalam sistem ritual Perjanjian Lama dan memainkan peranan besar dalam kehidupan ibadat semasa zaman patriark. Walaupun penyebutan pertama tentang altar muncul hanya dalam Kejadian 8:20, korban pertama tersirat dalam pemberian kulit haiwan kepada Adam dan Hawa (Kej. 3:21). Sama seperti upacara sunat, korban bukanlah amalan eksklusif bagi Israel. Sebenarnya, korban adalah norma dalam agama kuno. Namun, di dalam Israel, korban tidak bertujuan untuk memberi makan atau menenangkan dewa yang marah, sebaliknya ia dilihat sebagai penyediaan rahmat Tuhan untuk penebusan dosa dan pemulihan ciptaan-Nya.

Selain aspek penebusan dosa, mezbah memainkan peranan penting dalam pengalaman rohani umat Tuhan zaman dahulu. Sebagai satu tindakan ibadah, mezbah dibina untuk menandakan satu permulaan baharu (Kej. 8:20) dan tempat ziarah (Kej. 12:7; 13:18). Ia juga digunakan untuk doa syafaat (Ayb. 1:5) dan kesyukuran (Mzm. 26:6, 7). Selain itu, mezbah boleh menjadi tugu peringatan atas perbuatan rahmat Tuhan. Dalam kitab Yosua, mezbah yang tanpa korban menjadi tanda identiti agama bagi suku-suku di seberang Sungai Yordan (Yos. 22:26–28). Dalam Yosua 8, mezbah yang dibina di Gunung Ebal mengesahkan perjanjian, memperbaharui komitmen umat kepada Tuhan. Semua aspek ini yang terdapat dalam ibadah patriarkal dimasukkan ke dalam sistem bait suci, tempat umat Israel datang untuk beribadat, berdoa, bernazar, mengingati rahmat Tuhan, mengaku dosa dan mencari pengampunan melalui korban mereka yang dipusatkan di bait suci.

Kalvari ialah mezbah utama, di mana Anak Domba Tuhan dikorbankan sekali untuk selama-lamanya (Ibr. 10:10). Seperti dalam sistem ritual, korban-Nya adalah detik kemuncak yang melengkapkan rancangan keselamatan. Sekarang, Dia mempersembahkan darah-Nya sebagai perjanjian baharu di hadapan Tuhan, bersyafaat bagi orang berdosa yang bertaubat (Ibr. 7:25). Dalam mengikuti teladan Kristus, kita juga dipanggil untuk mempersembahkan diri sebagai korban hidup yang berkenan kepada Tuhan (Rm. 12:1). Dalam Kristus, mezbah kematian menjadi pintu kepada kehidupan.

### Bahagian III: Penerapan Hidup

**Upacara Di Dalam Gereja Hari Ini**

Upacara tetap menjadi sebahagian penting dalam komuniti Gereja Seventh-day Adventist. Berikut ialah senarai ringkas beberapa upacara yang paling signifikan yang diamalkan di dalam gereja tempatan anda. Renungkan bagaimana setiap amalan ini telah mempengaruhi perjalanan rohani anda secara peribadi.

1. Penyerahan/Pemberkatan Anak
2. Pembaptisan
3. Perjamuan Suci
4. Perkahwinan
5. Pengebumian

**Di Antara ‘Yang Sudah’ dan ‘Belum Lagi’**

Pengalaman rohani di sebalik upacara yang dikaji minggu ini menunjukkan ketegangan yang sering disebut sebagai “yang sudah dan belum lagi” (already and not yet), yang dinyatakan di dalam kitab Yosua sebaga berada dalam jurang antara pembebasan dan istirehat. Keselamatan Israel adalah satu realiti yang nyata dan semasa, tetapi mereka masih menantikan penyempurnaannya apabila mereka dapat menikmati istirehat yang daripada Tuhan. Dalam Perjanjian Baru, ketegangan ini—antara kerajaan Tuhan sebagai satu realiti kini dan satu janji masa depan—jelas kelihatan. Dalam pandangan Ellen G. White, “kerajaan Tuhan (iaitu kerajaan kasih kurnia) telah pun ditegakkan. Namun masih ada satu manifestasi eskatologi kerajaan (iaitu kerajaan kemuliaan), yang ‘tidak akan didirikan sebelum kedatangan Kristus kali kedua’ (GC 347).” —Kwabena Donkor, “Kingdom of God,” The Ellen G. White Encyclopedia (Hagerstown, MD: Review and Herald Publishing Association, 2013), ms. 919.

1. Bagaimanakah anda mengalami ketegangan antara “yang sudah” dan “belum lagi” dalam perjalanan rohani anda bersama Tuhan?
2. Bagaimanakah hakikat bahawa umat percaya dalam Perjanjian Lama sudahpun melalui hidup dalam ketegangan ini, boleh membantu anda memahami pengalaman Kristian anda sebagai satu ziarah rohani yang berterusan?