---
title:  Mezbah Pembaharuan
date:   11/11/2025
---

`Apakah motivasi Yosua mendirikan mezbah kepada Tuhan? Baca Yosua 8:30–31; bandingkan dengan Ulangan 11:26–30; Ulangan 27:2–10.`

Pada zaman para patriarkh, mezbah merupakan tanda jejak ziarah rohani mereka dan menjadi lambang nyata tuntutan mereka terhadap tanah yang telah dijanjikan oleh Tuhan. Kini, dengan mendirikan mezbah, orang Israel memberi kesaksian tentang penggenapan janji-janji yang telah diberikan kepada nenek moyang mereka. Dalam hal ini, pembinaan mezbah adalah penggenapan langsung terhadap arahan yang telah diberikan oleh Musa (Ula. 11:26–30; 27:2–10).

Yosua 8:30–35 memainkan peranan penting dalam membentuk keseluruhan mesej teologi kitab ini. Dengan mengaitkan salah satu kisah peperangan yang paling ganas dengan sesuatu yang sangat berbeza—iaitu, adegan pengesahan semula perjanjian (penyembahan)—Yosua membawa kita kembali kepada salah satu tema teologi yang paling utama sejak awal kitab ini: Yosua menerima mandat untuk memimpin Israel menuju ke kehidupan yang setia kepada perjanjian (Yos. 1:7). Gambaran ini juga dilihat pada akhir kitab Yosua (Yosua 24).

Meskipun peperangan dan penaklukan itu penting, ada sesuatu yang lebih utama: iaitu, kesetiaan kepada kehendak dan hukum Tuhan. Penaklukan hanyalah satu langkah dalam penggenapan rancangan Tuhan bagi Israel dan pemulihan seluruh umat manusia. Kesetiaan kepada perintah-perintah Taurat merupakan isu utama dalam menentukan takdir umat manusia. Yosua menulis salinan hukum itu pada batu besar yang disalut warna putih, yang berbeza daripada batu-batu mezbah (bandingkan dengan Ula. 27:2–8). Maka, batu-batu yang mungkin di atasnya mengandungi Sepuluh Perintah itu membentuk monumen yang berasingan berdekatan dengan mezbah, sebagai peringatan berterusan kepada umat Israel tentang keistimewaan dan kewajipan dalam perjanjian tersebut.

Yosua menjadi bayangan kepada Yehushua Perjanjian Baru (Yesus), yang misinya, antara lain, ialah memimpin umat manusia kembali kepada ketaatan kepada Tuhan. Untuk mencapai tujuan ini, Dia harus melawan kuasa kejahatan. Matlamat utama-Nya ialah menggenapkan kehendak perjanjian bagi pihak kita: “Yesus adalah “ya” bagi semua janji TUHAN. Oleh itulah melalui-Nya kita menyebut “Amin” demi kemuliaan TUHAN” (2 Kor. 1:20, AVB).

`Apakah amalan rohani yang boleh kita lakukan hari ini yang berfungsi sama seperti membina mezbah pada zaman dahulu?`