---
title:  Pandangan Tambahan
date:   14/11/2025
---

Baca tulisan Ellen G. White, “The Blessings and the Curses,” ms. 499–503, dalam Patriarchs and Prophets.

“Menurut arahan yang diberikan oleh Musa, sebuah tugu yang terdiri daripada batu-batu besar telah didirikan di Gunung Ebal. Pada batu-batu ini, yang telah disediakan terlebih dahulu dengan lapisan plaster putih, hukum itu telah dituliskan—bukan sahaja Sepuluh Perintah yang diucapkan dari Sinai dan diukir pada loh batu, tetapi juga hukum-hukum yang disampaikan kepada Musa dan ditulis olehnya dalam sebuah kitab. Di samping tugu ini, dibina sebuah mezbah daripada batu yang tidak dipahat, di mana korban dipersembahkan kepada Tuhan. Hakikat bahawa mezbah itu didirikan di Gunung Ebal, gunung tempat kutuk dibacakan, mempunyai makna yang mendalam, menunjukkan bahawa oleh sebab pelanggaran mereka terhadap hukum Tuhan, Israel dengan adilnya telah menanggung murka-Nya, dan murka itu akan segera dilaksanakan, kecuali diselamatkan oleh pendamaian oleh Kristus, yang digambarkan oleh mezbah korban itu.” —Ellen G. White, Patriarchs and Prophets, ms. 500.

“Tetapi Perjamuan Suci tidak dimaksudkan menjadi satu suasana kesedihan. Itu bukan tujuannya. Ketika para murid Tuhan berkumpul di sekeliling meja-Nya, mereka tidak seharusnya mengenang dan meratapi kekurangan mereka. Mereka tidak sepatutnya mengungkit pengalaman agama mereka yang lalu, sama ada yang meninggikan atau yang menjatuhkan semangat. Mereka tidak seharusnya mengingati perselisihan antara mereka dan saudara-saudari mereka. Semua ini telah termasuk dalam upacara persediaan. Pemeriksaan diri, pengakuan dosa, dan pendamaian telah pun dilakukan. Kini mereka datang untuk bertemu dengan Kristus. Mereka tidak seharusnya berdiri dalam bayang-bayang salib, tetapi dalam cahaya penyelamatannya. Mereka harus membuka jiwa kepada pancaran terang dari Suria Kebenaran.” —Ellen G. White, The Desire of Ages, ms. 659.

**Soalan Perbincangan:**

`Apakah maknanya bagi anda untuk mencari dahulu Kerajaan Tuhan? Bagaimanakah prinsip ini membentuk kehidupan harian anda?`

`Lihat jawapan anda pada soalan terakhir hari Rabu tentang betapa mudahnya untuk melupakan Tuhan dalam kesibukan hidup harian. Dalam kelas, bincangkan mengapa perkara seperti ini sangat mudah berlaku. Apakah beberapa penyelesaiannya?`

`Sebagai umat Adventist, kita percaya bahawa Yesus sedang melayani bagi pihak kita di dalam tempat suci syurgawi. Bagaimanakah keyakinan ini boleh menjadi sumber harapan dan kekuatan yang berterusan? Mengapakah pengetahuan bahawa Yesus sendiri yang sedang “menjadi Pengantara” (Ibr. 7:25) bagi kita seharusnya membantu kita menyedari betapa baiknya berita mengenai pelayanan-Nya di tempat kudus syurgawi, terutamanya sekarang dalam Hari Pendamaian yang sebenar?`