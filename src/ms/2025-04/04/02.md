---
title:  Panglima Tentera Tuhan
date:   19/10/2025
---

`Bacalah Yosua 5:13–15. Apakah yang dinyatakan oleh petikan ini tentang latar belakang penaklukan Kanaan?`

Israel baru sahaja menyeberangi Sungai Yordan dan melangkah masuk ke wilayah musuh. Kota berkubu Yerikho terletak di hadapan mereka, dengan pintu-pintunya tertutup rapat (Yos. 6:1). Pada ketika ini, umat Israel belum mengetahui sebarang strategi peperangan. Lebih membimbangkan lagi, Israel hanya mempunyai lastik, lembing, dan anak panah untuk menentang sebuah kota yang dibina untuk bertahan dalam kepungan yang panjang.

Pertanyaan Yosua mengenai identiti seorang tetamu yang aneh itu menerima jawapan yang agak kabur: “Bukan.” Jawapan ini menunjukkan bahawa Dia enggan dikategorikan menurut pemahaman Yosua. Dalam kata lain, persoalan yang lebih utama bukanlah sama ada Dia menyebelahi Yosua, tetapi adakah Yosua berada di pihak-Nya?

`Bandingkan Yosua 5:14, 15 dengan 2 Raja-raja 6:8–17, Nehemia 9:6, dan Yesaya 37:16. Apakah yang anda pelajari tentang identiti Panglima Tentera TUHAN?`

Walaupun ungkapan “Panglima tentera TUHAN” adalah unik dalam Alkitab Ibrani, gabungan istilah “panglima” dan “tentera” (hosts) sentiasa merujuk kepada pemimpin tentera. Perkataan “tentera” dalam Alkitab boleh merujuk kepada pasukan tentera, para malaikat, atau benda-benda di langit.

Sebelum penjelmaan-Nya Kristus menampakkan diri kepada Yosua bukan sekadar sebagai sekutu, atau sebagai Panglima sebenar tentera Israel, tetapi sebagai Panglima kepada tentera malaikat yang tidak kelihatan namun nyata—terlibat dalam konflik yang jauh lebih besar daripada peperangan Yosua menentang orang Kanaan. Jawapan Yosua menunjukkan bahawa dia memahami identiti Panglima itu. Dia adalah setara dengan Tuhan, dan Yosua sujud di hadapan-Nya sebagai tanda penghormatan dan penyembahan yang mendalam (Yos. 5:14; Kej. 17:3; 2 Sam. 9:6; 2 Taw. 20:18). Yosua kini bersedia menerima strategi peperangan untuk suatu gerakan ketenteraan yang menjadi sebahagian daripada konflik besar yang melibatkan Tuhan semesta alam.

`Apakah penghiburan yang boleh dan sepatutnya kita peroleh, apabila mengetahui bahawa “Panglima tentera TUHAN” sedang bekerja mempertahankan umat-Nya?`