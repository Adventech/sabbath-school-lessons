---
title:  Tuhan Akan Berperang untuk Kamu
date:   22/10/2025
---

`Menurut Keluaran 14:13, 14, 25, apakah rancangan asal dan ideal Tuhan tentang penglibatan bangsa Israel dalam peperangan?`

Dalam saat genting ketika umat Israel berhadapan dengan jalan buntu secara fizikal, “Lalu kata Musa kepada bangsa itu, “Jangan takut. Tetaplah berdiri dan lihatlah penyelamatan daripada TUHAN yang akan diberikan-Nya kepadamu pada hari ini, kerana selepas ini, warga Mesir yang kamu lihat kini tidak akan kamu lihat lagi buat selama-lamanya. 14TUHAN akan berperang untuk kamu, dan kamu hanya perlu berdiam sahaja’” (Kel. 14:13, 14, AVB). Menurut naratif Alkitab, bahkan orang Mesir sendiri menyedari hakikat itu: “Mari kita lari daripada orang Israel kerana ternyata memang TUHAN yang berperang melawan Mesir untuk mereka” (Kel. 14:25, AVB).

Campur tangan Tuhan yang ajaib bagi bangsa Israel yang tidak terlatih dalam kemahiran peperangan menjadi pola tetap bagi tindakan Tuhan. Peristiwa Keluaran merupakan model campur tangan Tuhan untuk umat-Nya. Dalam hal ini, bukan sahaja peperangan dilakukan oleh TUHAN, tetapi umat Israel diperintahkan agar tidak berperang (Kel. 14:14). Tuhan ialah pahlawan; inisiatif berasal dari-Nya. Dialah yang menentukan strategi, menetapkan cara, dan memimpin gerakan peperangan. Jika TUHAN tidak berperang untuk Israel, mereka tidak akan mencapai kemenangan.

Ellen G. White mentafsirkan ini sebagai ungkapan bahawa Tuhan “tidak merancang bahawa mereka akan memperoleh tanah yang dijanjikan melalui peperangan, tetapi melalui penyerahan diri dan ketaatan yang sepenuhnya kepada perintah-Nya.”—The Signs of the Times, 2 September 1880. Seperti dalam penyelamatan mereka daripada Mesir, Tuhan akan berperang bagi pihak mereka. Tugas mereka hanyalah diam dan menyaksikan kuasa Tuhan.

Sejarah membuktikan bahawa setiap kali Israel benar-benar mempercayai Tuhan, mereka tidak perlu berperang (lihat 2 Raja-Raja 19; 2 Tawarikh 32; Yesaya 37). Dalam rancangan ideal Tuhan, Israel tidak perlu berperang sendiri. Namun, akibat ketidakpercayaan mereka selepas keluar dari Mesir, Tuhan membenarkan mereka terlibat dalam peperangan terhadap orang Kanaan. Seperti mereka tidak perlu mengangkat pedang melawan Mesir semasa Keluaran, begitu juga tidak perlu jika mereka benar-benar percaya semasa penaklukan Kanaan (Ul. 7:17–19).

`“Jika umat Israel tidak bersungut-sungut terhadap Tuhan, Dia tidak akan membenarkan musuh-musuh mereka memerangi mereka.”—The Story of Redemption, ms. 134. Bagaimanakah tabiat bersungut-sungut boleh memberi kesan terhadap kehidupan kita hari ini?`