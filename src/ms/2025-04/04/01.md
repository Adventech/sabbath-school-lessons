---
title:  Konflik Di Sebalik Semua Konflik
date:   18/10/2025
---

### Bacaan Untuk Kajian Minggu Ini

Yosua 5:13–15; Yes. 37:16; Why. 12:7–9; Ul. 32:17; Kel. 14:13, 14; Yosua 6:15–20.

> <p>Ayat Hafalan</p>
> “Belum pernah ada hari seperti itu sebelum ataupun sesudahnya, bahawa TUHAN mendengar permohonan seorang manusia sedemikian, kerana TUHAN berperang demi orang Israel” (Yosua 10:14, AVB).

Apabila membaca halaman-halaman dalam kitab Yosua, kita dihadapkan dengan satu gerakan ketenteraan yang agresif yang dilaksanakan atas perintah Tuhan, atas nama Tuhan, dan dengan pertolongan Tuhan. Idea bahawa Tuhan berada di belakang penaklukan Kanaan tersulam di keseluruhan kitab Yosua, dan dinyatakan melalui pengakuan naratifnya (Yos. 10:10, 11), melalui firman Tuhan sendiri (Yos. 6:2; Yos. 8:1), dalam ucapan Yosua (Yos. 4:23, 24; Yos. 8:7), oleh Rahab (Yos. 2:10), oleh para pengintai (Yos. 2:24), dan oleh umat itu sendiri (Yos. 24:18). Tuhan menyatakan bahawa Dialah yang mencetuskan konflik-konflik ganas ini.

Kenyataan ini menimbulkan persoalan yang tidak dapat dielakkan. Bagaimanakah kita dapat memahami bahawa umat pilihan Tuhan melakukan perbuatan seperti ini dalam zaman Perjanjian Lama? Bagaimanakah kita dapat menyamakan gambaran tentang Tuhan yang kelihatan “bersifat peperangan” dengan sifat kasih-Nya (sebagai contoh, Kel. 34:6; Mzm. 86:15; Mzm. 103:8; Mzm. 108:4) tanpa melemahkan kredibiliti, kewibawaan, dan kesejarahan Perjanjian Lama?

Minggu ini dan minggu hadapan, kita akan menerokai persoalan yang sukar ini tentang peperangan yang diperintahkan oleh Tuhan dalam kitab Yosua dan juga di bahagian lain di dalam Alkitab.

_Kaji pelajaran minggu ini untuk persediaan bagi Sabat, 25 Oktober._