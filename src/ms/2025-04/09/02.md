---
title:  Eden dan Kanaan
date:   23/11/2025
---

`Baca Kejadian 2:15 dan Kejadian 3:17–24. Apakah akibat daripada Kejatuhan manusia sehubungan dengan tempat si mana pasangan manusia yang pertama itu tinggal?`

Pada waktu Penciptaan, Tuhan menempatkan Adam dan Hawa di dalam persekitaran yang sempurna, yang melambangkan kelimpahan dan keindahan. Pasangan manusia yang pertama ini bertemu dengan Pencipta mereka di dalam suasana tempat tinggal yang indah yang mampu memenuhi segala keperluan fizikal mereka. Selain daripada firman Tuhan yang disampaikan secara lisan, Taman Eden juga berfungsi sebagai pusat pembelajaran, di mana Adam dan Hawa memperoleh pengertian yang mendalam tentang sifat Tuhan dan kehidupan yang telah dirancang-Nya untuk mereka. Oleh itu, apabila mereka melanggar hubungan kepercayaan dengan Pencipta mereka, hubungan mereka dengan Taman Eden juga berubah. Sebagai tanda bahawa hubungan itu telah rosak, mereka terpaksa meninggalkan taman tersebut. Mereka kehilangan wilayah yang telah diberikan oleh Tuhan kepada mereka. Maka, Taman Eden menjadi lambang kehidupan yang berkelimpahan, dan tema ini akan muncul semula dalam konsep Tanah Perjanjian.

`Bagaimanakah para patriark melihat janji mengenai tanah tersebut? (Lihat Kej. 13:14, 15; Kej. 26:3, 24; Kej. 28:13.) Apa maksudnya bagi kita sebagai Adventist untuk hidup sebagai pewaris janji-janji itu (Ibr. 6:11–15)?`

Apabila Abraham memasuki tanah yang telah ditunjukkan oleh Tuhan, melalui iman, tanah itu menjadi Tanah Perjanjian baginya dan keturunannya. Tanah itu kekal sebagai Tanah Perjanjian selama 400 tahun. Dalam ertikata yang sebenar-benarnya, para patriark tidak tanah itu; mereka tidak memilikinya dalam pengertian bahawa mereka dapat mewariskannya kepada anak-anak mereka. Sebaliknya, tanah itu milik Tuhan, seperti juga Taman Eden milik-Nya. Sebagaimana Adam dan Hawa tidak melakukan apa-apa yang melayakkan mereka untuk tinggal di Taman Eden, demikian juga bangsa Israel tidak memberikan apa-apa sumbangan yang menjadikan mereka layak untuk memiliki tanah tersebut. Tanah Perjanjian adalah pemberian Tuhan yang berdasarkan inisiatif-Nya sendiri. Israel tidak mempunyai hak semula jadi untuk memiliki tanah itu (Ul. 9:4–6); hanya oleh kasih karunia Tuhan sahaja mereka boleh mendudukinya.

`Para patriark adalah pewaris janji-janji itu sehingga ia digenapi. Sebagai pengikut Kristus, kita telah mewarisi janji-janji yang lebih baik lagi (Ibr. 8:6), yang akan digenapi jika kita meneldani “mereka yang mewarisi janji itu melalui iman dan kesabaran” (Ibr. 6:12, AVB).`