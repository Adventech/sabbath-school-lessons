---
title:  Cabaran Tanah Pusaka
date:   25/11/2025
---

`Baca Yosua 13:1â€“7. Walaupun tanah Kanaan adalah pemberian daripada Tuhan, apakah beberapa cabaran yang timbul dalam usaha memilikinya?`

Selama berabad-abad, bangsa Israel hidup sebagai hamba, dan kemahiran ketenteraan mereka sangat terhad untuk menakluki tanah tersebut. Bahkan tuan mereka dahulu, bangsa Mesir, yang memiliki tentera yang terlatih dan bersenjata lengkap, tidak pernah berjaya menakluki tanah itu secara kekal. Tembok kota yang kukuh di Kanaan menjadikannya sukar ditembusi. Sekarang, satu bangsa bekas hamba diperintahkan untuk menakluki tanah yang gagal dikuasai oleh tuan mereka dahulu. Jika mereka ingin memiliki tanah itu, ia hanya boleh berlaku melalui kasih kurnia Tuhan, bukan melalui kekuatan mereka sendiri.

Yosua pasal 13 hingga 21 membincangkan pembahagian tanah kepada suku-suku Israel. Bahagian ini bukan sahaja menyatakan bahagian yang diberikan kepada setiap suku, tetapi juga menunjukkan kawasan yang masih perlu diduduki dalam wilayah itu. Orang Israel dapat hidup dengan aman di tanah yang telah Tuhan berikan sebagai warisan mereka. Mereka adalah penghuni sah tanah itu di bawah kepemilikan Tuhan. Namun, inisiatif Tuhan mesti disambut dengan respons manusia. Bahagian pertama kitab ini menunjukkan bagaimana Tuhan memberikan tanah itu dengan menghalau orang Kanaan; bahagian kedua menunjukkan bagaimana Israel mengambil alih tanah itu dengan mendudukinya.

Kerumitan penaklukan ini menggambarkan dinamik pada keselamatan kita. Seperti Israel, kita tidak dapat melakukan apa-apa untuk memperoleh keselamatan (Efesus 2:8, 9). Ia adalah anugerah, sama seperti tanah itu adalah pemberian Tuhan kepada Israel berdasarkan hubungan perjanjian mereka dengan-Nya. Ia bukan kerana jasa mereka (lihat Ulangan 9:5).

Namun, untuk menikmati pemberian Tuhan, bangsa Israel perlu memikul segala tanggungjawab sebagai penghuni tanah itu. Begitu juga kita, yang perlu melalui proses pengudusan dalam ketaatan penuh kasih terhadap kehendak Tuhan sebagai warganegara kerajaan-Nya. Walaupun tidak sama sepenuhnya, persamaan antara tanah yang diberi melalui kasih kurnia dan keselamatan yang kita terima melalui kasih kurnia amat jelas. Kita telah menerima satu anugerah yang agung, tetapi ia juga sesuatu yang boleh hilang jika kita tidak berhati-hati.

`Bagaimanakah orang Kristian hari ini menghadapi cabaran yang serupa dengan cabaran menduduki Tanah Perjanjian? Lihat Filipi 2:12, Ibrani 12:28.`