---
title:  Pandangan Tambahan
date:   28/11/2025
---

Baca tulisan Ellen G. White, “The Controversy Ended,” ms. 672-678 di dalam The Great Controversy.

“Kita akan diselamatkan secara kekal apabila kita masuk melalui pintu gerbang ke dalam kota itu. Ketika itu kita boleh bersukacita bahawa kita telah diselamatkan, diselamatkan untuk selama-lamanya. Namun sehingga saat itu tiba, kita perlu mematuhi peringatan rasul yang berkata, ‘Dengan demikian, oleh sebab janji untuk masuk ke dalam peristirahatan-Nya tetap wujud, kita haruslah bimbang kalau-kalau ada di antaramu yang dikira tidak layak’ [Ibrani 4:1]. Dengan mengetahui tentang Kanaan, menyanyikan lagu-lagu tentang Kanaan, dan bersukacita kerana atas kemungkinan akan memasuki Kanaan, tidak membawa bangsa Israel ke ladang anggur dan kebun zaitun di tanah yang dijanjikan. Mereka hanya boleh memiliki tanah itu secara nyata melalui tindakan mendudukinya, dengan mematuhi syarat-syarat, dengan mengamalkan iman yang hidup kepada Tuhan, dan dengan mengakui janji-janji-Nya sebagai milik mereka sendiri.” — Ellen G. White, The Youth’s Instructor, 17 Februari 1898.

“Dalam Alkitab, warisan orang yang diselamatkan disebut sebagai ‘sebuah negeri’ (Ibrani 11:14–16). Di sana, Gembala syurgawi akan memimpin kawanan-Nya ke mata air yang mengalirkan air hidup. Pohon kehidupan menghasilkan buah setiap bulan, dan daunnya digunakan untuk menyembuhkan bangsa-bangsa. Di sana terdapat sungai-sungai yang sentiasa mengalir, jernih seperti kristal, dan di tepinya pohon-pohon melambai menaungi jalan-jalan yang disediakan bagi orang-orang yang ditebus oleh Tuhan. Dataran yang luas membukit menjadi perbukitan yang indah, dan gunung-gunung Tuhan menjulang tinggi. Di dataran yang damai itu, di sisi aliran yang hidup itu, umat Tuhan, yang selama ini adalah perantau dan pengembara, akan menemukan tempat tinggal tetap.” — Ellen G. White, The Great Controversy, ms. 675.

**Soalan Perbincangan:**

`Fikirkan tentang Tanah Perjanjian sebagai simbol kehidupan yang berkelimpahan yang dijanjikan Kristus kepada para pengikut-Nya dalam Yohanes 10:10. Bagaimanakah manfaat hidup di tanah yang berkelimpahan menggambarkan berkat keselamatan?`

`Apakah hubungan antara menjadi warganegara sesuatu negeri dengan menjalani gaya hidup tertentu? Bagaimanakah satu perkara mempengaruhi hal yang lain? Apakah implikasi menjadi warganegara kerajaan Tuhan?`

`Sebagai manusia, kita sering dikecewakan oleh janji orang lain dan kadangkala oleh janji kita sendiri. Mengapakah kita boleh mempercayai janji-janji Tuhan?`

`Bagaimanakah kita dapat menjadikan janji tentang bumi yang baru sebagai sebahagian daripada masa depan kita secara nyata dan konkrit, walaupun sekarang?`