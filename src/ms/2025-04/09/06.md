---
title:  Tanah Perjanjian yang Dipulihkan
date:   27/11/2025
---

`Baca Yeremia 24:6; Yeremia 31:16; Yehezkiel 11:17; Yehezkiel 28:25; dan Yehezkiel 37:14, 25. Apakah janji Tuhan mengenai kepulangan Israel ke Tanah Perjanjian dan bagaimana janji ini digenapi?`

Semasa pembuangan ke Babel, bangsa Israel mengalami realiti menyedihkan kerana kehilangan tanah air. Namun, mereka juga menerima janji bahawa hubungan mereka dengan Tuhan—yang dijelmakan melalui janji tanah itu—tidak bergantung sepenuhnya pada pemilikan tanah tersebut. Ketika umat Israel mengaku dosa, bertaubat, dan mencari Tuhan dengan segenap hati, Tuhan menepati janji-Nya sekali lagi dengan membawa mereka pulang ke tanah air mereka sebagai lambang pemulihan hubungan. Ini menunjukkan bahawa Tuhan tetap adalah Tuhan mereka, walaupun mereka tidak berada di tanah itu.

Namun begitu, seperti janji bahawa Israel akan memiliki tanah itu untuk selama-lamanya bersifat bersyarat (Ulangan 28:63, 64; Yosua 23:13, 15; 1 Raja-raja 9:7; 2 Raja-raja 17:23; Yeremia 12:10–12), begitu juga janji untuk membawa mereka kembali dan membuat mereka makmur di tanah itu selepas pembuangan. Dalam masa yang sama, para nabi Perjanjian Lama menubuatkan pemulihan yang akan dibawa oleh seorang raja keturunan Daud pada masa depan (Yesaya 9:6, 7; Zakharia 9:9, 16). Janji ini telah digenapi melalui kehidupan, kematian, dan kebangkitan Yesus Kristus, di dalam-Nya segala janji kepada Israel purba mencapai penggenapannya.

Dalam Perjanjian Baru, Tanah Perjanjian tidak disebut secara langsung, tetapi kita diberitahu bahawa segala janji Tuhan telah digenapi di dalam dan melalui Yesus Kristus (2 Korintus 1:20; Roma 15:8). Maka, sehubungan dengan Kristus, janji tentang tanah itu ditafsir semula dan menjadi lambang berkat rohani yang Tuhan ingin berikan kepada umat-Nya yang setia di sini dan sekarang (Efesus 2:6) serta di masa hadapan.

Penggenapan tertinggi bagi janji ilahi tentang ketenangan, kelimpahan, dan kesejahteraan di tanah itu akan berlaku di bumi yang baru, yang telah dibebaskan daripada dosa dan akibatnya. Dalam pengertian ini, sebagai orang Kristian, harapan kita berasaskan janji Kristus bahawa Dia akan kembali, dan selepas tempoh 1,000 tahun di syurga, Dia akan mendirikan kerajaan-Nya yang kekal di bumi yang diperbaharui. Inilah penggenapan tertinggi bagi semua janji tentang tanah itu.

`Baca Yohanes 14:1–3; Titus 2:13; dan Wahyu 21:1–3. Apakah harapan terakhir yang terkandung dalam ayat-ayat ini bagi kita, dan mengapa kematian Yesus menjamin penggenapan harapan ini?`