---
title:  Tahun Yobel
date:   26/11/2025
---

Tanah sangat penting dalam kehidupan bangsa Israel sebagai umat Tuhan sehingga tidak boleh dibahagikan secara keseluruhan. Ia perlu diagihkan mengikut suku, kaum, dan keluarga (Bilangan 34:13–18) untuk mengelakkan pemilikan berada di tangan segelintir golongan elit.

`Baca Imamat 25:1–5, 8–13. Apakah tujuan tahun Sabat dan Tahun Yobel?`

Berbeza dengan Mesir, di mana rakyat sering kehilangan tanah dan menjadi hamba Firaun, tujuan Tuhan bagi orang Israel adalah agar mereka tidak kehilangan hak milik tanah secara kekal. Tiada seorang pun, selain daripada kaum dan keluarga asal yang diberikan tanah itu, dibenarkan memiliki tanah tersebut. Malah, menurut rancangan Tuhan, tanah tidak boleh dijual secara mutlak; ia hanya boleh disewakan mengikut nilai yang ditentukan berdasarkan bilangan tahun yang tinggal sebelum tiba Tahun Yobel. Oleh itu, saudara-mara seseorang yang terpaksa “menjual” tanah pusaka mereka mempunyai tanggungjawab untuk menebusnya sebelum tiba Tahun Yobel (Imamat 25:25).

Pembahagian tanah sedemikian rupa telah menjadi jendela yang melaluinya isi hati Tuhan kelihatan. Sebagai Bapa Syurgawi kita, Dia mahu anak-anak-Nya bermurah hati terhadap mereka yang kurang bernasib baik dan membenarkan tanah mereka memberikan makanan kepada orang lain setiap tahun ketujuh. Tahun Sabat menerapkan prinsip perintah Sabat pada skala yang lebih besar. Selain menghargai dan menggalakkan kerja keras, pemilikan tanah juga menyeru kepada rasa hormat dan belas kasihan terhadap mereka yang menghadapi kesusahan kewangan.

Undang-undang pemilikan tanah memberikan setiap orang Israel peluang untuk dibebaskan daripada situasi penindasan—sama ada yang diwarisi atau yang disebabkan oleh pilihan sendiri—dan memulakan kehidupan yang baru.

Pada dasarnya, inilah tujuan utama Injil: untuk menghapuskan perbezaan antara kaya dan miskin, majikan dan pekerja, yang berkeistimewaan dan yang tertindas, dan meletakkan kita semua setara di hadapan Tuhan dengan menyedari bahawa kita semua amat memerlukan kasih kurnia-Nya.

Malangnya, bangsa Israel gagal memelihara standard yang telah ditetapkan oleh Tuhan dan, setelah berabad-abad lamanya, amaran mengenai kehilangan tanah pun digenapi (2 Tawarikh 36:20, 21).

`Bagaimanakah prinsip pembahagian tanah orang Israel dan hukum Sabat dapat mengingatkan kita bahawa kita semua sama di hadapan Tuhan? Bagaimanakah Sabat dapat membantu kita berkata “tidak” kepada kitaran kepenggunaan yang menindas dan tidak berkesudahan dalam banyak masyarakat?`