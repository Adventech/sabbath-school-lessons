---
title:  Panduan Guru
date:   28/11/2025
---

### Bahagian I: Pandangan Keseluruhan

**Ayat Kunci:** Zakharia 9:12

**Tumpuan Kajian:** Kej. 3:17–24; Ula. 6:3; Yosua 13:1–7; Ibr. 12:28; Im. 25:1–5, 8–13; Yeh. 37:14, 25

Kitab Suci menekankan hubungan erat antara umat Tuhan dan tanah, dari permulaan hingga ke akhir zaman. Tanah merupakan topik penting dalam kajian perkara-perkara permulaan (protologi) dan juga dalam kajian perkara-perkara akhir (eskatologi) dalam Alkitab. Dalam pelajaran minggu ini, dimensi teologi tentang tanah telah dikaji dari perspektif penaklukan. Dalam bahagian tengah kitab Yosua, setelah menggambarkan penguasaan awal ke atas tanah, penulis membahas tentang pembahagian tanah kepada 12 suku Israel. Walaupun sesetengah pembaca mungkin menganggap butiran geografi ini membosankan, namun sebenarnya ia sangat penting dalam menyampaikan mesej kitab ini, iaitu menunjukkan bagaimana Tuhan menepati janji-Nya kepada nenek moyang Israel.

Dalam konteks ini, tanah adalah sesuatu yang literal dan fizikal, sebuah tempat di mana Israel dapat menulis bab baharu dalam sejarah mereka. Namun, seiring dengan berkembangnya kisah penebusan, watak tipologi tanah menjadi semakin jelas. Setelah ratusan tahun, bangsa Israel sendiri mengalami pembuangan, dan harapan untuk kembali dinyalakan semula ketika pembuangan di Babel. Yehuda memang kembali ke tanah tersebut, tetapi mereka tidak menemukan perhentian yang kekal. Perhentian sejati itu hanya boleh ditemui melalui pencapaian Mesias. Dalam Yesus, realiti masa kini tentang perhentian rohani tidak membatalkan kepulangan literal di masa depan, apabila umat Tuhan akan kembali memiliki tanah itu. Dalam Yesus, realiti rohani masa kini tidak meniadakan janji literal yang akan datang.

Sementara itu, kita hidup sebagai pelarian yang terbuang dari rumah sejati kita, dalam perjalanan menuju tanah sebenar kita – bukan ditentukan oleh sempadan geografi, tetapi oleh kehadiran Tuhan yang tinggal bersama umat-Nya.

### Bahagian II: Ulasan

The Theology of Land: Between Creation and New Creation

**Teologi Tanah: Antara Penciptaan dan Penciptaan Baru**

Carta berikut merumuskan teologi alkitabiah tentang tanah dari Kejadian hingga Wahyu:

| Fasa Sejarah Penebusan | Status Pergerakan | Hubungan dengan Tanah | Rujukan Alkitabiah |
| ---  | ---  | ---  | --- |
| Rancangan asal—Taman Eden | Sedentari | Pemilikan | Kejadian 1, 2 |
| Penghakiman | Nomad (keluar) | Pembuangan | Kejadian 3–11 |
| Janji | Nomad (masuk) | Pengembaraan | Kejadian 12–Ulangan 34 |
| Pemulihan | Sedentari | Pemilikan (tidak stabil) | Yosua 1, 2; 2 Raja-Raja 24 |
| Penghakiman | Nomad (keluar) | Pembuangan | 2 Raja-Raja 25; Yeremia; Yehezkiel |
| Janji | Nomad (masuk) Pengembaraan | Yesaya 40–65; Hagai; Zakharia |
| Pemulihan | Sedentari | Pemilikan (tidak stabil) Ezra; Nehemia |
| Pemulihan Mesianik | Sedentari / Nomad (masuk) | Pemilikan (sudah) / Pengembaraan (belum lagi) | Perjanjian Baru |
| Rancangan asal—Eden Baru | Sedentari | Pemilikan | Wahyu 21, 22 |

Dalam rancangan asal Tuhan, manusia telah dicipta untuk menakluki bumi (Kej. 1:28) dan tinggal di suatu tempat yang penuh kesenangan kekal yang dipanggil Taman Eden (Kej. 2:8), di mana Adam dan Hawa boleh menikmati hubungan secara langsung dengan-Nya (Kej. 3:8). Dalam keadaan yang menetap ini, mereka akan menikmati kehidupan kekal, tertakluk pada kesetiaan mereka kepada Pencipta. Namun, dosa telah menggugat rancangan asal ini, membawa kepada pemindahan pertama dalam sejarah manusia. Di bawah penghakiman, Adam dan Hawa mengalami pengusiran, keluar dari Taman (Kej. 3:23, 24). Dari sudut pandangan teologi, pergerakan dari tempat yang direka oleh Tuhan mencerminkan akibat ketidaktaatan. Dalam erti kata ini, keluarga pertama juga menjadi pelarian rohani yang pertama, hidup sebagai nomad, menunggu untuk kembali.

Tanda pertama bagi kemungkinan kembali muncul dalam panggilan kepada Abraham, apabila Tuhan memerintahkannya: “"Pergilah dari negerimu … ke negeri yang akan Kutunjukkan kepadamu” (Kej. 12:1, ITB). Dalam sejarah keselamatan, kepentingan panggilan Abraham hanya dapat dihargai apabila kita menyedari bahawa ia menandakan peralihan daripada penghakiman kepada janji. Walaupun keluarga Abraham kekal hidup secara nomad selama beberapa abad, ketaatannya telah memulakan perjalanan menuju Tanah Perjanjian. Sepanjang perjalanan, Abraham mengalami beberapa tempoh pengusiran, meninggalkan tanah itu sementara dan kembali kemudian (Kej. 12:10–20, Kej. 20:1–17). Begitu juga keturunannya melalui kitaran keluar dan kembali, seperti ketika mereka menjadi pelarian di Mesir, dan kemudian menjadi hamba, sehingga Tuhan campur tangan bagi pihak mereka (Kel. 6:5). Jacques Doukhan telah merumuskan dengan tepat makna teologi bagi perjalanan nomad ini: “Melalui perjalanan nomad keturunan keluarga ini, yang tidak pernah sampai, tidak pernah puas, sentiasa merindukan rumah, kitab Kejadian berdenyut dengan degupan harapan. Walaupun mereka telah merasa berkat ilahi, tanda-tanda pemenuhan janji Tuhan yang setia, Adam, Nuh, dan para patriark tetap menunggu kemenangan ilahi yang terakhir terhadap kejahatan dan kematian. Hanya inilah yang akan membawa mereka, dan kita, seluruh ciptaan, kembali ke Taman Eden.”—Doukhan, Genesis, The SDA International Bible Commentary (Nampa, ID: Pacific Press; Silver Spring, MD: Review and Herald, 2016), ms. 37.

Pengembaraan 400 tahun oleh anak-anak Abraham berakhir dengan perjalanan 40 tahun di padang gurun, di mana ucapan Musa yang terakhir dalam kitab Ulangan mempersiapkan Israel untuk beralih dari janji kepada pemulihan, dari keadaan nomad kepada kehidupan yang menetap. Dari sudut teologi, Yosua memimpin Israel untuk kembali ke tanah Tuhan. Kepulangan ini tidak bermakna bahawa Kanaan adalah lokasi sebenar Taman Eden. Sempadan geografi tidak mentakrifkan tanah Tuhan, sebaliknya, kehadiran-Nya di tengah-tengahnya (Kel. 25:8, Kel. 33:14).

Oleh itu, kitab Yosua juga menandakan peralihan penting dalam sejarah keselamatan apabila umat Tuhan harus menakluki tanah dan menikmati ketenteraman. Malangnya, hanya dalam satu generasi, Israel mula hidup dalam ketidaktaatan, dan pegangan mereka ke atas tanah itu menjadi rapuh (Yos. 2:10–13). Dari zaman Yosua hingga 2 Raja-Raja, Israel pada kebanyakannya bergelut untuk mengekalkan kawalan ke atas tanah itu. Menjelang penghujung tempoh ini, Tuhan mengutus nabi-nabi untuk memberi amaran kepada umat-Nya tentang penghakiman yang akan datang kerana melanggar perjanjian, tetapi mereka tidak mendengar (Yer. 7:23–27). Di bawah penghakiman, Israel dan Yehuda dihalau dari tempat yang telah Tuhan sediakan untuk mereka (2 Raj. 17:7–40, 2 Raj. 25:1–26). Semasa pembuangan, mereka menjadi nomad sekali lagi, meninggalkan tanah itu dan bergerak ke arah yang bertentangan dengan Abraham (Mazmur 137).

Namun begitu, pembuangan itu tidak dimaksudkan untuk melebihi 70 tahun (Yer. 25:11, 12). Dalam kitab-kitab nubuatan, janji untuk kembali sangat berkait rapat dengan mesej penghakiman yang tidak berubah. Kepulangan ini setara dengan satu ciptaan baru (Yes. 65:17), dengan gambaran seperti di Taman Eden (Yes. 51:3, Yeh. 36:35). Dua tokoh bersifat seperti Musa, iaitu Ezra dan Nehemia, telah memimpin umat Tuhan kembali ke Kanaan sekali lagi, dengan janji bahawa Tuhan akan memberkati usaha mereka untuk memulihkan Yerusalem. Dari Babel, yang kini menjadi wilayah Parsi, umat Tuhan mengadakan ziarah kembali ke tanah tersebut (Ezra 1, Neh. 2). Walaupun menghadapi tentangan hebat (Ezra 4), umat itu akhirnya berjaya membina semula Yerusalem (Neh. 11, 12). Namun, sepanjang proses itu, Ezra dan Nehemia terpaksa berjuang menentang kemurtadan yang melanda umat Israel yang berpaling tadah (Ezra 10, Neh. 13). Walaupun terdapat kebangkitan awal dan pembaharuan rohani, pemilikan tanah kembali menjadi tidak pasti, dan orang Yahudi yang kembali itu menghadapi zaman yang sukar di bawah penindasan oleh bangsa asing semasa tempoh antara Perjanjian Lama dan Perjanjian Baru.

Dengan kedatangan Mesias, cahaya kembali bersinar. Ayat pertama Perjanjian Baru telah menunjukkan bahawa Yesus menggambarkan satu permulaan baru bagi umat manusia (Mat. 1:1). Yesus datang untuk berjaya di mana Adam telah gagal. Penolakan Kristus terhadap tawaran Iblis dalam memberikan Dia semua kerajaan di bumi bukanlah bermaksud Yesus tidak akan menaklukinya, tetapi menunjukkan bahawa Dia akan menaklukinya menurut cara Tuhan (Mat. 4:8–10). Sebagai Adam yang baru, Dia menjadi Raja bagi segala bangsa, dan kerajaan-Nya tidak akan lenyap (1 Kor. 15:22–26). Pengsejagatan maksud tanah ini jelas kelihatan dalam konsep Kerajaan Tuhan yang telah diwartakan oleh Yesus. Konsep ini bukanlah satu bentuk dalam membuatnya menjadi rohani atau pentafsiran semula konsep tanah dalam Perjanjian Lama. Sebenarnya, ia selari dengan aspek sejagat dalam perjanjian Abraham yang telah pun wujud dalam konteksnya yang asal (Kej. 12:3; Kej. 17:6, 16). Apa yang dilakukan oleh Perjanjian Baru ialah menjelaskan bila dan bagaimana janji-janji itu akan digenapi.

Pelancaran Kerajaan Tuhan dalam diri Yesus memperkenalkan satu ketegangan yang tidak selalu ketara dalam Perjanjian Lama. Walaupun Kristus telah membawa pemulihan terakhir, umat-Nya masih dalam perjalanan ziarah. Dalam satu pengertian, umat-Nya telah menjadi sebahagian daripada kerajaan-Nya kerana Tuhan “telah membangkitkan kita bersama Kristus Yesus, serta mendudukkan kita bersama-Nya di syurga” (Ef. 2:6, AVB). Namun begitu, para pengikut-Nya masih lagi hidup sebagai orang asing dalam dunia ini, dunia yang bukan milik mereka (Yoh. 17:11–19), dan mereka masih menantikan penggenapan janji secara sepenuhnya.

Pengalaman nomad oleh umat Tuhan menuju tempat perhentian mereka yang kekal akan berakhir di Yerusalem Baru, yang dengan jelas digambarkan bukan sahaja sebagai kepulangan ke Tanah Perjanjian—berdasarkan kisah Keluaran—tetapi juga sebagai kepulangan ke Eden. Sungai kehidupan mengalir di tengah-tengah kota, menyirami pokok kehidupan yang dapat diakses oleh semua bangsa. Seperti di Eden, tiada ruang lagi untuk kutukan dosa dan kematian, dan Tuhan sekali lagi tinggal bersama umat-Nya (Why. 22:1–5). Di sini, kisah penebusan kembali ke titik permulaannya. Di tengah segala-galanya berdirilah salib, tempat Mesias menjamin kepulangan itu dengan darah-Nya. Adam yang baru itulah yang akan membawa pulang anak-anak pelarian-Nya ke rumah. Oh, alangkah mulianya hari itu nanti!

### Bahagian III: Penerapan Hidup

**Tanah dan Pengharapan**

Dalam konteks Alkitab, tanah dan pengharapan saling berkait secara mendalam. Hubungan ini jelas kelihatan dalam Zakharia 9:12, di mana Tuhan mengajak “tahanan-tahanan yang penuh harapan” untuk kembali. Mereka ini telah menantikan seruan ini selama tahun-tahun pembuangan yang panjang, dan kini tiba waktunya untuk kembali ke Yerusalem.

1. Apakah gambaran “tahanan yang penuh harapan” memberi kesan tertentu kepada anda secara peribadi?
2. Apakah persamaan yang anda temui antara pengalaman para buangan di Babel dengan pengalaman rohani anda sendiri, terutamanya dalam konteks penantian akan kedatangan Yesus yang segera?

**Pengharapan, Kasih dan Iman**

Augustine dari Hippo berkata: “Tiada kasih tanpa pengharapan, tiada pengharapan tanpa kasih, dan tiada kasih atau pengharapan tanpa iman.”—Augustine ofi Hippo, The Enchiridion: On Faith, Hope, and Love (Washington, D.C.: Gateway, 1996), ms. 9. Ketiga-tiga elemen ini juga muncul bersama dalam lagu yang ditulis oleh Benjamin Gaither, Jeff Silvey, dan Kim Williams:

“Saya tahanan harapan, terikat oleh iman\
Dirantai oleh kasih-Mu, terkunci dalam kasih kurnia\
Saya bebas untuk pergi, tetapi saya takkan pernah pergi\
Saya adalah tahanan harapan,\
Dengan rela, dengan sukarela,\
Dengan sepenuhnya.”\
—The Gaither Vocal Band, “Prisoner of Hope,” 2008.

Bagaimanakah anda melihat hubungan antara pengharapan, kasih, dan iman dalam perjalanan rohani anda?

**Hidup Sebagai Seorang Pelarian**

Menurut Agensi Pelarian Pertubuhan Bangsa-Bangsa Bersatu (UNHCR), terdapat kira-kira empat puluh empat juta pelarian di seluruh dunia. Kebanyakan mereka terpaksa melarikan diri dari negara asal kerana keganasan, ketidakstabilan politik, dan peperangan. Dalam hukum Perjanjian Lama, pengalaman Israel sebagai orang asing di Mesir sepatutnya mempengaruhi cara mereka melayani orang asing di kalangan mereka (Kel. 23:9).

Bagaimanakah pengalaman anda sendiri sebagai seorang musafir rohani seharusnya mempengaruhi cara anda melayani pelarian pada masa kini?