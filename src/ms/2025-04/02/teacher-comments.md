---
title:  Panduan Guru
date:   10/10/2025
---

### Bahagian I: Pandangan Keseluruhan

**Ayat Kunci:** Hebrews 11:31

**Tumpuan Kajian:** Josh. 2:1–16, Num. 14:1–12, Heb. 11:31, Exod. 12:13, Joshua 9, Neh. 7:25

Bagi kebanyakan pembaca, kitab Yosua sering dikaitkan dengan peperangan, kehancuran, dan kematian. Walaupun unsur-unsur ini memang wujud dalam kitab tersebut, ia bukanlah gambaran pada keseluruhan cerita. Kehancuran orang Kanaan hanya berlaku selepas satu tempoh panjang di mana Tuhan memberi masa untuk pertaubatan (Kej. 15:16). Peristiwa Keluaran menjadi kesaksian penting tentang kedaulatan Tuhan dan boleh dianggap sebagai panggilan terakhir kepada penduduk Kanaan. Kisah Rahab dan orang Gibeon menunjukkan bahawa kebanyakan orang Kanaan sedar akan apa yang telah dilakukan oleh Tuhan, namun hanya segelintir yang memberikan respons yang betul. Sebaliknya, mereka memilih untuk melawan, mengulangi kegagalan Firaun 40 tahun sebelumnya.

Sesungguhnya, kitab Yosua juga adalah kitab yang dipenuhi dengan kasih karunia dan belas kasihan. Minggu ini kita melihat bagaimana kasih karunia Tuhan dinyatakan dalam kehidupan bangsa Israel dan juga orang Kanaan. Sekali lagi, Israel bersedia untuk memasuki Tanah Perjanjian. Tuhan memberi mereka peluang kedua. Ancaman ketenteraan orang Kanaan masih sama. Namun, apa yang telah berubah ialah iman generasi kedua orang Israel ini. Bagi orang Kanaan pula, kisah Rahab dan orang Gibeon menunjukkan bahawa tidak semua harapan hilang di tanah yang dijatuhi hukuman. Pada masa yang sama, iman mereka jauh daripada sempurna. Namun begitu, iman umat pilihan Tuhan juga masih belum sempurna. Kita dapat mengambil pelajaran penting bagi perjalanan rohani kita apabila kita membandingkan iman Israel, Rahab, dan orang Gibeon. Pelajaran yang paling penting, seperti yang akan kita lihat, ialah bahawa kita semua memerlukan kasih karunia Tuhan yang menakjubkan.

### Bahagian II: Ulasan

**Iman Pada Generasi Kedua**

Dalam Yosua 2:1, generasi kedua Israel di padang belantara menghadapi dilema yang sama seperti generasi pertama. Pengutusan pengintip mengingatkan Israel bahawa tanah yang Tuhan berikan kepada mereka perlu terlebih dahulu ditakluki. Ironi inilah yang menyebabkan kekecewaan generasi pertama di Kadesh Barnea (Bilangan 13, 14); iaitu, tanah itu adalah anugerah, namun ada harga yang perlu dibayar untuk memperolehnya. Bagaimanakah dua idea yang kelihatan bertentangan ini—pemberian dan penaklukan—boleh diselaraskan? Dalam erti kata lain, jika tanah itu adalah satu pemberian, mengapa Israel perlu menaklukinya?

Iman, yang lebih tepat difahami sebagai kepercayaan, sebenarnya merupakan inti persoalan ini. Dalam hubungan-Nya dengan makhluk ciptaan-Nya, Tuhan sentiasa membuka ruang untuk kepercayaan. Dalam satu pengertian, kepercayaan adalah isu utama sejak Kejatuhan di Taman Eden. Bukankah begitu juga dalam hubungan sesama manusia? Tidak ada hubungan yang tulen tanpa kepercayaan. Jika Israel mempercayai Tuhan, mereka akan menghalau orang Kanaan dengan cara mukjizat (Kel. 23:28). Kurangnya kepercayaan yang ditunjukkan oleh generasi sebelumnya dinyatakan secara jelas oleh Tuhan sebagai sebab kegagalan mereka apabila Dia bertanya kepada Musa: “‘Berapa lama lagi umat ini menolak Aku? Dan berapa lama lagi mereka tidak percaya kepada-Ku, walaupun Aku telah melakukan segala tanda mujizat di tengah-tengah mereka?’” (Bil. 14:11, TB).

Empat puluh tahun telah berlalu, dan satu generasi baharu muncul. Bagi yang paling muda antara mereka, kemenangan ketenteraan baru-baru ini terhadap Og dan Sihon, serta pemeliharaan mukjizat sepanjang pengembaraan di padang gurun hanyalah kenangan masa lalu yang agak jauh. Ketika ini, Israel sekali lagi berada di persimpangan, menghadapi isu yang sama: tiada kepercayaan, maka tiadalah tanah perjanjian.

Dalam kisah ini, hanya dua orang pengintip dihantar berbanding dua belas sebelumnya. Tiada alasan jelas diberikan bagi perubahan ini, tetapi mungkin ia berkaitan dengan peristiwa di Kadesh Barnea, di mana dua pengintip terpaksa berhadapan dengan sepuluh pengintip yang tidak percaya. Walaupun terdapat persamaan antara kedua-dua kisah pengintipan ini, perbezaannya lebih ketara. Pertama, dua pengintip kali ini tidak membawa sebarang bukti bahawa tanah itu baik. Kedua, tiada sebutan tentang peninjauan menyeluruh di tanah itu. Ketiga, mereka lebih banyak bersembunyi daripada meninjau. Akhir sekali, tiada laporan tentang ciri umum tanah itu atau cabaran untuk menaklukkannya. Pengintip itu hanya menyatakan: “‘Sesungguhnya TUHAN telah menyerahkan seluruh negeri ini ke dalam tangan kita’” (Yos. 2:24, TB). Apa yang memberi mereka keyakinan itu? Satu-satunya perkara yang mereka miliki ialah jaminan Rahab. Mereka sebenarnya hanya mengulangi kepada Yosua apa yang Rahab katakan kepada mereka: “‘Aku tahu bahawa TUHAN telah memberikan negeri ini kepada kamu, dan bahawa kengerian terhadap kamu telah menimpa kami, dan semua penduduk negeri ini menjadi tawar hati kerana kamu’” (Yos. 2:9, TB). Kata-kata Rahab pula menggemakan kata-kata Yosua dan Kaleb dalam Bilangan 14:8, “‘Dia akan... memberikan negeri itu kepada kita’” (TB).

Generasi pertama tidak percaya, walaupun telah melihat banyak perkara. Namun, generasi baharu ini percaya hanya berdasarkan apa yang mereka dengar daripada seorang pelacur. “Tokoh utama dalam pelepasan mereka dan pengetahuan mereka tentang tanah serta penduduknya adalah pelacur Rahab. . . . Dia adalah penyelamat dan juga jurucakap nubuat.”—Phyllis A. Bird, “The Harlot as Heroine: Narrative Art and Social Presupposition in Three Old Testament Texts,” Semeia 46 (1989): ms. 127. Dinamik ini menunjukkan bahawa 40 tahun di padang gurun telah mengajar Israel satu kebolehan paling berkuasa yang boleh mereka miliki: kepercayaan kepada Yahweh. Kepercayaan inilah yang akan menjadikan mereka tidak boleh dikalahkan di hadapan musuh-musuh mereka yang paling hebat.

**Iman Rahab dan Orang Gibeon**

| Unsur Iman | Rahab | Orang Gibeon |
| --- | --- | --- |
| Asas | Mendengar | Mendengar |
| Cara | Berbohong | Berbobong |
| Tujuan | Untuk Diselamatkan | Untuk Diselamatkan |
| Akitab Serta-merta | Kelepasan | Kelepasam |
| Akibat Jangka Panjang | Warganegaraan Penuh | Menjadi Hamba |

Seperti yang ditunjukkan dalam carta di atas, persamaan pertama antara Rahab dan orang Gibeon ialah bahawa iman mereka berasaskan kepada apa yang mereka dengar. Mendengar tentang perbuatan Tuhan pada masa lalu demi umat-Nya sudah cukup untuk menghasilkan tindak balas positif berupa penyerahan diri, sedangkan kebanyakan rakan sebangsa dengan mereka memilih untuk melawan. Pada tahap ini, iman mereka patut dipuji, selaras dengan apa yang dikatakan Yesus dalam Yohanes 20:29: “‘Diberkatilah orang yang percaya walaupun tidak melihat-Ku” (AVB). Sikap Rahab dan orang Gibeon sangat berbeza dengan generasi pertama di padang gurun, yang tidak percaya walaupun mereka telah melihat sendiri kuasa Tuhan. Akibat daripada apa yang mereka dengar mereka berkata, “tawarlah hati kami” (Yos. 2:11, AVB). Ungkapan ini—yang bermaksud hilang semangat atau ketakutan—merujuk secara proleptik kepada orang Kanaan dalam nyanyian Musa (Kel. 15:15), orang Israel yang dipengaruhi sepuluh pengintip (Ul. 1:28), penduduk tanah itu (Yos. 2:9) dan raja-raja mereka (Yos. 5:1), serta orang Israel dalam ketidaktaatan (Yos. 7:5). Tambahan pula, ucapan Rahab menunjukkan bahawa dia memahami sifat peperangan yang bersifat keagamaan (Yos. 2:10). Kata kerja haram (“memusnahkan sepenuhnya”) yang muncul dalam ucapannya merujuk kepada sesuatu atau seseorang yang dikhususkan untuk dimusnahkan oleh Tuhan. Konsep ini juga dikenali di luar Israel, sebagaimana dibuktikan dalam teks-teks luar Alkitab.

Rahab dan orang Gibeon menunjukkan iman mereka melalui cara yang tidak konvensional. Rahab berbohong untuk melindungi pengintip, manakala orang Gibeon berbohong demi menyelamatkan diri. Namun, tindakan mereka dimotivasikan oleh keyakinan bahawa Tuhan akan menepati janji-Nya kepada Israel. Walaupun kita tidak boleh mengharapkan tahap moral yang tinggi daripada orang Kanaan, tipu muslihat orang Gibeon dinilai secara berbeza. Menurut naratif itu, mereka bertindak dengan licik (armah), serupa dengan istilah Ibrani yang digunakan untuk menggambarkan ular dalam Kejadian 3. Tidak seperti pembohongan spontan Rahab, rancangan mereka dibuat secara terperinci dan teliti.

Persamaan ketiga melibatkan motivasi mereka. Dalam kedua-dua kes, mereka ingin diselamatkan daripada kemusnahan yang akan datang. Pada langkah awal ini, iman mereka berpusat kepada diri sendiri dan mencari penyelesaian sementara bagi masalah mereka. Pada tahap ini, iman mereka tidak dapat melihat melampaui apa yang kelihatan pada pandangan. Iman ini didasarkan kepada ketakutan, bukan kasih (Yos. 9:24). Dalam hal ini, iman mereka seolah-olah merupakan satu bentuk tawar-menawar. Aspek pragmatik iman sebagai tawar-menawar jelas melalui penggunaan perkataan ḥesed. Dalam erti kata sekular, ia merujuk kepada jenis transaksi di mana “penerima suatu tindakan ḥesed membalas dengan tindakan hesed juga, atau sekurang-kurangnya pelaku ḥesed itu layak mengharapkan balasan yang setimpal.”—Hans-Jürgen Zobel, “חֶסֶד,” Theological Dictionary of the Old Testament (Grand Rapids, MI; Cambridge, U.K.: Eerdmans, 1986), ms. 18.

Persamaan keempat dan kelima berkaitan dengan hasil keputusan mereka. Rahab menerima jaminan bahawa dia dan seluruh keluarganya akan diselamatkan. Sama seperti orang Israel ketika bala terakhir di Mesir, terdapat satu tanda yang perlu diletakkan: seutas tali merah tergantung dari jendela, mungkin tempat Rahab menurunkan para pengintip dengan tali. Namun, penyelamatannya akhirnya merupakan perbuatan ilahi. Jika tembok Yerikho runtuh rata, maka Tuhan pasti memelihara bahagian tembok di mana rumah Rahab berdiri. Sebaliknya, orang Gibeon menjadi tidak boleh disentuh selepas itu. Mereka berjaya mendapatkan perlindungan yang mereka cari, ketika gabungan raja-raja Kanaan mara menyerang Gibeon dalam Yosua 10. Pertahanan terhadap Gibeon mencetuskan kempen ketenteraan besar yang mengakibatkan banyak kota dimusnahkan. Akhirnya, tipu muslihat orang Gibeon digunakan untuk menggerakkan tujuan Tuhan dalam penaklukan tanah Kanaan. Namun, hasil jangka panjangnya sangat berbeza. Rahab (dan keluarganya) akhirnya diasimilasikan ke dalam Israel—malah menjadi nenek moyang kepada Mesias—manakala orang Gibeon diasimilasikan sebagai hamba. Mereka menerima perlindungan yang berkekalan (bandingkan dengan 2 Samuel 21), tetapi akibat daripada tipu daya mereka tetap kekal. “Mereka telah memakai pakaian orang miskin untuk tujuan penipuan, dan ia telah dilekatkan ke atas mereka sebagai tanda perhambaan yang kekal.”—Ellen G. White, Patriarchs and Prophets, ms. 507.

### Bahagian III: Penerapan Hidup

**Kasih Kurnia yang Menakjubkan dalam Hidup Kita**

Kisah Rahab dan orang Gibeon mengingatkan kita bahawa bangsa Israel dan orang Kanaan bukan sekadar kumpulan etnik; mereka juga mewakili keadaan rohani. Umat Israel milik Tuhan—tanpa mengira latar belakang etnik—adalah satu komuniti rohani. Semua orang dijemput menjadi sebahagian daripada komuniti ini. Tiada seorang pun yang berada di luar jangkauan kasih kurnia Tuhan. Dalam pengertian ini, seruan Rasul Paulus untuk meruntuhkan segala tembok pemisah bukanlah satu perkara baharu dalam Injil (Gal. 3:28).

Soalan renungan: Fikirkan tempat-tempat di mana anda boleh menemui orang yang kelihatan seolah-olah di luar jangkauan kasih kurnia hari ini. Apakah yang anda dan gereja setempat boleh lakukan untuk menjangkau mereka yang “tidak terjangkau”?

**Mengenal Pasti Kehendak Tuhan**

Kegagalan Israel untuk mengenal pasti identiti sebenar orang Gibeon mengingatkan kita tentang bahaya bergantung kepada penampilan luaran. Pemimpin Israel merasa roti tua itu dengan mulut mereka sendiri, tetapi tidak bertanya kepada “mulut TUHAN” (terjemahan harfiah Yosua 9:14). Kesilapan Israel sangat serius kerana kegagalan mereka untuk meminta petunjuk Tuhan telah melemahkan panggilan mereka sebagai perantara kehendak Tuhan kepada dunia.

**Undang para pelajar anda untuk merenungkan soalan-soalan berikut:**

Bagaimanakah kita dapat mengelakkan diri daripada terperangkap dalam kesilapan yang sama seperti yang dilakukan Israel terhadap orang Gibeon?

Dalam hal apakah Israel telah mengulangi kegagalan Hawa ketika berhadapan dengan ular di Taman Eden?

Bagaimanakah kita mengenal pasti kehendak Tuhan hari ini? Apakah peranan Kitab Suci dalam hal ini?

Cuba ingat kali terakhir anda mengambil keputusan untuk mengikut satu arah tanpa berdoa atau mencari kehendak Tuhan. Apakah akibatnya?