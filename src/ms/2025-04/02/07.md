---
title:  Pandangan Tambahan
date:   10/10/2025
---

Baca tulisan Ellen G. White, “Crossing the Jordan,” ms. 482, 483, dalam Patriarchs and Prophets.

Selepas kisah mengenai Rahab dan para pengintip itu, seluruh Perjanjian Lama tidak lagi menyebut tentang dirinya sehinggalah dia muncul semula dalam silsilah Yesus. Dinyatakan bahawa dia menjadi isteri Salmon dari suku Yehuda, nenek moyang Boas, dan ibu mentua kepada seorang lagi wanita luar biasa yang disebut dalam silsilah yang sama, iaitu Rut (Matius 1:5; bandingkan dengan Rut 4:13, 21). Melalui imannya kepada Tuhan, pelacur dari Yerikho yang sepatutnya binasa bersama seluruh kota itu, telah menjadi satu mata rantai penting dalam garis keturunan diraja Daud dan nenek moyang kepada Mesias. Inilah yang Tuhan boleh lakukan melalui iman, meskipun hanya sebesar biji sawi (Matius 17:20; Lukas 17:6).

“Dan pertaubatannya [Rahab] bukanlah satu-satunya contoh kasih kurnia Tuhan terhadap penyembah berhala yang mengakui kuasa ilahi-Nya. Di tengah-tengah negeri itu, sekumpulan besar orang—orang Gibeon—meninggalkan penyembahan kafir mereka dan bersatu dengan Israel, turut serta dalam berkat perjanjian.

“Tiada perbezaan berdasarkan bangsa, suku, atau kasta yang diiktiraf oleh Tuhan. Dialah Pencipta seluruh umat manusia. Semua manusia berasal dari satu keluarga melalui penciptaan, dan semuanya disatukan melalui penebusan. Kristus datang untuk meruntuhkan setiap tembok pemisah, untuk membuka setiap ruang dalam halaman Bait Suci, agar setiap jiwa dapat memiliki akses secara bebas kepada Tuhan. Kasih-Nya begitu luas, begitu dalam, dan begitu penuh sehingga meresap ke setiap tempat. Ia mengangkat mereka yang telah terperdaya oleh tipu daya Iblis keluar dari pengaruhnya, dan menempatkan mereka dalam jangkauan takhta Tuhan—takhta yang dikelilingi oleh pelangi janji. Di dalam Kristus, tiada orang Yahudi atau orang Yunani, hamba atau orang merdeka.”—Ellen G. White, Prophets and Kings, hlm. 369, 370.

**Soalan Perbincangan:**

`Bincangkan keseluruhan konsep “peluang kedua” (dan lebih daripada itu) serta bagaimana kita seharusnya memberikan peluang ini kepada orang lain. Pada masa yang sama, bagaimanakah kita boleh berhati-hati agar konsep ini tidak disalahgunakan? Fikirkan, sebagai contoh, tentang seorang wanita dalam hubungan yang penuh penderaan, yang dinasihati untuk terus kembali kepada pasangannya atas dasar “kasih kurnia”, namun dalam sesetengah kes penderaan itu hanya berterusan. Bagaimanakah kita boleh mencari keseimbangan yang tepat dalam hal seperti ini?`

`Bincangkan Rahab sebagai teladan iman. Bagaimanakah kita boleh menghargai keterbukaan seseorang terhadap Tuhan walaupun cara hidup mereka jauh daripada ideal alkitabiah? Bagaimanakah kita boleh menghargai iman mereka tanpa menyokong atau membenarkan amalan mereka yang bertentangan dengan ajaran Kitab Suci?`

`Yosua berjaya menggabungkan keadilan dan kasih karunia secara praktikal untuk menyelesaikan masalah yang timbul akibat penipuan orang Gibeon, serta kelalaiannya sendiri kerana tidak merujuk kepada Tuhan. Fikirkan satu situasi dalam hidup anda yang memerlukan kedua-dua unsur keadilan dan kasih karunia. Apakah langkah-langkah praktikal yang boleh diambil untuk menggabungkan kedua-duanya?`