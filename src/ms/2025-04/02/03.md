---
title:  Nilai Dalam Tempat Yang Tidak Dijangka
date:   06/10/2025
---

`Baca Yosua 2:2–11, Ibrani 11:31, dan Yakobus 2:25. Apakah yang ayat-ayat ini memberitahu kita tentang Rahab?`

Pusat pada kisah Rahab ialah pembohongan yang dilakukannya untuk melindungi para pengintip itu. Dalam mempertimbangkan pembohongan ini, kita harus menyedari bahawa Rahab hidup dalam masyarakat yang sangat berdosa, yang akhirnya membawa kepada keputusan Tuhan untuk menghukum masyarakat tersebut (Kej. 15:16; Ul. 9:5; Im. 18:25–28). Walaupun Perjanjian Baru memuji iman Rahab, analisis yang teliti pada rujukan Perjanjian Baru terhadap tindakannya menunjukkan bahawa tiada satu pun yang memuji segala-galanya tentang dirinya, dan tidak satu pun mengesahkan pembohongannya.

Ibrani 11:31 mengesahkan imannya kerana memilih untuk menyebelahi para pengintip dan bukan berpegang kepada budaya yang rosak. Yakobus 2:25 memuji tindakannya memberi penginapan kepada dua pengintip Israel dan menunjukkan jalan selamat untuk mereka kembali. Dalam budaya yang merosot dan kehidupan peribadinya yang penuh dosa, Tuhan, dalam rahmat-Nya, melihat percikan iman yang membolehkan Dia menyelamatkannya. Tuhan menggunakan apa yang baik dalam diri Rahab—iaitu imannya yang sebenar kepada-Nya dan keputusannya untuk bersama umat-Nya—tetapi Tuhan tidak pernah memuji tindakannya. Tuhan menghormati Rahab kerana keberaniannya yang luar biasa, imannya yang teguh, peranannya dalam membawa keselamatan, dan pilihannya untuk menyembah Tuhan Israel..

Setelah menyaksikan apa yang sedang berlaku, Rahab mengisytiharkan, “sebab Tuhan, TUHANmu, ialah TUHAN di langit di atas dan di bumi di bawah” (Yos. 2:11, AVB). Ini sangat signifikan kerana ia diucapkan oleh seorang wanita Kanaan, mengakui bahawa Yahweh adalah satu-satunya Tuhan—dan pengakuan ini berlaku di atas bumbung, tempat dalam agama penyembahan berhala biasanya digunakan untuk berdoa kepada apa yang mereka anggap sebagai dewa-dewi langit.

Sebelum di sini, ungkapan Rahab ini hanya muncul dalam konteks hak eksklusif Tuhan untuk menerima penyembahan (Kel. 20:4; Ul. 4:39; Ul. 5:8). Kata-katanya menjadi saksi kepada satu keputusan yang sengaja dan sedar untuk mengakui bahawa Tuhan orang Israel ialah satu-satunya Tuhan yang benar. Pengakuannya menunjukkan kefahamannya tentang hubungan erat antara kedaulatan Tuhan dan hukuman yang bakal menimpa Yerikho.

Pilihan moral Rahab menggambarkan kesedaran bahawa, dalam cahaya penghakiman Tuhan, hanya ada dua pilihan: meneruskan pemberontakan terhadap-Nya dan dimusnahkan, atau menyerah diri dengan iman. Dengan memilih Tuhan Israel, Rahab menjadi contoh tentang apa yang boleh terjadi kepada seluruh penduduk Yerikho sekiranya mereka berpaling kepada Tuhan Israel untuk mendapatkan belas kasihan.

`Apakah yang kisah ini ajarkan kepada kita tentang bagaimana Tuhan menuntut kesetiaan sepenuhnya daripada kita?`