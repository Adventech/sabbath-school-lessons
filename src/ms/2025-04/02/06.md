---
title:  Kurnia Kasih Mengejutkan
date:   09/10/2025
---

`Baca Yosua 9:21–27. Bagaimanakah penyelesaian Yosua menggabungkan keadilan dengan kasih kurnia?`

Sekalipun bangsa Israel mahu menyerang orang Gibeon, mereka tidak dibenarkan berbuat demikian kerana sumpah yang telah diikrarkan oleh para pemimpin umat itu. Para pemimpin Israel bertindak berdasarkan prinsip bahawa sumpah—selagi tidak melibatkan kejahatan atau niat jenayah (Hakim-Hakim 11:29–40)—adalah berkuatkuasa, walaupun ia membawa kesusahan kepada diri sendiri.

Dalam Perjanjian Lama, sifat berhati-hati sebelum membuat sumpah dan menepati sumpah dianggap sebagai kebajikan orang yang saleh (Mazmur 15:4; Mazmur 24:4; Pengkhotbah 5:2, 6). Oleh kerana sumpah itu dibuat atas nama TUHAN, itiu, Tuhan Israel, maka para pemimpin tidak boleh membatalkannya.

Dengan sumpah yang diikrarkan oleh para pemimpin Israel, takdir bangsa Israel terikat erat dengan orang Gibeon. Malah, melalui penetapan mereka sebagai penebang kayu dan penimba air untuk rumah TUHAN (Yosua 9:23), orang Gibeon telah menjadi sebahagian daripada komuniti penyembahan Israel. Jawapan Yosua, berbeza dengan keputusan para pemimpin Israel yang menetapkan perhambaan kepada “seluruh umat” (Yosua 9:21, AVB), telah mengubah kutukan menjadi potensi berkat bagi orang Gibeon (bandingkan dengan 2 Samuel 6:11).

Sejarah seterusnya mengenai Gibeon membuktikan hak keagamaan yang tinggi yang dinikmati oleh kota itu, serta kesetiaan mereka kepada umat Tuhan. Sumpah yang diikrarkan oleh Israel tetap berlaku turun-temurun, sehingga apabila bangsa Israel kembali dari pembuangan di Babel, orang Gibeon termasuk antara mereka yang membantu membina semula Yerusalem (Nehemia 7:25). Tindakan mereka memberikan kesan positif yang kekal, tetapi hanya kerana kasih karunia Tuhan.

Apakah yang mungkin terjadi jika orang Gibeon telah mendedahkan identiti mereka dan memohon belas kasihan seperti yang dilakukan oleh Rahab? Kita tidak tahu, tetapi tidak mustahil bahawa jika kehendak Tuhan dirujuk, orang Gibeon mungkin dikecualikan daripada kemusnahan. Tujuan akhir Tuhan bukanlah untuk menghukum orang berdosa, tetapi agar mereka bertaubat dan menerima belas kasihan-Nya (bandingkan dengan Yehezkiel 18:23 dan Yehezkiel 33:11). Muslihat orang Gibeon perlu dilihat sebagai satu rayuan terhadap belas kasihan Tuhan, terhadap sifat-Nya yang baik dan adil. Penolakan oleh orang Kanaan untuk bertaubat dan pemberontakan mereka terhadap rancangan Tuhanlah yang membawa kepada keputusan pemusnahan mereka (Kejadian 15:16). Tuhan menghormati pengakuan orang Gibeon terhadap kekuasaan-Nya, keinginan mereka untuk berdamai dan bukannya memberontak, serta kesediaan mereka meninggalkan penyembahan berhala dan menyembah satu-satunya Tuhan yang benar.