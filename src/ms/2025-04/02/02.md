---
title:  Peluang Kedua
date:   05/10/2025
---

`Baca Yosua 2:1, bersama dengan Bilangan 13:1, 2, 25–28, 33; dan Bilangan 14:1–12. Mengapakah Yosua memulakan misi menakluk Tanah Perjanjian dengan mengutus pengintip?`

Tempat di mana dua pengintip itu diutus, disebut “Shittim” dalam teks Ibrani, dan ia mengingatkan kita kepada dua peristiwa negatif dalam sejarah Israel.

Peristiwa pertama ialah kisah pengintip lain (rujuk Bilangan 13) yang melibatkan unsur-unsur utama yang serupa: pengutusan para pengintip; penyusupan rahsia ke wilayah musuh; kepulangan mereka; laporan hasil peninjauan; dan keputusan yang diambil berdasarkan laporan tersebut.

Peristiwa kedua yang berlaku di Shittim merupakan salah satu pelanggaran perjanjian paling degil dan bersifat berhala oleh orang Israel, apabila, atas hasutan Bileam, mereka melakukan perbuatan cabul dengan wanita-wanita Moab dan menyembah tuhan-tuhan mereka (Bil. 25:1–3, Bil. 31:16). Dalam konteks ini, nama Shittim menimbulkan ketegangan yang luar biasa terhadap kesudahan seluruh kisah ini. Adakah ini akan menjadi satu lagi kegagalan di sempadan Tanah Perjanjian? Atau adakah ini akan membawa kepada penggenapan janji purba yang telah lama dinanti-nantikan?

`Baca Yohanes 18:16–18, 25–27, dan Yohanes 21:15–19. Apakah persamaan yang dapat anda temui antara peluang kedua yang diberikan kepada Israel sebagai satu bangsa dan kepada Petrus sebagai seorang individu?`

Tuhan adalah Tuhan peluang kedua (dan lebih lagi!). Alkitab menyebut peluang kedua (dan lebih!) sebagai “kasih kurnia.” Kasih kurnia bermaksud menerima sesuatu yang tidak layak kita perolehi. Pengajaran dalam Alkitab penuh dengan konsep kasih kurnia ini (bandingkan dengan Roma 5:2, Efesus 2:8, Roma 11:6). Tuhan dengan murah hati menawarkan setiap orang kemungkinan untuk memulakan hidup baru (Titus 2:11–14). Petrus sendiri mengalami kasih kurnia ini dan menyeru gereja untuk bertumbuh dalam kasih kurnia (2 Ptr. 3:18). Dan berita ini menjadi lebih baik lagi: kita menerima jauh lebih banyak daripada sekadar peluang kedua, bukan? (Bayangkan di mana kita akan berada jika tidak menerimanya?)

`Renungkan pengalaman orang Israel apabila mereka diberi peluang kedua untuk memasuki Kanaan, dan juga kasih kurnia yang diberikan kepada Petrus setelah dia menyangkal Tuhannya. Apakah yang seharusnya kita pelajari daripada insiden-insiden ini tentang bagaimana kita harus menunjukkan kasih kurnia kepada mereka yang memerlukannya?`