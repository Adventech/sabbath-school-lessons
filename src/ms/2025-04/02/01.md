---
title:  Hairan oleh Kasih Kurnia
date:   04/10/2025
---

### Bacaan Untuk Kajian Minggu Ini

Josh. 2:1–21, Num. 14:1–12, Heb. 11:31, Exod. 12:13, Joshua 9, Neh. 7:25.

> <p>Ayat Hafalan</p>
> “Melalui iman wanita pelacur yang bernama Rahab tidak musnah bersama orang yang tidak beriman, setelah dia menyambut para perisik dengan ramah” (Ibrani 11:31, AVB).

Mengapa aku melakukannya lagi?” Mungkin kita semua pernah mengucapkan kata-kata ini. Sejarah bukan sahaja berulang, tetapi sifat manusia pun begitu—termasuk diri kita sendiri. Betapa kerapnya kita mengulangi kesilapan yang sama!

Israel kini diberi peluang kedua untuk memasuki Tanah Perjanjian, dan Yosua mengambil misi ini dengan penuh kesungguhan. Langkah pertama ialah memahami dengan jelas apa yang mereka bakal hadapi. Dia mengutus dua pengintip untuk mendapatkan maklumat penting tentang tanah itu: sistem pertahanannya, kesiapsiagaan tenteranya, bekalan airnya, dan sikap penduduknya terhadap pasukan yang bakal menceroboh.

Mungkin ada yang berfikir bahawa janji Tuhan untuk memberikan tanah itu kepada bangsa Israel tidak memerlukan sebarang usaha daripada mereka. Namun, jaminan sokongan ilahi tidak menggantikan tanggungjawab manusia. Israel kini berdiri di sempadan Kanaan untuk kali kedua. Harapan memuncak, tetapi kali terakhir mereka berada di sempadan dengan tugasan yang sama, mereka mengalami kegagalan yang amat menyedihkan.

Minggu ini, kita akan menyelami dua kisah paling menarik dalam kitab Yosua dan meneroka kaitannya dengan iman kita pada masa kini. Kasih kurnia Tuhan mempunyai kemungkinan yang tidak terhingga untuk mengejutkan kita.

_Kaji pelajaran minggu ini untuk persediaan bagi Sabat, Oktober 11._