---
title:  Pilihan yang Menentukan Nasib
date:   04/11/2025
---

`Baca Yosua 7:19–21. Apakah yang diminta oleh Yosua daripada Akhan? Apakah kepentingan pada permintaan seperti itu? Bagaimanakah kita memahami pengakuan Akan?`

Yosua meminta Akhan melakukan dua perkara: pertama, memuliakan Tuhan dan menghormati Dia; kedua, mengaku dosa yang telah dilakukan tanpa menyembunyikannya. Akhan seharusnya memuliakan Tuhan dengan mengakui kesalahannya. Perkataan yang digunakan di sini ialah todah, yang boleh merujuk kepada ucapan syukur (Mazmur 26:7; Yesaya 51:3; Yeremia 17:26), tetapi juga boleh bermaksud pengakuan dosa (Ezra 10:11).

Malangnya, teks Alkitab itu tidak menunjukkan bahawa Akhan benar-benar menyesal. Dia tetap berharap sehingga saat akhir bahawa dosanya tidak akan terdedah. Sikap keras kepala ini menjadikannya layak dianggap sebagai pelanggar yang sengaja melawan hukum, yang menurut hukum Musa, tidak ada pendamaian baginya (bandingkan dengan Bilangan 15:27–31).

Pengakuan Akhan dalam Yosua 7:21 mengingatkan kita tentang kejatuhan Adam dan Hawa. Hawa melihat (ra’ah) bahawa pohon itu menarik (khamad) dan akhirnya mengambil (laqakh) buahnya (Kejadian 3:6). Dalam pengakuannya, Akhan menyatakan bahawa dia melihat (ra’ah) di antara rampasan itu sehelai jubah indah dari Sinear, 200 syikal perak, dan sebatang emas. Dia kemudian menginginkannya (khamad) dan mengambilnya (laqakh). Seperti Adam dan Hawa, pilihan Akhan mendedahkan bahawa dosa ketamakan berpunca daripada ketidakpercayaan. Ia mencurigai bahawa Tuhan tidak menghendaki yang terbaik untuk ciptaan-Nya, seolah-olah Tuhan menyembunyikan kenikmatan yang seharusnya hanya dimiliki oleh yang ilahi.

Selain merujuk kepada kejatuhan manusia yang pertama, teks ini juga menonjolkan kontras yang ketara antara sikap Rahab (bandingkan dengan Yosua 2:1–13) dan Akhan. Rahab membawa pengintip ke atas bumbung dan menyembunyikan mereka daripada askar; Akhan mengambil benda yang dilarang dan menyembunyikannya daripada Yosua. Rahab menunjukkan belas kasihan kepada pengintip Israel dan membantu mereka memperoleh kemenangan; Akhan membawa bencana kepada Israel melalui ketamakannya dan menyebabkan kekalahan. Rahab mengikat perjanjian dengan Israel; Akhan melanggar perjanjian dengan Yahweh. Rahab menyelamatkan dirinya dan keluarganya, dan mereka dihormati di Israel; Akhan menjatuhkan hukuman mati ke atas dirinya dan keluarganya, serta menjadi contoh kehinaan.

`Renungkan tentang dosa ketamakan. Bagaimanakah kita boleh mengelakkan daripada terjatuh ke dalamnya, tidak kira sama kita memiliki banyak atau tiada? (Bandingkan dengan Lukas 12:15.)`