---
title:  Panduan Guru
date:   07/11/2025
---

### Bahagian I: Pandangan Keseluruhan

**Ayat Kunci:** Yeremia 17:10

**Tumpuan Kajian:** 1 Petrus. 1:4, Yosua 7, Psalm 139:1–16, Ezra 10:11, Lukas 12:15, Yosua 8:1–29

Selepas kemenangan besar ke atas Yerikho, Israel mengalami kekalahan yang memalukan oleh tentera Ai yang kelihatan lemah. Ketika Yosua mencari penjelasan daripada Tuhan, dia menyedari bahawa kegagalan itu bukan sekadar disebabkan oleh keengganannya untuk berunding dengan Tuhan sebelum menyerang Ai. Kegagalan itu juga tidak boleh disalahkan semata-mata atas kurangnya persediaan ketenteraan atau strategi peperangan. Sebaliknya, musuh itu datang dari dalam.

Musuh itu bukan perisik yang membocorkan maklumat penting kepada pihak lawan. Pelakunya ialah salah seorang daripada umat Israel itu sendiri. Dengan mengambil barang rampasan dari Yerikho, Akhan telah melanggar peraturan peperangan ilahi. Kekalahan Israel yang menyusul menjadi satu peringatan penting kepada Israel, terutamanya Yosua, tentang aspek rohani dalam peperangan ini. Ia juga menjadi amaran bahawa Tuhan tidak akan bertolak ansur dengan dosa umat-Nya, sama seperti Dia tidak bertolak ansur dengan dosa orang Kanaan — lebih-lebih lagi memandangkan betapa banyak terang yang telah diterima Israel.

Pelanggaran Akhan, pada dasarnya, sudah cukup bodoh; namun yang lebih mengejutkan ialah sifat dosanya yang tidak bertaubat dan berterusan. Keingkaran Akhan yang keras kepala membuatkan Tuhan bertindak dengan cepat dan tegas terhadap ketidaktaatannya. Episod sedih ini, yang berlaku pada awal penaklukan, memperlihatkan betapa sifat dos aitu tidak masuk akal. Minggu ini, kisah Akhan mengundang kita untuk merenungkan kembali betapa dahsyatnya sifat dosa.

### Bahagian II: Ulasan

Dalam Alkitab, terdapat pelbagai perkataan dan gambaran tentang dosa. Perkataan yang paling biasa digunakan dalam Perjanjian Lama ialah hattaah (biasanya diterjemah sebagai "dosa"), ’awon (secara tradisi diterjemah sebagai "kejahatan"), dan pesha (biasanya diterjemah sebagai "pelanggaran"). Penggunaan istilah-istilah ini dalam Perjanjian Lama menunjukkan bahawa makna dosa merangkumi penyimpangan sama ada secara sengaja atau tidak sengaja daripada suatu piawai—seperti dalam pelanggaran hukum Tuhan, kegagalan mencapai sasaran, serta pemberontakan terbuka dan secara sedar terhadap Tuhan. Dalam kategori terakhir ini, dosa tidak dapat diampuni. Dalam Bilangan 15:30, dosa seperti ini digambarkan: “Akan tetapi, jika seseorang, baik warga asli mahupun pendatang, berbuat dosa dengan sengaja itu bererti dia mencerca TUHAN dan hendaklah dia disingkirkan daripada kalangan bangsanya” (AVB).

Gambaran seseorang yang bertindak “dengan tangan yang tinggi” (terjemahan harfiah dari Ibrani beyad ramah) menggambarkan perbuatan menderhaka terhadap Tuhan secara sukarela dan sedar. Tiada korban penghapus dosa untuk jenis dosa ini kerana tiada pertaubatan terlibat. Tiada pengganti bagi pendosa yang tidak mengakui keperluan untuk diselamatkan. Dalam Yosua 7, Akhan bertindak “dengan tangan yang tinggi”, dan kerana dia enggan merasa kesal atas dosanya, tiada lagi yang boleh dilakukan untuknya. Segala peluang untuk menerima kasih kurnia sepanjang proses itu hanya mengeraskan hatinya.

Keanehan sikap Akhan yang keras kepala itu—walaupun telah menyaksikan keajaiban seperti Laut Jordan terbelah dan tembok Yerikho roboh dengan kuasa Tuhan—mengajak para pembaca untuk merenungkan sifat dosa. George Knight dengan wajar membezakan antara “DOSA” (huruf besar) dan “dosa” (huruf kecil). “DOSA” ialah sumbernya; “dosa” ialah alirannya. “DOSA” ialah penyakit; “dosa” ialah gejalanya. Ramai orang hanya menangani gejala, yang nyata dalam kelakuan, tanpa menyedari bahawa tingkah laku hanyalah pantulan dari apa yang berlaku dalam hati. (Rujuk: George Knight, Sin and Salvation: God’s Work for and in Us [Hagerstown, MD: Review and Herald, 2009], ms. 28–51.)

Pemahaman dosa sebagai penyakit ini menjelaskan mengapa Yesus menekankan soal “hati” dalam perbualan-Nya dengan pemimpin agama Yahudi, berbanding perbuatan luaran yang kelihatan taat. Dalam menangani sesuatu penyakit, gejala perlu ditangani, tetapi rawatan tidak boleh terhenti di situ jika matlamat sebenar ialah penyembuhan.

Dalam konteks ini, “DOSA” dalam huruf besar ialah keadaan dasar manusia berdosa, dan dengan itu, merupakan sikap yang mendefinisikan mereka. Sikap ini nyata dalam cubaan Lusifer untuk mengambil tempat Tuhan, dan juga dalam usaha manusia untuk menjadi seperti Tuhan di Taman Eden. Akar dosa ialah cubaan manusia yang sia-sia untuk mengambil tempat Pencipta. Seperti kata Herbert Douglass: “Dosa ialah tangan makhluk ciptaan yang dikepal dan diangkat kepada wajah Penciptanya; dosa ialah makhluk yang tidak mempercayai Tuhan dan menggulingkan-Nya sebagai Tuhan atas hidupnya.”—Herbert Douglass, Why Jesus Waits (Nampa, ID: Pacific Press, 2002), ms. 18.

Menariknya, perkataan “dosa” tidak muncul dalam Kejadian 2 dan 3, tetapi naratifnya menunjukkan usaha Hawa untuk mengambil tempat Tuhan. Dalam Kejadian 1, setiap hari penciptaan diakhiri dengan penilaian Tuhan, iaitu “Tuhan melihat” (ra’ah) bahawa apa yang dicipta-Nya itu “baik” (towv)—ungkapan ini diulang enam kali. Ungkapan yang sama digunakan apabila Hawa “melihat” (ra’ah) buah itu dan menyatakannya “baik” (towv). Penggunaan perkataan yang teliti ini menunjukkan bahawa dosa asal ialah usaha manusia untuk mengambil tempat Tuhan dalam menentukan dan menilai apa yang baik. Corak ini muncul kembali dalam Kejadian 6 apabila anak-anak Allah “melihat” (ra’ah) anak-anak perempuan manusia dan menganggap mereka “cantik” (perkataan Ibrani sama dengan “baik” – towv). Sekali lagi, manusia cuba menjadi seperti Tuhan—dengan akibat yang dahsyat.

Pemberontakan terbuka Akhan terhadap perintah jelas dari Tuhan mengingatkan kita kepada cubaan asal Lusifer untuk merampas tempat Tuhan. Dalam kebutaan mereka, mereka tidak menyedari kebodohan perbuatan itu. Pada akhirnya, mereka dihukum bukan kerana Tuhan tidak dapat atau tidak mahu mengampuni mereka, tetapi kerana ketegaran mereka yang tidak masuk akal, yang menganggap bahawa mereka boleh menjadi Tuhan atau menjadi pemilik nasib mereka sendiri, terpisah daripada sumber kehidupan.

Walaupun ada yang menyatakan bahawa hukuman terhadap Akhan itu terlalu keras dan menggambarkan kontras antara Tuhan dalam Perjanjian Lama dan Tuhan yang dinyatakan oleh Yesus dalam Perjanjian Baru, kisah Akhan sebenarnya sejajar dengan kisah dalam Kisah Para Rasul 5, di mana Lukas menceritakan bagaimana Tuhan segera menghukum dosa Ananias dan Safira.

Terdapat beberapa persamaan dalam kedua-dua insiden ini. Pertama, kedua-duanya digambarkan menggunakan akar kata kerja yang sama. Dalam Septuaginta (terjemahan Yunani tertua bagi Perjanjian Lama), Akhan digambarkan sebagai mengambil secara curi-curi (nosphizomai) sesuatu yang telah ditentukan untuk Tuhan. Kata kerja yang sama digunakan untuk menggambarkan tindakan Ananias dan Safira yang “menahan” (nosphizo) sebahagian daripada hasil jualan tanah yang telah mereka dedikasikan kepada Tuhan. Kedua, kedua-duanya mengambil sesuatu yang telah ditentukan untuk Tuhan. Setelah Ananias dan Safira menyerahkan semua hasil jualan kepada Tuhan, maka semuanya menjadi milik Tuhan. Oleh itu, dosa mereka—seperti dosa Akhan—melibatkan penipuan dan pencurian. Ketiga, kedua-dua insiden berlaku pada masa yang penting: awal penaklukan Tanah Perjanjian dan permulaan awal gereja.

Mungkin kerana itu, kesalahan mereka mendapat balasan segera. Mengulas tentang hukuman terhadap Ananias dan Safira, Ellen G. White menulis: “Kebijaksanaan Ilahi melihat bahawa manifestasi kemurkaan Tuhan yang jelas ini perlu untuk melindungi gereja muda itu daripada menjadi rosak. Jumlah mereka bertambah dengan pesat. Gereja akan berada dalam bahaya jika dalam pertambahan pesat itu, terdapat orang-orang yang berpura-pura melayani Tuhan, tetapi sebenarnya menyembah mamon.”—The Acts of the Apostles, ms. 73. Perkara yang sama boleh dikatakan tentang hukuman ke atas Akhan.

Tanggapan bahawa Tuhan bertindak secara berbeza terhadap dosa dalam Perjanjian Lama dan Perjanjian Baru adalah tidak benar. Malah, “Syaitan memperdaya ramai orang dengan teori bahawa kasih Tuhan begitu besar sehingga Dia akan memaafkan dosa dalam umat-Nya; dia menggambarkan bahawa segala amaran dalam firman Tuhan hanyalah untuk tujuan tertentu dalam pemerintahan moral-Nya, dan tidak akan benar-benar digenapi. Namun, dalam segala urusan-Nya dengan ciptaan-Nya, Tuhan sentiasa memelihara prinsip kebenaran dengan memperlihatkan dosa dalam sifatnya yang sebenar—dengan menunjukkan bahawa akibat pastinya ialah kesengsaraan dan kematian.”—Ellen G. White, Patriarchs and Prophets, ms. 522.

Kisah Akhan bukan sahaja berfungsi sebagai amaran tentang sifat dosa yang mengerikan, tetapi juga menunjukkan kasih kurnia Tuhan. Berabad-abad kemudian, melalui nabi Hosea, Tuhan berjanji untuk mengubah Lembah Akhor (bermaksud “masalah”)—tempat di mana Akhan dan keluarganya dikuburkan hidup-hidup—menjadi pintu harapan (Hos. 2:15). Sesungguhnya, Dialah Tuhan yang memulihkan dan membalikkan keadaan.

### Bahagian III: Penerapan Hidup

**Dosa dan Keselamatan**

Dalam buku yang disebutkan sebelum ini dalam pelajaran ini, George Knight berpendapat bahawa dosa dan keselamatan ditakrifkan oleh satu perkataan yang sama: kasih. Dalam pandangannya, dosa ialah apabila kasih itu diarahkan kepada objek yang salah, iaitu diri sendiri. Sebaliknya, keselamatan juga adalah kasih, tetapi kasih yang diarahkan kepada objek yang betul, iaitu Tuhan.

1. Adakah anda bersetuju dengan penilaian ini? Jelaskan.
2. Jika ya, berikan contoh praktikal bagaimana konsep ini boleh diterapkan dalam kehidupan nyata.

**Kedahsyatan Dosa**

“Seorang pemuda yang bersikap acuh tak acuh bertanya kepada seorang pengkhutbah, ‘Anda kata orang yang belum diselamatkan memikul beban dosa. Tapi saya tak rasa apa-apa. Seberat manakah dosa itu? Sepuluh paun? Lapan puluh paun?’ Pengkhutbah itu menjawab dengan bertanya kepada pemuda itu, ‘Jika kamu meletakkan beban seberat 400 paun ke atas mayat, adakah mayat itu akan merasainya?’ Pemuda itu menjawab, ‘Tidak, sebab dia sudah mati.’ Pendakwah itu menyimpulkan, ‘Demikian juga dengan roh yang mati – ia tidak akan merasakan beban dosa atau peduli akan kewujudannya, malah mempermainkan kehadirannya.’ Pemuda itu terdiam.”—Michael P. Green, 1500 Illustrations for Biblical Preaching (Grand Rapids, MI: Baker Books, 2000), ms. 334, 335.

1. Bagaimanakah tabiat meluangkan “satu jam yang penuh renungan setiap hari untuk merenungkan kehidupan Kristus... khususnya bahagian-bahagian terakhirnya,” seperti yang dicadangkan oleh Ellen G. White, membantu kita memahami hakikat dosa yang sebenar? (Lihat The Desire of Ages, hlm. 83.)
2. Bagaimanakah Syaitan hari ini berusaha agar manusia memandang ringan terhadap dosa? Bagaimana kita boleh mengelakkan perangkap ini?