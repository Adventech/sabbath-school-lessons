---
title:  Pintu Harapan
date:   05/11/2025
---

`Baca Yosua 8:1–29. Apakah yang diceritakan oleh kisah ini tentang bagaimana Tuhan dapat mengubah kegagalan kita yang paling teruk menjadi peluang yang penuh harapan?`

Strategi daripada Yahweh telah mengubah kekalahan awal Israel menjadi satu kelebihan taktikal, sekali gus mengubah Lembah Akhor (perkataan Ibrani untuk “kesusahan” atau “malapetaka”) menjadi sebuah pintu harapan (bandingkan dengan Hosea 2:15). Setelah memperoleh keyakinan diri yang berlebihan hasil kemenangan pertama mereka terhadap orang Israel, penduduk kota Ai mengulangi strategi mereka dengan menyerang orang Israel yang berpura-pura lari dan kalah. Apabila penduduk Ai terpedaya dan keluar dari kota mereka, 30,000 tentera Israel yang telah bersembunyi tidak jauh dari situ (Yos. 8:4) menyerbu masuk ke kota yang kosong dan membakarnya. Yosua 8:7 dengan jelas menyatakan bahawa bukan strategi itu yang memberikan kemenangan, tetapi Tuhan sendirilah yang memberikan kemenangan itu dan menyerahkan kota Ai ke tangan orang Israel. Meskipun aspek ketenteraan lebih mendominasi naratif dalam bab ini berbanding bab-bab lain, teks ini tetap menekankan bahawa kemenangan adalah anugerah daripada Yahweh.

Detik penentu dalam peperangan ini berlaku ketika bangsa Ai meninggalkan kota mereka untuk mengejar orang Israel. Ini merupakan kali kedua Tuhan bersuara dalam bab ini selepas memberikan strategi dalam Yosua 8:2, menandakan bahawa Dia sendiri mengawasi seluruh pertempuran. Sebelum saat ini, keputusan peperangan belum diketahui. Tetapi dari titik ini, kemenangan tentera Israel menjadi nyata.

Senjata yang dipegang oleh Yosua ialah sebilah pedang sabit, atau scimitar (sejenis pedang bengkok), bukan pedang lurus atau lembing. Pada zaman Yosua, pedang ini mungkin tidak digunakan sebagai senjata sebenar, tetapi ia telah menjadi simbol kekuasaan. Selain memberi isyarat untuk menyerang, tindakan mengangkat pedang ini juga melambangkan kedaulatan Tuhan dalam mengalahkan Ai. Dengan menegakkan pedang sabit itu hingga kemenangan penuh dicapai, Yosua menunjukkan bahawa dia telah sepenuhnya mengambil alih peranan kepimpinan yang pernah dilakukan oleh Musa ketika menyeberangi Laut Merah (Kel. 14:16) dan dalam peperangan melawan orang Amalek (Kel. 17:11–13), di mana Yosua sendiri mengetuai pertempuran itu.

`Kali ini, tiada campur tangan ajaib yang kelihatan daripada Tuhan, namun kemenangan terhadap Ai tetap sama seperti kemenangan atas orang Mesir pada generasi pertama, ataupun kemenangan ke atas Yerikho yang baru saja berlaku. Kunci kejayaan itu adalah kepercayaan Yosua kepada firman Tuhan dan ketaatannya yang tidak berbelah bagi. Prinsip ini tetap relevan bagi umat Tuhan hari ini, di mana pun mereka tinggal dan apa jua cabaran yang mereka hadapi.`