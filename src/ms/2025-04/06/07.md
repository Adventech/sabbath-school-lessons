---
title:  Pandangan Tambahan
date:   07/11/2025
---

Baca tulisan Ellen G. White, “The Fall of Jericho,” ms. 493–498, di dalam Patriarchs and Prophets.

“Dosa berbahaya yang membawa kepada kehancuran Akhan berpunca daripada sifat tamak, yang merupakan antara dosa paling lazim dan paling sering dipandang ringan...

“Akhan mengakui kesalahannya, tetapi ketika itu sudah terlambat untuk pengakuan itu memberi manfaat kepadanya. Dia telah melihat tentera Israel pulang dari Ai dalam keadaan tewas dan patah semangat; namun dia tidak tampil ke hadapan untuk mengaku dosanya. Dia telah melihat Yosua dan para tua-tua Israel rebah ke bumi dalam kesedihan yang terlalu mendalam untuk diluahkan dengan kata-kata. Jika dia telah membuat pengakuan pada ketika itu, dia akan memberikan bukti penyesalan yang tulen; tetapi dia tetap berdiam diri. Dia telah mendengar pengumuman bahawa satu jenayah besar telah dilakukan, bahkan ciri-cirinya telah dinyatakan dengan jelas. Tetapi bibirnya tetap tertutup. Kemudian datanglah penyiasatan yang serius. Betapa jiwanya digoncang ketakutan apabila melihat sukunya ditunjuk, kemudian keluarganya, dan akhirnya rumah tangganya! Namun dia tetap tidak berkata apa-apa, sehinggalah jari Tuhan ditujukan kepadanya. Ketika itu, apabila dosanya tidak dapat disembunyikan lagi, barulah dia mengaku yang benar. Betapa seringnya pengakuan seperti itu dibuat. Terdapat perbezaan besar antara mengakui fakta setelah terbukti dan mengaku dosa yang hanya diketahui oleh diri sendiri dan Tuhan. Akhan tidak akan mengaku jika dia tidak berharap bahawa dengan berbuat demikian dia boleh mengelakkan akibat perbuatannya. Tetapi pengakuannya hanya menunjukkan bahawa hukumannya adalah adil. Tiada pertaubatan yang tulen terhadap dosa, tiada penyesalan, tiada perubahan niat, tiada kebencian terhadap kejahatan.” — Ellen G. White, Patriarchs and Prophets, ms. 496–498.

**Soalan Perbincangan:**

`Bincangkan implikasi perintah kesepuluh (Kel. 20:17) dalam dunia yang dikuasai oleh iklan dan budaya pengguna. Bagaimanakah kita secara praktikal boleh membezakan antara keinginan dan keperluan, dan mengapa perbezaan ini penting?`

`Baca doa Daniel dalam Daniel 9:4–19. Mengapa penting bahawa Daniel, dalam mengaku dosa Israel, terus-menerus berkata “kami” melakukan semua perkara jahat ini, walaupun tiada catatan bahawa Daniel sendiri pernah melakukan kejahatan?`

`Fikirkan tentang soalan di penghujung pelajaran hari Khamis. Mengapa ketaatan umat Israel terhadap semua “ketetapan dan peraturan” sangat penting untuk kesaksian mereka? Bagaimanakah prinsip ini juga berlaku kepada gereja kita hari ini? Iaitu, betapa lebih berkesannya kesaksian kita sekiranya kita benar-benar mengikuti segala yang telah diberikan Tuhan kepada kita?`