---
title:  Pelanggaran Perjanjian
date:   02/11/2025
---

`Baca Yosua 7. Apakah dua sebab utama kekalahan Israel oleh penduduk Ai?`

Menarik untuk diperhatikan bahawa pembaca sudah mengetahui dari awal sebab kemarahan Yahweh, serta nama pelaku kesalahan itu. Maka, ketegangan dalam kisah pendedahan pelanggaran Akhan timbul daripada perbezaan antara perspektif pembaca dan perspektif Yosua serta umat Israel. Seperti banyak bab lain dalam Perjanjian Lama, Yosua 7 memiliki struktur kiastik. Bahagian tengah yang klimaks menjawab persoalan mengapa Israel gagal menakluk Ai dalam percubaan pertama mereka.

Terdapat dua sebab utama kekalahan Israel oleh penduduk Ai: dosa Akhan dan sikap terlalu yakin pada umat Israel terhadap kekuatan mereka sendiri. Sikap ini menyebabkan mereka mengabaikan untuk meminta petunjuk Tuhan sebelum menyerang Ai dan meremehkan kekuatan musuh.

Berdasarkan Yosua 7:1, 11–13, kita melihat bahawa walaupun Akhan bertanggungjawab secara langsung atas pelanggaran itu, seluruh bangsa turut dipertanggungjawabkan dan menanggung akibat perbuatannya. Tuhan menggambarkan dosa Akhan dengan mempamerkan betapa seriusnya pelanggaran itu melalui penggunaan kata penghubung kumulatif "juga" (gam dalam Ibrani) dalam ayat 11. Pertama, digunakan istilah umum untuk dosa: "khata’." Kemudian pelanggaran itu dijelaskan melalui lima dosa lebih khusus yang diperkenalkan oleh kata gam: (1) ‘abar – juga telah melangkaui/perlanggaran, (2) Mengambil (laqakh) barang-barang yang telah ditentukan untuk dimusnahkan (kherem), (3) Juga telah mencuri (ganab), (4) Juga telah menipu (kakhash), (5) Bahkan menyimpan (sim) barang rampasan itu di antara harta milik mereka.

Perjanjian antara Yahweh dan Israel melibatkan setiap individu dan seluruh bangsa secara kolektif. Dalam konteks perjanjian ini, Israel dilihat sebagai satu kesatuan yang tidak terpisahkan sebagai bangsa pilihan Tuhan. Oleh itu, dosa seorang—atau beberapa orang—boleh mendatangkan akibat dari kesalahan itu kepada seluruh komuniti perjanjian. Seperti yang difirmankan Tuhan, “Orang Israel telah berdosa. Mereka melanggar perjanjian-Ku yang Kuperintahkan kepada mereka” (Yosua 7:11, AVB).

`Apakah pelbagai cara sesebuah komuniti boleh menderita, dan telah menderita, akibat perbuatan jahat seorang individu di dalam komuniti tersebut? Apakah contoh yang anda boleh fikirkan, dan bagaimana komuniti itu terjejas?`