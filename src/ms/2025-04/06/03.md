---
title:  Dosa Akhan
date:   03/11/2025
---

`Baca Yosua 7:16–19. Apakah yang keseluruhan proses ini nyatakan tentang Tuhan dan tentang Akan?`

Daripada terus mendedahkan identiti pelanggar perjanjian, Tuhan menetapkan suatu prosedur yang menyatakan kedua-dua keadilan dan rahmat-Nya. Setelah menjelaskan sebab kekalahan Israel dan menyeru pengudusan bangsa itu (Yosua 7:13), Tuhan memberikan satu tempoh masa antara pengumuman dan pelaksanaan hukuman, yang sebenarnya memberi ruang kepada Akhan untuk merenung, bertaubat, dan mengaku dosanya. Demikian juga, ahli keluarganya (jika mereka tahu apa yang telah terjadi) diberi peluang untuk memilih sama ada mahu terlibat dalam menutup kesalahan itu atau menolak untuk menjadi bersubahat—seperti anak-anak Korah yang terselamat kerana enggan menyebelahi ayah mereka (bandingkan dengan Bilangan 16:23–33; 26:11).

Penyelesaian terhadap situasi ini bergerak bertentangan dengan cara dosa itu memasuki dan melanda umat Israel: kesalahan kolektif dihapuskan secara berperingkat, dari seluruh Israel kepada satu suku; daripada suku kepada kaum; daripada kaum kepada keluarga; dan daripada keluarga kepada individu. Selain mendedahkan pesalah, proses penyiasatan ini juga membersihkan nama orang yang tidak bersalah. Ini merupakan aspek penting dalam prosedur perundangan yang teliti, di mana Tuhan sendiri bertindak sebagai saksi terhadap perbuatan Akhna yang tersembunyi.

Pembaca dapat merasai ketegangan apabila Tuhan semakin mendekati Akhan. Siapakah yang tidak hairan dengan keingkaran lelaki ini yang tetap berharap bahawa dia tidak akan dikesan? Tiada apa yang tersembunyi daripada mata Tuhan yang menembusi segala rahsia (Mazmur 139:1–16; 2 Tawarikh 16:9), yang mengetahui apa yang tersembunyi dalam hati manusia (1 Samuel 16:7; Yeremia 17:10; Amsal 5:21).

Satu perkara penting ialah cara Yosua menyapa Akhan: “Anakku.” Ungkapan ini bukan sahaja mencerminkan usia dan kedudukan kepimpinan Yosua, tetapi juga memperlihatkan roh keadilan yang penuh belas kasihan. Hatinya penuh dengan simpati terhadap Akhan walaupun dia dipanggil untuk melaksanakan penghakiman terhadap pesalah. Melalui sikapnya, Yosua menggambarkan lebih awal lagi kepekaan, kebaikan, dan kasih Yesus, yang “tidak pernah berlaku kasar, tidak pernah mengucapkan perkataan keras tanpa sebab, tidak pernah melukai jiwa yang sensitif tanpa keperluan... Dia [Yesus] dengan berani mengecam kemunafikan, ketidakpercayaan, dan kejahatan, tetapi nada sedih terdengar dalam suara-Nya ketika mengucapkan teguran yang pedih.” — Ellen G. White, The Desire of Ages, ms. 353.

`Bagaimanakah kesedaran bahawa Tuhan mengetahui semua yang kamu lakukan, termasuk yang tersembunyi, mempengaruhi cara hidup kamu? Bagaimanakah ia seharusnya mempengaruhi hidup kamu?`