---
title:  Raja Damai
date:   30/10/2025
---

`Bagaimanakah teks-teks berikut menggambarkan masa depan yang telah Tuhan rancangkan untuk umat-Nya? Yesaya 9:6, Yesaya 11:1–5, Yesaya 60:17, Hosea 2:18, Mikha 4:3.`

Walaupun fokus utama pelajaran minggu ini adalah peperangan yang diperintahkan dan dibantu oleh Tuhan dalam Perjanjian Lama, terdapat satu tema lain yang sama penting dalam tulisan-tulisan nubuatan Perjanjian Lama: visi masa depan mengenai era Mesianik yang penuh damai. Mesias digambarkan sebagai “Raja Damai” (Yes. 9:6). Dia akan mendatangkan satu kerajaan yang dikuasai oleh kedamaian, di mana singa dan anak domba akan makan rumput bersama (Yes. 11:1–8), di mana tidak ada kemusnahan atau kecederaan (Yes. 11:9), dan di mana damai akan memerintah (Yes. 60:17) dan mengalir seperti sungai (Yes. 66:12).

`Baca 2 Raja-raja 6:16–23. Apakah wawasan yang diberikan oleh kisah ini tentang maksud yang lebih mendalam bagi umat Tuhan dan kemanusiaan?`

Renungkan kisah pemberian makanan kepada tentera Syria oleh Elisha. Sebaliknya daripada memusnahkan mereka (2 Raj. 6:22), Elisha menunjukkan kepada mereka cita-cita tertinggi, iaitu damai, yang sentiasa menjadi hasrat Tuhan bagi umat-Nya. Menariknya, Elisha sangat sedar akan keunggulan tentera ghaib yang mengelilingi musuh (2 Raj. 6:17). Walaupun Tuhan terlibat dalam konflik kosmik yang juga memberi kesan kepada planet kita, tujuan akhir penebusan bukanlah konflik yang kekal atau penaklukan musuh dalam keadaan perhambaan selama-lamanya, tetapi damai yang abadi. Seperti kekerasan melahirkan kekerasan (Mat. 26:52), damai melahirkan damai. Kisah ini berakhir dengan kenyataan bahawa “orang Syria tidak lagi datang menyerbu ke tanah Israel” (2 Raj. 6:23, AVB).

`Fikirkan semua cara kita boleh, dengan meneladani Yesus, menjadi ejen kedamaian. Bagaimanakah dengan kehidupan anda sekarang? Dalam apa jua konflik yang anda sedang hadapi, bagaimanakah anda boleh menjadi agen damai, dan bukan pencetus konflik?`