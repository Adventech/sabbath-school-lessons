---
title:  Panduan Guru
date:   31/10/2025
---

### Bahagian I: Pandangan Keseluruhan

**Ayat Kunci:** Yosua 10:42

**Tumpuan Kajian:** Kejadian. 15:16; Imamat. 18:24–30; 2 Timotius. 4:1, 8; Keluaran 23:28–30; Ulangan 20:10, 15–18; Yesaya9:6

Seperti yang dinyatakan minggu lalu, isu perang ilahi dalam Perjanjian Lama adalah sesuatu yang membingungkan. Menangani isu ini memerlukan pemahaman terhadap pandangan dunia terhadap konflik kosmik dan analisa data alkitabiah secara tepat. Pentafsir harus memperhatikan sekurang-kurangnya empat aspek ketika meneliti catatan Alkitab.

Pertama, pembaca moden sering mengenakan pandangan semasa mereka tentang peperangan ke atas Kitab Suci. Perang agama dalam teokrasi Perjanjian Lama adalah unik dan mesti ditafsirkan mengikut konteksnya.

Kedua, adalah penting untuk memahami konteks sejarah Kanaan dan agamanya bagi memahami mengapa penduduknya diusir dari tanah itu.

Ketiga, bukanlah niat Tuhan untuk memusnahkan penduduk tanah itu; Dia mempunyai rancangan yang lebih baik untuk mereka. Namun, kerana mereka berkeras untuk meneruskan jalan kehancuran, Tuhan menjalankan peranan-Nya sebagai Hakim. Sifat kasih Tuhan tidak membenarkan kejahatan dibiarkan berleluasa.

Akhir sekali, ketika membaca mana-mana bahagian Perjanjian Lama yang sukar difahami, adalah penting untuk meneliti arah tujuan hasrat Tuhan bagi umat-Nya dan seluruh manusia.

Peperangan, dengan segala akibatnya yang mengerikan, tidak pernah menjadi sebahagian daripada rancangan Tuhan bagi dunia ini. Dia sedang bekerja untuk memulihkan keamanan abadi di dunia kita dan di seluruh alam semesta. Namun, untuk mencapai tujuan itu, Tuhan perlu melenyapkan kejahatan sekali dan untuk selamanya—bukan sahaja dengan kuasa, tetapi juga dengan kebijaksanaan.

### Bahagian II: Ulasan

**Konsep Perang Suci Menurut Alkitab**

Dalam ulasannya terhadap Kitab Keluaran, Douglas K. Stuart memberikan pengenalan yang mendalam tentang perang ilahi dalam erti kata Alkitabiah. Jenis peperangan ini, yang lazimnya diungkapkan dengan kata kerja Ibrani haram atau kata nama herem, melibatkan pemusnahan besar-besaran terhadap kehidupan manusia dan kadangkala terhadap harta benda dan haiwan. Disebabkan kepentingannya, senarai yang disusun oleh Stuart dikemukakan semula di sini dengan beberapa penyesuaian (diadaptasi daripada Douglas K. Stuart, Exodus: The New American Commentary, [Nashville: Broadman & Holman, 2006], vol. 2, ms. 395–397):

1. Dalam konteks unik Israel purba, tidak dibenarkan adanya tentera profesional. Peperangan dilakukan oleh orang awam dan sukarelawan, satu perbezaan ketara berbanding struktur ketenteraan profesional pada zaman dahulu dan sekarang.
2. Para tentera tidak menerima bayaran. Mereka berperang kerana ketaatan kepada perintah Tuhan dalam konteks perjanjian, dan bukan untuk keuntungan peribadi. Dalam banyak kes, mereka dilarang mengambil rampasan perang.
3. Perang ilahi atau perang suci hanya boleh dilakukan bagi penaklukan atau mempertahankan Tanah Perjanjian dalam konteks sejarah tertentu. Setelah penaklukan selesai, sebarang peperangan bersifat pencerobohan dilarang dengan keras. Israel dipanggil untuk berperang bagi memperoleh Tanah Perjanjian dalam konteks geografi dan sejarah yang jelas. Setelah mereka menakluki dan menstabilkan wilayah itu, mereka tidak dibenarkan memperluaskan sempadan melalui perang. Tuhan tidak memanggil umat-Nya untuk menjadi empayar ketenteraan yang berkembang.
4. Permulaan perang suci, yang dianggap sebagai tindakan ilahi, adalah sepenuhnya di bawah kuasa Tuhan, dan disampaikan melalui nabi pilihan-Nya seperti Musa atau Yosua. Ini menekankan bahawa peperangan bukanlah inisiatif manusia, tetapi tugas suci.
5. Penglibatan Tuhan dalam perang suci ini menuntut persediaan rohani seperti berpuasa, menjauhkan diri daripada hubungan seksual, atau suatu bentuk penyangkalan diri yang lain. Upacara sunat (Yos. 5:1–9) dan perayaan Paskah (Yos. 5:10–12), dalam konteks pembaharuan perjanjian, termasuk dalam persiapan ini.
6. Seorang Israel yang melanggar mana-mana peraturan perang suci akan menjadi musuh. Pelanggaran ini dihukum mati dan orang tersebut menjadi herem, iaitu dikhususkan untuk dimusnahkan.
7. Akhirnya, penglibatan langsung Tuhan membawa kepada kemenangan yang pantas dan mutlak dalam konteks perang suci yang setia. Contohnya termasuk banyak peperangan semasa penaklukan (Yos. 6:16–21; 10:1–15), dan ketika Israel atau Yehuda mempertahankan wilayah mereka dengan pertolongan Tuhan (2 Sam. 5:22–25). Sebaliknya, terdapat juga contoh kegagalan apabila Tuhan tidak terlibat, seperti kekalahan Israel di tangan orang Amalek kerana berperang tanpa kebenaran Tuhan (Bil. 14:39–45), atau kekalahan kepada tentera Ai yang kecil (Yos. 7:2–4).

Dengan berakhirnya zaman teokrasi Israel, pelaksanaan peraturan-peraturan ini tidak lagi relevan, dan oleh itu, perang suci menjadi tidak lagi berlaku. Malangnya, wacana keagamaan masih digunakan hari ini untuk membenarkan peperangan. Namun, menurut pencerahan dari Kitab Suci, penggunaan sedemikian adalah satu penyelewengan teks Alkitab, dan hal ini sepatutnya menjadikan kita lebih berhati-hati dan bijaksana terhadap retorik yang digunakan untuk membenarkan peperangan masa kini.

Peraturan ini menunjukkan keunikan watak peperangan ilahi dalam Alkitab. Amalan peperangan oleh Israel mencerminkan kesediaan Tuhan menyesuaikan diri dengan keadaan manusia. Namun, dalam budaya di mana peperangan, kekejaman dan keganasan adalah norma, peraturan ini mengajar kita tiga aspek penting mengenai perang suci yang perlu difahami oleh pembaca moden apabila mengkaji petikan Alkitab yang membingungkan ini:

- (a) peperangan adalah terhad kepada situasi tertentu;
- (b) peperangan yang benar ditentukan oleh Tuhan, yang Dia sahaja mengetahui hati manusia dan masa depan; dan
- (c) peperangan, pada akhirnya, merupakan penyimpangan daripada rancangan asal Tuhan iaitu keamanan.

**Berita Baik Tentang Murka Tuhan**

Perang ilahi merupakan manifestasi nyata murka Tuhan, bukan sahaja terhadap orang Kanaan dan bangsa-bangsa lain, tetapi juga terhadap umat-Nya sendiri pada zaman Alkitab. Pemerhatian di atas mungkin menjelaskan sifat perang ilahi itu, tetapi ia tidak semestinya menerangkan bagaimana untuk menyelaraskan dua dimensi watak Tuhan yang kelihatan bertentangan: kasih dan murka. Sebenarnya, murka Tuhan bukanlah topik yang popular hari ini. Ahli teologi Protestan terkenal, C. H. Dodd, pernah menganggap murka Tuhan sebagai “ungkapan purba.”—Dodd, The Epistle of Paul to the Romans: The Moffatt New Testament Commentary (New York: Harper & Brothers Publishers, 1932), ms. 20. Walaupun kurang popular, murka Tuhan tidak boleh diabaikan kerana disebut sebanyak 580 kali dalam Perjanjian Lama dan 100 kali dalam Perjanjian Baru. Murka ilahi berpunca daripada empat aspek kekal dalam sifat Tuhan:

**Pertama, Tuhan itu kudus.** Israel dipanggil untuk menjadi kudus kerana Tuhan itu kudus (Im. 11:44). Dalam kitab Yesaya, Tuhan disebut sebagai “Yang Mahakudus dari Israel” sebanyak 27 kali (lihat Yes. 1:4, 60:14). Para malaikat berseru, “Kudus, kudus, kudus” (Why. 4:8; Yes. 6:3) di hadapan-Nya. Kekudusan Tuhan memisahkan-Nya daripada manusia berdosa, yang tidak dapat menanggung kehadiran fizikal-Nya tanpa rebah seperti orang mati (Dan. 10:8–9; Why. 1:17). Kekudusan Tuhan tidak sepadan dengan kejahatan. Sebab itulah Dia membenci dosa. Nabi Habakuk berseru: “Mata-Mu terlalu suci untuk melihat kejahatan, Engkau tidak dapat memandang kelaliman” (Hab. 1:13).

**Kedua, Tuhan itu adil dan benar.** Daud mengisytiharkan: “Sebab TUHAN itu benar, Ia mengasihi keadilan; orang yang tulus akan memandang wajah-Nya” (Mzm. 11:7). Dalam kehidupan manusia, kita juga mengharapkan keadilan ditegakkan. Anehnya, manusia bersungguh-sungguh menuntut keadilan apabila dianiaya oleh manusia lain, namun sukar menerima bahawa Tuhan, Hakim Tertinggi, juga melaksanakan keadilan dengan menghukum kejahatan dan mereka yang menyokongnya. Dalam gambaran jiwa para martir yang berada di bawah mezbah, mereka berseru: “Ya Tuhan yang suci dan benar! Berapa lama lagi sebelum Engkau menghakimi penghuni bumi dan membalas perbuatan mereka yang telah menumpahkan darah dan meragut nyawa kami?” (Why. 6:10, AVB). Mereka menuntut keadilan, kerana Tuhan itu adil.

**Ketiga, Tuhan mencipta makhluk yang mempunyai kehendak bebas.** Tuhan tidak mencipta makhluk-Nya seperti mesin yang diprogramkan untuk mengasihi dan taat. Oleh sebab itu, mereka boleh memilih dengan bebas—termasuk membuat pilihan yang buruk yang bertentangan dengan kehendak-Nya dan membawa akibat yang buruk. Prinsip ini nyata dalam konsep perjanjian, yang merupakan perjanjian dua hala. Yosua berkata kepada Israel: “Tetapi aku dan seisi rumahku, kami akan beribadah kepada TUHAN!” (Yos. 24:15).

**Yang terakhir, Tuhan adalah kasih.** Ada yang sukar memahami bagaimana murka Tuhan boleh mencerminkan kasih-Nya. Namun, Tuhan itu kasih (1 Yoh. 4:8). Dia menyatakan kasih-Nya kepada Israel dengan penuh kelembutan: “Aku mengasihi engkau dengan kasih yang kekal” (Yer. 31:3). Lawan kasih bukanlah murka, tetapi sikap tidak peduli. Tuhan yang tidak peduli memang menakutkan dan tidak layak disembah. Tuhan sama sekali bukan tidak peduli. Secara manusia, ibu bapa akan membenci dan bertindak terhadap apa yang mencederakan anak-anak mereka. Bukankah Tuhan juga akan bertindak?

Sudah tentu, Tuhan yang sempurna tidak mengalami murka seperti manusia. Dalam pengertian yang ajaib, murka Tuhan adalah sempurna dan suci. Misteri ini kelihatan paling jelas di salib Kristus, tempat kasih dan murka, belas kasihan dan penghakiman, kehidupan dan kematian bertemu dan bersatu dalam kuasa. Murka Tuhan adalah nyata. Namun, bagi mereka yang percaya kepada Kristus dan merendahkan diri di kaki salib-Nya, tidak perlu takut, kerana “kasih yang sempurna melenyapkan ketakutan” (1 Yoh. 4:18). Tambahan pula, Yesus telah menanggung murka Tuhan di tempat kita.

### Bahagian III: Penerapan Hidup

**Perang Suci Hari Ini?**

Fikirkan bagaimana wacana keagamaan telah digunakan untuk membenarkan dan memajukan peperangan sejak zaman purba. Dalam konteks Kristian, Perang Salib merupakan contoh yang jelas. Dalam kempen ketenteraan ini yang disokong oleh Gereja Roman, para Tentera Salib percaya bahawa mereka menjalankan misi rohani untuk membebaskan Tanah Suci daripada penjajah Islam.

Walaupun kebanyakan kita bersetuju bahawa setiap negara berhak mempertahankan diri daripada pencerobohan, mengapakah retorik keagamaan mengenai perang kudus tidak sepatutnya digunakan pada zaman ini? (Ingatlah untuk merumuskan jawapan anda berdasarkan konsep Alkitab mengenai perang kudus.)

**Kemenangan Melalui Kasih**

Peperangan antara kebaikan dan kejahatan telah dimenangi oleh Yesus dengan cara yang tidak dijangka dan di luar kebiasaan. Renungkan bersama kelas anda mengenai pemikiran berikut:

“Daripada berperang dan ‘menang,’ Yesus memilih untuk ‘kalah.’ Atau lebih tepat lagi, Dia memilih untuk kalah menurut ukuran kerajaan dunia supaya Dia menang menurut ukuran kerajaan Tuhan. Kepercayaan-Nya bukan pada kuasa pedang, tetapi pada kuasa kasih yang radikal dan penuh pengorbanan, maka Dia membiarkan diri-Nya disalibkan. Tiga hari kemudian, Tuhan membuktikan kebenaran kepercayaan-Nya terhadap kuasa kasih pengorbanan. Dia telah melaksanakan kehendak Tuhan dan, melalui pengorbanan-Nya, mengalahkan maut dan kuasa kejahatan yang memperhambakan dunia ini (Kol. 2:13–15).”—Gregory A. Boyd, The Myth of a Christian Nation: How the Quest for Political Power Is Destroying the Church (Grand Rapids, MI: Zondervan, 2006), ms. 39.

Bagaimanakah anda boleh menerapkan contoh kasih yang berkorban, seperti yang ditunjukkan oleh Yesus, dalam perjuangan anda menentang perang rohani hari ini?