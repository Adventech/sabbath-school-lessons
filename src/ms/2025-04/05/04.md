---
title:  Pengusiran atau Pemusnahan?
date:   28/10/2025
---

`Bandingkan Keluaran 23:28–30; Keluaran 33:2; Keluaran 34:11; Bilangan 33:52; dan Ulangan 7:20 dengan Keluaran 34:13; Ulangan 7:5; Ulangan 9:3; Ulangan 12:2, 3; dan Ulangan 31:3, 4. Apakah yang dinyatakan oleh ayat-ayat ini tentang tujuan penaklukan dan sejauhmanakah kemusnahan yang berlaku?`

Tujuan asal Tuhan terhadap orang Kanaan bukanlah pemusnahan, tetapi pengusiran. Penelitian terhadap petikan-petikan yang menggambarkan penglibatan Israel dalam peperangan penaklukan menggunakan istilah yang merujuk kepada pengusiran, penghalauan, dan pembubaran terhadap penduduk Tanah Perjanjian. Sekumpulan istilah lain yang menggambarkan kemusnahan dan melibatkan Israel sebagai pelaku biasanya merujuk kepada objek tidak bernyawa, seperti barang-barang penyembahan berhala dan benda yang dikhususkan untuk dimusnahkan. Jelas sekali, tempat-tempat penyembahan berhala dan mezbah merupakan pusat utama agama orang Kanaan.

Perang suci berfokus terhadap budaya dan masyarakat Kanaan yang telah rosak. Untuk mengelakkan pencemaran, Israel harus memusnahkan semua unsur yang menyebarkan kerosakan. Namun, semua penduduk Kanaan, yang secara peribadi mengakui kedaulatan Tuhan sebelum atau semasa penaklukan, dapat diselamatkan dengan berpindah (Yos. 2:9–14; bandingkan dengan Hak. 1:24–26). Satu-satunya kumpulan dalam kalangan orang Kanaan yang ditentukan untuk dimusnahkan ialah mereka yang berundur ke dalam kota-kota berkubu, berkeras menentang rancangan Tuhan untuk bangsa Israel, dan mengeraskan hati mereka (Yos. 11:19, 20).

Namun demikian, timbul satu persoalan: jika tujuan asal penaklukan Kanaan adalah untuk menghalau penduduknya dan bukan memusnahkan mereka, mengapakah orang Israel perlu membunuh begitu ramai orang?

Analisa terhadap beberapa ayat Alkitab berkaitan penaklukan Kanaan menunjukkan bahawa niat asal penaklukan itu adalah untuk menghapuskan pengaruh penduduk Kanaan. Namun, kebanyakan orang Kanaan, seperti firaun Mesir, mengeraskan hati mereka dan menjadi sangat sebati dengan budaya mereka sehingga pemusnahan budaya itu bermakna mereka juga harus dimusnahkan.

`Apakah unsur dalam watak dan tabiat diri anda sendiri yang perlu dicabut dan dimusnahkan sepenuhnya?`