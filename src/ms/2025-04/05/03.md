---
title:  Hakim Tertinggi
date:   27/10/2025
---

`Baca Kejadian 18:25; Mazmur 7:11; Mazmur 50:6; Mazmur 82:1; Mazmur 96:10; dan 2 Timotius 4:1, 8. Apakah yang dinyatakan oleh ayat-ayat ini mengenai sifat moral Tuhan? Bagaimanakah peranan Tuhan sebagai Hakim alam semesta membantu kita memahami persoalan tentang perang ilahi?`

Kesucian watak Tuhan bermaksud bahawa Dia tidak dapat bertolak ansur dengan dosa. Dia panjang sabar, namun dosa tetap perlu menuai akibatnya yang terakhir, iaitu kematian (Roma 6:23). Yahweh mengisytiharkan peperangan terhadap dosa, di mana sahaja ia ditemui—sama ada dalam kalangan orang Israel mahupun orang Kanaan. Israel tidak disucikan melalui penglibatan dalam perang suci ini, sebagaimana bangsa lain pun tidak disucikan (Ul. 9:4, 5; Ul. 12:29, 30), malah mereka sendiri menjadi sasaran hukuman Tuhan apabila mereka jatuh dalam dosa. Tidak seperti bangsa lain di Timur Dekat purba, orang Israel mengalami pembalikan perang suci apabila Tuhan tidak berperang untuk mereka tetapi melawan mereka, dengan membiarkan musuh mereka menindas mereka (bandingkan dengan Yosua 7).

Konsep perang suci hanya dapat difahami apabila dilihat sehubungan dengan peranan Tuhan sebagai hakim. Dengan pemahaman ini, peperangan penaklukan Israel menjadi sesuatu yang berbeza sepenuhnya. Berbeza dengan peperangan imperialis yang bertujuan untuk kemegahan diri—seperti yang biasa dalam dunia purba dan juga dunia sekarang—peperangan Israel bukan untuk kemuliaan mereka sendiri, tetapi untuk menegakkan keadilan dan damai Tuhan di tanah yang dijanjikan. Oleh itu, pemahaman tentang perang suci bertumpu pada pemerintahan dan kedaulatan Tuhan, sebagaimana digambarkan di dalam imej Tuhan sebagai pahlawan, raja, dan hakim.

Yahweh sebagai pahlawan adalah Tuhan yang, sebagai hakim, berkomitmen untuk melaksanakan, menstabilkan, dan mengekalkan peraturan hukum, yang merupakan cerminan watak-Nya. Gambaran Tuhan sebagai pahlawan, seperti juga sebagai hakim dan raja, menegaskan bahawa Tuhan tidak akan bertolak ansur dengan pemberontakan terhadap peraturan-Nya selama-lamanya. Maka, bolehlah ditegaskan bahawa matlamat tindakan Yahweh bukanlah peperangan itu sendiri atau kemenangan itu sendiri, tetapi pemulihan keadilan dan kedamaian. Pada akhirnya, menghukum dan melaksanakan keadilan adalah perkara yang sama apabila Tuhan yang bertindak.

`Renungkan Tuhan sebagai hakim yang adil, yang tidak boleh disogok dan tidak berat sebelah. Bagaimanakah Tuhan yang tidak akan terus-menerus bertolak ansur dengan dosa, penindasan, penderitaan orang tidak bersalah, dan eksploitasi terhadap yang tertindas, merupakan sebahagian penting daripada Injil?`