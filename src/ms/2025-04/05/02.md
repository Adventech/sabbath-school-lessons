---
title:  Kejahatan Orang Kanaan
date:   26/10/2025
---

`Baca Kejadian 15:16, Imamat 18:24–30, Ulangan 18:9–14, dan Ezra 9:11. Apakah yang dinyatakan oleh ayat-ayat ini mengenai rancangan Tuhan yang besar dalam memberikan tanah Kanaan kepada bangsa Israel?`

Kita perlu melihat melangkaui kitab Yosua untuk memahami sepenuhnya maksud kejahatan bangsa-bangsa yang mendiami Kanaan. Amalan jijik mereka seperti pengorbanan anak-anak, ilmu ramalan, sihir, jampi serapah, pemanggilan roh orang mati, dan spiritualisme memberi kita petunjuk tentang betapa rosaknya moral mereka (Ul. 18:9–12).

Penemuan teks Ugarit purba (dari Ras Shamra) memberikan lebih banyak maklumat tentang agama dan masyarakat Kanaan. Ini menunjukkan bahawa kecaman terhadap budaya mereka bukan sahaja dapat difahami, tetapi—mengikut piawaian moral Perjanjian Lama—juga beralasan.

Agama Kanaan berasaskan kepercayaan bahawa fenomena alam, khususnya yang menjamin kesuburan, dikawal oleh hubungan seksual antara dewa dan dewi. Maka, mereka membayangkan aktiviti seksual dewa-dewi menyerupai tingkah laku seksual manusia sendiri, lalu melibatkan diri dalam amalan seksual ritual untuk “merangsang” dewa-dewi melakukan perkara yang sama. Ini membawa kepada kewujudan pelacuran “suci,” yang melibatkan pelacur lelaki dan perempuan dalam upacara seksual berkumpulan yang dianggap sebagai ibadat mereka.

Sebuah bangsa tidak akan mencapai tahap moral yang lebih tinggi daripada dewa yang mereka sembah. Dengan pemahaman sebegini tentang ketuhanan, tidak hairanlah amalan agama orang Kanaan merangkumi pengorbanan anak-anak, sesuatu yang telah ditegah secara khusus dalam Alkitab.

Bukti arkeologi mengesahkan bahawa penduduk Kanaan sering mempersembahkan anak sulung mereka sebagai korban kepada dewa-dewa mereka—yang sebenarnya adalah roh jahat. Kerangka kecil yang dijumpai dalam tempayan besar bersama ukiran nazar menunjukkan betapa merosotnya agama mereka, dan apa yang terpaksa ditanggung oleh ramai anak-anak mereka.

Oleh itu, pemusnahan menyeluruh ke atas bangsa Kanaan bukanlah suatu keputusan mendadak selepas Tuhan memutuskan untuk memberikan tanah Kanaan kepada bangsa Israel. Penduduk Kanaan telah diberikan masa percubaan—masa tambahan dalam belas kasihan Tuhan—untuk mengenali Tuhan dan sifat-Nya melalui kesaksian para bapa leluhur yang hidup di tengah-tengah mereka. Mereka diberi peluang, tetapi jelas mereka mensia-siakannya dan terus melakukan amalan keji sehinggalah Tuhan akhirnya menghentikan mereka.