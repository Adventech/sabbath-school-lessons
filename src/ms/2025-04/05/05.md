---
title:  Pilihan Bebas
date:   29/10/2025
---

`Baca Ulangan 20:10, 15â€“18; Ulangan 13:12â€“18; dan Yosua 10:40. Bagaimanakah hukum peperangan dan prosedur terhadap sebuah kota penyembah berhala dalam Israel, seperti yang dinyatakan dalam kitab Ulangan, membantu kita memahami batasan terhadap pemusnahan total dalam peperangan yang dilalui oleh bangsa Israel?`

Teks Ibrani menggunakan satu istilah unik untuk menggambarkan pemusnahan dalam peperangan: cherem. Istilah ini merujuk kepada apa yang "dilarang," "dikutuk," atau "dikhususkan untuk dimusnahkan." Selalunya, istilah ini membawa maksud penyerahan sepenuhnya dan tidak boleh diubah bagi manusia, haiwan, atau benda kepada milik eksklusif Tuhan, yang dalam konteks peperangan biasanya melibatkan kemusnahan total. Konsep dan amalan cherem sebagai pemusnahan sepenuhnya perlu difahami sehubungan dengan konflik Yahweh terhadap kuasa-kuasa jahat kosmik, di mana watak dan reputasi-Nya menjadi pertaruhan.

Sejak dosa mula wujud di dunia, tidak ada kawasan berkecuali: seseorang itu sama ada berada di pihak Tuhan atau menentang-Nya. Satu pihak menuju kepada hidup yang kekal, dan satu lagi kepada kematian yang kekal.

Amalan pemusnahan total menggambarkan penghakiman Tuhan yang wajar terhadap dosa dan kejahatan. Tuhan secara khusus memberikan mandat pelaksanaan sebahagian penghakiman ini kepada bangsa pilihan-Nya, iaitu Israel purba. Penyerahan kepada pemusnahan ini berlaku di bawah kawalan teokratik Tuhan yang ketat, terbatas kepada tempoh sejarah tertentu, iaitu penaklukan Kanaan purba, dan di kawasan geografi yang terhad. Seperti yang dilihat dalam pelajaran kemarin, mereka yang ditentukan untuk dimusnahkan ialah mereka yang secara konsisten memberontak dan mencabar rancangan Tuhan dan tidak lagi akan bertaubat. Oleh itu, keputusan Tuhan untuk memusnahkan mereka bukanlah satu tindakan sembarangan atau bersifat kebangsaan.

Tambahan pula, bangsa Israel juga akan menerima nasib yang sama jika mereka mengamalkan cara hidup seperti orang Kanaan (bandingkan dengan Ulangan 13). Walaupun kelihatan bahawa kedua-dua pihak dalam perang ilahi ini telah ditentukan (Israel untuk mewarisi tanah, dan orang Kanaan untuk dimusnahkan), masih ada kemungkinan untuk beralih dari satu pihak ke pihak lain, seperti yang akan kita lihat dalam kisah Rahab, Akhan, dan orang Gibeon.

Seseorang tidak diberikan perlindungan secara sembarangan atau dijatuhi larangan tanpa sebab. Mereka yang mendapat perlindungan melalui hubungan dengan Yahweh boleh kehilangan kedudukan istimewa itu melalui pemberontakan, dan mereka yang berada di bawah larangan boleh tunduk kepada kuasa Yahweh dan hidup.

`Apakah implikasi rohani terhadap penentangan orang Kanaan terhadap Tuhan dalam konteks kita hari ini? Dengan kata lain, apakah akibat daripada pilihan bebas kita secara peribadi?`