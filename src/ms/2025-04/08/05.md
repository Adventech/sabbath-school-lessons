---
title:  Wira yang Rendah Hati
date:   19/11/2025
---

Senarai panjang nama-nama tempat yang membentuk penanda sempadan bagi wilayah-wilayah yang diberikan kepada suku-suku Israel dimulakan dan diakhiri dengan laporan pemberian tanah kepada dua wira peninjauan yang pertama — Kaleb dan Yosua. Kaleb menerima bahagiannya terlebih dahulu, manakala Yosua menerimanya yang terakhir. Hingga saat itu, Yosua bertindak sebagai orang yang membahagikan tanah kepada suku-suku Israel; tetapi kini tiba waktunya untuk umat Israel memberikan warisan kepada Yosua sendiri.

`Baca Yosua 19:49–51. Apakah implikasi daripada hakikat bahawa pemimpin agung Israel yang membahagikan tanah itu sendiri merupakan yang terkahir untuk menerima bahagiannya?`

Kota yang diterima oleh Yosua bernama Timnat-Serah, nama yang terdiri daripada dua istilah. Istilah pertama, Timnat, berasal daripada kata kerja manah yang bermaksud menghitung atau menetapkan, dan membawa makna bahagian atau wilayah. Istukah yang kedua mungkin berasal daripada kata kerja Ibrani serach, yang bermaksud lebihan atau baki (bandingkan dengan Keluaran 26:12). Maka, nama kota Yosua itu boleh diterjemahkan sebagai "bahagian yang tersisa" atau "wilayah yang tinggal."

Nama kota yang dipilih Yosua daripada sisa yang ada menggambarkan sifat luhur pada pemimpin kedua bangsa Israel itu. Pertama, dia menunggu sehingga semua orang menerima bahagian mereka. Kemudian, Yosua tidak memilih kawasan yang padat penduduk atau kota yang mengagumkan sebagai warisannya, tetapi sebaliknya sebuah kota yang sederhana — mungkin juga hanya tinggal runtuhan — yang perlu dibangunkan semula dengan kerja keras (bandingkan dengan Yos. 19:50).

Tambahan pula, Timnat-Serah terletak berhampiran Silo, berdekatan tempat kudus, yang menunjukkan keutamaan hidup Yosua dan di mana hatinya tertambat. Sudah tentu, selepas bangsa Israel yang baru dibentuk itu berjaya masuk ke Tanah Perjanjian dan, dengan pertolongan Tuhan, menerima bahagian mereka masing-masing, mereka tidak akan membantah jika Yosua menuntut warisan yang lebih besar dan mengagumkan. Namun, Yosua berpuas hati untuk hidup secara sederhana dengan tumpuan kepada perkara yang paling penting, dan dengan itu melambangkan doa Daud kemudiannya: “Satu perkara yang kuingini daripada TUHAN, akan kupohonkan: semoga aku akan tinggal di dalam rumah TUHAN seumur hidupku, melihat keindahan TUHAN dan merenung di dalam rumah suci-Nya” (Mazmur 27:4, AVB).

`Apakah pelajaran yang boleh anda pelajari daripada sikap Yosua ini? Bagaimanakah anda boleh menerapkannya dalam hidup anda sekarang?`