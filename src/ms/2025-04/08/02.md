---
title:  Kesetiaan
date:   16/11/2025
---

`Baca Kejadian 36:15; Bilangan 13:6, 30–32; dan Yosua 14:6, 14. Siapakah Kaleb? Apakah peranannya dalam kalangan umat Israel?`

Nama Kaleb berasal daripada perkataan Ibrani “keleb” yang bermaksud “anjing.” Dalam Perjanjian Lama, perkataan ini sering digunakan dalam konteks negatif. Namun, dalam surat dan nyanyian di luar Alkitab, “keleb” melambangkan keberanian, keteguhan, dan kesetiaan seorang hamba kepada tuannya. Dalam hal ini, Kaleb setia kepada maksud namanya, kerana sepanjang hidupnya, dia menunjukkan kesetiaan yang teguh kepada Tuhannya.

`Apakah yang dapat kita pelajari daripada keberanian Kaleb yang bersuara walaupun pendapatnya bertentangan dengan kebanyakan pengintip, dan dia malah diancam bunuh oleh umat Israel? Lihat Bil. 14:6–10, 21–25; Bil. 26:65; Bil. 32:12.`

Fikirkan nama-nama pemimpin Israel yang sezaman dengan Yosua dan Kaleb: Syamua, Syafat, Yigal, Palti, Gaddiel, Gadi, Amiel, Setur, Nahbi, dan Geuel. Adakah nama-nama ini kedengaran biasa?

Mungkin tidak.

Mengapa? Kerana mereka ialah sepuluh pengintip lain yang dihantar oleh Musa untuk menyelidik tanah Kanaan. Nama mereka dilupakan kerana laporan mereka menggambarkan Tanah Perjanjian sebagai mustahil untuk ditakluk. Mereka melihat diri mereka seperti belalang berbanding raksasa yang mendiami kawasan itu, dan hati mereka lebur ketakutan melihat tembok-tembok kota yang kuat di Kanaan.

Kaleb, sebagai pengintip yang lebih tua antara dua orang yang membawa laporan positif, tampil dengan semangat iman. Dia berani bersuara untuk mempertahankan kebenaran yang diketahuinya, walaupun menghadapi tentangan dan risiko kematian: “Tetapi seluruh umat itu mengancam akan merejam kedua-duanya dengan batu” (Bil. 14:10, AVB).

`Apakah yang anda lakukan apabila kebanyakan orang di sekeliling anda mempunyai pandangan yang bertentangan dengan keyakinan anda yang paling mendalam?`