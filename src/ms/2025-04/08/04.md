---
title:  Kuasa Pada Teladan
date:   18/11/2025
---

`Baca Yosua 15:16–19, Hakim-Hakim 1:13, dan Hakim-Hakim 3:7–11. Apakah yang diceritakan dalam kisah ini tentang kuasa teladan? Bagaimanakah sikap Kaleb sedang dihidupkan kembali dalam generasi yang lebih muda?`

Dalam petikan ini, Kaleb menawarkan anak perempuannya, Aksah, untuk dikahwinkan kepada sesiapa yang menakluk Debir. Otniel berjaya merebut kota itu dan memperoleh tangan Aksah. Kisah ini penting kerana sekali lagi menonjolkan keberanian, iman, dan kesanggupan Kaleb menghadapi cabaran.

Ia juga menunjukkan bahawa generasi muda Israel mengikuti jejak langkah para raksasa iman seperti Kaleb dan Yosua. Ketika generasi yang lebih tua mengakhiri pelayanan mereka, generasi baru tampil bersedia untuk menghadapi cabaran dan meneruskan pelaksanaan rancangan Tuhan bagi Israel.

Dengan cara yang mirip permintaan Kaleb kepada Yosua, “Berikanlah kepadaku tanah perbukitan ini,” Aksah, yang digalakkan oleh suaminya, menunjukkan iman dan keteguhan yang sama seperti bapanya. Melalui ketegasan dan keberaniannya, Aksah meneruskan contoh Kaleb dalam menuntut janji untuk memiliki tanah tersebut.

Sesungguhnya, tanah itu adalah pemberian daripada Yahweh kepada Israel, tetapi Israel harus mengambilnya melalui iman dan keberanian dalam menuntut janji Tuhan. Ketegasan Aksah menggambarkan ketekunan wanita-wanita dalam Injil yang tidak berputus asa walaupun dihalang orang ramai atau para murid, dan tidak berhenti sehingga mereka menerima berkat Yesus untuk diri dan keluarga mereka.

`Baca Lukas 18:1–5. Apakah pengajaran bagi kita dalam kisah ini?`

Mewariskan obor iman kepada generasi seterusnya adalah amat penting demi menjayakan misi yang Tuhan amanahkan kepada kita. Fikirkan tentang cabaran dalam mewariskan iman kepada generasi muda, dan pada masa yang sama fikirkan tentang peluang yang ada bagi mereka untuk memikul tanggungjawab dalam pekerjaan Tuhan.

`Apakah yang boleh kita lakukan untuk memudahkan dan melatih golongan muda agar memikul kepimpinan yang saleh? Sejauhmanakah pentingnya teladan kita dalam proses ini?`