---
title:  Teladan Hidup
date:   08/02/2026
---

Kita semua, pada suatu ketika dalam hidup, pasti pernah menemukan seseorang yang kita kagumi dan ingin kita teladani. Bagi kanak-kanak, memiliki teladan yang baik amat penting. Dalam keadaan yang ideal, ibu bapa merekalah yang menjadi contoh utama. Apabila mereka membesar, mereka akan menemui teladan lain — mungkin dalam bidang kerjaya yang dipilih, atau melalui kisah biografi yang mereka baca. Mereka juga boleh belajar bagaimana tokoh-tokoh Alkitab menghadapi pelbagai cabaran dan membandingkannya dengan pengalaman hidup mereka sendiri.

Malangnya, dalam dunia media masa kini, banyak sekali teladan yang buruk. Kita sering diserang dengan berita sensasi — kisah yang mendedahkan masalah dan kehidupan para selebriti yang rosak. Para pembaca surat Paulus di Filipi, walaupun tidak berhadapan dengan internet, juga menghadapi cabaran yang serupa.

Hakikatnya, dunia tempat Paulus hidup sangat rosak, tidak bermoral, dan jahat — sama seperti dunia kita hari ini. Sejak dahulu hingga kini, kejahatan memang sentiasa ada dalam pelbagai bentuk. Persoalannya bagi kita ialah: bagaimanakah kita memberi respons terhadapnya?

`Baca Filipi 3:17–19. Bagaimanakah teladan yang baik dan yang buruk digambarkan dalam petikan ini? Apakah petunjuk yang diberikan untuk membezakan antara keduanya?`

Kita tidak boleh mengabaikan kasih Paulus terhadap mereka yang tidak sependapat dengannya — dia menangisi mereka! Perhatikan juga bahawa dia tidak menyebut mereka sebagai musuhnya, tetapi sebagai “musuh salib Kristus” (Flp. 3:18). Paulus sedar bahawa isu yang lebih besar sedang dipertaruhkan, iaitu bagaimana salib Kristus mampu merobohkan tembok pemisah dan meletakkan kita semua pada kedudukan yang sama — sebagai orang berdosa yang memerlukan Juruselamat (lihat Efesus 2:11–14).

Selain itu, Paulus menasihati jemaat di Filipi agar menumpukan perhatian kepada teladan yang baik, bukan yang buruk; supaya umat itu meneliti dengan bijak kehidupan mereka yang cara hidupnya serupa dengan dirinya. Menariknya, Paulus menggunakan bahasa yang hampir sama ketika memberi amaran kepada jemaat di Roma: “Saudara-saudaraku, aku meminta kepadamu, berwaspadalah terhadap mereka yang menimbulkan perpecahan dan menyesatkan orang daripada ajaran yang telah kamu terima. Berpalinglah daripada mereka” (Roma 16:17, AVB). Para penipu di Roma digambarkan sebagai mereka yang “bukanlah hamba Tuhan Kristus tetapi hamba kepada hawa nafsu mereka sendiri.” (Roma 16:18, AVB).

`Walaupun Yesus adalah satu-satunya teladan yang sempurna, ada juga orang lain yang, sekurang-kurangnya dalam bidang tertentu, boleh menjadi teladan yang baik. Pada masa yang sama, teladan seperti apakah yang sedang anda tunjukkan kepada orang lain?`