---
title:  Renungkan Hal-hal Ini . . .
date:   11/02/2026
---

Damai sejahtera yang melampaui segala pengertian juga akan “akan memelihara hati dan fikiranmu dalam Kristus Yesus” (Flp. 4:7, AVB). Kehidupan dalaman kita memerlukan perlindungan. Menariknya, Filipi 4:7 menggunakan metafora ketenteraan berhubung dengan damai sejahtera Tuhan. Kata kerja Yunani (phroureo) digunakan untuk menggambarkan pasukan tentera yang menjaga kota daripada serangan musuh (2 Kor. 11:32; bandingkan Kis. 9:24).

Aspek penting lain bagi kedamaian batin ialah hidup selaras dengan kehendak Tuhan. “Sungguh besar kesejahteraan mereka yang mencintai hukum-Mu,dan tiada suatu pun menyebabkan mereka tergelincir” (Mazmur 119:165, AVB).

`Baca Filipi 4:8–9. Apakah tindakan khusus yang disyorkan di sini?`

Paulus memulakan Filipi 4:8–9 dengan perkataan “Akhir sekali” dan senarai enam nilai kebaikan, diikuti dengan rumusan ringkas serta dorongan untuk meneladani contoh dirinya. Nasihat penutup ini amat sesuai dalam konteks budaya Yunani-Rom di Filipi, yang menekankan dua perkara: keutamaan moral dan contoh teladan. Namun, yang menarik ialah, fokus Paulus adalah pada kebaikan Alkitabiah, bukan kebaikan falsafah Yunani klasik, kerana beliau sengaja tidak menyebut empat kebaikan utama dunia Yunani — kebijaksanaan, keadilan, kesederhanaan, dan keberanian.

Berikut ialah enam kebaikan yang disebut oleh Paulus:

1. Benar — bukan suatu yang kebetulan, senarai ini dimulakan dengan nilai kebaikan utama Alkitab, iaitu kebenaran, yang sering ditekankan oleh Yesus (“Sesungguhnya Aku berkata kepadamu...”) dan seluruh Perjanjian Baru (lihat Kis. 26:25; Roma 1:18; 1 Kor. 13:6; 2 Kor. 4:2; Ef. 4:15; 1 Tim. 3:15; Yak. 1:18; 1 Ptr. 1:22; 1 Yoh. 2:21).
2. Mulia — Perkataan Yunani ini merujuk pada kebaikan peribadi, seperti yang digunakan dalam 1 Tim. 3:8, 11; Titus 2:2 (diterjemahkan sebagai “beribadah” dalam AVB).
3. Adil / Benar — Kebaikan ini ditakrifkan oleh sifat keadilan Tuhan sendiri (lihat Flp. 1:7).
4. Suci — Pemikiran dan tindakan yang mengalir daripada pembenaran oleh iman (lihat 1 Yoh. 3:3).
5. Indah / Menyenangkan — Keindahan estetik yang nyata dalam ciptaan Tuhan yang luas.
6. Terpuji / Menyenangkan hati — “Baik, menarik, dan penuh rahmat” (versi AMPC).

Paulus kemudian menambah dua penjelasan supaya tiada tafsiran kafir disalah anggap terhadap nilai baik ini:“ jika ada sesuatu yang baik dan jika ada sesuatu yang terpuji,” (Flp. 4:8, AVB) maka renungkanlah perkara-perkara ini — kebaikan syurgawi yang membawa damai.

Akhirnya, untuk menghapuskan sebarang keraguan atau salah faham, Paulus mengajak kita mengamalkan apa yang telah kita pelajari, terima, dengar, dan lihat dalam teladannya sendiri (Flp. 4:9).