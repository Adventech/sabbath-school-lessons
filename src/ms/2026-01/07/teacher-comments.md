---
title:  Panduan Guru
date:   13/02/2026
---

### Bahagian 1: Pandangan Keseluruhan

**Ayat Utama:** Philippians 4:6

**Tumpuan Kajian:** Phil. 3:17–4:23

Yesus dan para rasul menggambarkan orang Kristian sebagai hidup secara serentak dalam dua alam yang berbeza. Yesus berkata, “berikan milik Kaisar kepada Kaisar, dan berikan milik TUHAN kepada TUHAN” (Matius 22:21, AVB). Walaupun menjadi anggota masyarakat duniawi, orang percaya mesti sentiasa ingat bahawa mereka sudah pun menikmati beberapa keistimewaan sebagai warganegara syurga. Lebih daripada itu, mereka diingatkan untuk mencari berkat ini sebagai tanda kesatuan mereka dengan Kristus: “Dengan demikian, jika kamu telah dibangkitkan bersama Kristus, carilah perkara-perkara yang berkaitan dengan syurga, tempat Kristus duduk di sebelah kanan Tuhan” (Kolose 3:1, AVB).

Sebagai warga kerajaan syurga, kita mesti “hiduplah berpadanan dengan panggilan itu” (Efesus 4:1, AVB). Panggilan ini termasuklah hidup dengan sukacita dan damai sejahtera, walau apapun kesukaran yang kita hadapi dalam pekerjaan bagi Kristus, dengan mengetahui bahawa kota syurga ialah rumah kekal kita (Ibrani 13:14). Dengan iman, Abraham “menanti kota yang berasas, yang dibina dan dicipta oleh Tuhan” (Ibrani 11:10, AVB). Terdapat “warisan yang tidak mungkin reput, tercemar atau lenyap — disimpan untukmu di syurga” (1 Petrus 1:4, AVB).

Pelajaran minggu ini menekankan tiga tema utama:

1. Warga kerajaan syurga hidup dengan kematangan rohani, menjadi teladan yang layak dicontohi.
2. Sukacita Kristian, seperti damai sejahtera, tidak bergantung pada keadaan luaran, kerana ia berakar dalam hubungan rapat dengan Tuhan melalui Kristus.
3. Kehidupan yang penuh sukacita dan rasa cukup adalah boleh berlaku, walaupun dalam dunia yang penuh kekacauan ini, tetapi ia memerlukan ketaatan kepada prinsip-prinsip Alkitabiah.

### Bahagian II: Ulasan

**Ilustrasi**

Sebuah cerita mengisahkan mengenai seorang yang bernama Dr. Thomas Lambie, seorang doktor yang “pergi ke Ethiopia sebagai mubaligh perubatan. Setelah beberapa lama, dia ingin membeli sebidang tanah untuk mendirikan sebuah stesen misi. Namun, undang-undang Ethiopia melarang penjualan tanah kepada warga asing. Oleh sebab Dr. Lambie mempunyai kasih yang mendalam terhadap Kristus dan bangsa Ethiopia, lalu dia melepaskan kewarganegaraannya sebagai orang Amerika dan menjadi warganegara Ethiopia. Dengan itu, dia dapat membeli tanah yang diperlukan itu untuk menjalankan pekerjaannya.”—Paul Lee Tan, Encyclopedia of 7,700 Illustrations: Signs of the Times (Garland, TX: Bible Communications, Inc., 1996), hlm. 1176.

Begitu juga, orang percaya ialah mereka yang, kerana kasih mereka kepada Kristus, sanggup melepaskan kewarganegaraan duniawi demi kewarganegaraan syurga. Mereka melihat diri mereka sebagai “orang asing dan musafir di muka bumi ini” (Ibrani 11:13, AVB).

**Warga Kerajaan Syurga**

Paulus menegaskan bahawa pemimpin Kristian harus menjadi contoh atau teladan yang wajar diikuti oleh orang lain (Filipi 3:17, AVB). Pemikiran ini berbeza sama sekali dengan kelakuan guru-guru palsu yang digambarkan sebagai “seteru kepada salib Kristus” (Filipi 3:18, AVB). Mereka digambarkan sebagai orang yang menuju kebinasaan, penyembah nafsu sendiri, “kemuliaan mereka adalah dalam keaiban mereka. Mereka menumpukan fikiran kepada perkara dunia” (Filipi 3:19, AVB). Sebaliknya, orang Kristian mesti sedar bahawa “kewargaan kita adalah di syurga” (Filipi 3:20, AVB) dan hidup selaras dengan identiti itu.

Perkataan Yunani yang diterjemahkan sebagai “teladan” dalam Filipi 3:17 ialah symmimētēs. Ia hanya muncul sekali dalam Perjanjian Baru, yang menunjukkan bahawa Paulus sengaja memilih perkataan ini untuk menyampaikan mesej yang khusus dan unik. Secara literal, ia bermaksud “peniru bersama,” iaitu seseorang “yang bergabung dengan orang lain untuk meniru.”—William F. Arndt, et. al., A Greek-English Lexicon of the New Testament and Other Early Christian Literature (Chicago: University of Chicago Press, 2000), hlm. 958. Paulus mencipta istilah ini “untuk menegaskan keinginannya agar usaha mencontohi teladannya dilakukan secara bersama: ‘Ikutlah teladanku, kamu semua bersama-sama!’ ”—Gerald F. Hawthorne, Philippians, Word Biblical Commentary, jil. 43 (Dallas: Word, Inc., 2004), hlm. 217.

Pemikiran ini sejajar dengan kata-kata Paulus dalam 1 Korintus 11:1: “Teladani aku, sebagaimana aku meneladani Kristus.” (AVB). Pada akhirnya, Kristus ialah teladan sempurna bagi semua orang Kristian. Dalam Kristus, orang percaya dapat menjadi contoh yang baik bagi orang lain, seperti yang dinyatakan Paulus dalam 1 Tesalonika 2:14: “Saudara-saudaraku, kamu telah mengikut teladan jemaah Allah di Yudea dalam Kristus Yesus” (AVB).

Sebagai warga kerajaan syurga, kita mesti hidup dengan tujuan yang jelas, berpegang pada pengharapan bahawa Juruselamat kita akan datang dari syurga dan mengubah tubuh fana kita menjadi tubuh yang mulia (Filipi 3:20–21). Sementara menantikan hari itu tiba, kita mesti menunggu Dia dengan setia (Filipi 3:20) dan berdiri teguh dalam Dia (Filipi 4:1), dengan keyakinan bahawa status syurga kita jauh lebih mulia daripada status duniawi kita.

**Sukacita dan Damai Sejahtera**

Paulus mengajar bahawa sukacita dan damai sejahtera bagi orang Kristian tidak bergantung pada keadaan luaran. Dia menegaskan hal ini dengan berkata, “Bersukacitalah dalam Tuhan sentiasa. Kukatakan lagi: Bersukacitalah!” (Filipi 4:4, AVB). Seperti yang kita tahu melalui pengalaman di dalam dunia yang dipenuhi dosa, adalah mustahil untuk sentiasa hidup dalam keadaan yang sempurna. Oleh itu, bagaimanakah kita boleh sentiasa bersukacita jika sukacita itu bergantung pada keadaan luaran? Sebenarnya, untuk mengalami sukacita yang berterusan hanya boleh dilakukan “di dalam Tuhan.” Di sinilah terletaknya “asas sebenar bagi sukacita Kristian dan lingkungan di mana ia berkembang.” — Philippians, Word Biblical Commentary, jilid 43, hlm. 173.

Penting untuk diperhatikan bahawa panggilan untuk bersukacita di dalam Tuhan bukan sekadar suatu nasihat yang baik — ia adalah satu perintah. Hidup dalam sukacita sangat penting bagi Paulus sehingga dia menyebutnya tiga kali dalam suratnya (Filipi 3:1; 4:4, 10). Sebagai teladan bagi para pembacanya (Filipi 3:17), Paulus menggesa mereka untuk bersukacita di dalam Tuhan (Filipi 3:1; 4:4) kerana dia sendiri telah melakukannya (Filipi 1:18; 2:17, 18; 4:4). Sukacita merupakan salah satu tema utama dalam surat Paulus kepada jemaat di Filipi. Kata kerja Yunani chairo (“bersukacita”) digunakan lapan kali (Filipi 1:18 [dua kali]; 2:17, 18, 28; 3:1; 4:4, 10); kata synchairo (“bersukacita bersama”) digunakan dua kali (Filipi 2:17, 18); dan istilah chara (“sukacita”) digunakan lima kali (Filipi 1:4, 25; 2:2, 29; 4:1). Apa yang menjadikan seruan untuk bersukacita ini lebih luar biasa ialah hakikat bahawa Paulus menulisnya ketika beliau berada di dalam penjara!

Damai sejahtera Kristian, seperti sukacita, juga tidak bergantung kepada keadaan luaran. Yesus berkata, “Sejahtera Kutinggalkan bagimu. Sejahtera-Ku sendiri Kuberikan kepadamu. Apa yang Kuberikan kepadamu bukan seperti yang disogokkan oleh dunia” (Yohanes 14:27, AVB). Sekali lagi, jenis damai ini hanya mungkin “di dalam Tuhan.” Yesus berkata, “Segala ini Kukatakan kepadamu supaya kamu beroleh sejahtera di dalam Aku” (Yohanes 16:33, AVB). Demikian juga, apabila Paulus menggunakan ungkapan “damai sejahtera daripada Tuhan,” dia menunjukkan bahawa Tuhan ialah sumber damai itu. Frasa ini juga boleh bermaksud “sejahtera yang dihasilkan oleh Tuhan” atau “sejahtera yang dikurniakan oleh Tuhan.” Apa pun maksud yang tepat, orang percaya hanya dapat mengalami damai sejahtera yang “melebihi pengertian manusia” (Filipi 4:7, AVB) melalui hubungan mereka dengan Tuhan. Paulus menyimpulkan bahawa damai sejahtera daripada Tuhan(Filipi 4:7) hanya mungkin kerana *“Allah sumber damai sejahtera akan menyertai kamu”* (Filipi 4:9, AVB, penekanan ditambah). Ringkasnya, bagaimanakah orang percaya yang sedar akan kewarganegaraan syurgawi mereka hidup? Mereka hidup dengan sukacita dan damai sejahtera.

**Arahan untuk Kehidupan yang Bahagia**

Kehidupan yang penuh sukacita tidak terjadi secara kebetulan. Ia memerlukan kita untuk mengikuti prinsip-prinsip tertentu, dan atas sebab itu, Paulus memberikan satu siri arahan dalam Filipi 4, kebanyakannya dalam bentuk perintah.

“Bersukacitalah dalam Tuhan sentiasa” (Fil. 4:4a, AVB). Pengulangan ayat, “Kukatakan lagi: Bersukacitalah” (Fil. 4:4b, AVB), menunjukkan bahawa perintah ini mesti diambil dengan sangat serius.

“Biar sikapmu yang lemah lembut diketahui oleh semua orang” (Fil. 4:5, AVB). “Perkataan Yunani yang diterjemahkan sebagai ‘kelemahlembutan’ (epieikēs) ialah istilah yang menarik dan dan mempunyai pelbagai makna. Dalam konteks bagaimana kita melayan orang lain, ia bermaksud bersikap baik dan lembut; dalam hubungan, ia bermaksud sopan dan bertolak ansur; manakala dalam situasi undang-undang, ia membawa maksud berbelas kasihan.”— Grant R. Osborne, Philippians: Verse by Verse, Osborne New Testament Commentaries (Bellingham, WA: Lexham Press, 2017), hlm. 167.

“Jangan bimbangkan apa pun” (Fil. 4:6, AVB). Perintah ini mungkin berdasarkan ajaran Yesus, “Janganlah khuatir tentang hidupmu” (Mat. 6:25, AVB; lihat juga Mat. 6:27, 28, 31, 34). Keadaan ini memang tidak mudah dicapai, bukan? Namun, Paulus memberi petunjuk bahawa kita dapat mengatasi keresahan dengan menyampaikan doa, permohonan, ucapan syukur, dan segala keperluan kita kepada Tuhan.

“Tumpukan fikiran kepadanya” (Fil. 4:8, AVB). Paulus menyenaraikan beberapa perkara baik yang patut kita renungkan: perkara yang benar, mulia, adil, suci, indah, dan baik didengar. Dia menambah bahawa semua ini adalah perkara yang bernilai dan patut dipuji.

“Segala yang kamu pelajari, terima, dengar dan lihat dalam diriku — lakukanlah” (Fil. 4:9, AVB). Dengan kata lain, ikuti teladan yang baik!

Sekali lagi, penting diperhatikan bahawa hasil daripada mengikuti panduan ini dinyatakan melalui janji yang luar biasa: “Sejahtera Tuhan… akan memelihara hati dan fikiranmu” (Fil. 4:7, AVB). Di dua ayat kemudian, Paulus menegaskan bahawa damai sejahtera Tuhan ini hanya boleh berlaku kerana Tuhan “yang sumber segala damai sejahtera akan bersertamu” (Fil. 4:9, AVB).

### Bahagian III: Penerapan Hidup

Renungkan tema-tema berikut. Kemudian minta para pelajar anda menjawab soalan-soalan di akhir bahagian ini:

J. I. Packer pernah berkata dengan tepat, “Kekurangan teladan yang baik sentiasa cenderung menurunkan tahap moral, dan malangnya teladan yang baik sangat sukar ditemukan sepanjang abad ini.” — J. I. Packer, “Some Perspectives on Preaching,” dalam *Preaching the Living Word* (Geanies House, Scotland: Christian Focus, 1999), hlm. 31. Tuhan mengharapkan kita sebagai orang Kristian untuk mengisi kekosongan ini (Mat. 5:13, 14). Sebagai warga kerajaan syurgawi, kita dipanggil untuk menyenangkan hati Tuhan dengan “membuahkan manfaat dalam setiap pekerjaan yang baik, bertambah-tambah mengenal Tuhan,” (Kol. 1:10, AVB), hingga tiba hari kita menerima bahagian warisan bersama orang-orang kudus (Kol. 1:12).

Untuk masa kini, kita dapat menikmati sukacita dan damai sejahtera walaupun dikelilingi oleh keadaan yang negatif. Sukacita dan damai sejahtera seperti ini hanya mungkin melalui hubungan yang rapat dengan Tuhan. Walaupun tiada damai di bumi, kita dapat menemui damai dalam Kristus (Yoh. 14:27). Kehidupan yang penuh damai dan sukacita bukanlah suatu hasil yang kebetulan. Alkitab memberikan kepada kita satu siri arahan untuk membantu kita mencapai kehidupan yang berlimpah sebagaimana yang dikehendaki Tuhan untuk anak-anak-Nya. Secara umumnya, tiada set arahan lain yang dapat mengatasi Sepuluh Hukum Tuhan. Ellen G. White menyatakannya dengan sangat indah: “Kemakmuran dan kebahagiaan kita bergantung pada ketaatan yang tidak berbelah bahagi terhadap hukum Tuhan. . . . Tiada satu pun daripada sepuluh perintah itu boleh dilanggar tanpa menunjukkan ketidaksetiaan kepada Tuhan di syurga. Menuruti setiap titik dan noktah hukum itu adalah penting bagi kebahagiaan kita sendiri dan bagi kebahagiaan semua yang berkaitan dengan kita.” —*The Signs of the Times*, 3 Mac 1881.

**Pertanyaan:**

1. Apakah di antara cara-cara kita sebagai orang Kristian boleh menjadi teladan yang baik pada masa kini, baik dalam gereja mahupun dalam komuniti kita?
2. Apakah hubungan antara ketaatan terhadap hukum Tuhan dengan kehidupan yang penuh sukacita dan damai sejahtera?