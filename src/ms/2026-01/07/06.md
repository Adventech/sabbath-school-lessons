---
title:  Kunci Untuk Kepuasan Hati
date:   12/02/2026
---

`Baca Filipi 4:10–13, 19. Apakah kunci yang dinyatakan oleh Paulus untuk menjalani kehidupan yang memuaskan dan bahagia?`

Apabila keadaan yang sukar melanda (kelaparan, penyakit, kecederaan, kehilangan), seseorang mula merenungkan perkara-perkara yang benar-benar penting dan menghargai berkat yang biasanya dipandang sederhan dan mudah. Apabila kita “miskin hina” (Filipi 4:12, AVB), “kekurangan” (ITB), atau tinggal dengan “hampir tiada apa-apa” (NLT), pada saat itulah iman kita diuji dan ditinggikan.

Sebaliknya, apabila kita “hidup mewah mulia” (AVB), kita harus sentiasa sedar bahawa segalanya boleh lenyap dalam sekelip mata (lihat Amsal 23:5). Seperti yang diingatkan oleh Ayub dan Paulus, kita tidak membawa apa-apa ke dunia ini ketika dilahirkan, dan kita juga tidak akan membawa apa-apa ketika mati (Ayub 1:21; 1 Timotius 6:7).

Perhatikan janji-janji Alkitab berikut:

Mazmur 23:1 — “TUHAN ialah gembalaku; aku tidak kekurangan apa-apa pun” (AVB).

Matius 6:32 — “Bapamu yang di syurga tahu bahawa kamu memerlukan semua itu” (AVB).

1 Petrus 5:7 — “Serahkan segala kerunsinganmu kepada TUHAN, kerana Dia mengambil berat tentangmu” (AVB).

Filipi 4:19 — “TUHANku akan membekalkan segala keperluanmu daripada kekayaan-Nya yang termulia dalam Kristus Yesus” (AVB).

Apa yang paling indah sekali ialah: “Aku dapat melakukan segalanya melalui Kristus yang memberiku kekuatan” (Filipi 4:13, AVB). Mungkin tiada seorang pun antara kita yang dapat sepenuhnya memahami maksud “segalanya” itu. Sudah tentu, setiap permohonan untuk pertolongan dan kekuatan Tuhan haruslah selaras dengan kehendak-Nya. Namun sering kali, kita tidak meminta pun perkara yang kita tahu memang selaras dengan kehendak-Nya. Itulah sebabnya Yakobus 4:2 mengatakan, “Kamu tidak mendapat apa yang kamu ingini kerana kamu tidak memohonnya daripada TUHAN.”

Berikut adalah beberapa perkara yang kita boleh doakan dengan penuh keyakinan kerana kita tahu ia selaras dengan kehendak Tuhan:

- Keselamatan bagi orang tersayang atau sahabat (1 Tim. 2:3–4)
- Keberanian untuk berkongsi iman (Wahyu 22:17)
- Pengampunan apabila kita mengaku dan meninggalkan dosa (1 Yoh. 1:9)
- Kekuatan untuk mematuhi perintah Tuhan (Ibr. 13:20–21)
- Kasih terhadap mereka yang membenci dan menganiaya kita (Mat. 5:44)
- Hikmat dalam menghadapi situasi mencabar (Yak. 1:5)
- Pengertian terhadap kebenaran dalam Firman Tuhan (Yoh. 8:32)

`Bagaimanakah anda menangani beberapa perkara yang anda telah doakan tetapi belum dikabulkan, atau mungkin tidak akan dikabulkan?`