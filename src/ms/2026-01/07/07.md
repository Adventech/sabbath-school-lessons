---
title:  Pandangan Tambahan
date:   13/02/2026
---

“Hanya mereka yang sentiasa menerima bekalan rahmat yang baharu akan memiliki kuasa yang sepadan dengan keperluan harian mereka dan kemampuan untuk menggunakan kuasa itu. Daripada menantikan suatu masa pada masa depan apabila melalui pencurahan kuasa rohani yang istimewa maka mereka akan menerima kelengkapan ajaib untuk memenangkan jiwa, sebaliknya, mereka menyerahkan diri setiap hari kepada Tuhan supaya Dia dapat menjadikan mereka bejana yang layak untuk digunakan-Nya. Setiap hari mereka mempergunakan peluang untuk melayani mereka yang berada di dalam jangkakaun mereka. Setiap hari juga mereka menjadi saksi bagi Tuan mereka di mana sahaja mereka berada — sama ada dalam bidang kerja yang sederhana di rumah atau dalam ladang pelayanan yang lebih luas.

“Bagi pekerja yang dikuduskan, terdapat penghiburan yang luar biasa dalam pengetahuan bahawa bahkan Kristus sendiri semasa hidup-Nya di bumi mencari Bapa-Nya setiap hari untuk menerima bekalan rahmat yang baharu; dan daripada persekutuan dengan Tuhan inilah Dia keluar untuk menguatkan dan memberkati orang lain. . . .

“Setiap pekerja yang mengikuti teladan Kristus akan dipersiapkan untuk menerima dan menggunakan kuasa yang telah dijanjikan Tuhan kepada gereja-Nya bagi pematangan tuaian di bumi.”—Ellen G. White, God’s Amazing Grace, hlm. 117.

“Tuhan mengetahui segala keperluan kita dan telah menyediakan untuknya. Tuhan mempunyai rumah perbendaharaan yang penuh dengan bekalan bagi anak-anak-Nya dan dapat memberikan kepada mereka apa sahaja yang mereka perlukan dalam apa jua keadaan. Maka mengapa kita tidak mempercayai-Nya? Dia telah memberikan janji-janji yang berharga kepada anak-anak-Nya dengan syarat mereka taat setia kepada hukum-hakam-Nya. Tiada beban yang tidak dapat diangkat-Nya, tiada kegelapan yang tidak dapat dilenyapkan-Nya, tiada kelemahan yang tidak dapat diubahkan-Nya menjadi kekuatan, tiada ketakutan yang tidak dapat ditenangkan-Nya, tiada cita-cita yang mulia yang Dia tidak dapat pimpin dan benarkan.

“Kita tidak sepatutnya menumpukan perhatian kepada diri kita sendiri. Semakin kita memikirkan kelemahan dan ketidaksempurnaan diri, semakin kuranglah kekuatan kita untuk mengatasinya.”—Ellen G. White, That I May Know Him, ms. 224.

**Soalan Perbincangan:**

` Fikirkan beberapa pengalaman paling indah dalam hidup anda ketika doa anda telah dijawab. Bagaimanakah pengalaman itu telah membantu anda merasakan damai sejahtera daripada Tuhan yang melampaui segala pengertian? Bagaimanakah pula dengan doa-doa yang belum dijawab atau, malah, tidak dijawab? Bagaimanakah anda masih boleh mengalami damai sejahtera yang dijanjikan itu?`

`Dalam konteks Filipi 4:8, apakah perkara yang paling banyak anda fikirkan setiap hari? Sejauh manakah apa yang anda fikirkan itu menguatkan iman anda dan memperdalam hubungan anda dengan Tuhan?`

`Bincangkan petikan terakhir di atas. Apakah implikasi daripada pernyataan ini: “Semakin kita memikirkan kelemahan dan ketidaksempurnaan diri kita, semakin kuranglah kekuatan kita untuk mengatasinya”? Apakah kunci sebenar untuk mengatasi kelemahan itu??`