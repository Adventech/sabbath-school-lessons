---
title:  Pandangan Tambahan
date:   06/02/2026
---

“Dia yang ingin membina watak yang kuat dan seimbang, dia yang ingin menjadi seorang Kristian yang matang, mestilah memberikan segala-galanya dan melakukan segalanya untuk Kristus; kerana Penebus tidak akan menerima pelayanan yang berbelah-bagi. Setiap hari dia mesti belajar erti penyerahan diri. Dia mesti mempelajari firman Tuhan, memahami maknanya dan menuruti ajarannya. Dengan demikian dia dapat mencapai ukuran kecemerlangan Kristian. Hari demi hari Tuhan bekerja dengannya, menyempurnakan watak yang akan berdiri pada masa ujian terakhir. Dan hari demi hari orang percaya sedang mengerjakan di hadapan manusia dan malaikat satu percubaan agung, menunjukkan apa yang dapat dilakukan oleh Injil bagi manusia yang jatuh.”—Ellen G. White, The Acts of The Apostles, hlm. 483.

“Mereka yang menantikan kedatangan Mempelai itu harus berkata kepada umat, ‘Lihatlah Tuhanmu.’ Sinar terakhir cahaya belas kasihan, pekabaran terakhir kasih yang harus diberikan kepada dunia, ialah penyingkapan watak kasih-Nya. Anak-anak Tuhan harus memperlihatkan kemuliaan-Nya. Dalam kehidupan dan watak mereka sendiri, mereka harus menyatakan apa yang telah dilakukan oleh kasih karunia Tuhan bagi mereka.

“Cahaya Matahari Kebenaran harus bersinar melalui perbuatan baik—dalam kata-kata kebenaran dan tindakan kesucian.”—Ellen G. White, Christ’s Object Lessons, hlm. 415, 416.

**Soalan Perbincangan:**

`Renungkan lebih jauh tentang persoalan bersukacita dalam Tuhan. Perhatikan bahawa yang dimaksudkan bukanlah bersukacita dalam penderitaan (walaupun itu juga ajaran Alkitab) tetapi dalam Tuhan. Mengapakah begitu penting untuk sentiasa meletakkan Tuhan, kebaikan-Nya, kuasa-Nya, kasih-Nya, dan keselamatan-Nya di hadapan kita? Bagaimanakah hal itu dapat memberi manfaat besar kepada kita di tengah-tengah ujian hidup yang tidak dapat dielakkan?`

`Perhatikan bagaimana petikan di atas menggambarkan peranan kasih kurnia dalam menghasilkan “perbuatan baik” yang kita lakukan sebagai orang Kristian. Mengapakah fungsi kasih kurnia ini sangat penting ketika kita menantikan kedatangan Kristus yang segera? Maksudnya, walaupun kita tidak diselamatkan oleh perbuatan baik, adakah kita benar-benar diselamatkan jika kita tidak memilikinya?`

`Renungkan lebih dalam tentang maksud tidak menaruh keyakinan pada daging. Apa maknanya? Mengapakah kita tidak seharusnya menaruh keyakinan padanya? Bukankah tubuh kita juga suatu anugerah daripada Tuhan?`