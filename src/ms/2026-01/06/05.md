---
title:  Iman Kristus
date:   04/02/2026
---

Inti utama yang Paulus sebutkan tidak boleh dilepaskan. Ada satu perubahan yang indah yang dialaminya semasa dalam perjalanan menuju ke Damsyik, iaitu megubah kehidupannya yang lama berasaskan hukum kepada kehadiran Kristus sendiri—“supaya aku mendapat untung iaitu Kristus dan didapati dalam-Nya” (Flp. 3:8, 9, AVB).

`Didapati “dalam-Nya,” iaitu dalam Kristus, ialah satu ungkapan yang menarik. Baca Efesus 1:4, 2 Korintus 5:21, Kolose 2:9, dan Galatia 2:20. Berdasarkan ayat-ayat ini, apakah yang anda fikir Paulus maksudkan dengan idea ini?`

Rujukan Paulus tentang berada dalam Kristus telah banyak dibincangkan. Tidak hairanlah, mungkin penjelasan terbaik datang daripada Paulus sendiri: “bahawa setelah sampai masa pelaksanaannya — Dia akan menyatukan segala sesuatu di bawah Kristus sebagai Kepala, baik yang di syurga mahupun yang di bumi” (Ef. 1:10, AVB). Inilah tujuan Tuhan sejak awal lagi. Paulus juga menjelaskan bagaimana hal itu terjadi: “Oleh sebab Tuhan, kamu berada dalam Kristus Yesus. Tuhan telah membuat Dia menjadi kebijaksanaan bagi kita, dan melalui Dia, Tuhan memperbenar, menyucikan, serta menebus kita” (1 Kor. 1:30, AVB).

Berada “dalam Kristus” merangkumi segala yang termasuk dalam rancangan keselamatan, dari awal kesedaran rohani kita (hikmat), kepada pembenaran oleh iman (kebenaran), kepada persiapan bagi syurga (penyucian), dan akhirnya pemuliaan pada Kedatangan Kedua (penebusan). Keselamatan adalah pekerjaan Kristus dari awal hingga akhir—bagi kita dan dalam kita. Maka, dengan memperoleh Kristus, kita memiliki segala yang kita perlukan.

`Baca Filipi 3:9. Apakah dua perkara yang Paulus bandingkan, dan mengapa perbezaan ini penting untuk selalu diingati?`

Seperti yang Paulus sedari, memiliki “kebenaran sendiri” bukanlah kebenaran yang sejati kerana hukum tidak dapat memberi hidup (lihat Gal. 3:21, 22); hanya Kristus yang boleh, melalui iman. Dan itu bukan sekadar sebarang iman. Lagipun, roh-roh jahat juga percaya dan gemetar (Yak. 2:19). Satu-satunya iman yang menyelamatkan ialah “iman Kristus.” Hanya iman-Nya yang taat sepenuhnya dan dapat taat. (Perkataan Yunani bagi iman, pistis, juga bermaksud kesetiaan.) Jadi, jika kita berada dalam Kristus dan Dia hidup dalam kita (Gal. 2:20), maka kita hidup dengan iman-Nya melalui iman kita kepada-Nya.