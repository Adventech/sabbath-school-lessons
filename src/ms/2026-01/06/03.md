---
title:  Kehidupan Paulus Dahulu
date:   02/02/2026
---

Adalah menjadi pengalaman biasa bagi umat Kristian yang baru bertaubat untuk memikirkan kehidupan mereka dalam dua bahagian: sebelum dan selepas menerima Yesus, seperti yang Paulus lakukan dalam Filipi 3. Namun begitu, sama ada betul atau tidak, kadangkala kita menyebut orang yang bukan Kristian sebagai “orang baik,” dan, sekurang-kurangnya menurut piawaian dunia, memang ramai yang demikian. Sebaliknya, jika dibandingkan dengan piawaian Tuhan, tiada seorang pun yang benar, termasuklah orang Kristian.

`Dalam Filipi 3:4–6, Paulus menyebut banyak perkara dalam hidupnya yang dahulunya menjadi kebanggaannya. Apakah perkara itu? Bagaimanakah anda menggambarkan “kebaikan” dalam hidup anda sendiri (masa lalu dan masa kini)?`

Paulus membuat perbandingan tersirat antara umat percaya dari kalangan orang Yahudi yang menyebarkan ajaran sesat dan orang bukan bersunat yang bergantung sepenuhnya kepada Kristus untuk keselamatan mereka serta tidak menaruh keyakinan pada perbuatan manusia seperti sunat (lihat Ibr. 6:1; Ibr. 9:14; bdk. Rom. 2:25–29). Walaupun kehidupan masa lalu dan asal usul Paulus akan dianggap sangat mengagumkan oleh rakan-rakannya yang berbangsa Yahudi, namun tiada satu pun daripada hal-hal itu yng menyumbang pada keselamatannya. Malah, semuanya menjadi penghalang kerana perkara itu telah membutakan matanya buat seketika terhadap keperluannya untuk Kristus.

Paulus bukan sekadar disunat—dia adalah seorang “hari kelapan,” maksudnya dia, seorang Israel tulen yang termasuk dalam umat perjanjian, telah disunat pada hari kelapan. Tambahan lagi, dia berasal dari suku Benyamin, yang wilayahnya merangkumi beberapa kota terpenting di Israel. Paulus bukan sahaja tahu bahasa Ibrani tetapi, sebagai murid Gamaliel si Penatua (Kis. 22:3; Kis. 26:4, 5) dan seorang Farisi, dia sangat mendalam dalam pengetahuan tentang hukum Taurat serta cara ia seharusnya diterapkan menurut tradisi.

Paulus begitu bersemangat terhadap hukum sehingga dia menganiaya jemaat kerana dianggap mengancam cara hidup Yahudi, yang difikirkannya ditetapkan oleh hukum itu. Menariknya, walaupun “tidak bercacat cela” menurut “kebenaran” ciptaan manusia itu, Paulus menyedari bahawa hukum sebenarnya jauh lebih mendalam dan lebih menuntut daripada yang disangkanya, dan tanpa Kristus dia berdiri di hadapan hukum itu sebagai orang yang dijatuhkan hukuman.

`Bandingkan Roma 7:7–12 dengan Matius 5:21, 22, 27, 28. Apakah perkara penting yang Yesus dan Paulus sama-sama tekankan tentang hukum, dan mengapakah “iman kepada Kristus” (Flp. 3:9), itu dan bukannya hukum, yang menjadi satu-satunya sumber kebenaran? Fikirkanlah begini: Sejauh manakah anda benar-benar menuruti hukum, sekurang-kurangnya seperti yang Yesus katakan yang sepatutnya kita lakukan?`