---
title:  Bersukacita dalam Tuhan
date:   01/02/2026
---

`Baca Filipi 3:1–3. Nada positif dan negatif apakah yang Paulus tekankan di sini, dan bagaimanakah ia saling berkaitan? Bagaimanakah dia menggambarkan orang percaya?`

Paulus memulakan dengan nada yang sangat positif dan hampir kedengaran seolah-olah dia sedang menutup suratnya. Namun, dia belum selesai. Dia kembali kepada salah satu tema utama dalam surat ini: bersukacita dalam Tuhan. Dan dia memberikan beberapa alasan untuk itu di sini. Yang paling penting, kita harus menaruh keyakinan pada Kristus, bukan pada diri kita sendiri: “Kerana kita…, bermegah dalam Kristus Yesus, dan tidak mengharapkan hal lahiriah” (Flp. 3:3, AVB). Siapakah di antara kita yang, dalam satu cara atau cara yang lain, telah belajar dengan susah payah tentang akibat menaruh keyakinan secara lahiriah?

Amaran keras “Awas…” (tiga kali) tidak terdapat di tempat lain dalam Kitab Suci. Nampaknya, jemaat Filipi sangat maklum tentang ancaman yang dirujuk Paulus. Amaran itu kelihatan tidak merujuk kepada tiga masalah yang berasingan, tetapi kepada satu kumpulan pengajar palsu yang digambarkan dengan tiga cara berbeza.

Orang jahat atau tidak beragama di Israel kadangkala digelar sebagai “anjing” (Flp. 3:2; bandingkan Mzm. 22:16; Yes. 56:10; Mat. 7:6; 2 Ptr. 2:21, 22). Pengajar palsu juga tepat digambarkan sebagai “pekerja jahat.” Menyebut mereka sebagai “tukang sunat palsu” (Flp. 3:2, AVB) atau “mereka yang mencederakan tubuh” menunjukkan bahawa, seperti di Galatia dan tempat lain, mereka cuba memaksakan sunat ke atas orang bukan Yahudi yang percaya, bertentangan dengan keputusan Majlis Rasul (lihat Kis. 15).

Menariknya, satu penyelesaian terhadap cabaran rohani, termasuk penyebaran ajaran palsu, adalah dengan “bersukacita dalam Tuhan” (Flp. 3:1; bdk. Flp. 4:4).

Apapun yang kita sukai akan membawa kegembiraan (seperti dalam bahasa Inggeris, dua perkataan Yunani untuk idea ini berkait rapat). Tuhan menghendaki agar kita hidup dalam kegembiraan, dan Firman-Nya merupakan suatu jenis panduan untuk mendapatkan kebahagiaan sejati dan kegirangan yang berkekalan. Ini termasuk menerima belas kasihan Tuhan (Mzm. 31:7), menaruh kepercayaan kepada-Nya (Mzm. 5:11), menerima berkat keselamatan (Mzm. 9:14), menjadikan hukum Tuhan sebagai jalan hidup kita (Mzm. 119:14), termasuk Sabat (Yes. 58:13, 14), mempercayai Firman-Nya (Mzm. 119:162), serta membesarkan anak-anak yang takut akan Tuhan (Ams. 23:24, 25).

Hidup boleh menjadi sangat sukar bagi kita semua, tidak kira betapa baik keadaan kita pada masa ini. Tetapi sekalipun keadaan tidak baik sekarang, hal-hal apakah yang boleh dan seharusnya anda harus merasa bersyukur dan bersukacita? Apakah yang menghalang anda daripada melakukannya?