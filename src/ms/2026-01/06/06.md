---
title:  Satu Perkara Sahaja—Mengenal Kristus
date:   05/02/2026
---

`Baca Filipi 3:10–16. Apakah beberapa perkara utama yang ditegaskan oleh Paulus dalam petikan ini?`

Sesungguhnya tiada yang lebih penting daripada mengenal Kristus, kerana hal itu menjamin bahawa pada akhirnya Dia akan mengenali kita dan mengakui kita di hadapan Bapa (lihat Mat. 7:21–23; Mat. 10:32, 33). Bagaimanakah kita mengenali Dia? Melalui Firman-Nya yang tertulis—membacanya dan menghidupinya. Kita tidak dapat mengenali-Nya bersemuka seperti para murid dahulu. Namun yang menariknya, walaupun mereka berpeluang demikian, mereka tetap gagal memahami kata-kata-Nya, menekankan lagi perlunya Roh Kudus untuk menuntun kita (lihat Yoh. 16:13). Semakin kita mengenali Dia, semakin dekat kita dengan-Nya, kerana kita mengalami “kuasa kebangkitan-Nya” (Flp. 3:10), yang membangkitkan kita kepada “hidup yang baru” (Rm. 6:4).

Cara lain kita mendekati Yesus ialah melalui “persekutuan dalam penderitaan-Nya” (Flp. 3:10). Setiap ujian yang kita hadapi, setiap kesakitan yang kita tanggung, membantu kita memahami dan menghargai lebih dalam apa yang Yesus lalui demi kita, dan menolong kita memahami kehendak-Nya dengan lebih jelas.

Cara ketiga ialah dengan terus maju “ke arah matlamat” (Flp. 3:14). Apakah matlamat itu? Ia menterjemahkan perkataan yang hanya digunakan di sini dalam Perjanjian Baru (skopos). Ia merujuk pada garis penamat perlumbaan dan hadiah yang diberikan kepada pemenang. Paulus menyebutnya “mendapatkan ganjaran, iaitu panggilan Tuhan ke syurga dalam Kristus Yesus” (Flp. 3:14). Sama seperti Kristus, melalui kematian dan kebangkitan-Nya, telah naik ke syurga, Tuhan juga mengundang kita untuk menerima ganjaran yang sama—iaitu hidup kekal.

Jelas sekali, kita belum mencapainya. Kita tidak akan menjadi sempurna sepenuhnya sehingga “tubuh hina” kita diubah menjadi “serupa dengan tubuh-Nya yang mulia,” (Flp. 3:21). Namun, dengan mengenali Dia dan mengundang kehadiran-Nya dalam hidup kita setiap hari, kita terus melangkah menuju tujuan untuk menjadi seperti Yesus sedapat mungkin sekarang. Inilah “satu perkara” yang juga menjadi fokus Paulus. Sama seperti berlari dalam perlumbaan (lihat 1 Kor. 9:24–27), kita tidak menoleh ke belakang atau memikirkan siapa yang berada di belakang kita. Fokus tunggal kita ialah pada perkara yang ada di hadapan—hadiah syurgawi yang menanti kita. Gambaran yang digunakan sangat jelas: seorang pelari yang memusatkan pandangan pada sasaran, meregangkan setiap otot dan condong ke hadapan untuk mencapai garisan penamat.

`Mengapakah, dalam perjalanan imanmu bersama Tuhan, sangat penting untuk tidak terus menoleh ke belakang, khususnya kepada dosa dan kegagalanmu, tetapi sebaliknya melihat ke hadapan kepada apa yang telah dijanjikan kepadamu sekarang dalam Kristus?`