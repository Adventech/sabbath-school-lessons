---
title:  Perkara-Perkara yang Penting
date:   03/02/2026
---

Seperti yang ditunjukkan dalam pelajaran kelmarin, perkara yang dahulunya menjadi kebanggaan Paulus sebenarnya menjadi penghalang terhadap iman kerana ia membutakan dirinya daripada keperluannya akan Kristus. Paulus menggunakan bahasa perniagaan, untung dan rugi, untuk menggambarkan “buku kira-kira rohani” dirinya sebelum beriman. Walaupun kita tidak begitu suka memikirkannya, setiap manusia sebenarnya mempunyai “buku kira-kira rohani.” Dahulu, kira-kira Paulus diukur oleh nilai Yahudi pada zamannya, bukannya oleh nilai alkitabiah seperti yang diajarkan oleh Yesus.

Selepas pertaubatannya, kira-kira rohaninya kelihatan sangat berbeza kerana skala nilainya telah berubah secara mendadak, daripada “mata wang” Yudaisme ke “mata wang syurga.”

“Dia yang turun dari syurga boleh berbicara tentang syurga, dan dengan tepat mempersembahkan perkara-perkara yang membentuk mata wang syurga, di mana Dia telah meletakkan gambar dan tanda-Nya. Dia tahu bahaya yang dihadapi oleh mereka yang Dia datang untuk mengangkat mereka dari kehinaan, dan untuk ditinggikan ke tempat di sisi-Nya di atas takhta-Nya. Dia menunjukkan bahaya mereka yang mencurahkan kasih kepada perkara yang sia-sia dan berbahaya. Dia berusaha menarik fikiran kita daripada perkara duniawi kepada perkara syurgawi, supaya kita tidak mensia-siakan masa, bakat, dan kesempatan, pada perkara yang sia-sia sama sekali.”—Ellen G. White, The Advent Review and Sabbath Herald, 1 Julai 1890.

Dalam dunia Yudaisme abad pertama, Paulus adalah bintang yang sedang meningkat naik dengan pesat, sehinggalah apabila dia menjadi buta setelah melihat Yesus yang dimuliakan semasa dalam perjalanan ke Damsyik (Kis. 9), penglihatan rohaninya dipulihkan, dan barulah dia boleh melihat dengan jelas.

Yohanes 9 menceritakan kisah seorang lelaki lain yang buta dan kemudian melihat Yesus dengan jelas. Yesus berkata Dia datang ke dunia supaya “orang buta dapat melihat, manakala orang yang dapat melihat pula buta” (Yoh. 9:39, AVB). Bagaimanakah prinsip ini boleh diterapkan dalam hidup anda sendiri?

Apakah yang lebih berharga daripada hidup kekal di syurga dan di bumi baharu? Namun nilai duniawi membutakan ramai orang daripada kenyataan ini. Terdapat persaingan yang tidak dapat dielakkan antara perkara yang dinilai di dunia ini (lihat Mat. 13:22; Luk. 4:5, 6; 1 Yoh. 2:16) dan perkara yang dinilai di syurga—keserupaan dengan Kristus dan jiwa-jiwa yang diselamatkan.

`Dunia boleh membutakan kita daripada kebenaran rohani dan perkara yang benar-benar penting. Apakah kunci untuk mengekalkan pandangan kita tertumpu pada apa yang benar-benar berharga?`