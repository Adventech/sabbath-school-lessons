---
title:  Berakar dan Bertumbuh dalam Kristus
date:   02/03/2026
---

Tema Kolose ialah salah satu prinsip yang paling jelas untuk menjalani kehidupan Kristian: “Oleh sebab kamu telah menerima Kristus Yesus sebagai Tuhan, hiduplah melangkah dalam Dia” (Kol. 2:6, AVB). Kita menerima keselamatan dengan menerima satu Peribadi, bukan hanya kumpulan ajaran. Tetapi menerima Yesus juga termasuk menerima semua ajarannya, seperti yang diberikan melalui para rasul dan nabi dalam Alkitab (lihat Ef. 2:20).

Lebih daripada segala-galanya, menerima Kristus bermakna kematian kepada diri sendiri, penyerahan sepenuhnya kepada Kristus yang hidup.

Firman yang Hidup (Yesus) tidak boleh dipisahkan daripada Firman yang Tertulis (Alkitab). Mereka seperti dua sisi syiling yang sama. Sebenarnya, hanya melalui Kitab Suci kita boleh mengenali Yesus. Kita "berjalan" atau kita hidup “dalam Dia," bermakna kita membenarkan Firman dan Roh-Nya membimbing kita dalam semua keputusan dan tindakan kita.

Dalam Kolose 2:7, Paulus menggunakan metafora alkitabiah yang biasa, membandingkan orang Kristian dengan tumbuhan. Kita menjadi berakar dalam Kristus dengan menerima Dia sebagai Juruselamat kita dan mengatur kehidupan kita menurut Firman-Nya. Begitulah cara kita menjadi "teguh dalam iman."

`Bagaimanakah petikan berikut menerangkan metafora tumbuhan sebagai simbol orang percaya? (Lihat Yes. 61:3, Mat. 3:10, Luk. 8:11–15, 1 Kor. 3:6.)`

Paulus dengan jelas menerangkan dua alternatif yang tersedia untuk orang percaya. Pertama, kekal sebagai "yang ditanam TUHAN" (Yesaya 61:3, AVB) dan terus disempurnakan dalam Kristus dengan berpegang teguh kepada-Nya dan ajaran-ajaran-Nya. Alternatif lain adalah seperti tumbuhan tiruan yang mungkin kelihatan nyata tetapi sebenarnya tidak bernyawa. Dengan mengamalkan falsafah dan tradisi manusia, kita "teripu" (Kol. 2:8, AVB). Walaupun Kristus telah membebaskan kita, kita mungkin diperhambakan lagi oleh kuk perhambaan (Gal. 5:1; rujuk Kis 15:10).

Pendek kata, menerima ajaran yang tidak alkitabiah adalah menolak Kristus kerana mereka yang menerima ajaran palsu, malangnya, menerima injil yang berbeza dan telah menerima kuasa manusia atas kuasa Kitab Suci (lihat Gal. 1:6-9). Ini adalah bahaya dalam permulaan gereja dan masih berlaku sehingga hari ini.

Apakah pengalaman anda sendiri tentang makna mati bagi diri sendiri agar dapat menerima Kristus? Mengapa itu harus menjadi proses yang berterusan?