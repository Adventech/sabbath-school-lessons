---
title:  Mati Adalah Keuntungan
date:   12/01/2026
---

Sekiranya anda belum perasan, kita semua—terutama sebagai orang percaya—sedang terlibat dalam kontroversi besar yang berkecamuk di sekeliling kita, malah di dalam diri kita juga. Kita semua, dalam satu cara atau yang lain, mengalami realiti perjuangan kosmik ini, dan akan terus mengalaminya hingga hari kita meninggal, bila dan bagaimana pun ia berlaku.

`Baca 2 Korintus 10:3–6. Apakah asas peperangan rohani yang kita hadapi, dan apakah senjata kita?`

Senjata rohani yang paling berbahaya ialah idea, sama ada yang baik mahupun yang buruk. Syaitan menggunakan kritikan, pengkhianatan, rasa malu, ketakutan, tekanan rakan sebaya, dan pelbagai alat lain yang seharusnya tidak digunakan oleh orang Kristian. Sebaliknya, kita dipanggil untuk menggunakan kasih, belas kasihan, damai sejahtera, kelembutan, kesabaran, kebaikan, dan penguasaan diri. Senjata kita yang paling berkuasa, apabila digunakan dengan bijaksana, ialah “Firman TUHAN” yang digerakkan oleh Roh (Ef. 6:17, AVB), kerana hanya Tuhan yang mampu membawa kebenaran masuk ke dalam hati seseorang. Kita hanyalah alat yang Tuhan gunakan untuk melaksanakan tujuan-Nya.

`Baca Filipi 1:21, 22. Bagaimanakah kita memahami maksud Paulus, khususnya dalam konteks kontroversi besar?`

Oleh kerana peperangan ini bersifat rohani, kita sedang berjuang dalam perang idea dan nilai. Namun, Kristus telah menang di salib bagi pihak kita, dan selama kita kekal bersatu dengan-Nya, kita tidak akan pernah dikalahkan, sekalipun kita dibunuh. Paulus menyerahkan hidupnya terhadap apa pun yang berlaku ke atasnya di dunia ini, walau seberapa tidak adil sekali pun, kerana dia mempercayakan hidup dan masa depannya terhadap mahkamah yang lebih tinggi.

Sebagai orang Kristian, kita tidak seharusnya berjuang terlalu banyak demi hak kita, tetapi demi apa yang benar. Bukan “kuasa menentukan yang benar,” tetapi “yang benar itulah memberi kuasa.” Penyerahan terhadap kehendak Tuhan adalah mulia; malah, itulah satu-satunya jalan untuk menang dalam peperangan yang kita hadapi. Sudah tentulah bahawa Yesus adalah teladan tertinggi atas penyerahan pada kehendak Tuhan, sebagaimana Paulus akan jelaskan dalam Filipi 2.

`Dalam cara apakah, sekarang ini, anda sedang mengalami realiti kontroversi besar itu? Bagaimanakah anda boleh mendapat penghiburan dan kekuatan daripada mengetahui bahawa Kristus sudah pun menang untuk kita?`