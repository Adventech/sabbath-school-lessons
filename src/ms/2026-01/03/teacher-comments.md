---
title:  Panduan Guru
date:   16/01/2026
---

### Bahagian 1: Pandangan Keseluruhan

**Ayat Utama:** Filipi 1:21

**Tumpuan Kajian:** Flp. 1:19–30, 1 Tes. 4:14–16

Martin Luther King, Jr., pernah berkata, “Jika seorang manusia belum menemui sesuatu yang dia rela mati untuknya, dia tidak layak untuk hidup.”—Dipetik oleh Mark Water, The New Encyclopedia of Christian Quotations (Alresford, Hampshire, England: John Hunt Publishers Ltd., 2000), hlm. 404. Paulus menyatakan sentimen yang sama, “Kerana bagiku, hidup ialah Kristus, dan mati ialah keuntungan” (Filipi 1:21, AVB). Ini bukanlah kata-kata kosong! Paulus benar-benar rela mati untuk Kristus (Roma 14:8), dan akhirnya dia memang melakukannya (2 Timotius 4:6–8).

Dengan memetic dari Mazmur 44:22, Paulus mengumumkan kepada Tuhan, “‘Kerana-Mu kami menghadapi maut sepanjang hari; Kami dianggap sebagai domba untuk disembelih’” (Roma 8:36, AVB). Maka itu, kata-katanya dalam Galatia 2:20 tidak mengejutkan kita: “Aku telah disalib bersama Kristus” (AVB). Paulus rela mati untuk Kristus kerana dia berkomitmen untuk hidup bagi-Nya. Paulus meneruskan, “bukanlah aku lagi yang hidup, tetapi Kristus yang hidup dalam aku. Dalam hidup jasadku sekarang aku hidup dengan iman kepada Anak Tuhan, yang mengasihiku dan menyerahkan diri-Nya untukku” (Galatia 2:20, AVB). Dengan demikian, Paulus hidup dan mati demi Injil.

Pelajaran minggu ini menekankan tiga tema utama:

1. Tuhan memanggil kita untuk hidup dengan berorientasikan misi, bahkan memanggil kita agar rela mati untuk-Nya.
2. Kematian diumpamakan sebagai tidur, yang mana penyelesaiannya adalah kebangkitan tubuh, bukan keabadian jiwa.
3. Kristus memanggil kita kepada kesatuan dalam Roh-Nya. Oleh kerana kita semua terlibat dalam peperangan rohani, kita bukan sahaja harus menggunakan senjata yang benar, tetapi juga berjuang bersama dalam kesatuan.

### Bahagian II: Ulasan

**Ilustrasi**

Tersebut satu kisah tentang John Bradford, yang dibakar hidup-hidup pada 1 Julai 1555. Bradford “adalah pendeta istana kepada Raja Edward Keenam dari England, dan merupakan salah seorang pengkhutbah paling terkenal pada zamannya. Tetapi dia menjadi martir kerana imannya. Ketika dia sedang dibawa ke Newgate untuk dibakar, dia diberi izin untuk berbicara, dan dari gerabak yang membawanya menuju kematian sepanjang jalan dari West London ke Newgate dia berseru: ‘Kristus, Kristus, tiada lain selain Kristus.’”—Paul Lee Tan, Encyclopedia of 7,700 Illustrations: Signs of the Times (Garland, TX: Bible Communications, Inc., 1996), hlm. 787. Sama seperti Paulus, Bradford menyerahkan dirinya kepada misi dengan hidup dan mati untuk Kristus.

**Hidup dan Mati untuk Kristus**

Pernyataan Paulus dalam Filipi 1:21 adalah salah satu yang paling penting dalam semua suratnya. Kesediaannya untuk hidup bagi Kristus—yang bererti menanggung penderitaan yang tidak dapat dielakkan—dan bahkan mati untuk Dia, menekankan pengharapan yang dinyatakan dalam ayat sebelumnya, “Adalah jangkaan dan harapanku yang bersungguh-sungguh bahawa dalam apa hal pun aku tidak dipermalu, melainkan dengan segala keberanianku seperti biasa, maka sekarang juga Kristus akan ditinggikan dalam diriku, baik melalui hidup mahupun mati” (Filipi 1:20, AVB).

Namun, konsep yang mengelirukan ialah pernyataan Paulus bahawa mati adalah keuntungan. Apa maksudnya? Bagaimanakah seseorang boleh mendapat manfaat daripada kematiannya sendiri? Berdasarkan hasrat Paulus dalam Filipi 1:23, “pergi dan bersama dengan Kristus” (AVB), ada yang menafsirkan bahawa Paulus menegaskan bahawa dia akan berada bersama Kristus sejurus selepas mati. Tetapi tanggapan sebegitu bertentangan dengan ajaran Kitab Suci yang jelas tentang ketidakabadian jiwa dan kematian sebagai tidur. Untuk memahami maksud Paulus ketika merujuk kepada kematian sebagai keuntungan, adalah baiknya untuk meneliti penggunaan istilah “keuntungan” (daripada bahasa Yunani kerdos) dan kata kerjanya “untuk memperoleh” (kerdainō) di tempat lain dalam tulisannya. Dalam Filipi 3:7, 8, Paulus menyebut bahawa apa yang dahulu dianggapnya sebagai keuntungan (kerdos), kini dia anggap rugi “kerana Kristus” (Filipi 3:7, AVB); yakni, “Oleh sebab Dialah aku telah kerugian segalanya, yang kukira sampah sarap belaka, supaya aku mendapat untung (kerdainō) iaitu Kristus” (Filipi 3:8, AVB). Jadi, bagi Paulus, mati adalah keuntungan dalam erti kata bahawa dia akhirnya akan memperoleh Kristus dengan melihat-Nya pada kedatangan-Nya yang kedua (2 Timotius 4:8).

Ada juga kemungkinan bahawa “keuntungan” (kerdos) dalam Filipi 1:21 membawa maksud misi. Dalam 1 Korintus 9:19–23, Paulus menggunakan kerdainō sebagai istilah misi: “aku memperhambakan diri kepada semua orang supaya aku dapat menawan (kerdainō) hati ramai orang. Bagi orang Yahudi, aku berlaku seperti orang Yahudi supaya aku dapat menawan (kerdainō) hati orang Yahudi. Bagi orang yang terikat kepada Taurat, aku berlaku seperti orang yang terikat kepada Taurat, … supaya aku dapat menawan (kerdainō) hati mereka. Bagi mereka yang lemah, aku berlaku lemah untuk menawan (kerdainō) hati mereka” (AVB).

Sehubungan itu, komen berikut tentang Filipi 1:21 sangat berguna: “[Paulus] prihatin untuk membesarkan Kristus. Jika Tuhannya melihat yang terbaik baginya untuk memberi kesaksian melalui hidup dan pelayanan, dia akan mewakili-Nya dengan benar. Tetapi kematian seorang yang benar juga boleh menjadi pengesahan yang kuat tentang keberkesanan Injil kasih kurnia. Perbezaan antara kematiannya dan kematian seseorang yang mati tanpa pengharapan akan begitu jelas sehingga pengaruhnya membawa keuntungan bagi kerajaan Kristus. Hati akan tersentuh dan dilembutkan oleh keyakinan dan kepastian tenang daripada seseorang yang sepenuhnya mempercayai Tuhannya, bahkan pada saat kematian.”—The SDA Bible Commentary, Jld. 7, hlm. 147. Paulus percaya bahawa kematiannya akan menandakan puncak pelayanan misinya (Filipi 2:17; bandingkan dengan 2 Timotius 4:6, 7). Dia juga mungkin berfikir bahawa pengorbanan nyawanya akan “menguatkan jemaat Filipi untuk lebih berkorban, atau . . . mendorong sesetengah orang menyelidiki iman yang dipegangnya dengan teguh.”—The SDA Bible Commentary, jld. 7, hlm. 160.

Paulus memandang kematian sebagai keuntungan kerana pengalaman dalam hidupnya yang seterusnya ialah melihat Kristus pada kebangkitan. Pada masa yang sama, Paulus juga yakin bahawa antara kematiannya dan Kedatangan Kedua, dia akan tidur di dalam kubur.

**Kematian Seperti Tidur**

Paulus membandingkan kematian dengan tidur (1 Tesalonika 4:14, 15), yang menyiratkan keadaan tidak sedar. Idea ini selaras dengan ajaran Yesus dalam Injil (Lukas 8:52, 53; Yohanes 11:11–13). Satu contoh jelas ialah kisah kebangkitan anak perempuan Yairus. Menariknya, sementara Matius dan Markus hanya menyebut bahawa orang-orang mentertawakan pernyataan Yesus bahawa anak itu sedang tidur (Matius 9:24, Markus 5:39, 40), pemerhatian Lukas sebagai seorang tabib lebih tepat: “Mereka mentertawakan Dia, kerana mereka tahu bahawa anak itu sudah mati” (Lukas 8:53, AVB). Tambahan pula, kitab Kisah Para Rasul—juga ditulis oleh Lukas—menggambarkan kematian Stefanus dengan menyatakan, “dia tertidur” (Kisah Para Rasul 7:60, AVB). Hal yang sama dikatakan tentang Daud (Kisah Para Rasul 13:36).

Merujuk pada kematian “nenek moyang,” Petrus berkata mereka “telah tertidur” (2 Petrus 3:4, AVB). Para sarjana berdebat sama ada dengan “nenek moyang” Petrus maksudkan generasi Kristian sebelumnya atau para leluhur, tetapi perbezaan ini tidak relevan. Apa pun keadaannya, kematian digambarkan sebagai keadaan tidak sedar, sama seperti yang berlaku ketika kita tidur setiap malam. Haruslah juga diperhatikan bahawa “banyak jenazah orang suci dibangkitkan semula” pada kebangkitan Yesus (Matius 27:52, AVB). Petikan ini penting bukan sahaja kerana mengumpamakan kematian sebagai tidur tetapi juga kerana dengan jelas menunjuk kepada kebangkitan tubuh sebagai penyelesaian terhadap kematian.

Seperti yang dinyatakan sebelumnya, kepercayaan Paulus bahawa kematian diumpamakan sebagai tidur berakar dalam ajaran Yesus dan selaras dengan pemikiran para rasul lain. Maka, Alkitab tidak menggambarkan kematian sebagai suatu keadaan yang sedar, seperti yang dipercayai oleh ramai orang.

**Kesatuan dalam Kristus**

Filipi 1:27 memulakan bahagian dalam surat ini (Filipi 1:27–30) di mana Paulus beralih daripada membicarakan penderitaannya sendiri kepada penderitaan pendengarnya dalam pekerjaan mereka bagi Kristus. Dua tema penting muncul dalam Filipi 1:27: cara hidup yang menyerupai Kristus dan kesatuan. Orang percaya dipanggil untuk menunjukkan kelakuan yang luar biasa dan tetap bersatu, meskipun menghadapi tentangan keras hati dan penderitaan kerana iman mereka kepada Kristus.

Paulus menggunakan dua frasa utama untuk menekankan jenis hubungan yang sepatutnya menjadi ciri antara orang percaya, iaitu, “satu roh” dan “satu hati” (Filipi 1:27, AVB). Bahasa persahabatan ini muncul di seluruh surat tersebut. Dalam konteks ini, Paulus menegaskan bahawa jemaat Filipi akan menyempurnakan sukacitanya “dengan berkeadaan sejiwa, mempunyai kasih yang sama, sepakat dan bersatu hati” (Filipi 2:2, AVB). Dalam Filipi 4:1–3, Paulus memberi petunjuk bahawa kesatuan adalah penting bagi pelaksanaan misi.

Filipi 4:3 menyampaikan empat kata majmuk yang diperkenalkan dengan partikel Yunani syn (“dengan” atau “bersama”): syzygos (“teman seperjuangan”); syllambanō (secara harfiah, “ambil bersama”); synathleō (“berjuang bersama”) dan synergos (“rakan sekerja”). Oleh yang demikian, Paulus menyebut perempuan yang “telah berusaha bersamaku” (AVB) dalam Injil serta juga “teman sekerjaku” (AVB), yang semuanya terlibat dalam misi.

### Bahagian III: Penerapan Hidup

Renungkan tema-tema berikut. Kemudian minta para anggota kelas anda untuk menjawab soalan di penghujung bahagian ini:

Jesus berkata, “Tiada murid yang melebihi gurunya; tiada hamba yang melebihi tuannya” (Mat. 10:24, AVB). Antara lain, ajaran ini meliputi penolakan, penderitaan, malah kemartiran. Dalam Yohanes 15:20, Yesus berkata, “Jika mereka menganiaya-Ku, mereka akan menganiayamu juga.” (NKJV). Sebagai pekerja dalam pekerjaan Kristus, kita sepatutnya bersedia menghadapi masa-masa sukar. Alkitab menyatakan bahawa Syaitan sedang bekerja dengan giat di dunia ini untuk menghalang Injil daripada diberitakan kepada segala bangsa, suku, bahasa, dan umat, kerana “ ‘ia tahu bahawa waktunya singkat’ ” (Why. 12:12, NKJV). Umat Tuhan juga mesti bekerja dengan tekun.

Oleh itu, Kristus memanggil kita untuk hidup bagi misi. Dan jika kita mati ketika melaksanakan tugas misionari kita, kita dijanjikan bahawa kita akan tidur di dalam kubur, menantikan kebangkitan pada Kedatangan Kedua. Tuhan tidak melupakan mereka yang mati dalam kesetiaan kepada pekabaran malaikat ketiga. Mereka dijanjikan, “Dari saat ini diberkatilah semua orang yang mati dalam Tuhan.” ‘Ya,’ kata Roh, “supaya mereka dapat berehat daripada penat lelah, dan hasil usaha mereka menyertai mereka.” (Why. 14:13, AVB). Buat sementara ini, ketabahan adalah perlu (Why. 14:12). Kita dipanggil untuk memikul salib dan mengikut Kristus (Mat. 10:38) hingga hari apabila kita akan menggantikan salib dengan mahkota kehidupan (Why. 2:10). Sementara itu, kita mesti bekerja bersama-sama melawan musuh yang sama. Paulus berkata, “Sebabnya kita berlawan bukan dengan darah dan daging, tetapi dengan para penghulu dunia daripada kegelapan zaman ini, para pemerintah dan penguasanya, dan tentera roh iblis di udara.” (Ef. 6:12, AVB). Bersatu dalam Kristus dan dilengkapi dengan seluruh persenjataan Tuhan, kita pasti menang!

**Pertanyaan:**

1. Fikirkan tentang suatu masa apabila anda mengalami penganiayaan kerana agama. Bagaimana penderitaan demi Kristus menguatkan iman anda?
2. Pada misi apakah Kristus telah memanggil anda? Bagaimanakah anda sedang melaksanakan pekerjaan itu bagi-Nya?