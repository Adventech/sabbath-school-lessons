---
title:  Bersatu dan Tanpa Rasa Takut
date:   15/01/2026
---

`Baca Filipi 1:27–30. Bagaimanakah kesatuan kita dan “berjuang bersama untuk iman dalam Injil” berkaitan dengan tidak gentar?`

Strategi Syaitan ialah memecahbelahkan dan menakluki. Perpecahan sangat berbahaya. Yesus berkata, “Dan jika sebuah keluarga berpecah belah, keluarga itu tidak dapat bertahan” (Markus 3:25, AVB). Prinsip ini mudah, tetapi Syaitan suka agar kita melupakannya. Kesatuan kita membantu kita melaksanakan peranan nubuatan sebagai umat sisa dalam nubuatan Alkitab (Wahyu 12:17), memberitakan “Injil yang kekal” pada “setiap bangsa, suku, bahasa dan kaum” (Wahyu 14:6). Oleh kerana kesatuan sangat penting untuk melaksanakan misi kita dalam menyebarkan pekabaran daripada Tuhan ini, dan doa Yesus dalam Yohanes 17 menekankan “kebenaran” Firman Tuhan sebagai salah satu kunci terpenting untuk kesatuan (Yohanes 17:17, 19), maka pekabaran kita tidak dapat dipisahkan daripada misi kita atau kesatuan kita. Ketiga-tiganya berdiri atau jatuh bersama. Jika salah satu daripada tiga kunci ini hilang, kita tidak dapat berjaya. Namun, jika kita memiliki ketiga-tiganya, tiada apa yang perlu ditakuti. Kita “sama sekali tidak takut” menghadapi tentangan (Filipi 1:28, AVB). Syaitan ialah musuh yang sudah dikalahkan. Walaupun kita harus mati kerana iman kita, tiada apa yang dapat mencelakakan kita jika kita “berbuat kebaikan dengan penuh semangat” (1 Petrus 3:13, AVB). Iblis tidak berkuasa menghentikan kemaraan kebenaran Tuhan.

`Baca ayat-ayat Alkitab berikut dan rumuskan secara ringkas temanya secara umum: Matius 10:38, Kisah Para Rasul 14:22, Roma 8:17, 2 Timotius 3:12.`

Hidup itu sendiri di dunia yang jatuh ini memang sukar, bahkan bagi “yang terbaik” di antara kita. Ayub seorang yang benar; Alkitab mengatakan bahawa dia “tidak bercela, juga tulus dan takut kepada Tuhan serta menjauhi kejahatan” (Ayub 1:1, AVB). Namun, dalam sekelip mata, malapetaka menimpa dia dan keluarganya. Siapakah yang tidak pernah belajar, sama ada melalui pengalaman peribadi atau dengan melihat apa yang berlaku terhadap orang lain, bahawa kehidupan di dunia ini bagaikan hidup di tepi jurang, dan kita tidak pernah tahu bila kita akan terjatuh? Penderitaan, pada tahap tertentu, adalah nasib semua orang. Namun, akhirnya, lebih baik menderita kerana Kristus daripada kerana suatu apa pun yang lain.

`Apakah harapan dan penghiburan yang seharusnya kita miliki sebagai orang Kristian di tengah-tengah penderitaan kita?`