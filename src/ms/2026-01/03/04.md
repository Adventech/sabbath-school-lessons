---
title:  Keyakinan Penuh
date:   13/01/2026
---

`Baca Filipi 1:23, 24. Apakah yang dimaksudkan Paulus apabila dia berkata bahawa “ingin pergi dan diam bersama-sama dengan Kristus” adalah “itu jauh lebih baik”?`

Petikan ini telah banyak disalahfahami pada sepanjang zaman. Dalam ayat minggu ini, Paulus membicarakan tentang perbezaan antara hidup dan mati. Orang Kristian hidup untuk Kristus, bahkan sanggup mati bagi-Nya. Dalam pengertian itu, kematian adalah suatu “keuntungan” kerana kesaksian kita menjadi lebih kuat dan meyakinkan (Flp. 1:21). Seseorang tentu benar-benar percaya jika dia rela mati demi imannya.

Namun kita juga harus sedar bahawa orang mati itu benar-benar mati. Mereka “tidak mengetahui apa-apa.” Mereka berehat di dalam kubur hingga kebangkitan (lihat Pkh. 9:5; Yoh. 5:28, 29). Itulah sebabnya Yesus berkata tentang Lazarus yang telah mati: “Sahabat kita Lazarus telah tertidur, tetapi Aku pergi untuk membangunkan dia daripada tidurnya” (Yoh. 11:11).

Jika benar orang mati terus naik ke syurga, bayangkan bagaimana dengan Lazarus. Setelah empat hari menikmati Syurga, tiba-tiba seorang malaikat datang dengan “berita buruk”: “Maaf, Lazarus, Yesus memanggil engkau kembali ke bumi. Engkau tidak boleh tinggal di sini.”

Apabila kita mengikuti ajaran yang salah hingga ke hujungnya, kita dapat melihat betapa salahnya itu. Kematian adalah seperti tidur tanpa mimpi, yang dari mana Yesus akan membangunkan para pengikut-Nya yang setia pada Kedatangan Kedua nanti; kemudian, bersama orang kudus yang masih hidup, mereka akan diangkat untuk bersama Yesus selama-lamanya (lihat 1 Tes. 4:16, 17).

“Pergi” yang dimaksudkan Paulus dari kehidupan ini untuk bersama Kristus ialah bersama-Nya dalam penderitaan dan kematian (2 Tim. 4:6), demi mencapai “kebangkitan daripada kematian” (Flp. 3:11). Dia tahu bahawa apabila menutup matanya dalam kematian, perkara seterusnya yang disedarinya—dalam sekelip mata—ialah melihat Yesus yang datang untuk membawa semua umat-Nya ke tempat yang telah disediakan (Yoh. 14:3; 1 Kor. 2:9).

Walaupun rela mati untuk Kristus, Paulus tahu adalah lebih baik bagi jemaat Filipi jika dia “terus hidup dari segi jasmani” (Flp. 1:24, AVB). Menariknya, bagi orang Kristian, persoalan sama ada lebih baik hidup untuk Kristus atau mati bagi-Nya bukanlah sesuatu yang mudah dijawab. Paulus berkata dia “terjepit di antara kedua-duanya” (Flp. 1:23, AVB), antara terus hidup atau beristirahat di dalam kubur.

Sekali lagi, walaupun tidak ada seorang pun yang ingin mati, pernahkah anda terfikir bahawa sebaik sahaja anda mati, perkara seterusnya yang anda akan ketahui ialah Kedatangan Kristus? Bagaimanakah pemikiran seperti ini dapat membantu anda memahami pandangan Paulus?