---
title:  Sumber Kesatuan
date:   19/01/2026
---

Fikirkan lebih mendalam tentang penekanan Paulus terhadap kesatuan dalam Filipi 2:2, di mana dia menyampaikan perkara yang sama dalam empat cara yang berbeza. Perhatikan juga penekanannya terhadap fikiran, pemikiran, dan perasaan. Sementara pemimpin agama cenderung menekankan kelakuan luaran, Yesus menumpukan perhatian kepada fikiran dan perasaan kita. Sebagai contoh, pemuda kaya mendakwa dia sentiasa menuruti hukum Taurat. Namun, dengan menyuruhnya menjual segala miliknya, memberikan kepada orang miskin, dan mengikut Dia, Yesus menguji keterikatannya pada perkara duniawi. Dia juga berkata bahawa apa yang keluar dari hati (atau fikiran) itulah yang menajiskan seseorang: “Karena dari hati timbul segala pikiran jahat, pembunuhan, perzinahan, percabulan, pencurian, sumpah palsu dan hujat” (Mat. 15:19), dan “yang diucapkan mulut meluap dari hati.” (Mat. 12:34).

`Baca Filipi 2:3, 4. Apakah langkah praktikal yang Paulus sarankan untuk mencapai kesatuan dalam gereja?`

Kata-kata Paulus menggambarkan kerendahan hati: rendah hati, menganggap orang lain lebih utama daripada diri kita sendiri, memperhatikan kepentingan orang lain dan bukan hanya kepentingan kita sendiri. Memang lebih mudah diucapkan daripada dilakukan, bukan? Namun prinsip-prinsip ini sangat penting untuk diingat dalam setiap interaksi kita. Dalam perbualan, sering ada kecenderungan untuk menumpukan perhatian kepada jawapan kita terhadap apa yang dikatakan, daripada benar-benar mendengar untuk memahami apa yang disampaikan orang lain dan berusaha melihat sesuatu dari sudut pandangan mereka. Pertengkaran sering kali timbul daripada salah faham kecil yang sebenarnya boleh dielakkan hanya dengan mendengar secara aktif. Kita mungkin tidak bersetuju, tetapi mendengar dan berusaha memahami pandangan orang lain adalah langkah pertama untuk memupuk komunikasi yang sihat dan membina kepercayaan.

Paulus berbicara tentang kesatuan yang “dihasilkan oleh Roh” (Ef. 4:3), yang mewujudkan “damai sejahtera yang mengikat kita bersama” (Ef. 4:3). Jika ada perselisihan dalam gereja, Roh Kudus dapat menenangkan keadaan dan membawa kita pada kesatuan, menciptakan keharmonian. Dalam bab yang sama, Paulus berbicara tentang “kesatuan iman dan pengetahuan yang benar tentang Anak Tuhan” (Ef. 4:13). Kedua-duanya saling berkaitan. Memiliki iman yang sama, pemahaman Kitab Suci yang sama yang lahir daripada mengenal Kristus dan ajaran-Nya, adalah sangat penting supaya kesatuan dapat terus bertahan di antara kita.

`Apakah bentuk kematian terhadap diri sendiri yang akan membawa kita kepada sikap menganggap orang lain lebih utama daripada diri sendiri? Bagaimanakah kita boleh belajar untuk melakukannya? Sejauh manakah berbezanya hubungan kita sekiranya kita semua hidup seperti itu?`