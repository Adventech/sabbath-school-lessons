---
title:  Misteri Kesalehan
date:   22/01/2026
---

Satu ayat yang popular dalam Alkitab ialah 1 Korintus 8:2: “Seseorang yang menyangka dirinya serba tahu, sebenarnya tidak mengetahui apa yang patut diketahui” (AVB). Tidak ada satu pun perkara yang kita ketahui sepenuhnya. Kita sentiasa boleh belajar sesuatu yang baharu tentang apa sahaja. Lebih-lebih lagi hal ini benar mengenai realiti kekal yang berkaitan dengan Ketuhanan dan Penjelmaan. Paulus sering merujuk kepada kerendahan hati Kristus yang menakjubkan dalam menjadi seorang manusia. Ia adalah satu topik yang bahkan sepanjang kekekalan pun tidak akan habis diterokai.

`Baca Roma 8:3, Ibrani 2:14–18, dan Ibrani 4:15. Apakah yang mencirikan kerendahan hati Yesus dan pengambilan sifat kemanusiaan-Nya? Bagaimanakah mungkin Anak Tuhan yang kekal, melalui karya Roh Kudus (lihat Lukas 1:35), menjadi makhluk ilahi-manusia dalam rahim Maria? Sukar difahami bagaimana yang tidak terbatas dan kekal boleh tiba-tiba menjadi manusia fana yang tertakluk kepada kematian. Itulah inti pati yang Paulus sebut sebagai “misteri kesalehan” (1 Timotius 3:16).`

Dalam sebuah nyanyian indah dari Filipi 2, Paulus menghuraikan kerendahan hati Kristus ini dengan lebih mendalam berbanding mana-mana tempat lain dalam Kitab Suci.

- “Dalam rupa Tuhan” (Filipi 2:6). Perkataan morphē (rupa) merujuk kepada sifat ketuhanan-Nya, bahawa Yesus setara dengan Bapa (bandingkan Yohanes 1:1).
- “Telah mengosongkan diri-Nya” (Filipi 2:7). Sifat misteri Yesus yang mengosongkan diri-Nya daripada hak istimewa ketuhanan—supaya Dia benar-benar menjadi manusia dan dicubai seperti kita—sungguh menakjubkan.
- “Dia merendahkan diri-Nya” (Filipi 2:8). Dengan mengambil sifat manusia, Yesus berpindah daripada penguasa sejagat kepada kerendahan seorang hamba, bertentangan dengan cita-cita Lucifer.
- “Taat samnpai mati, bahkan mati di kayu salib” (Filipi 2:8). Tidak ada cara kematian yang lebih hina daripada cara yang dipilih Yesus, yang telah dirancang-Nya bersama Bapa dalam “musyawarah damai” (Zakharia 6:13), dilambangkan terlebih dahulu melalui Musa yang meninggikan ular tembaga (Bilangan 21:9, Yohanes 3:14), dan dengan demikian menjadi “dosa kerana kita … supaya kita menjadi kebenaran Tuhan di dalam Dia” (2 Korintus 5:21).

Bagaimanakah, dan seharusnyakah, dengan memusatkan perhatian pada apa yang Yesus telah lakukan untuk kita di kayu salib—melihat salib sebagai teladan penyerahan dan kerendahan hati—dapat menjadikan kita lebih rendah hati, serta lebih patuh kepada Tuhan?