---
title:  Panduan Guru
date:   23/01/2026
---

### Bahagian 1: Pandangan Keseluruhan

**Ayat Utama:** Filipi 2:2

**Tumpuan Kajian:** Flp. 2:1–8

Filipi 2:1–4 memulakan suatu bahagian di mana Paulus membincangkan teladan mengenai kerendahan hati Kristus bagi kehidupan orang Kristian (Filipi 2:1–18). Kristus ialah teladan yang tertinggi untuk kita dalam penyerahan kepada Tuhan, kasih kepada-Nya, dan kesatuan dengan-Nya. Sepanjang pelayanan-Nya di bumi, Kristus memupuk persekutuan yang mendalam dengan Bapa dan berulang kali menegaskan kesatuan mereka (Yohanes 5:19; Yohanes 10:30, 38; Yohanes 12:45; Yohanes 14:9, 10; Yohanes 17:11, 21–24). Demikian juga, Yesus menekankan kesatuan-Nya dengan Roh Kudus (Yohanes 14:16, 26; Yohanes 15:26; Yohanes 16:7).

Anggota Ketuhanan wujud secara kekal dalam hubungan yang harmonis dan penuh kasih, menyediakan satu pola untuk kesatuan dan kasih yang seharusnya mewarnai hubungan antara para percaya. Paulus menekankan tema ini bukan sahaja dalam kitab Filipi tetapi juga di tempat lain. Sebagai contoh, pada permulaan 1 Korintus, dia berkata, “Saudara-saudaraku! Demi nama Tuhan kita Yesus Kristus aku berseru kepada kamu semua supaya seia sekata dan tidak wujud perpecahan. Dengan demikian, kamu bersatu hati dan fikiran sepenuhnya” (1 Kor. 1:10, AVB; bandingkan dengan Roma 15:5–7, Galatia 3:26–29, Efesus 4:1–6, Kolose 3:12–15).

Pelajaran minggu ini menekankan tiga tema utama:

1. Hidup dalam kesatuan dan menunjukkan kasih kepada satu sama lain adalah tanggungjawab asas orang Kristian dan merupakan perilaku yang diharapkan daripada setiap pengikut Yesus.
2. Sebagai orang Kristian, kita dipanggil untuk memupuk cara berfikir seperti Kristus. Paulus menekankan apa yang dimaksudkan dengan pemikiran yang menyerupai Kristus.
3. Fikiran kita yang terbatas tidak mampu sepenuhnya memahami kerendahan Kristus yang tidak terhingga dalam menjadi manusia. Kerendahan ini adalah suatu misteri yang tidak terselami.

### Bahagian II: Ulasan

**Ilustrasi**

“Demi keselamatan, pendaki gunung mengikat diri mereka bersama dengan tali ketika mendaki. Dengan cara itu, jika seorang pendaki tergelincir dan jatuh, dia tidak akan terjatuh dan maut. Dia akan dipegang oleh yang lain sehingga dia dapat berdiri semula.

“Gereja sepatutnya seperti itu. Apabila seorang anggota tergelincir dan jatuh, yang lain harus menahannya sehingga dia dapat berdiri kembali. Kita semua diikat bersama oleh Roh Kudus.”—Michael P. Green, 1500 Illustrations for Biblical Preaching (Grand Rapids, MI: Baker Books, 2000), hlm. 66.

**Kesatuan dan Kasih**

Dalam Filipi 2:1–4, Paulus memberi petunjuk bahawa cita-cita mementingkan diri adalah punca utama perpecahan dalam gereja. Dia berkata, “Janganlah lakukan apa pun kerana kepentingan diri sendiri atau keangkuhan.” (Flp. 2:3, AVB). Perkataan “kepentingan diri” dan “keangkuhan” masing-masing memberikan terjemahan pada kata nama Yunani eritheia dan kenodoxia, kedua-duanya jarang digunakan dalam Perjanjian Baru. Yang pertama muncul tujuh kali, hampir keseluruhannya dalam surat-surat Paulus (Rm. 2:8; 2 Kor. 12:20; Gal. 5:20; Flp. 1:16; Flp. 2:3; Yak. 3:14, 16). Yang kedua muncul hanya sekali di sini. Menariknya, istilah eritheia tidak terdapat dalam Septuaginta (Perjanjian Lama versi Yunani), dan kenodoxia hanya muncul tiga kali, tetapi dalam kitab bukan kanonik. Oleh itu, nampaknya penggunaan Paulus bagi perkataan ini dalam Filipi 2:3 tidak berasaskan Septuaginta. Sebaliknya, kedua-dua perkataan ini muncul dalam senarai kejahatan dalam tulisan para falsafah purba untuk mengkritik persaingan (lihat Gerald F. Hawthorne, Philippians, vol. 43, Word Biblical Commentary [Dallas: Word, Inc., 2004], hlm. 87). Tidak hairanlah, eritheia muncul dalam katalog dosa yang dicatatkan dalam 2 Korintus 12:20 dan Galatia 5:20. Jelas sekali bahawa Paulus menggunakan perkataan ini untuk merujuk pada perilaku yang harus dielakkan oleh orang Kristian.

Filipi 2:1–4 menunjukkan bahawa supaya kesatuan menjadi realiti dalam gereja, seseorang bukan sahaja harus menghindari persaingan dan mementingkan diri yang merosakkan keharmonian, tetapi juga mempraktikkan kebajikan Kristian yang penting untuk memupuk rasa kebersamaan. Suasana harmoni dicirikan oleh penghiburan, penguatan, kasih, persekutuan, belas kasihan, dan rahmat (Flp. 2:1). Dalam suasana seperti ini, orang yang “sejiwa, sepakat,” saling mengasihi, dan bekerja “sepakat dan bersatu hati” (Flp. 2:2, AVB).

Namun, Paulus tidak menyeru keseragaman, melainkan kesatuan dalam kepelbagaian. Dengan mengecam sikap “kepentingan diri sendiri” dan “keangkuhan,” dia mempersembahkan sikap sebaliknya, iaitu “rendah hati” (Flp. 2:3). Sikap ini diperjelaskan dalam ayat seterusnya: “setiap orang menganggap yang lain lebih tinggi daripada dirinya” (Flp. 2:3, AVB). Pemikiran ini sangat penting sehingga Paulus mengulanginya dengan perkataan lain dalam ayat berikutnya, “Tiap-tiap seorang daripada kamu janganlah menjaga kepentingan diri sahaja, jagalah juga kepentingan orang lain” (Flp. 2:4). Paulus tidak meminta pendengarnya mengabaikan kepentingan diri, tetapi supaya memberi perhatian mendalam terhadap kepentingan orang lain, bukannya bersikap acuh tak acuh. Yesus ialah Teladan Tertinggi kita dalam hal ini. Oleh itu, Paulus menyeru para pendengarnya untuk mengembangkan cara berfikir yang sama seperti Kristus.

**Pemikiran Seperti Kristus**

Filipi 2:1–8 menggunakan istilah daripada istilah akar Yunani phren (atau *phron*). Kata dasar ini digunakan untuk menekankan penggunaan “keupayaan seseorang untuk perancangan yang bijaksana.”—Johannes P. Louw dan Eugene A. Nida, Greek-English Lexicon of the New Testament: Based on Semantic Domains, 2nd ed., vol. 1 (New York: United Bible Societies, 1996), hlm. 324. Dalam konteks Filipi 2:2, Paulus menyeru para pendengar supaya “berfikiran sama [to auto phronete] dengan memiliki kasih yang sama, bersatu dalam roh, dan berfikiran satu hal [to hen phronountes]” (terjemahan oleh penulis). Keserentakan ini hanya mungkin jika “dengan kerendahan hati [tapeinophrosyno] setiap orang menganggap orang lain lebih utama daripada dirinya” (Flp. 2:3, terjemahan oleh penulis). Kemuncak arus pemikiran ini dicapai dalam pernyataan berikut: “Dalam hidupmu hendaklah kamu berfikir [phroneite] dan bertindak seperti Kristus Yesus” (Flp. 2:5, NCV). Paulus menasihati orang Filipi supaya membangunkan cara berfikir seperti Kristus, kerana hanya pemikiran ini yang dapat membawa kepada tindakan seperti Kristus.

Para pakar pentafsir saling berdebat sama ada istilah “ada dalam” di dalam Filipi 2:5 (“ada di dalam dirimu pemikiran,” AVB) merujuk kepada kerendahan hati dalam Filipi 2:1–4 atau kepada kelembutan Yesus seperti yang digambarkan dalam Filipi 2:6–8. Dalam kedua-dua kes, Yesus berdiri sebagai piawai yang harus diteladani. Seperti yang dikatakan Tom Wright, “Setiap orang mesti tertumpu pada sesuatu selain dirinya; dan sesuatu itu ialah Kristus Yesus sendiri, Raja, Tuhan, dan berita baik yang telah datang untuk menguasai dunia dalam nama-Nya.”—Wright, Paul for Everyone: The Prison Letters: Ephesians, Philippians, Colossians, and Philemon (London: Society for Promoting Christian Knowledge, 2004), hlm. 98.

Sebagai orang Kristian, kita dipanggil untuk memupuk cara berfikir dan bertindak seperti Kristus. Paulus berhujah bahawa Yesus sepenuhnya sedar siapa diri-Nya (Flp. 2:6), namun Dia rela mengosongkan diri-Nya (Flp. 2:7) dan merendahkan diri-Nya (Flp. 2:8). Paulus menjelaskan bahawa (1) Yesus mengosongkan diri-Nya “dengan mengambil rupa seorang hamba,” iaitu “dengan menjadi sama seperti manusia” (Flp. 2:7), Dia (2) merendahkan diri-Nya “dengan menjadi taat sampai mati” (Flp. 2:8). Ringkasnya, Yesus menjadi seorang Hamba (lihat Mat. 20:28 dan Mrk. 10:45) dan mengorbankan diri-Nya demi keselamatan orang lain (lihat 2 Kor. 8:9, Ibr. 12:2) dalam ketaatan kepada kehendak Tuhan (lihat Mat. 26:39, Rm. 5:19). Mereka yang memiliki pemikiran seperti Kristus rela melakukan hal yang sama.

**Misteri yang Tidak Terselami**

Dalam 1 Timotius 3:16, Paulus memberi ringkasan mengenai misi Yesus. Penjelmaan, kematian, kebangkitan, kenaikan-Nya, bahkan juga bayangan terhadap pengisytiharan Injil kepada bangsa-bangsa lain dan pertaubatan sebahagian daripada mereka, digambarkan dengan penggunaan kata yang sangat padat. Kedua-dua pelayanan Yesus di bumi dan hasilnya ditunjukkan sebagai inti “misteri kesalehan.”

Istilah Yunani mysterion (“misteri”- atau “rahsia”) muncul 28 kali dalam Perjanjian Baru, kebanyakannya dalam Surat Paulus (21 kali). Hampir selalunya, istilah ini membawa erti Kristologi yang besar dalam tulisan Paulus. Sebagai contoh, dalam Roma 16:25, Paulus mengaitkan misteri dengan berita Injil. Begitu juga dalam Efesus 3:2–13, dia berulang kali menyebut tentang misteri dalam konteks pelayanannya kepada bangsa-bangsa lain. Paulus menyatakan bahawa “misteri itu telah dinyatakan” kepadanya “melalui wahyu” (Ef. 3:3), yang melaluinya dia dapat memiliki “pengertian tentang rahsia Kristus” (Ef. 3:4). Ramai sarjana bersetuju bahawa frasa “rahsia Kristus” boleh difahami sebagai “misteri, iaitu Kristus.” Paulus mengembangkan idea ini lebih luas dalam Kolose. Dia berbicara tentang “rahsia yang tersembunyi sejak zaman berzaman” (Kol. 1:26). Tambahan pula, dia merujuk kepada “rahsia itu dalam kalangan orang bukan orang Israel, iaitu Kristus dalam kamu” (Kol. 1:27; lihat juga Kol. 2:2, Kol. 4:3). Dalam Efesus 6:19, Paulus menyebut pekerjaannya mengisytiharkan “rahsia Injill.” Dalam Roma 11:25, misteri itu berkaitan dengan hakikat bahawa Injil akan sampai kepada bangsa-bangsa lain. Selanjutnya, Paulus menyiratkan bahawa kasih kurnia Tuhan adalah suatu misteri, yang mustahil diselami (Rm. 11:33). Sesungguhnya benar! Yesus rela menanggung “salib, tanpa menghiraukan pengaiban itu” (Ibr. 12:2). Seperti yang Paulus nyatakan dalam Filipi 2:8, Yesus merendahkan diri-Nya, “taat hingga kepada kematian, bahkan kematian di salib.”

### Bahagian III: Penerapan Hidup

Renungkan tema berikut. Kemudian minta ahli kelas anda untuk menjawab soalan di penghujung bahagian ini:

“Seorang pelawat ke hospital mental terkejut apabila mendapati hanya ada tiga pengawal menjaga seratus pesakit berbahaya. Dia bertanya kepada pemandunya, ‘Tidakkah kamu takut orang-orang ini akan menguasai pengawal dan melarikan diri?’

‘Tidak,’ jawabnya. ‘Orang gila tidak pernah bersatu.’” —Michael P. Green, 1500 Illustrations for Biblical Preaching (Grand Rapids, MI: Baker Books, 2000), hlm. 65.

Kisah ini menggambarkan potensi pertumbuhan yang hilang dalam sebuah komuniti akibat ketiadaan kesatuan. Perpecahan adalah keadaan yang mengerikan dan sesuatu yang harus dielakkan oleh orang Kristian dengan apa cara sekalipun.

Tidak ada yang lebih mengancam kesihatan rohani pada sesebuah komuniti umat percaya selain daripada ketiadaan kesatuan. Itulah sebabnya Paulus sangat bimbang mengenainya dan menegaskan bahawa hidup dalam kesatuan bukan sekadar satu nilai murni Kristian tetapi juga satu perintah: “Sempurnakanlah kebahagiaanku dengan berkeadaan sejiwa, mempunyai kasih yang sama, sepakat dan bersatu hati.” (Flp. 2:2, AVB), dan “Tiap-tiap seorang daripada kamu janganlah menjaga kepentingan diri sahaja, jagalah juga kepentingan orang lain” (Flp. 2:4, AVB).

Yesus adalah teladan utama kita dalam memperhatikan kepentingan orang lain. Dia menjadi miskin supaya melalui kemiskinan-Nya, kita boleh menjadi kaya (2 Kor. 8:9). Maka, tidak menghairankan apabila Paulus menyeru para pembacanya untuk mengembangkan cara berfikir seperti Kristus. Kita harus mengikuti jejak Yesus, mempraktikkan kerendahan hati dan ketaatan kepada Tuhan. Walaupun kita tidak sepenuhnya memahami sejauh mana kerendahan hati Kristus ketika menjadi manusia, kita mengetahui secukupnya untuk hidup dalam kesatuan antara satu sama lain.

**Pertanyaan:**

1. Apakah maksud memperhatikan kepentingan orang lain? Apakah cara-cara kita boleh mempraktikkan idea ini?
2. Mengapakah kesatuan antara orang percaya begitu penting? Apakah yang boleh kita lakukan untuk memupuk kesatuan dalam gereja?