---
title:  Pandangan Tambahan
date:   23/01/2026
---

“Segala kasih bapa yang telah mengalir turun dari generasi ke generasi melalui saluran hati manusia, segala sumber kelembutan yang telah terbuka dalam jiwa manusia, hanyalah ibarat aliran kecil dibandingkan dengan lautan tanpa batas apabila dibandingkan dengan kasih Tuhan yang tidak terhingga dan tidak pernah habis. Lidah tidak dapat mengungkapkannya; pena tidak dapat melukiskannya. Engkau boleh merenungkannya setiap hari sepanjang hidupmu; engkau boleh menyelidiki Kitab Suci dengan tekun untuk memahaminya; engkau boleh mengerahkan setiap kuasa dan kemampuan yang Tuhan telah berikan kepadamu, dalam usaha untuk memahami kasih dan belas kasihan Bapa di syurga; namun tetap ada suatu ketakterbatasan di luar itu. Engkau boleh mempelajari kasih itu sepanjang zaman; namun engkau tidak akan pernah sepenuhnya memahami panjang dan lebarnya, dalam dan tingginya, kasih Tuhan yang telah memberikan Anak-Nya untuk mati bagi dunia. Kekekalan itu sendiri tidak akan pernah sepenuhnya menyingkapkannya. Namun, ketika kita mempelajari Alkitab dan merenungkan kehidupan Kristus serta rancangan penebusan, tema-tema agung ini akan semakin terbuka kepada pemahaman kita.”—Ellen G. White, Testimonies for the Church, vol. 5, hlm. 740.

“Apabila kita menerima suatu latihan, seperti Musa dalam sekolah Kristus, apakah yang akan kita pelajari?—untuk menjadi sombong?—untuk mempunyai pandangan yang tinggi tentang diri sendiri?—Tidak sama sekali. Semakin banyak kita belajar dalam sekolah ini, semakin kita akan bertumbuh dalam kelemahlembutan dan kerendahan hati. Kita tidak sepatutnya berasa bahawa kita telah mengetahui segala sesuatu yang berharga untuk diketahui. Kita harus menggunakan sebaik-baiknya bakat yang Tuhan berikan kepada kita, supaya apabila kita diubah daripada kefanaan kepada kekekalan, kita tidak akan meninggalkan apa yang telah kita capai, tetapi boleh membawanya bersama kita ke seberang sana. Sepanjang zaman kekekalan yang tiada penghujung, Kristus dan karya penebusan-Nya akan menjadi tema kajian kita.”—Ellen G. White, Manuscript 36, 1885.

**Soalan Perbincangan:**

`Apakah di antara cara yang anda sendiri telah alami mengenai realiti kasih Tuhan? Dalam kelas, bincangkan tentang pelbagai cara anda mengenal dan mengalami kasih-Nya.`

`Apakah sebenarnya maksud Yesus datang “dengan rupa manusia” (Filipi 2:7)? Bandingkan dengan Roma 8:3. Bincangkan ayat-ayat ini dalam hubungannya antara satu sama lain.`

`Apakah cabaran terhadap kesatuan yang dihadapi oleh gereja di kawasan anda? Apa pun isunya, mengapakah kesediaan untuk merendahkan diri, tidak melakukan apa-apa “kerana kepentingan diri atau kesombongan” (Filipi 2:3, AVB), merupakan permulaan yang baik untuk mula menangani isu-isu tersebut?`