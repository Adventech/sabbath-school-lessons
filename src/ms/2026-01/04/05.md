---
title:  Minda Kristus
date:   21/01/2026
---

Muhammad Ali pernah berkata, “Saya adalah yang terhebat.” Pada Ogos 1963, enam bulan sebelum memenangi kejuaraan tinju heavyweight dunia, dia malah mengeluarkan sebuah album rakaman bertajuk “I Am the Greatest.” Tidak diragui, Ali adalah seorang atlet yang hebat, tetapi dia bukanlah contoh untuk diikuti jika seseorang ingin memiliki minda Kristus.

Sebaliknya, Yesus adalah yang benar-benar tanpa dosa. Walaupun dalam “segala hal Dia telah menghadapi godaan seperti yang kita hadapi” (Ibr. 4:15), Dia tidak pernah berdosa, bahkan tidak dengan fikiran sekali pun. Namun demikian, Ibrani 5:8 menyatakan, “Sungguhpun Dia Anak, namun Dia belajar taat melalui segala penderitaan-Nya” (AVB). Penyerahan Yesus kepada kehendak Bapa-Nya sentiasa sempurna. Tidak ada satu saat pun Dia menolak untuk tunduk, walaupun pastinya banyak kali ia bukan sesuatu yang mudah.

`Baca Filipi 2:5–8, yang dianggap oleh sesetengah orang sebagai teks paling berkuasa dan terindah dalam Kitab Suci. Apakah yang Paulus sedang katakan kepada kita di sini? Apakah implikasi kata-kata ini? Yang paling penting, bagaimanakah kita boleh menerapkan prinsip yang dinyatakan ini dalam kehidupan kita sendiri?`

Yesus, yang sama dengan Tuhan, yang adalah Tuhan, bukan sahaja mengambil rupa manusia tetapi menjadi seorang “hamba” (doulou, seorang hamba abdi), dan kemudian menyerahkan diri-Nya sebagai korban bagi dosa-dosa kita! Di tempat lain, Paulus berkata bahawa Dia telah menjadi “kutuk kerana kita” (Gal. 3:13). Tuhan, Pencipta kita, mati di kayu salib untuk menjadi Penebus kita juga, dan itu membuatkan Dia menjadi kutuk kerana kita.

Bagaimanakah kita boleh mula memahami sepenuhnya maksud hal ini? Lebih daripada itu, bagaimanakah kita melaksanakan apa yang teks ini suruh kita lakukan, iaitu memiliki kesediaan yang sama untuk merendahkan diri dan mengorbankan diri demi kebaikan orang lain?

Di tempat lain, Yesus berkata: “Orang yang terbesar antaramu haruslah menjadi pelayanmu. Orang yang meninggikan diri akan direndahkan, dan orang yang merendahkan diri akan ditinggikan” (Mat. 23:11, 12, AVB). Dalam banyak cara, hal ini mencerminkan apa yang Paulus sedang katakan kepada kita dalam Filipi 2:5–8.

Dalam istilah yang lebih jelas, Paulus sedang menyatakan di sini apa yang telah dikatakannya sebelum ini tentang tidak melakukan “apa pun kerana kepentingan diri sendiri atau keangkuhan” (Fil. 2:3, AVB).

Bagaimanakah sepatutnya kita memberi respons terhadap apa yang Kristus telah lakukan untuk kita, seperti yang digambarkan dalam Filipi 2:5–8? Apakah respons yang mungkin “memadai” atau layak terhadap apa yang Kristus telah lakukan untuk kita, selain daripada kita berlutut dan menyembah Dia? Mengapakah sangat salah untuk berfikir bahawa pekerjaan kita boleh menambah pada apa yang Kristus telah pun lakukan untuk kita?