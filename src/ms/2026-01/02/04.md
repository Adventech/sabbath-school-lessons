---
title:  Penerapan Kepekaan Rohani
date:   06/01/2026
---

Jemaat Filipi secara semula jadi berasa sedih apabila mereka mendengar tentang Paulus yang dipenjarakan. Kini pekerjaannya sangat terbatas. Dia tidak dapat mengembara. Dia tidak dapat berkhotbah. Dia tidak dapat mengunjungi rumah ibadat dan mengajar orang tentang Yesus sebagai Mesias. Dia tidak lagi dapat mendirikan jemaat-jemaat baharu. Jemaat Filipi menghantar Epafroditus untuk mengetahui keadaan rasul itu, menghiburkannya, dan memastikan bahawa keperluan fizikalnya dipenuhi.

`Baca Filipi 1:12–18. Bagaimanakah Paulus manangani dirinya yang dipenjarakan itu? Apakah pelajaran yang boleh kita ambil daripada sikapnya, walaupun dalam keadaan yang dialaminya?`

Berita yang Paulus kirimkan melalui Epafroditus pasti mengejutkan jemaat Filipi. Paulus melihat keadaannya melalui mata yang berbeza. Kepekaan rohaninya membuat dia melihat pemenjaraannya sebagai sesuatu yang baik. Ia tidak menghalang pekerjaannya sama sekali, tetapi “sebenarnya telah mengakibatkan kemajuan Injil” (Flp. 1:12, AVB). Di mana orang lain hanya melihat rantai dan jeriji besi, Paulus melihat pengawal Rom sebagai jiwa-jiwa yang berpotensi bagi kerajaan Tuhan. Dia juga melihat bahawa pemenjaraannya sangat mendorong orang lain untuk lebih giat dan lebih bersemangat menyebarkan Injil, untuk berbicara dengan berani tentang Kristus tanpa takut akan akibatnya.

Sukar untuk dibayangkan, tetapi ada yang sebenarnya cuba mengambil kesempatan daripada pemenjaraan Paulus. Nampaknya mereka berfikir bahawa dengan Paulus tidak lagi kelihatan, mereka akan mendapat lebih banyak perhatian bagi diri mereka dan khotbah mereka sendiri. Ini merupakan contoh yang sangat kuat tetapi menyedihkan tentang sifat mementingkan diri manusia, bahkan di dalam gereja. Seperti yang dikatakan oleh Yeremia lama terdahulu sebelum Paulus: “Hati itu licik melebihi segala sesuatu, bahkan sangat parah — siapa dapat mengetahuinya?” (Yer. 17:9, AVB).

Syukurlah, sebagai perbandingan, beberapa pekerja yang setia menjadi lebih bersemangat untuk menyebarkan Injil. Mereka sangat mengasihi Paulus sehingga penderitaan yang mereka lihat dialami oleh Paulus kerana imannya membuat mereka lebih mempercayai Kristus dan memberi mereka keberanian untuk lebih aktif bagi Tuhan. Ia memberi mereka tenaga untuk pergi ke tempat-tempat yang sebelumnya mereka takut untuk pergi; ia mendorong mereka untuk berbicara dalam situasi di mana sebelumnya mereka diam; ia membawa lebih ramai orang menerima Kristus dan menyebarkan Injil keselamatan.

`Apakah pelajaran yang telah anda pelajari daripada pengalaman yang, walaupun kelihatan jelas sukar, namun membawa juga beberapa manfaat? Bahkan dalam keadaan di mana manfaat itu tidak kelihatan, bagaimanakah kita boleh belajar untuk mempercayai Tuhan dalam apa jua keadaan?`