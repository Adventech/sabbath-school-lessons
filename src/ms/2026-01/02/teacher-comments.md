---
title:  Panduan Guru
date:   09/01/2026
---

### Bahagian 1: Pandangan Keseluruhan

**Ayat Utama:** Filipi 1:6

**Tumpuan Kajian:** Filipi 1:1–18, Efesus 5:18–21, Kol. 1:4–8

Seorang penulis Bernama D. A. Carson telah membuat spekulasi tentang apakah keperluan terbesar gereja Kristian hari ini, dengan mengemukakan pelbagai jawapan yang mungkin diberikan oleg orang ramai terhadap soalan itu. Carson menyenaraikan bidang seperti kemurnian dalam hal seksual, integriti kewangan dan kemurahan hati, penginjilan, penanaman gereja, pemikiran alkitabiah, dan pengalaman ibadah korporat yang tulen. Beliau membuat kesimpulan, “Dalam satu pengertian, keperluan-keperluan mendesak ini hanyalah simptom kepada kekurangan yang jauh lebih serius. Satu perkara yang paling kita perlukan dengan segera dalam Kristian Barat adalah pengetahuan yang lebih mendalam tentang Tuhan. Kita perlu mengenal Tuhan dengan lebih baik. . . . Salah satu langkah asas untuk mengenal Tuhan, dan salah satu bukti asas bahawa kita mengenal Tuhan, adalah doa—doa yang rohani, tekun, dan berasaskan Alkitab.”—D. A. Carson, A Call to Spiritual Reformation: Priorities from Paul and His Prayers (Grand Rapids, MI: Baker Books, 1992), ms. 15, 16.

Secara konsisten Paulus menekankan disiplin Kristian seperti doa dan kesyukuran. Ucapan syukur juga merupakan unsur penting dalam doa-doanya dan bahkan menjadi sebahagian yang lazimnya muncul di dalam surat-suratnya. Bukan sahaja dia menyatakan kesyukuran kepada Tuhan secara berterusan melalui doa-doanya tetapi juga mendorong pendengarnya untuk melakukan perkara yang sama (Kol. 3:17, 1 Tes. 5:18). Paulus melihat sikap bersyukur sebagai buah daripada pekerjaan Tuhan di dalam hati seseorang (Flp. 1:6, 10, 11).

Pelajaran minggu ini menekankan dua tema utama:

1. Kesyukuran dan doa secara semula jadi saling berkait seperti dua sisi pada duit syiling.
2. Kesyukuran dan doa, antara lain, berfungsi sebagai manifestasi nyata pekerjaan baik Tuhan di dalam kita.

### Bahagian II: Ulasan

**Ilustrasi**

Ahli psikologi Bernama Robert A. Emmons memetik satu pemikiran indah oleh Meister Eckhart: “Jika satu-satunya doa yang anda ucapkan dalam hidup ialah ‘terima kasih,’ itu sudah mencukupi.” Dalam konteks ini, Emmons berkongsi kisah seorang wanita dengan sindrom pasca-polio, yang dengan indah menggambarkan hubungan antara kesyukuran kepada Tuhan dalam doa dan kehidupan yang penuh makna. Wanita itu menulis surat kepada Emmons seperti berikut:

“Salah satu pengalaman kesyukuran saya yang paling mendalam berlaku ketika kelahiran anak pertama saya. Selama masa membesar, saya selalu tertanya-tanya sama ada saya mampu mempunyai anak, sama ada saya boleh menjaga anak dengan hanya satu tangan, dan sama ada Tuhan akan memilih untuk memberkati saya dengan cara itu. Apabila anak perempuan saya dilahirkan, semua kakitangan jururawat meragui keupayaan saya sebagai penjaga. Namun, saya sedar bahawa Tuhan telah memilih untuk memberkati saya dengan seorang anak, dan Dia juga akan memberkati saya dengan kemampuan fizikal untuk menjaganya. Oleh kerana Tuhan tidak memilih untuk menyelamatkan saya daripada polio, saya tahu bahawa mendapatkan seorang bayi bukan sesuatu yang pasti. Oleh itu, apabila dia dilahirkan, saya memuji Tuhan kerana mengizinkan suami saya dan saya berkongsi kegembiraan membentuk seorang manusia baru menjadi berkat bagi Tuhan. . . . Apakah tujuan yang lebih besar daripada membesarkan seorang manusia lain? Tiada, dan itulah sukacita dalam kesyukuran saya—sukacita kerana makna dan tujuan hidup.”

Emmons seterusnya menyatakan, “Bukti jelas bahawa memupuk kesyukuran, baik dalam hidup mahupun dalam sikap kita terhadap kehidupan, menjadikan kita manusia yang lebih bahagia dan sihat secara berterusan.”—Robert A. Emmons, Thanks! How the New Science of Gratitude Can Make You Happier (New York: Houghton Mifflin Company, 2007), ms. 90, 110, 185.

**Kesyukuran dan Doa Saling Berkait**

Bahagian ucapan syukur adalah ciri biasa di dalam semua surat Paulus, yang berfungsi sebagai satu bentuk doa. Idea ini dapat digambarkan dengan lebih jelas dalam jadual berikut.

| Rujukan Ayat | Kesyukuran dan Doa |
| --- | --- |
| Rom.a1:8–10 (AVB) | “Aku bersyukur kepada Tuhanku melalui Yesus Kristus. . .Tuhan…menjadi saksiku . . . bahawa aku sentiasa mengingatimu dalam doaku.” |
| 1 Cor. 1:4 (AVB) | “Aku sentiasa bersyukur kepada Tuhan kerana kamu,.” |
| Ef. 1:15, 16 AVB) | “Aku juga. . . tidak putus-putus bersyukur tentangmu dan menyebutmu dalam doaku.” |
| Flp. 1:3, 4 (AVB) | “Aku bersyukur kepada Allah. . . dalam setiap permohonanku.” |
| Kol. 1:3 (AVB) | “Kami mengucapkan syukur. . . sentiasa mendoakan kamu.” |
| 1 Tes. 1:2 (AVB) | “Kami sentiasa bersyukur kepada Tuhan kerana kamu semua dan menyebut nama-namamu dalam doa kami.” |
| 2 Tes. 1:3 (AVB) | “Kami mesti sentiasa bersyukur kepada Tuhan keranamu.” |
| 1 Tim. 1:12 (AVB) | “Aku bersyukur kepada Kristus Yesus, Tuhan kita.” |
| 2 Tim 1:3 (AVB) | “Aku bersyukur kepada Tuhan. . ., Aku sentiasa mengingatimu dalam doaku siang malam.” |
| Filemon. 4 (AVB) | “Aku sentiasa bersyukur kepada Tuhanku dan menyebut namamu dalam doaku.” |

Tiga pemerhatian utama boleh diambil daripada jadual sebelumnya. Pertama, bagi Paulus, mengucap syukur adalah satu tindakan doa, kerana ucapan syukur sentiasa digabungkan dengan doa. Kedua, walaupun bahagian ucapan syukur dalam beberapa surat Paulus tidak menyebut istilah “doa,” penting untuk disedari bahawa kesyukurannya sentiasa diarahkan kepada Tuhan (2 Tes. 1:3; 1 Tim. 1:12). Ketiga, pengulangan istilah “sentiasa” menunjukkan bahawa doa dan ucapan syukur adalah konsisten, bahkan merupakan komponen penting dalam kehidupan Paulus.

Perlu diperhatikan juga bahawa Paulus mengharapkan para pendengarnya meneladani dia DI dalam hal hidup yang penuh dengan ucapan syukur dan doa. Bagi Paulus, satu ciri yang jelas pada orang yang tidak mengenal Tuhan ialah kegagalan mereka untuk menghormati atau mengucap syukur kepada Tuhan (Rm. 1:21). Sebaliknya, dia mendorong anggota jemaat di Roma supaya bersyukur kepada Tuhan (Rm. 14:6). Ketika meminta jemaat Korintus berdoa untuk dia dan para pekerja sepelayanannya, Paulus menginginkan agar ramai orang mengucap syukur bagi pihak mereka (2 Kor. 1:11).

Dalam Efesus 5:18–21, Paulus menggambarkan ciri-ciri orang yang hidupnya dipenuhi oleh kehadiran Roh Kudus. Mereka (1) saling membangun dengan “berkata-kata seorang kepada yang lain dalam mazmur, lagu pujian dan nyanyian rohani”; (2) memenuhi hidup mereka dengan pujian kepada Tuhan melalui “menyanyi dan bermadah pujian di dalam hati” kepada Tuhan; (3) mengucap syukur “senantiasa atas segala sesuatu kepada Tuhan Bapa dalam nama Tuhan kita Yesus Kristus”; dan (4) saling tunduk “seorang kepada yang lain di dalam takut akan Kristus.” Dengan cara ini, mengucap syukur kepada Tuhan adalah setaraf dengan menyanyi pujian kepada-Nya: ia adalah satu tindakan penyembahan.

Dalam Kolose 3:17, Paulus melangkah lebih jauh dengan berkata, “Segala yang kamu katakan dan lakukan haruslah dengan nama Tuhan Yesus sambil mengucap syukur kepada Bapa kita Tuhan melalui-Nya.” Demikian juga, Paulus berkata kepada jemaat Tesalonika, “Bersyukurlah dalam segala keadaan” (1 Tes. 5:18). Paulus mendorong pendengarnya supaya menjadikan ucapan syukur dan doa sebagai sebahagian daripada hidup mereka, sehingga mencerminkan komitmen mendalamnya terhadap amalan-amalan ini.

**Pekerjaan Tuhan dalam Diri Kita**

Surat kepada jemaat Filipi mengandungi salah satu pernyataan yang paling luar biasa dalam semua surat Paulus: “Aku yakin bahawa Allah yang telah memulakan suatu pekerjaan yang baik dalam dirimu akan menyudahkannya hingga hari Yesus Kristus” (Flp. 1:6, AVB). Ada pembaca yang mungkin tergoda untuk menafsirkan “pekerjaan yang baik” itu secara sempit, hanya melihatnya sebagai merujuk kepada keprihatinan dan kasih jemaat Filipi terhadap Paulus, yang ditunjukkan melalui sokongan kewangan mereka semasa dia dipenjarakan. Walaupun keprihatinan mereka terhadap Paulus dan penyebaran Injil memang merupakan hasil daripada pekerjaan Tuhan dalam hati mereka, Paulus sebenarnya merujuk kepada konsep keselamatan yang lebih luas melalui Kristus.

Tuhan digambarkan sebagai Dia yang memulakan pekerjaan keselamatan yang baik dan akan menyempurnakannya pada saat kedatangan Kristus. Menariknya, pemikiran ini diungkapkan di dalam bahagian ucapan syukur itu sendiri. Dalam pengertian ini, kesyukuran dilihat sebagai bukti yang kuat bahawa Tuhan sedang bekerja di dalam hati seseorang. Paulus mengatakan hal yang sama di dalam Filipi 2:12, 13: “Hendaklah kamu mengerjakan penyelamatanmu sendiri dengan takut dan gementar,…Kerana Tuhan yang bekerja dalam dirimu, menyebabkan kamu berkehendak dan menjalankan kerja untuk keredaan-Nya.”

Nasihat Paulus, tentang— mengerjakan penyelamatanmu sendiri —sungguh menarik. Bagaimanakah kita melakukannya? Jawapan yang baik dapat ditemui dalam Ibrani 12:2, di mana Yesus digambarkan sebagai “pemula dan penyempurna iman kita.” Paulus menegaskan bahawa kita sepatutnya “berlari dengan gigih dalam perlumbaan yang ditentukan bagi kita… mengarahkan mata kita kepada Yesus” (Ibr. 12:1, 2, AVB). Tetapi itu belum cukup. Kita juga mesti “menjauhi beban dan dosa yang amat mudah menjerat kita” (Ibr. 12:1, AVB). Ayat-ayat seperti Filipi 1:6 dan Ibrani 12:2 mengingatkan kita bahawa keselamatan pada akhirnya adalah pekerjaan Tuhan, bukan usaha kita semata-mata. Namun, kita tetap dipanggil untuk mengerjakan keselamatan kita atau, dengan kata lain, “berlari dengan gigih dalam perlumbaan yang ditentukan bagi kita” (Ibr. 12:2) dengan menjalani hidup berdoa, mengusahakan sikap murni Kristian yang diberi oleh Roh Kudus (Flp. 1:9–11; Kol. 1:4–8), dan bersyukur atas pekerjaan Tuhan dalam diri kita (Flp. 1:3–6). Ringkasnya, kita sepatutnya hidup “layak di hadapan-Nya serta berkenan kepada-Nya dalam segala hal.” (Kol. 1:10, AVB).

### Bahagian III: Penerapan Hidup

Renungkan tema-tema berikut. Kemudian minta ahli kelas anda untuk menjawab soalan-soalan di hujung bahagian ini:

Kita semua suka apabila perkara baik berlaku dalam hidup kita. Sama ada membeli kereta baharu, membeli rumah, menamatkan pengajian selepas bertahun-tahun belajar dengan tekun dan bersungguh-sungguh, atau terselamat daripada situasi berbahaya, kita mengucapkan syukur kepada Tuhan atas semua ini. Perkara-perkara ini adalah pencapaian penting yang memenuhi hati kita dengan sukacita dan rasa syukur. Namun, jika kita memberi perhatian dengan teliti kepada segala sesuatu di sekeliling kita, kita akan mendapati bahawa terdapat banyak sebab untuk kita bersyukur. Tetapi tiada apa yang seharusnya menggerakkan rasa syukur kita melebihi pengakuan terhadap pekerjaan baik yang Tuhan lakukan di dalam diri kita. Ellen White berkata, “Fikiran kita perlu diperluas supaya kita dapat memahami betapa pentingnya penyediaan Tuhan. Kita harus mencerminkan sifat-sifat tertinggi dari watak Tuhan. Kita harus bersyukur kerana kita tidak dibiarkan bergantung kepada diri kita sendiri.”—That I May Know Him, hlm. 302 (penekanan ditambahkan).

Tuhan mengharapkan kita membawa sikap hati yang ikhlas dalam kesyukuran ketika berdoa. Dalam 1 Tesalonika 5:17, 18, misalnya, arahan untuk “Bersyukurlah dalam segala keadaan” datang tepat selepas perintah untuk “Berdoalah sepanjang masa” (AVB). Hal ini menunjukkan bukan sahaja bahawa selalunya ada sebab untuk bersyukur, tetapi juga bahawa doa kita seharusnya secara tetap merangkumi ungkapan kesyukuran kepada Tuhan. Perhatikan bahawa Paulus tidak berkata, “Bersyukurlah untuk segala keadaan” tetapi “dalam segala keadaan.” Hakikat bahawa Tuhan telah memberikan Anak-Nya yang tunggal untuk mati bagi kita adalah alasan yang cukup untuk kita bersyukur setiap hari, menyatakan rasa syukur kita melalui kata-kata pujian dalam doa dan melalui perbuatan baik dalam kehidupan kita setiap hari!

**Pertanyaan:**

1. Untuk berkat rohani apakah anda bersyukur kepada Tuhan? Untuk apakah berkat jasmani dan material yang anda berasa bersyukur kepada-Nya juga?
2. Apakah maksud mengucap syukur dalam segala keadaan, berbeza dengan untuk segala keadaan? Apakah perbezaannya yang penting?
3. Apakah maksud bahawa kita tidak “dibiarkan bergantung kepada diri kita sendiri,” seperti yang dinyatakan oleh Ellen G. White di atas? Mengapakah kita harus bersyukur atas jaminan ini?