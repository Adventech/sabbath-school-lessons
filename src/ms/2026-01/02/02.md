---
title:  Persekutuan dalam Injil
date:   04/01/2026
---

`Baca Filipi 1:3–8. Untuk apakah Paulus bersyukur? Apakah jaminan yang diberikannya kepada jemaat di Filipi, dan mengapakah hal itu penting?`

Pauluslah yang mendirikan jemaat di Filipi; oleh itu, kita dapat melihat kehangatan persekutuan Kristian yang memenuhi kandungan suratnya. Walaupun dipisahkan oleh ratusan batu, Paulus—yang dirantai dan dipenjarakan—menyimpan jemaat dan anggotanya itu di dalam hatinya; dia berkata, “aku amat merindui kamu dengan kasih Kristus Yesus” (Flp. 1:8, AVB); dia mengucap syukur kepada Tuhan kerana mereka. Malah, doa ucapan syukur Paulus memberi gambaran tentang doa syafaat Yesus bagi kita di syurga.

Di atas tutup dada imam besar terdapat 12 batu permata yang mewakili 12 suku Israel. Umat itu haruslah “ada di atas hatinya” ketika dia mempersembahkan doa syafaat untuk mereka (Kel. 28:29, AVB). Dengan cara yang jauh lebih besar, sebagai Imam Besar kita di tempat kudus syurgawi, Yesus membawa nama-nama umat-Nya di hadapan Bapa.

Menariknya, susunan kata-kata dalam Filipi 1:3 agak samar, menekankan hubungan rapat antara Paulus dan jemaat Filipi. Biasanya diterjemahkan bahawa Paulus mengingati mereka dalam doa, tetapi ia juga boleh merujuk kepada mereka yang mengingatinya. Dalam apa jua hal, ia menekankan hubungan timbal balik yang erat, yang juga ditekankan oleh perkataan “persekutuan” (Yunani: koinonia). Seperti Paulus yang bersekutu dalam penderitaan Kristus (Flp. 3:10), jemaat Filipi juga “berkongsi” (Yunani: sunkoinōneō) dalam penderitaan Paulus dan berkongsi secara kewangan untuk menyokong pelayanannya (Flp. 4:14, 15). Hubungan timbal balik ini, yang wujud “dari hari yang pertama hingga sekarang” (Flp. 1:5), membuat Paulus mengucap syukur kepada Tuhan kerana mereka dan berdoa “dengan sukacita” (Flp. 1:4).

Apa yang juga menarik ialah, Paulus menggambarkan keadaan penjaranya secara positif—sebagai peluang untuk “mempertahankan dan meneguhkan Injil” (Flp. 1:7, AVB). Penggunaan dua istilah perundangan ini menunjukkan perbicaraannya semakin hampir, tetapi juga bahawa Paulus secara aktif bersaksi kepada para askar dan pengunjung. Membela Injil (Yunani: apologia) daripada serangan dan meneguhkan kebenarannya yang kekal adalah penting. Paulus nampaknya kurang memikirkan masa depannya sendiri daripada pembenaran Injil itu sendiri. Sama ada dia hidup atau mati, Paulus yakin bahawa Tuhan akan menyelesaikan “pekerjaan yang baik” yang telah dimulakan-Nya di dalam semua orang yang percaya kepada-Nya (Flp. 1:6).

`Bagaimanakah anda memahami janji bahawa Tuhan akan menyelesaikan “pekerjaan yang baik dalam kamu” (Flp. 1:6)? Apakah maksudnya? Adakah pekerjaan ini akan selesai sebelum Kedatangan Kedua?`