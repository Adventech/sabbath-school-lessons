---
title:  Buah Injil
date:   07/01/2026
---

Hubungan Paulus dengan jemaat di Kolose berbeza daripada hubungannya dengan jemaat di Filipi. Dia memasukkan umat di antara mereka yang “belum lagi bertemu muka denganku.” (Kol. 2:1, AVB). Walau bagaimanapun, Paulus meyakinkan mereka, seperti yang dia lakukan kepada jemaat Filipi, bahawa dia mengucap syukur kepada Tuhan kerana mereka dan “sentiasa” berdoa untuk mereka.

`Baca Kolose 1:3–8. Apakah tiga perkara yang Paulus bersyukur kepada Tuhan?`

Paulus menggabungkan tiga sifat munri yang disebutnya di tempat lain: iman, harapan, dan kasih (lihat 1 Kor. 13:13, 1 Tes. 1:3, 1 Tes. 5:8). Perhatikan bahawa Paulus tidak memberi pujian kepada jemaat di Kolose untuk hal-hal ini. Dia mengucap syukur kepada Bapa kerana semua ini, kerana seperti yang dikatakan oleh Yakobus, semuanya adalah antara “pemberian yang baik dan sempurna” yang kita terima daripada-Nya (Yak. 1:17). Apabila kita melihat kasih Tuhan kepada kita, ia membawa kita kepada iman dalam Kristus (Ef. 2:4–8), dan kita menerima harapan syurga. Petrus menggambarkannya sebagai “warisan yang tidak mungkin reput, tercemar atau lenyap — disimpan untukmu di syurga” (1 Ptr. 1:4, AVB).

Paulus juga menekankan bahawa Injil itu boleh dipercayai kerana ia berasaskan “firman kebenaran.” Ini adalah ungkapan yang digunakan Paulus di tempat lain bagi merujuk kepada firman Tuhan yang diilhamkan (lihat 2 Kor. 6:7, 2 Tim. 2:15). “Bukan sebagai perutusan daripada manusia,” ia adalah firman Tuhan “yang bekerja” dalam mereka yang percaya (1 Tes. 2:13, AVB) dan melaksanakan kehendak Tuhan (Yes. 55:11). Jadi, apabila Injil diberitakan, kuasa Tuhan dinyatakan melalui pekerjaan Roh Kudus di hati para pendengar, dan orang pun memberi respons. Injil itu sendiri menghasilkan buah kerana ia adalah “firman hidup” (Flp. 2:16).

Mungkin apa yang paling menakjubkan ialah penyebaran Injil dalam jangka masa yang begitu singkat. Dalam tempoh kira-kira tiga puluh tahun selepas kematian dan kebangkitan Kristus, Paulus sudah boleh mengatakan bahawa Injil telah tersebar “di seluruh dunia” (Kol. 1:6). Tidak lama kemudian dalam fasal yang sama, dia berkata Injil “dikhabarkan kepada seluruh ciptaan di bawah langit,” (Kol. 1:23). Sistem jalan raya Rom yang luas membolehkan perhubungan dan perjalanan yang cepat, sebab itulah surat-surat Paulus dapat diedarkan dengan begitu meluas dan cepat. Tetapi kuasa Tuhan yang bekerja melalui firman itulah yang melahirkan kehidupan rohani dalam diri seseorang (Yak. 1:18, 1 Ptr. 1:23), menjadikan mereka ciptaan baharu di dalam Kristus (2 Kor. 5:17).

`Dalam Kolose 1:5, Paulus menulis tentang “harapan yang ada bagimu di syurga.” Apakah pemahaman anda tentang harapan itu, dan mengapakah ia boleh diaplikasikan kepada anda secara peribadi, walaupun anda benar-benar tidak layak?`