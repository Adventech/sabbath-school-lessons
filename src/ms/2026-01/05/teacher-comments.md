---
title:  Panduan Guru
date:   30/01/2026
---

### Bahagian 1: Pandangan Keseluruhan

**Ayat Utama:** Filipi 2:14, 15

**Tumpuan Kajian:** Flp. 2:12–30, Yak. 2

Orang Kristian dipanggil untuk menjadi terang di dalam dunia yang gelap. Yesus berkata, “Kamu ialah cahaya dunia ini” (Matius 5:14, AVB). Demikian juga, Paulus menyatakan hasratnya supaya orang Kristian bersinar sebagai pembawa terang dalam dunia yang diliputi kegelapan. Kata-katanya kepada orang Filipi, “terserlahlah kamu seperti bintang dalam dunia” (Filipi 2:15, AVB), sangat mirip dengan mesej kepada orang Efesus, “Kerana dahulu kamu gelap tetapi sekarang sudah menjadi cahaya dalam Tuhan. Hiduplah sebagai anak-anak cahaya” (Efesus 5:8, AVB).

Metafora terang ialah lambang misi yang kuat, digunakan dalam Perjanjian Lama dan Baru. Dalam Yesaya, Tuhan berfirman kepada Hamba-Nya, Mesias, “Aku akan membuat kamu menjadi cahaya kepada bangsa-bangsa

supaya kamu membawa penyelamatan daripada-Ku sampai ke hujung bumi.” (Yesaya 49:6, AVB; bandingkan juga dengan Yesaya 42:6). Petikan ini diaplikasikan kepada Yesus dalam Perjanjian Baru (lihat Lukas 2:32, Yohanes 8:12, Yohanes 9:5, Kisah Para Rasul 26:23), tetapi juga diaplikasikan kepada jemaat (Kisah Para Rasul 13:47) kerana ia meneruskan misi Yesus sebagai Terang dunia.

Pelajaran minggu ini menekankan tiga tema utama, iaitu:

1. Kita akan meneliti hubungan antara iman dan perbuatan (Filipi 2:12-13).
2. Sebagai orang Kristian, kita dipanggil untuk menjadi terang dunia, mengikut jejak Yesus dan berkongsi hidup kita dengan orang lain.
3. Ujian dan penderitaan yang kita hadapi dalam perjalanan Kristian menguatkan kita untuk cabaran yang lebih besar dalam pekerjaan Tuhan. Semua itu ialah alat Tuhan untuk membentuk sifat penting yang amat diperlukan bagi pelayanan yang berbuah.

### Bahagian II: Ulasan

**Ilustrasi**

Dwight L. Moody menceritakan kisah dua orang lelaki “yang bertugas menjaga lampu berputar di sebuah rumah api di pantai berbatu yang dilanda badai. Entah bagaimana mesin itu rosak, lalu lampu itu tidak lagi berputar. Mereka begitu takut kalau-kalau orang di laut menyangka lampu itu ialah cahaya lain, maka mereka bekerja sepanjang malam untuk memastikan lampu itu tetap bergerak berputar.” Moody membuat kesimpulan, “Marilah kita memastikan lampu kita berada di tempat yang sepatutnya, supaya dunia dapat melihat bahawa agama Kristus bukanlah kepura-puraan tetapi suatu realiti.”—Moody, Anecdotes, Incidents, and Illustration (Chicago: Moody Publishers, 1990), hlm. 36. Yesus menggunakan kiasan cahaya untuk menggambarkan bahawa iman menjadi “kelihatan” melalui perbuatan baik (Matius 5:16, AVB).

**Iman dan Perbuatan**

C. S. Lewis membuat kenyataan menarik tentang hubungan antara iman dan perbuatan: “Orang Kristian sering berbantah sama ada yang membawa orang Kristian pulang ialah perbuatan baik, atau Iman kepada Kristus. . . . Alkitab sebenarnya menyimpulkan perkara ini apabila ia meletakkan kedua-duanya dalam satu ayat yang menakjubkan. Bahagian pertama berbunyi, ‘Kerjakanlah keselamatanmu sendiri dengan ketakutan dan kegentaran’—yang kelihatan seolah-olah semuanya bergantung pada kita dan perbuatan baik kita; tetapi bahagian kedua berbunyi, ‘Kerana Tuhanlah yang mengerjakan dalam dirimu’—yang kelihatan seolah-olah Tuhan melakukan segalanya dan kita tidak melakukan apa-apa. Saya takut inilah perkara yang kita hadapi dalam Kekristianan. Saya bingung, tetapi saya tidak terkejut.”—C. S. Lewis, Mere Christianity (New York: HarperCollins, 2001), hlm. 148, 149.

Sebenarnya, Paulus memperjelaskan hubungan antara iman dan perbuatan dalam Filipi 2:12, 13. Walaupun kita mesti mengerjakan keselamatan kita, perbuatan tidak mempunyai peranan penyelamatan. Seperti yang diajarkan Yakobus, perbuatan ialah bukti iman yang benar dan menyelamatkan (Yakobus 2:18; bandingkan Yakobus 2:14). Iman tanpa perbuatan bukanlah iman sama sekali. Menurut Yakobus, iman sebegini mati (Yakobus 2:17, 26) dan sia-sia (Yakobus 2:20).

Apabila berkata, “Kerjakanlah keselamatanmu sendiri dengan ketakutan dan kegentaran,” Paulus mungkin merujuk pada tanggungjawab yang harus dipikul oleh setiap orang Kristian berhubung dengan keselamatan yang telah mereka terima melalui iman, yang mesti dilakukan “dengan takut dan gementar” (Filipi 2:12, AVB). Dalam teks Yunani asal, frasa “dengan takut dan gementar” diletakkan di awal ayat untuk memberikan penekanan: “Dengan takut dan gementar, kerjakanlah keselamatanmu sendiri.”

Para sarjana berdebat tentang maksud frasa “dengan takut dan gementar,” dengan memberi beberapa tafsiran: (1) kebimbangan tentang kemungkinan gagal, (2) sikap tunduk kepada Tuhan, (3) pengabdian yang rendah hati kepada Tuhan, atau (4) gabungan semua hal ini. Paulus juga menggunakan bahasa ini di bahagian lain dalam tulisannya. Dalam 1 Korintus 2:3, “gementar” dan “ketakutan” menggambarkan kebimbangan Paulus tentang kemungkinan gagal dalam misinya di Korintus. Dalam 2 Korintus 7:15, perkataan ini merujuk kepada keyakinan Paulus bahawa orang Korintus akan melakukan apa yang diharapkan (lihat ayat 16). Dalam Efesus 6:5, kata-kata ini menekankan pentingnya rasa tanggungjawab. Analisa terhadap petikan-petikan ini menunjukkan bahawa, secara umum, frasa “dengan takut dan gementar” dalam Filipi 2:12 merujuk pada rasa tanggungjawab yang tinggi yang seharusnya dibangunkan oleh orang percaya terhadap keselamatan mereka. Perbuatan mereka menjadi tanda bahawa mereka mengambil perkara ini dengan serius.

**Cahaya kepada Dunia**

Gambaran cahaya digunakan secara konsisten dalam Alkitab sebagai kiasan untuk misi. Dalam Perjanjian Lama, Tuhan sendiri digambarkan sebagai Sumber utama yang daripada-Nya cahaya terpancar. Pemazmur berkata, “Tuhan ialah cahayaku” (Mazmur 27:1, AVB; lihat juga Mazmur 4:6, Mazmur 89:15, Mazmur 118:27, Yesaya 2:5). Begitu juga, nabi Mikha berkata bagi pihak umatnya, “Tuhan akan menjadi cahaya bagiku . . . Dia akan membawa aku keluar kepada cahaya” (Mikha 7:8, 9, AVB; lihat juga Yesaya 60:1, 2, 19, 20).

Dalam Yesaya 42:6 dan Yesaya 49:6, Hamba Tuhan dirujuk sebagai “cahaya bagi bangsa-bangsa” (AVB). Dalam Yesaya 49:6, penjelasan lanjut diberikan: “supaya kamu membawa penyelamatan daripada-Ku sampai ke hujung bumi.’” Penulis Perjanjian Baru memahami kiasan ini dan menerapkannya secara konsisten (Lukas 2:32, Yohanes 8:12, Yohanes 9:5, Kisah Para Rasul 13:47, Kisah Para Rasul 26:23).

Menariknya, kiasan paling penting bagi jemaat dalam pasal-pasal awal Wahyu ialah kaki pelita. Dalam hal ini, ramai sarjana bersetuju bahawa kehilangan kasih yang pertama oleh sebahagian jemaat di Efesus berkaitan dengan kemerosotan semangat misionari mereka (Wahyu 2:4). Maka, Yesus memberi amaran bahawa, kecuali mereka bertaubat, Dia akan menyingkirkan “kaki pelitamu dari tempatnya” (Wahyu 2:5, AVB).

Seperti yang disebut sebelumnya, frasa “hujung bumi” muncul dalam Yesaya 49:6 berhubungan dengan kiasan cahaya. Ia muncul dua kali dalam kitab Kisah Para Rasul untuk menggambarkan keluasan tugas misi gereja (Kisah Para Rasul 1:8, Kisah Para Rasul 13:47). Walaupun kiasan cahaya tidak disebut dalam Kisah Para Rasul 1:8, ia mungkin tersirat berdasarkan Kisah Para Rasul 13:47. Fakta ini menjelaskan nasihat Paulus kepada orang Filipi supaya bercahaya “seperti bintang dalam dunia” (Filipi 2:15, AVB). Perlu diperhatikan bahawa Paulus menyatakan orang percaya benar-benar menjadi cahaya dalam dunia (Filipi 2:15) apabila mereka menunjukkan kesatuan sesama mereka (Filipi 2:14). Sesungguhnya, “panggilan untuk menjadi cahaya juga merupakan panggilan untuk masuk ke dalam persekutuan cahaya. Paulus melihat orang Kristian sebagai bersatu dalam satu komuniti di mana mereka boleh saling menguatkan dan menggalakkan sebagai anak-anak cahaya (Efesus 5:8, 15–20).”—John M. Terry, Ebbie C. Smith, and Justice Anderson, eds., Missiology: An Introduction to the Foundations, History, and Strategies of World Missions (Nashville, TN: Broadman & Holman Publishers, 1998), hlm. 26.

**Sifat-sifat untuk Pelayanan yang Berjaya**

Daripada gambaran tentang Timotius dan Epafroditus dalam Filipi 2:19–30, kita dapat mengenal pasti beberapa sifat penting untuk pelayanan yang berjaya. Paulus menggambarkan Timotius sebagai seseorang yang (1) “seia sekata” (Filipi 2:20, AVB), (2) benar-benar mengambil berat tentang orang lain (Filipi 2:20), (3) mencari “hal-hal yang berkaitan dengan Kristus Yesus” (Filipi 2:21, AVB), (4) mempunyai watak yang terbukti (Filipi 2:22), dan (5) menunjukkan sikap melayani (Filipi 2:22). Perkataan Yunani yang diterjemahkan sebagai “seia sekata” ialah isopsichon, yang hanya muncul sekali di Perjanjian Baru. Ia juga muncul sekali dalam Septuaginta (terjemahan Yunani Perjanjian Lama), dalam Mazmur 55:13, yang diterjemahkan sebagai “sahabat karibku” (AVB).

Tentang Epafroditus, Paulus mula-mula menggambarkannya dalam hubungannya dengan dirinya: dia ialah seorang saudara, seorang teman sekerja, dan seorang tentera bersama. Dia juga seorang utusan (daripada Yunani, apostolos) yang diutus oleh jemaat Filipi untuk melayani Paulus, dan seorang yang memenuhi keperluan Paulus (Filipi 2:25). Ini menunjukkan bahawa Epafroditus seorang yang sangat setia dan taat. Kemudian, Paulus menggambarkannya dalam hubungannya dengan orang Filipi. Dalam hal ini, Paulus berkata, “Dia sangat rindu akan kamu semua” (Filipi 2:26, AVB). Dengan kata lain, Paulus berkata, “Dia merindui kamu.” Ini menunjukkan bahawa sebagai seorang pemimpin Kristian, Epafroditus sangat mengasihi dan mengambil berat terhadap mereka yang dilayaninya. Epafroditus begitu setia sehingga “kerana pekerjaan Kristus dia hampir mati, dengan tidak menghiraukan nyawanya” (Filipi 2:30, AVB). Mereka ini telah memberikan segalanya untuk pekerjaan Kristus. Tuhan juga mengharapkan kita memberikan yang terbaik!

### Bahagian III: Penerapan Hidup

Renungkan tema-tema berikut. Kemudian minta ahli kelas anda untuk menjawab soalan di akhir bahagian ini:

Kita bergantung sepenuhnya kepada Tuhan untuk keselamatan yang kita terima melalui iman. Paulus menegaskannya dengan jelas apabila dia berkata, “Kamu telah diselamatkan dengan kasih kurnia-Nya melalui iman — ini bukan daripada kamu sendiri tetapi adalah kurnia Tuhan” (Ef. 2:8, AVB). Melalui imanlah kita menempuh perjalanan dari hidup yang fana ini kepada hidup yang akan datang. Surat kepada orang Ibrani menjelaskan hal ini dengan mengulangi frasa “dengan iman” (lihat Ibrani 11). Dengan iman, Abraham “tinggal di tanah yang dijanjikan itu seperti di negeri asing, ... kerana dia menantikan kota yang mempunyai asas” (Ibr. 11:9, 10, AVB).

Pengalaman keselamatan itu dengan sendirinya membawa kita kepada perbuatan baik. Oleh kerana perbuatan baik ditetapkan untuk memberi manfaat kepada orang lain (Gal. 6:9, 10), ia bukanlah sesuatu yang semula jadi bagi orang berdosa (Yer. 13:23). Itulah sebabnya Tuhan yang membuat kita mampu untuk melakukannya (Flp. 2:13).

Yesus berkata kepada murid-murid-Nya, “Biarlah cahayamu juga bersinar di hadapan orang ramai, supaya mereka melihat perbuatanmu yang baik lalu memuji Bapamu yang di syurga” (Mat. 5:16, AVB). Perintah ini menekankan hubungan rapat antara membiarkan terang kita bersinar dan melakukan perbuatan baik. Dengan melakukan perbuatan baik, orang percaya sedang memancarkan cahaya mereka dalam dunia yang gelap ini. Kegelapan adalah lambang dosa (lihat, misalnya, Yoh. 3:19, 20; Luk. 22:53) dan kesannya (lihat, misalnya, Mzm. 82:5; Ef. 4:18). Orang Kristian dipanggil untuk menerangi dunia ini dengan “cahaya Injil tentang kemuliaan Kristus” (2 Kor. 4:4, AVB), agar bersinar kepada mereka “yang fikiran mereka dibutakan oleh tuhan pujaan dunia” (2 Kor. 4:4, AVB).

**Pertanyaan:**

1. Bagaimanakah perbuatan baik dan pengalaman keselamatan saling berkaitan?
2. Apakah cara-cara anda boleh membiarkan terang anda bersinar dalam dunia yang gelap ini?