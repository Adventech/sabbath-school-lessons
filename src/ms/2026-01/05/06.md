---
title:  “Hormatilah Orang Yang Sedemikian”
date:   29/01/2026
---

`Baca Filipi 2:25–30. Bagaimanakah Paulus menggambarkan Epafroditus? Apakah sikap dan tindakan khusus pekerja Kristian ini yang menunjukkan wataknya?`

Epafroditus hanya disebut dalam surat ini, tetapi kita dapat mengetahui cukup banyak tentang dirinya daripada beberapa rujukan ringkas yang ada. Berdasarkan namanya (yang merujuk kepada kultus Aphrodite), dia mungkin seorang yang telah bertaubat daripada latar belakang penyembahan berhala. Paulus menyebutnya “rakan sekerja,” menunjukkan bahawa dia aktif dalam pelayanan, mungkin pernah bekerja bersama Paulus di Filipi. Sebutan “rakan seperjuangan” (bandingkan Flp. 1:27) mungkin merujuk kepada konflik yang dihadapi Epafroditus dalam memberitakan Injil, bahkan sanggup mempertaruhkan nyawanya (Flp. 2:30).

Sebagai “utusan” (Yunani: apostolos) yang dilantik oleh jemaat di Filipi, Epafroditus diutus untuk melayani Paulus di penjara dan menjaga segala keperluannya (Flp. 2:25). Dialah yang dipercayakan oleh jemaat Filipi untuk membawa pemberian kewangan mereka kepada Paulus (Flp. 4:18). Pemberian ini sangat penting kerana segala makanan, pakaian, tempat tidur, atau keperluan lain bagi tahanan Rom harus ditanggung sendiri atau dibawa oleh keluarga dan sahabat (bandingkan Kis. 24:23). Pada penghujung pemenjaraannya yang kedua di Roma, Paulus meminta Timotius supaya “segera datang sebelum musim sejuk” dan “membawa jubah” yang ditinggalkan di Troas (2 Tim. 4:21, 13). Paulus memerlukan mantel tebal daripada bulu itu dalam sel batu yang sejuk. Epafroditus jugalah yang dipercayakan untuk membawa pulang surat ini kepada jemaat di Filipi (lihat Ellen G. White, The Acts of the Apostles, hlm. 479).

Mungkin kerana adanya masalah di Filipi (lihat Pelajaran 4), Paulus “merasa perlu” mengutus Epafroditus kembali lebih awal daripada yang dijangkakan, lalu menasihati jemaat Filipi supaya “menyambut dia dalam Tuhan dengan sukacita yang besar” (Flp. 2:29, AVB). Paulus ingin memastikan mereka tidak terlalu risau tentang keadaannya di penjara. Dia juga menekankan bahawa Epafroditus adalah contoh orang yang patut dihormati oleh umat Kristian—bukan kerana kekayaan atau kedudukan sosial, tetapi kerana roh pengorbanan dalam meneladani Yesus (Flp. 2:6–11, 29, 30; bandingkan Luk. 22:25–27). Perkataan Yunani untuk menghormati atau memuliakan hanya muncul beberapa kali dalam Perjanjian Baru: bagi hamba seorang perwira yang “sangat dihargai” (Luk. 7:2), bagi mereka yang diberi kehormatan melalui tempat duduk di majlis jamuan makan (Luk. 14:8), dan bagi Yesus sebagai “batu penjuru yang berharga” (1 Ptr. 2:4, 6). Untuk Epafroditus yang termasuk dalam kelompok itu, dia pastinya seorang yang setia.