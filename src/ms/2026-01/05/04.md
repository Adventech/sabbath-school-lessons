---
title:  Korban Hidup
date:   27/01/2026
---

`Baca Filipi 2:17; 2 Timotius 4:6; Roma 12:1, 2; dan 1 Korintus 11:1. Apa yang Paulus maksudkan dalam ayat-ayat ini?`

Paulus sudah pun menyatakan pandangan yang agak bercampur-baur sama ada dia hidup atau mati dalam pelayanan untuk Kristus (Flp. 1:20–23). Kini dia menyebut kemungkinan yang sangat nyata bahawa dirinya akan “dicurahkan seperti minuman yang dipersembahkan sebagai korban” (Flp. 2:17, AVB). Gambaran ini berdasarkan amalan purba berkenaan persembahan curahan, iaitu menuangkan cecair (seperti minyak, anggur, atau air) sebagai persembahan kepada Tuhan (lihat, misalnya, Kej. 35:14; Kel. 29:40; 2 Sam. 23:15–17). Nampaknya seperti “pembaziran” sesuatu yang berharga, tetapi dalam bentuk pengabdian, ia mengingatkan kita kepada tindakan Maria yang mengurapi kepala dan kaki Yesus dengan “minyak narwastu yang sangat mahal” (Mrk. 14:3–9; Yoh. 12:3). Walaupun bukan persembahan minuman secara langsung, ia jelas menggambarkan pengorbanan yang besar, yang sesuai melambangkan pengorbanan Kristus yang tidak ternilai bagi keselamatan kita.

Jika Paulus dihukum mati kerana pekerjaan memberitakan Injil, dia akan bersukacita kerana hidupnya sedang “dicurahkan” sebagai persembahan kepada Tuhan. Oleh sebab persembahan curahan dalam Alkitab Ibrani biasanya tidak sendirian tetapi ia mengiringi korban (lihat Bil. 15:1–10; Bil. 28:1–15), Paulus menganggap penyerahan hidupnya sebagai pelengkap yang sepadan kepada “korban dan pelayanan” orang percaya di Filipi, yang melalui iman telah memilih untuk menyerahkan hidup mereka kepada Tuhan sebagai “persembahan yang hidup” (Rm. 12:1).

Orang Kristian yang awal, termasuk di Filipi (Flp. 1:27–29), giat berkongsi iman mereka. Mereka memberitakan Injil dari rumah ke rumah (Kis. 5:42). Mereka membuka rumah mereka untuk pengkajian Kitab Suci (Kis. 12:12; 1 Kor. 16:19; Kol. 4:15; Flm. 1, 2), dan mampu memberikan penjelasan dari Kitab Suci tentang apa yang mereka percayai (Kis. 17:11; Kis. 18:26; 1 Ptr. 3:15). Para perintis Adventist juga melakukan perkara yang sama. Mereka tidak bergantung semata-mata kepada pendeta untuk menyampaikan pekabaran kepada jiran mereka, tetapi berkongsi iman, mengadakan pengajian Alkitab, dan mempersiapkan orang supaya bersedia untuk dibaptis apabila pastor kembali.

Ringkasnya, dengan pengorbanan peribadi yang besar — iaitu sebagai “persembahan yang hidup” — mereka bekerja untuk menyebarkan Injil. Adakah kita juga harus berbuat yang kurang daripada itu?

Renungkan apa ertinya hidup anda menjadi “persembahan yang hidup.” Sejauhmanakah anda berkorban demi kerajaan Tuhan, dan apakah yang respon anda katakana mengenai diri anda?