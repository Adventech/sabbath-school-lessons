---
title:  Gereja di Filipi dan Kolose
date:   01/01/2026
---

Ucapan salam Paulus yang lazim dalam surat-suratnya memanggil orang Kristian di tempat-tempat itu sebagai “orang kudus”; iaitu, melalui baptisan mereka telah disucikan sebagai umat khas Tuhan, sama seperti bangsa Israel, melalui amalan sunat (Kel. 19:5, 6; bandingkan 1 Ptr. 2:9, 10), telah disucikan sebagai sebuah “bangsa yang kudus.” (Hal ini sama sekali tidak ada kaitan dengan amalan gereja Rom yang mengkanonisasi seseorang sebagai “orang kudus.”)

Satu lagi perkara yang menarik ialah persamaan antara ucapan salam dalam kedua-dua surat ini. Paulus merujuk kepada “para penyelia dan penolong jemaah:” (Flp. 1:1, AVB) di Filipi dan “semua orang salih dan saudara-saudara yang setia dalam Kristus” (Kol. 1:2, AVB) di Kolose. Apabila Perjanjian Baru berbicara tentang “saudara yang setia,” mereka mempunyai pelayanan khusus dalam gereja (lihat Ef. 6:21, Kol. 4:7, 1 Ptr. 5:12). Jadi, nampaknya Paulus sedang menujukan surat itu bukan sahaja kepada para anggota jemaat tetapi juga kepada para pemimpin gereja di kota-kota tersebut. Rujukan terhadap jawatan yang dijelaskan dengan lebih khusus di tempat lain (sebagai contoh, dalam 1 Tim. 3:1–12, Titus 1:5–9) menjadi bukti kewujudan dan kepentingan satu organisasi sejak tempoh awal gereja.

Melatih rakan sekerja seperti Timotius dan Epafras serta menyediakan kepimpinan bagi gereja-gereja tempatan adalah keutamaan bagi Paulus dan melengkapkan usaha penginjilannya. Dengan kata lain, terdapat pendekatan strategik bagi kedua-dua penginjilan dan pemeliharaan iman. Para pelopor Adventist kita mengikuti model organisasi gereja Perjanjian Baru seperti yang ditunjukkan dalam banyak artikel Review and Herald dari tahun 1850-an. Malah, James White berkata, “Susunan ilahi dalam Perjanjian Baru sudah mencukupi untuk mengaturkan gereja Kristus. Jika lebih diperlukan, ia akan diberikan melalui ilham.”—“Gospel Order,” The Advent Review and Sabbath Herald, 6 Disember 1853, hlm. 173. Lama sebelum Paulus menulis kepada gereja-gereja ini, para rasul sudah mula melantik para pegawai bagi gereja di Yerusalem (lihat Kisah 6:1–6, Kisah 11:30), yang “akan menjadi model bagi organisasi gereja di setiap tempat lain di mana utusan kebenaran akan membawa jiwa-jiwa yang bertaubat kepada Injil.”—Ellen G. White, The Acts of the Apostles, hlm. 91.

Sudah diketahui umum bahawa Paulus kadangkala menggunakan pembantu penulis dalam penyusunan surat-suratnya. Di tempat lain, Timotius juga disebut sebagai pengirim bersama (lihat, sebagai contoh, 2 Kor. 1:1, Filemon 1). Hakikat bahawa Paulus kemudian menggunakan kata “aku” dan bukannya “kami” menunjukkan bahawa wibawanya juga berdiri di sebalik surat ini.