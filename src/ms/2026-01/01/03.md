---
title:  Paulus Dalam Belenggu
date:   29/12/2025
---

Semasa di Makedonia, beberapa kali Paulus menyebut mengenai pemenjaraannya (2 Kor. 6:5, 2 Kor. 11:23, 2 Kor. 7:5). Catatan pertama ialah di Filipi (Kis. 16:16–24). Kemudian buat seketika dia dipenjarakan di Yerusalem sebelum dipindahkan ke penjara di Kaisarea.

Di tempat lain, Paulus menyebut bahawa dia “dipenjarakan” (Filemon 10, 13, AVB). Walaupun berada di bawah tahanan rumah di Roma, dia dirantai kepada seorang askar Rom elit. Ignatius, seorang Kristian dari awal abad kedua yang dirantai seperti ini, menggambarkan askar-askar itu sebagai berkelakuan seperti “binatang buas … yang hanya menjadi lebih teruk apabila mereka dilayan dengan baik.”—Michael W. Holmes, peny., The Apostolic Fathers (Grand Rapids, MI: Baker Academic, 2007), hlm. 231.

`Baca 2 Korintus 4:7–12. Dalam petikan ini, apakah yang menyingkapkan cara Paulus mampu menanggung ujian-ujian yang dihadapinya? Apakah yang kelihatan menjadi fokus hidupnya?`

Tidak kira betapa sukarnya hidup, Paulus dapat melihat satu sudut yang lebih cerah, dan itu memberinya keberanian untuk bertahan di bawah tekanan. Walaupun Syaitan mencurahkan segala yang dia mampu, Paulus tahu bahawa dia tidak ditinggalkan.

`Baca 2 Korintus 6:3–7. Apakah sumber rohani yang ada pada Paulus untuk menolongnya menghadapi kesukaran ini?`

Sering kali, kita mungkin tergoda untuk memandang pada keadaan kita, kelemahan kita, atau kegagalan masa lalu dan kita menjadi tawar hati. Pada saat-saat seperti inilah kita perlu mengingati semua penyediaan menakjubkan yang telah Tuhan berikan untuk kejayaan kita dalam melawan kejahatan. Salah satu yang paling penting ialah Alkitab itu sendiri, “firman kebenaran,” kerana kita boleh belajar daripada kesilapan orang lain dan juga belajar bagaimana mereka ini memperoleh kejayaan. Tambahan pula, Roh Kudus “menjadikannya berkesan apa yang telah dilaksanakan oleh Penebus dunia. Hanya oleh Roh, hati disucikan. Melalui Roh, orang percaya menjadi peserta dalam tabiat ilahi. Kristus telah memberikan Roh-Nya sebagai kuasa ilahi untuk mengatasi semua kecenderungan jahat yang diwarisi dan dipupuk, serta untuk mencorakkan tabiat-Nya sendiri dalam jemaat-Nya.”—Ellen G. White, The Desire of Ages, hlm. 671.

`Bagaimanakah kita, sebagai orang awam atau pastor, sentiasa dapat “mempersembahkan diri sebagai pelayan-pelayan Tuhan” (2 Kor. 6:4, AVB)? Apakah maksudnya?`