---
title:  Paulus di Filipi
date:   30/12/2025
---

Semasa dalam pengembaraan misi Paulus yang kedua, tidak lama selepas Timotius ditambahkan ke dalam pasukan itu, mereka dilarang oleh Roh Kudus untuk meneruskan perjalanan merentasi Asia Kecil (Kisah 16:6). Maka, melalui satu penglihatan pada waktu malam, Paulus melihat seorang Makedonia yang merayu kepadanya dengan berkata “Marilah ke Makedonia menolong kami” (Kisah 16:9, AVB). Maka dengan segera mereka menuju ke pelabuhan yang paling dekat dengan Makedonia dan belayar dari Troas merentasi Laut Aegea ke Neapolis, di benua Eropah. Tetapi bukannya memberitakan Injil di situ, Paulus, Silas, Timotius, dan Lukas, yang menyertai mereka di Troas (seperti yang ditunjukkan dengan penggunaan istilah “kami” dalam Kisah 16:11), terus menuju ke Filipi.

Dalam aktiviti penginjilannya, Paulus sentiasa berfikir secara strategik. Filipi adalah “sebuah kota di Makedonia” (Kisah 16:12). Malah, ia adalah salah satu kota yang paling dihormati dalam Empayar Rom, kerana diberi status Ius Italicum—gelaran tertinggi yang boleh dianugerahkan terhadap sesebuah kota. Penduduknya mempunyai hak istimewa yang sama seperti jika kota itu terletak di Itali, termasuk pengecualian daripada cukai tanah dan cukai kepala, dan sesiapa yang dilahirkan di kota itu secara automatik menjadi warganegara Rom. Ia juga merupakan hentian penting di sepanjang Via Egnatia, iaitu jalan darat utama yang menghubungkan Rom dengan Timur. Dengan mendirikan kehadiran Kristian yang penting di sana membolehkan mereka menyebarkan Injil ke banyak kota lain yang berdekatan, termasuk Amfipolis, Apolonia, Tesalonika, dan Berea (lihat Kisah 17:1, 10).

Menariknya, bahasa rasmi di Filipi pada abad pertama adalah bahasa Latin, dibuktikan dengan banyaknya inskripsi Latin. Dalam Filipi 4:15, Paulus bahkan memanggil mereka dengan nama yang berbunyi seperti Latin, Philippesioi, nampaknya sebagai pengiktirafan terhadap status istimewa Rom yang mereka miliki. Walau bagaimanapun, bahasa Yunani adalah bahasa pasaran dan kota-kota sekeliling, serta menjadi alat penyebaran Injil. Lukas menggambarkan bagaimana Paulus dan pasukannya menyertai orang-orang untuk berdoa di tepi sungai, di mana Lidia dan seluruh isi rumahnya bertaubat (Kisah 16:13–15). Sebagai seorang ahli perniagaan (“penjual kain ungu”), dia mungkin merupakan salah seorang penyokong utama dalam ha; kewangan untuk pelayanan Paulus di Filipi. Masa yang Paulus dan Silas habiskan di penjara di situ membawa kepada pertaubatan satu isi rumah yang lain—iaitu keluarga ketua penjara.

Roh Kudus mengetahui bahawa Filipi akan menjadi tapak permulaan yang ideal bagi penyebaran Injil di seluruh Eropah, walaupun akan ada penganiayaan. Walaupun jahat, penganiayaan kadang-kadang boleh menjadi alat untuk Injil mencapai orang yang mungkin tidak akan dicapai dengan cara lain.

`Baca Kisah 9:16. Bagaimanakah hal ini membantu kita memahami beberapa ujian Paulus? Bagaimanakah ini dapat membantu kita memahami beberapa ujian yang kita hadapi sendiri?`