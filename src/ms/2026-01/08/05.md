---
title:  “Permulaan” (dan Pemula Segala Sesuatu)
date:   18/02/2026
---

`Baca Kolose 1:18. Apakah kaitan antara idea Kristus sebagai kepala dengan-Nya sebagai permulaan?`

Dalam bahasa Ibrani, perkataan untuk kepala (ro’sh) dan permulaan (re’shith) berasal daripada kata dasar yang sama. Penggunaan pertama bagi perkataan re’shith dalam Alkitab terdapat dalam Kejadian 1:1, “Pada mulanya (re’shith) Tuhan menciptakan langit dan bumi.” Yesus adalah kepala bagi umat manusia dan gereja, bukan sahaja kerana penjelmaan-Nya sebagai manusia, tetapi juga kerana Dia adalah Pencipta segala sesuatu.

Dalam bahasa Yunani, perkataan untuk permulaan (archē) mempunyai makna yang luas. Dalam konteks ini, permulaan merujuk kepada Yesus sebagai sumber atau pemula gereja (Kolose 1:18), dan oleh sebab itu, Dialah Kepalanya—sebagaimana Dia juga merupakan permulaan atau pemula ciptaan.

Yesus bukan sahaja pemula dalam penciptaan dan gereja, tetapi juga—melalui kebangkitan-Nya daripada kematian (Roma 6:3–4)—Dialah pemula ciptaan baru. Oleh kerana upah dosa ialah maut, kemenangan-Nya atas kematian membuktikan kemenangan-Nya atas dosa dan kuasa-Nya untuk mencipta kita semula menurut imej-Nya. Semua ini menjelaskan mengapa Dia disebut “yang sulung daripada orang mati” (mengenai maksud “yang sulung”, lihat pelajaran hari Isnin). Kebangkitan Yesus adalah kebangkitan yang utama, meskipun bukan yang pertama (Musa adalah yang pertama, sebab itulah timbul pertikaian dengan syaitan mengenai tubuhnya [Yudas 9]). Tanpa kebangkitan Kristus, tiada seorang pun dapat dibangkitkan daripada kematian.

Pada tahap ini, adalah berguna untuk meninjau secara ringkas semua sebab yang diberikan oleh Paulus mengapa Yesus mempunyai keutamaan tertinggi (preeminence):

1. Dia adalah pernyataan sempurna bagi Tuhan yang tidak kelihatan.

2. Dia adalah agen melalui-Nya segala sesuatu diciptakan.

3. Dia wujud sebelum segala sesuatu, dan segala sesuatu disatukan dalam-Nya.

4. Dia adalah kepala gereja, yang merupakan tubuh-Nya.

5. Dia adalah pemula ciptaan dan penciptaan semula.

6. Dia telah menakluk dosa dan maut, dan dengan itu memperoleh hak untuk membangkitkan semua yang menaruh kepercayaan kepada-Nya sebagai Juruselamat.

7. Yesus telah wujud sejak kekekalan, tetapi kini, melalui semua ini, Dia memiliki keutamaan tertinggi sebagai Kepala umat manusia dan Kepala gereja.

`Apakah yang anda perlu ubah supaya anda dapat lebih mengalami keterutamaan Kristus dalam kehidupan anda sendiri??`