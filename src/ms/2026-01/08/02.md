---
title:  Imej Tuhan yang Tidak Kelihatan
date:   15/02/2026
---

Apabila kita melihat ke dalam cermin atau pada sekeping gambar, kita melihat imej diri kita sendiri, tetapi ia hanyalah gambaran dua dimensi yang rata. Dalam sesetengah hal, sebuah arca atau patung mungkin memberikan gambaran yang lebih jelas, namun ia tetap jauh daripada realiti sebenar yang hidup, bernafas, dan bergerak. Konsep “imej” dalam Alkitab, walaupun kadang-kadang merujuk kepada gambaran sebegitu, sebenarnya membawa maksud yang lebih luas.

`Baca Kejadian 1:26, 27; Kejadian 5:3; 1 Korintus 15:49; 2 Korintus 3:18; dan Ibrani 10:1. Rumuskan pelbagai maksud “imej” dalam ayat-ayat ini. Bagaimanakah ia berbeza daripada penerangan mengenai Yesus sebagai imej TUHAN?`

Manusia diciptakan untuk menjadi sama mseperti Tuhan sejauh yang mungkin—dari segi fizikal, rohani, hubungan, dan fungsi. Namun, manusia hanya mencerminkan sebahagian sifat Tuhan, dan dosa telah merosakkan pantulan itu. Tetapi Yesus memungkinkan kita untuk “melihat” Tuhan yang tidak kelihatan. Yesus berkata, “Barangsiapa telah melihat Aku, ia telah melihat Bapa” (Yohanes 14:9, AVB). Dia adalah “gambaran sempurna” sifat Tuhan (Ibrani 1:3, AVB). Dialah fikiran Tuhan yang didengar manusia dan sifat Tuhan yang dapat dilihat.

`Baca Matius 11:27 dan Yohanes 1:1, 2, 14, 18. Mengapakah Yesus satu-satunya yang dapat menyatakan Bapa dengan sempurna?`

Perhatikan juga cara lain Yesus menggambarkan hubungannya dengan Bapa:

- “Bapa-Ku bekerja sampai sekarang, dan Aku pun bekerja” (Yohanes 5:17, AVB).
- “Aku dan Bapa-Ku adalah satu” (Yohanes 10:30, AVB).
- “Tiada seorang pun datang kepada Bapa kecuali melalui Aku” (Yohanes 14:6, AVB).

Yesus juga berulang kali menggambarkan diri-Nya dengan istilah “AKU,” yang merujuk kepada nama Tuhan:

- “Akulah roti hidup” (Yohanes 6:35)
- “Akulah terang dunia” (Yohanes 8:12)
- “Akulah gembala yang baik” (Yohanes 10:11, 14)
- “Akulah kebangkitan dan hidup” (Yohanes 11:25)
- “Aku di dalam Bapa dan Bapa di dalam Aku” (Yohanes 14:11)
- “Sebelum Abraham ada, AKU” (Yohanes 8:58).

Sekiranya Yesus bukan Tuhan sendiri, apakah maknanya selain daripada Bapa telah mengutus satu makhluk ciptaan untuk mati bagi kita? Mengapakah hal itu sangat berbeza — dan amat penting — berbanding dengan Tuhan sendiri, dalam diri Kristus, yang mati untuk kita?