---
title:  Panduan Guru
date:   20/02/2026
---

### Bahagian 1: Pandangan Keseluruhan

**Ayat Utama:** Kolose 1:15–17

**Tumpuan Kajian:** Kolose 1:15–20

Alkitab menyatakan bahawa Yesus mempunyai keunggulan dalam segala perkara (Kolose 1:18). Tetapi apakah maksud idea itu? Banyak terjemahan Bahasa Inggeris menterjemahkan perkataan Yunani prōteuō sebagai “tempat pertama” dan bukan “keunggulan” (lihat, misalnya, NRSV, NASB, CSB, CEB, dan lain-lain). Kata kerja prōteuō hanya muncul dalam petikan ini dalam Perjanjian Baru, menunjukkan bahawa ia dipilih dengan teliti untuk suatu sebab tertentu. Ia menekankan kedudukan Yesus yang unik dan tiada tandingan. Teks asal menunjukkan bahawa kebangkitan Yesus memberikan Dia kuasa untuk menjadi Tuhan atas segala sesuatu: “Dia yang adalah permulaan, yang sulung dari antara orang mati, supaya Ia menjadi yang pertama dalam segala sesuatu” (Kolose 1:18, AVB). Dengan kata lain, Yesus adalah Tuhan secara hakikat; kini Dia menjadi Tuhan secara nyata! Kekuasaan dan kedaulatan sejagat adalah hasil yang wajar daripada kemenangan-Nya atas kematian. Yohanes, penulis Wahyu, juga menegaskan perkara ini apabila menyatakan bahawa Yesus ialah “yang sulung dari antara orang mati dan pemerintah segala raja di bumi” (Wahyu 1:5, AVB; penekanan ditambah). Kematian dan kebangkitan Yesus secara tidak dapat dielakkan membawa kepada pemerintahan-Nya atas segala sesuatu.

Pelajaran minggu ini menekankan dua tema utama:

1. Gelaran-gelaran Yesus, seperti yang dinyatakan dalam Kolose 1:15–20, menonjolkan karya penebusan-Nya bagi pihak umat manusia. Dia ialah Gambar Tuhan yang tidak kelihatan, yang Sulung atas segala ciptaan, Kepala tubuh (iaitu gereja), dan Permulaan segala sesuatu.
2. Yesus datang ke dunia ini untuk melaksanakan pendamaian antara Tuhan dan manusia — dalam erti kata yang khusus — tetapi juga antara Tuhan dan seluruh ciptaan — dalam erti kata yang lebih luas.

### Bahagian II: Ulasan

**Ilustrasi**

“Seorang pendeta di sebuah gereja di Boston bertemu dengan seorang budak lelaki di hadapan gereja, yang sedang membawa sebuah sangkar berkarat yang di dalamnya beberapa ekor burung kecil berkepak dengan gelisah. Pendeta itu bertanya, ‘Anak, dari mana kamu dapat burung-burung itu?’

“‘Saya perangkap mereka di padang,’ jawab budak itu.

“‘Apa yang kamu akan buat dengan mereka?’

“‘Saya akan bermain-main dengan mereka, dan kemudian saya fikir saya akan beri mereka makan kepada kucing tua kami di rumah.’

“Apabila pendeta itu menawarkan untuk membeli burung-burung itu, budak itu berseru, ‘Tuan, tuan tak mahu mereka, mereka hanya burung liar tua yang kecil dan tidak pandai menyanyi.’

“Pendeta itu menjawab, ‘Saya akan beri kamu dua dolar untuk sangkar dan burung-burung itu.’

“‘Baiklah, setuju, tapi tuan sedang membuat satu urusniaga merugikan.’

“Pertukaran pun dibuat, dan budak itu pergi sambil bersiul gembira dengan duit syilingnya yang berkilat. Pendeta itu berjalan ke belakang kawasan gereja, membuka pintu sangkar dawai kecil itu, dan melepaskan makhluk-makhluk yang sedang bergelut itu terbang bebas ke langit biru.

“Pada hari Sabat berikutnya, dia membawa sangkar kosong itu ke mimbar dan menggunakannya untuk menggambarkan kedatangan Kristus yang datang untuk mencari dan menyelamatkan mereka yang—seperti burung-burung itu—ditakdirkan untuk binasa. Bezanya ialah Kristus harus membeli kebebasan kita dengan nyawa-Nya sendiri.”—Michael P. Green, 1500 Illustrations for Biblical Preaching (Grand Rapids, MI: Baker Books, 2000), hlm. 297, 298.

Seperti yang akan kita lihat kemudian, gambaran Paulus tentang Kristus dalam Kolose 1:15–20 ialah sebuah puisi yang meninggikan peranan-Nya sebagai Pencipta (Kol. 1:15–17) dan Penebus (Kol. 1:18–20). Dalam beberapa ayat yang singkat ini, kisah penebusan disampaikan dengan keindahan dan ketepatan yang luar biasa.

**Pelbagai Gelaran Yesus dan Karya Penebusan-Nya**

Kolose 1:15–20 ialah sebuah nyanyian pujian kepada Kristus atas karya penebusan-Nya. Dalam menerapkan beberapa gelaran kepada Yesus, Paulus merujuk pada Perjanjian Lama untuk menunjukkan bahawa Yesus adalah penggenapan janji-janji dalam perjanjian-perjanjian di Kitab Perjanjian Lama.

**Gambar Tuhan yang Tidak Kelihatan (Kol. 1:15).** Ungkapan “gambar Tuhan yang tidak kelihatan” menunjuk kepada kemanusiaan sejati Yesus, iaitu terhadap peristiwa inkarnasi-Nya. Perkataan Yunani yang diterjemahkan sebagai “gambar” ialah eikōn, yang sering digunakan dalam Alkitab untuk menunjukkan bahawa sesuatu itu merupakan gambaran atau terhadapo sesuatu yang lain. Misalnya, patung Nebukadnezar dalam Daniel 2:31–3:18 beberapa kali disebut sebagai eikōn dalam Septuaginta, iaitu terjemahan Yunani bagi Perjanjian Lama. Jelas bahawa konsep perlambangan ini berpunca daripada Kejadian 1:26, 27, di mana Adam disebut sebagai diciptakan menurut gambar Tuhan. Yesus datang ke dunia sebagai Adam Kedua untuk mewakili dan menyatakan Tuhan. Ini bermaksud, sekiranya Tuhan Bapa sendiri datang ke dunia menggantikan Yesus, Dia akan sama seperti Yesus.

**Anak Sulung di Atas Segala Ciptaan (Kol. 1:15).** Semua gelaran yang diberikan kepada Yesus dalam Kolose 1:15–18 menonjolkan keunggulan-Nya, masing-masing menyorot aspek yang berbeza dalam karya penebusan-Nya. Gelaran “anak sulung di atas segala ciptaan” dalam Kolose 1:15 meramalkan gelaran yang sama dalam Kolose 1:18, “anak sulung dari antara orang mati,” dan kedua-duanya saling berkaitan. Penggunaan istilah “anak sulung” oleh Paulus berpunca dari Perjanjian Lama. Biasanya, gelaran ini ditafsirkan dalam dua cara: (1) ia menggambarkan Yesus sebagai pemerintah atas seluruh ciptaan, dan oleh itu menekankan keunikan serta keunggulan-Nya; (2) ia menggambarkan Yesus sebagai yang telah wujud sejak kekal dan sebagai Pencipta segala sesuatu. Kerana “oleh-Nya segala sesuatu telah diciptakan... segala sesuatu diciptakan oleh-Nya dan untuk-Nya” (Kol. 1:16), dan “Dia ada sebelum segala sesuatu” (Kol. 1:17). Kedua-dua pandangan ini saling melengkapi dan tidak perlu dipisahkan.

**Kepala kepada Tubuh (Kol. 1:18).** Seperti kiasan-kiasan lain yang digunakan untuk Yesus dalam Perjanjian Baru, ungkapan “Kepala kepada tubuh” menggambarkan kuasa dan autoriti Yesus atas gereja, tetapi juga kasih dan penjagaan-Nya yang lembut terhadap gerejanya. Sebagai Kepala gereja, Yesus memberi pertumbuhan rohani (Ef. 4:15) dengan memelihara gereja-Nya (Kol. 2:19; Ef. 5:29, 30). Yang paling penting, Dia menyelamatkan gereja (Ef. 5:23) kerana kasih-Nya yang besar terhadapnya (Ef. 5:2, 25). Dalam erti tertentu, kiasan Kepala ini serupa dengan imej Gembala. Sebagai Gembala, Yesus memimpin gereja “ke mata air kehidupan” (Why. 7:17), mengenali umat-Nya dan dikenali oleh mereka (Yoh. 10:14), serta mengasihi mereka hingga menyerahkan nyawa-Nya (Yoh. 10:11, 15), dengan tujuan memberi mereka hidup yang kekal (Yoh. 10:28).

**Permulaan Segala Sesuatu (Kol. 1:18).** Imej Yesus sebagai Permulaan segala sesuatu bukanlah sesuatu yang luar biasa dalam Perjanjian Baru. Dalam pelbagai cara, semua gambaran ini berakar pada Kejadian 1:1. Walaupun pernyataan awal dalam Matius 1:1 tidak menggunakan istilah “permulaan,” frasa “kitab keturunan Yesus Kristus” merujuk kepada kitab Kejadian (bandingkan Kej. 5:1; juga Kej. 2:4). Injil Markus bermula dengan kata-kata, “Inilah permulaan Injil tentang Yesus Kristus” (Mrk. 1:1, AVB), yang bagi banyak sarjana mengingatkan kepada Kejadian 1:1. Injil Yohanes pula bermula dengan pernyataan, “Pada permulaan sudah wujud Firman” (Yoh. 1:1, AVB), dan diteruskan dengan “Dia bersama Tuhan pada permulaan” (Yoh. 1:2, AVB). Dalam suratnya yang pertama, Yohanes juga merujuk kepada kedua-dua kitab Injilnya dan kitab Kejadian (1 Yoh. 1:1), dan kemudian menulis, “Kamu telah mengenal Dia yang ada dari mulanya” (1 Yoh. 2:13, 14). Akhir sekali, dalam kitab Wahyu, Yohanes memberikan gelaran kepada Yesus sebagai “Permulaan dari ciptaan Tuhan” (Why. 3:14). Oleh itu, gelaran “Permulaan” (Kol. 1:18) menunjuk kepada peranan Yesus sebagai Pencipta dan Penebus kita.

**Anak Sulung Dari Antara Orang Mati (Kol. 1:18)**

Penggunaan gelaran “anak sulung dari antara orang mati” oleh Paulus (Kol. 1:18) sangat serupa dengan penggunaan gelaran yang sama oleh Yohanes dalam Wahyu 1:5. Kedua-dua penulis ini mungkin merujuk pada Mazmur 89:27: “Aku juga akan menjadikannya anak-Ku yang sulung, yang tertinggi di antara raja-raja di bumi.” Dalam erti tertentu, Mazmur 89 boleh dianggap sebagai ulasan terhadap 2 Samuel 7:8–16, yang menjelaskan perjanjian Tuhan dengan Daud. Namun, satu pembacaan yang teliti terhadap Mazmur 89 menunjukkan bahawa teks itu akhirnya berbicara tentang Seorang yang lebih besar daripada tokoh manusia biasa (lihat Mazmur 89:29, 36). Perjanjian Baru menyatakan bahawa Yesus ialah Anak Daud yang bersifat akhir zaman (lihat Matius 1:1). Maka, apabila Paulus menggunakan gelaran “anak sulung” untuk Yesus (Kol. 1:18), dia sedang merujuk kepada Yesus sebagai penggenapan janji perjanjian Tuhan kepada Daud.

**Karya Pendamaian Yesus**

Segala sesuatu yang dilakukan Yesus (Kol. 1:15–18) membawa kepada kenyataan bahawa Dia mempunyai tempat yang utama dalam segala hal (Kol. 1:18). Menurut Paulus, Kristus memiliki semua itu kerana “Tuhan berkenan bahawa seluruh diri-Nya berada dalam Dia” (Kol. 1:19). Dengan kata lain, Yesus adalah sepenuhnya Tuhan dan sepenuhnya manusia pada masa yang sama. Oleh itu, Dia memenuhi semua syarat yang diperlukan untuk mendamaikan manusia dengan Tuhan (Kol. 1:20–22). Dalam Efesus 2:14–17, Paulus menggunakan bahasa pendamaian untuk menjelaskan bahawa Yesus datang ke dunia untuk menjadi Damai Sejahtera bagi kita (Ef. 2:14), dengan mendamaikan (Ef. 2:15) dan memberitakan damai sejahtera (Ef. 2:17). Bukan hanya manusia, tetapi seluruh ciptaan Tuhan akan diperdamaikan dan dikembalikan kepada keharmonian yang sempurna. — Grant R. Osborne, Colossians & Philemon: Verse by Verse, Osborne New Testament Commentaries (Bellingham, WA: Lexham Press, 2016), hlm. 46.

### Bahagian III: Penerapan Hidup

Renungkan tema-tema berikut, kemudian minta pada ahli kelas anda untuk menjawab soalan di akhir bahagian ini:

Dalam Kolose 1:15–20, Yesus digambarkan sebagai Tuhan yang dimuliakan atas seluruh ciptaan. Dia ialah Tuhan kita! Pemerintahan Yesus berasaskan hakikat bahawa Dia telah bangkit dari antara orang mati sebagai Raja dan Pengantara kita di tempat kudus syurgawi. Kita boleh mempercayai-Nya dan menyerahkan seluruh hidup kita kepada-Nya, yakin bahawa Dia akan memulihkan kita menurut gambar-Nya. Paulus menulis bahawa Tuhan “telah menentukan kita dari semula untuk menjadi serupa dengan gambar Anak-Nya, supaya Ia menjadi yang sulung di antara banyak saudara” (Roma 8:29).

Di dalam Kristus, kita memiliki janji tentang pemulihan yang menyeluruh. “melalui pencurahan darah-Nya di atas salib,” kita kini berdamai dengan Tuhan (Kol. 1:20). Seperti yang telah dinubuatkan oleh Yesaya berabad-abad dahulu, Yesus datang sebagai Raja Damai (Yes. 9:6; bandingkan Ef. 2:14). Tambahan lagi, Yesaya menyatakan, “hukuman yang mendatangkan damai sejahtera bagi kita ditimpakan kepada-Nya” (Yes. 53:5). Dalam Roma 5:10, Paulus menegaskan bahawa “ketika kita masih seteru, kita telah diperdamaikan dengan Tuhan oleh kematian Anak-Nya.”

Alkitab mengajar bahawa Yesus adalah Pencipta dan Penebus kita. Dia datang ke dunia dan mati di kayu salib untuk menebus kita kembali kepada-Nya. Dia yang menciptakan kita (Yoh. 1:1–3) adalah Dia juga yang datang dalam tubuh manusia (Yoh. 1:14) “untuk memberikan nyawa-Nya menjadi tebusan bagi banyak orang” (Mat. 20:28). Melalui kematian dan kebangkitan-Nya, Dia telah menaklukkan dosa dan maut serta memperoleh keutamaan atas segala sesuatu di langit dan di bumi. Maka, “daripada-Nya, oleh-Nya, dan kepada-Nya adalah segala sesuatu. Bagi-Nya kemuliaan sampai selama-lamanya. Amin” (Roma 11:36).

**Pertanyaan:**

1. Apakah maksudnya menjadi serupa dengan gambar Yesus? Dalam cara yang praktikal, bagaimanakah anda melihat karya transformasi ini berlaku dalam hidup anda melalui kasih karunia Tuhan?
2. Bagaimanakah Yesus menjadi Tuhan dalam hidup anda? Apakah makna keutamaan-Nya atas segala sesuatu bagi anda? Bagaimanakah keutamaan-Nya memberi anda harapan?