### Menyatukan Syurga dan Bumi

Fikirkan tentang pekerjaan paling sukar yang pernah anda lakukan. Apakah yang membuatkannya sukar? Adakah kerana jangkaan yang diletakkan, atau masa yang diperuntukkan, atau kedua-duanya? Adakah kerana sikap anda terhadap tugas itu? Atau mungkin kerana orang yang anda bekerjasama? Atau adakah kemungkinan kerana ia kelihatan mustahil untuk berjaya?

Perhatikan tujuan rancangan keselamatan: menyatukan syurga dan bumi. Kedengaran mustahil? Dari sudut pandang manusia, memang mustahil. Namun, sebelum naik ke syurga, Yesus memberikan para rasul satu tugas yang kelihatan mustahil: “Oleh itu pergilah, jadikan semua bangsa murid-Ku. Baptislah mereka dengan nama Bapa, Anak dan Roh Kudus. Ajarlah mereka supaya taat akan segala perkara yang telah Kuperintahkan kepadamu. Aku akan sentiasa bersamamu, hingga ke akhir zaman” (Matius 28:19, 20, AVB).

Yesus mengutus Paulus kepada bangsa-bangsa bukan Yahudi untuk melaksanakan tugas yang kelihatan mustahil ini: “Untuk mencelikkan mata mereka dan membawa mereka daripada kegelapan kepada cahaya, daripada kuasa Iblis kepada kuasa TUHAN. Dengan demikian mereka akan menerima pengampunan dosa dan tempat antara orang yang disucikan oleh iman kepada-Ku” (Kisah Para Rasul 26:18).

Ada yang mungkin mengangkat tangan berputus asa bila diberi tugas seperti itu. Namun, kita tidak boleh mengabaikan janji-janji yang Yesus berikan dalam kedua-dua peristiwa ini. Kepada para rasul, Dia menambah: “Dan ketahuilah, Aku menyertai kamu senantiasa sampai kepada akhir zaman” (Matius 28:20, ITB). Kepada Paulus, Yesus berkata: “Tetapi bangunlah, berdirilah. Aku menampakkan diri kepadamu untuk melantikmu sebagai hamba-Ku dan saksi terhadap apa yang engkau lihat tentang-Ku, dan tentang apa yang akan Kutunjukkan lagi kepadamu.” (Kisah Para Rasul 26:16, AVB).

Ringkasnya, Yesus memberikan tugas yang mustahil dilaksanakan secara manusiawi supaya kita bergantung kepada-Nya, bukan pada diri kita sendiri, untuk menyelesaikannya. Dia tidak pernah memberikan kita satu tugas tanpa juga menyediakan kuasa untuk melaksanakannya. “Apabila kehendak manusia bekerjasama dengan kehendak Tuhan, ia menjadi maha berkuasa. Apa pun yang diperintahkan-Nya boleh dilaksanakan dengan kekuatan-Nya. Semua perintah-Nya adalah pemberdayaan.”—Ellen G. White, Christ’s Object Lessons, hlm. 333.

Yang menakjubkan, pada waktu Paulus menulis kepada jemaat Kolose, Injil ini sudah “dikhabarkan kepada seluruh ciptaan di bawah langit” (Kolose 1:23). Sudah tentu, tidak semua menerimanya. Tetapi jika kita perhatikan dengan teliti amanat yang Yesus berikan kepada para rasul (Matius 28:18–20) dan kepada Rasul Paulus, Yesus tidak pernah menjanjikan bahawa semua orang akan menjadi murid atau semua akan bertaubat. Injil harus “diberitakan di seluruh dunia menjadi kesaksian bagi semua bangsa, dan sesudah itu barulah tiba kesudahannya” (Matius 24:14). Bagaimanakah kesaksian itu seharusnya kelihatan? Bagaimanakah ia harus dilaksanakan dengan tepat?

Pada suku tahun ini kita akan mengkaji surat Paulus kepada jemaat di Filipi dan di Kolose. Kedua-duanya mempunyai persamaan penting. Yang paling utama, ia menyingkapkan Kristus, satu-satunya yang mampu menyatukan syurga dan bumi. Dialah tangga yang dilihat Yakub, terbentang dari bumi ke syurga (Kejadian 28:12; bandingkan dengan Yohanes 1:51). Sebagai Anak Manusia dan Anak TUHAN, Dia menebus kita daripada dosa dan menjadi Pengantara bagi kita.

Dalam mempelajari surat-surat ini, kita akan melihat kedua-dua aspek Yesus ini. Kita akan memperhatikan beberapa pernyataan yang paling agung tentang ketuhanan Kristus dan bagaimana Dia melepaskan semuanya untuk menyelamatkan kita. Kita akan melihat Paulus yang sedang berjuang dari penjara menghadapi masalah di sebuah jemaat yang didirikannya (Filipi) dan di sebuah jemaat yang tidak pernah dikunjunginya (Kolose). Jaringan hubungan yang dibina Paulus di seluruh “gereja sedunia” pada waktu itu membolehkan dia, walaupun dari penjara Rom, menjawab cabaran-cabaran tersebut. Dia tahu masanya singkat, dan dia melakukan segala yang termampu untuk mendekatkan gereja kepada syurga dan kepada satu sama lain. Dengan cara ini, Paulus menunjukkan kepada kita bagaimana gereja Tuhan hari ini dapat bersatu dengan syurga untuk menggenapi amanat akhir zaman di dalam Wahyu 14, yang kita kenal sebagai perkhabaran tiga malaikat.

_Clinton Wahlen, Ph.D., ialah pengarah bersekutu Biblical Research Institut di General Conference. Bidang kepakarannya ialah Perjanjian Baru, hermeneutik, dan sejarah Adventist. Beliau pernah tinggal dan bekerja di Jerman, New Zealand, Rusia, United Kingdom, dan Filipina. Beliau dan isterinya, Gina, mempunyai dua orang anak dewasa, seorang menantu perempuan, dan dua orang cucu._