---
title:  Rancangan Kekal Tuhan
date:   24/02/2026
---

`Baca Kolose 1:24, 25. Apakah yang Paulus katakan tentang penderitaannya demi Kristus?`

Walaupun Paulus menulis surat Kolose ketika berada dalam tahanan rumah di Rom, mungkin penderitaannya yang terbesar ialah kerana tidak dapat lagi bekerja dengan giat dari satu tempat ke tempat yang lain dan dari rumah ke rumah seperti yang telah dilakukannya sebelum ini (Kis. 20:20). Penderitaan (atau kesusahan) ini, yang telah diberitahu lebih awal oleh Kristus (Mat. 24:9, Yoh. 16:33), bahawa itu “terlalu kecil untuk dibandingkan dengan kemuliaan yang akan dinyatakan kepada kita” (Rm. 8:18). Inilah gambarannya yang besar. Seperti yang telah Paulus tulis kepada orang Kristian di Filipi, demikian juga sekarang kepada orang Kolose dia bersukacita dalam penderitaannya, yang membawa manfaat kepada mereka (Kol. 1:24).

Paulus mungkin berada di dalam penjara, tetapi “firman Tuhan tidak terbelenggu” (2 Tim. 2:9). Semasa dalam kurungan ini, surat Filipi, Efesus, dan Filemon juga ditulis. Selepas dibebaskan, Tuhan mengilhamkan dia untuk menulis nasihat-nasihat penting yang terkandung di dalam 1 Timotius dan Titus. Kemudian, semasa pemenjaraannya yang terakhir dalam penjara di Rom, dia menulis 2 Timotius. Secara ringkas, tahun-tahun akhir ini memberi Paulus peluang untuk menulis sebahagian besar daripada Perjanjian Baru, yang kemungkinan kemudiannya termasuklah kitab Ibrani.

Rencana kekal Tuhan telah merancang semua ini dan lebih banyak lagi. Perkataan Yunani yang digunakan Paulus dalam Kolose 1:25, yang biasanya diterjemahkan sebagai “pengurusan” atau “pentadbiran,” ialah “oikonomia”. Digunakan dalam pengertian yang lebih terhad (contohnya dalam 1 Tim. 1:4), ia merujuk kepada “cara Tuhan mengatur segala sesuatu.”—Luke Timothy Johnson, The First and Second Letters to Timothy (New York: Doubleday, 2001), hlm. 164. Itu termasuklah tugas dan peranan kerasulan Paulus. Tetapi dalam pengertian yang lebih luas, ia merangkumi segala ketetapan yang Tuhan telah sediakan di dalam rancangan keselamatan. Pelayanan Paulus, para rasul lain, dan bahkan para nabi Perjanjian Lama (Ef. 2:20, Ef. 3:5), termasuk Musa, semuanya dirancang “untuk menggenapi firman Tuhan” (Kol. 1:25), semuanya berkaitan dengan rancangan ilahi ini.

Walaupun kita akan melihat lebih dekat topik ini dalam kajian esok, adalah berguna pada ketika ini untuk menyedari bahawa Paulus melihat pelayanannya sebagai hanyalah satu bahagian kecil daripada rancangan Tuhan yang besar, yang telah lama dirancang dan mula dilaksanakan “sejak dunia dicipta” (Mat. 13:35, Ef. 1:4).

`Fikirkan tentang hidup anda sendiri. Bagaimanakah keputusan-keputusan yang anda buat (besar atau kecil) sesuai dalam rancangan besar Tuhan? Adakah kita benar-benar dapat mengetahui sama ada sesuatu keputusan itu sebenarnya “kecil”? Bagaimanakah ia mungkin membawa kesan besar yang hanya akan kelihatan kemudian kelak?`