---
title:  Didamaikan Daripada Perbuatan Jahat
date:   22/02/2026
---

`Baca Kolose 1:21, 22. Apakah yang dirujuk oleh Paulus dengan menyebut tentang keterasingan dan menjadi musuh? Dan apakah hasil akhir yang diharapkan daripada kematian Kristus (lihat juga Ef. 5:27)?`

Paulus sering menggambarkan imej gelap tentang manusia, sekurang-kurangnya manusia yang terpisah daripada kebenaran Kristus. Sesiapa juga pada hari ini, setelah hampir dua ribu tahun kemudian, boleh membantah kenyataan itu? Seseorang pernah berkata bahawa satu-satunya doktrin Kristian yang tidak perlu dipercayai hanya melalui iman ialah sifat berdosa pada manusia.

Namun, sejak dosa masuk, Tuhan telah mengambil inisiatif untuk mendamaikan kita kepada diri-Nya walaupun kita sedemikian buruk. Iaitu, sejak awal, Tuhan telah bekerja untuk menyelesaikan masalah dosa, walaupun penyelesaiannya hanya boleh ditemukan melalui kematian-Nya sendiri di kayu salib.

Ketika di Eden, Dia memanggil Adam, mahakarya ciptaan-Nya, dengan berseru: “Di manakah engkau?” (Kej. 3:9). Sehingga hari ini, Dia terus mencari seekor domba-Nya yang hilang—iaitu, kita. Dia mencari kita satu per satu. Dia mempunyai rancangan yang sempurna untuk mencapai kita, dengan menerapkan janji Injil dalam bentuk embrionik dalam Kejadian 3:15, yang meletakkan permusuhan antara kita dan Syaitan.

Kadang kala Injil dijadikan kelihatan begitu rumit dan teoritikal sehingga hampir ia tidak mempunyai makna praktikal bagi kehidupan pada abad ke-21. Tetapi ia sebenarnya berupa Injil yang sangat sederhana dan jelas.

Injil mempunyai tiga bahagian:

Pertama, kerana kita tidak berdaya untuk menyelamatkan diri kita sendiri, maka Yesus telah datang dan mati untuk dosa-dosa kita. (Lihat Rm. 5:6–8.)

Kedua, dengan menerima kematian-Nya sebagai milik kita melalui iman, pertaubatan, dan baptisan, kita dibenarkan dan dibebaskan daripada hukuman dosa. (Lihat Rm. 5:9–11; Rm. 6:6, 7.)

Ketiga, kehidupan yang kita jalani sekarang adalah hasil daripada kesatuan kita dengan Kristus sambil mengalami kuasa penciptaan semula-Nya, dan Dia hidup di dalam diri kita. (Lihat 2 Kor. 5:17–21; Gal. 2:20.)

Ketiga-tiga hal ini bukanlah langkah atau peristiwa yang berasingan. Ia boleh berlaku serentak, sebaik sahaja kita bersedia menerima Yesus ke dalam hidup kita. Ia boleh diperbaharui setiap hari apabila kita menyerahkan diri kepada-Nya setiap pagi. Tidak kira bagaimana setiap kita mengalami pekerjaan penyelamatan Kristus dalam hidup kita, asasnya sentiasa terletak pada kematian Yesus. Kepadanya kita mesti sentiasa kembali.

`Apabila anda melihat diri anda, watak anda, dan kedalaman jiwa anda, apakah yang anda lihat tentang keperluan anda akan salib?`