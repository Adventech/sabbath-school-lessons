---
title:  Jika Kamu Tetap dalam Iman
date:   23/02/2026
---

`Baca Kolose 1:23 (AVB). Apakah maksud Paulus apabila dia menyebut tentang “tetap beriman, mantap dan berdiri teguh,? (Lihat juga Kol. 2:5 dan Ef. 3:17.)`

Terdapat empat jenis pernyataan “jika” dalam bahasa Yunani, masing-masing mempunyai nuansa berbeza. Jenis yang digunakan dalam permulaan Kolose 1:23 mengandaikan bahawa syarat itu benar. Maksudnya, Paulus menggalakkan orang Kolose dengan pemikiran bahawa mereka memang akan terus berada dalam iman. Seperti yang Paulus nyatakan kemudian, dia sudah melihat bukti iman dan keteguhan mereka (Kol. 2:5). Namun demikian, pengharapan mereka tetap bergantung pada kesetiaan mereka meneruskan jalan iman yang telah mereka masuki.

Idea tentang meneruskan ini ialah maksud perkataan Yunani yang diterjemahkan sebagai “tetap” (Kol. 1:23, AVB). Ia digunakan bagi ahli-ahli Taurat dan orang Farisi yang terus mendesak Yesus memberikan jawapan tentang apa yang harus dilakukan terhadap wanita yang ditangkap basah dalam perzinaan (Yoh. 8:7); juga tentang Petrus yang terus mengetuk pintu walaupun Rhoda telah mengenali suaranya tetapi meninggalkan pintu itu terkunci lalu berlari masuk untuk memberitahu yang lain (Kis. 12:16). Ia juga digunakan oleh Paulus yang mendorongkan Timotius supaya tetap setia kepada ajaran doktrin dan praktikal yang telah diberikan kepadanya (1 Tim. 4:16). Maksudnya di sini adalah sama, cuma ia diterapkan kepada orang percaya secara umum.

Seperti yang akan kita lihat dalam pelajaran minggu hadapan, Paulus bimbang dengan orang Kolose yang mungkin mengejar jalan keselamatan yang berasaskan manusiawi, bukannya berpegang teguh kepada pengharapan yang diberikan oleh Injil (lihat, misalnya, Kol. 2:8, 20–22). Perkataan “berdiri teguh” merujuk kepada asas iman dan kasih yang teguh berdasarkan Firman Tuhan (lihat Mat. 7:25; Ef. 2:20; Ef. 3:17).

Berkaitan dengan idea ini ialah perkataan Yunani yang diterjemahkan “mantap”, merujuk kepada struktur yang tidak dapat digoncang dan, dalam konteks ini, seorang Kristian yang “tidak berganjak daripada harapan Injil” (Kol. 1:23, AVB). Perkataan yang sama digunakan dalam 1 Korintus 15:58: “teguhkan pendirian, jangan berganjak, dan bersungguh-sungguhlah dalam pengabdianmu kepada Tuhan. Kamu tahu bahawa dalam Tuhan, jerih lelahmu tidak akan sia-sia” (AVB).

Bertentangan dengan kepercayaan umum yang mengatakan bahawa “sekali selamat, tetap selamat”, apa yang Paulus nyatakan di sini ialah sesuatu yang sama sekali berbeza.

Apakah pengalaman anda sendiri tentang kepentingan untuk terus mengamalkan iman? Iaitu, mengapakah anda mesti sentiasa membuat pilihan sedar untuk berbuat demikian? Apakah yang akan terjadi jika anda tidak melakukannya?