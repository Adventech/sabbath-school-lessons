---
title:  Kuasa Pada Injil
date:   26/02/2026
---

`Baca Kolose 1:28, 29. Apakah fokus Paulus di sini? Mengapakah anda berfikir bahawa perkataan “tiap-tiap orang (ITB)” diulang tiga kali?`

Fokus pemberitaan Paulus ialah Kristus dan Dia yang disalibkan (1 Kor. 1:23). Menurut Efesus 5:27, tujuan pengorbanan Kristus ialah supaya Dia “menghadapkannya [jemaah] kepada diri-Nya sebagai jemaah yang mulia, tanpa cela atau kerut, tetapi suci dan tidak bercela” (AVB). Maka, tujuan pemberitaan Injil Paulus ialah untuk Dia dapat “hadapkan setiap orang dalam keadaan sempurna dalam Yesus Kristus.” (Kol. 1:28, AVB). Dia melakukan ini dengan mengajar dan menasihati—mengajar pelbagai ajaran dan amalan Kristian (2 Tes. 2:15, 1 Tim. 4:11, 1 Tim. 5:7, Titus 1:9) dan memberi amaran tentang akibat menolak Injil serta bahaya ajaran sesat (Kis. 20:29–31, Rm. 16:17).

Inilah cara kita bertumbuh menjadi Kristian yang matang—dengan menerima ajaran serta memberi perhatian kepada amaran Kitab Suci. Kematangan adalah konsep yang penting. Ibu bapa kepada bayi yang baru lahir meraikan setiap perkembangan—perkataan pertama, ketika mula belajar berjalan, dan belajar membaca. Mana mungkin seorang ibu bapa tidak bimbang jika selepas beberapa tahun anak mereka masih tidak boleh berjalan atau bercakap? Pertumbuhan dan perkembangan adalah normal dan dijangka. Begitu juga dalam kehidupan Kristian.

Perkataan Yunani yang diterjemahkan “sempurna” (teleios) juga bermaksud tanpa cacat. Melalui proses pertumbuhan Kristian, kita semakin menyedari kedalaman hukum Tuhan dan bahawa tuntutannya “sangat luas” (Mzm. 119:96). Kita memahami bahawa hukum Tuhan menjangkau “fikiran dan niat hati” (Ibr. 4:12).

Namun kita perlu berhati-hati, itulah sebabnya Paulus menggunakan perkataan “menasihati” dalam Kolose 1:28. Jalan yang “nampak benar . . . akhirnya menuju maut” (Ams. 14:12, AVB). Kepekaan rohani datang melalui pengetahuan Firman Tuhan yang dipimpin Roh Kudus. Ajaran sesat biasanya mempunyai unsur kebenaran tetapi menambah atau mengurangkan apa yang dikatakan oleh Alkitab (lihat Yes. 8:20). Hal yang kedua itu akan berjaya, bukan dengan secara langsung meragui apa yang Tuhan katakan, tetapi dengan mempersoalkan sama ada ia benar-benar mungkin atau relevan kepada zaman kita. Kita mesti bersikap bijaksana seperti ular tetapi tulus seperti merpati dalam membezakan kebenaran doktrin daripada kesalahan.

`Bagaimanakah anda memahami maksud menjadi “sempurna dalam Yesus Kristus” (Kol. 1:28)? Bagaimanakah pemahaman tentang apa yang telah Yesus lakukan untuk kita di kayu salib membantu kita untuk memahami maksud menjadi “sempurna dalam Kristus Yesus”?`