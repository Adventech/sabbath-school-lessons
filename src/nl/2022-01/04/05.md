---
title:  Door lijden tot volmaaktheid
date:   19/01/2022
---

`Lees Hebreeën 2:10,17-18 en 5:8-9. Waartoe diende het lijden in Jezus’ leven?`

De apostel zegt dat God Jezus ‘door het lijden naar de uiteindelijke volmaaktheid voerde’. Een verrassende opmerking! Even daarvoor stelde de auteur dat ‘in Jezus Gods luister schittert, Hij is zijn evenbeeld’ en dat Hij zondeloos, volmaakt, onbesmet en heilig is (Hebreeën 2:10; 1:3; 4:15; 7:26-28; 9:14; 10:5-10). Met andere woorden, Jezus hoefde geen morele of ethische onvolmaaktheid te overwinnen. Hebreeën laat echter wel weten dat Jezus tot volmaaktheid werd gevoerd om ons te kunnen redden. Hij werd volmaakt gemaakt in de zin dat Hij werd toegerust onze Verlosser te zijn.

Jezus werd tot ‘volmaaktheid gevoerd’ door lijden om zo de ‘bereider’ van onze redding te worden (Hebreeën 2:10). Jezus moest sterven opdat de Vader de legitieme middelen zou hebben ons te verlossen. Alleen Jezus was de volmaakte offergave. Als God kon Jezus ons berechten. Door zijn offer kan Jezus ons echter ook redden.

Jezus leerde gehoorzaamheid door het lijden. Dat was om twee redenen heel belangrijk. Gehoorzaamheid maakte allereerst zijn offer aanvaardbaar. Daarnaast stelde zijn lijden Hem in staat ons voorbeeld te worden (Hebreeën 9:14; 10:5-10; 5:8-9). Jezus ‘werd gehoorzaam’ omdat Hij dat nog nooit eerder had meegemaakt. Aan wie zou Hij in zijn goddelijkheid gehoorzaam moeten zijn? Omdat Hij de eeuwige Zoon is en één met God, werd Hij juist gehoorzaamd als de Heerser van het universum. Het is dus niet zo dat Jezus van ongehoorzaamheid naar gehoorzaamheid ging. Hij volgde het pad van oppermacht en heerschappij naar onderwerping en gehoorzaamheid. De verheven Zoon van God werd de gehoorzame Mensenzoon.

Zijn lijden stelde Jezus in staat een genadige en trouwe hogepriester te zijn (Hebreeën 2:17-18). Jezus’ genade nam niet toe door zijn lijden. Het tegendeel is waar. Door zijn genade gaf Jezus vrijwillig zijn leven aan het kruis om ons zo te redden (Hebreeën 10:5-10, vergelijk met: Romeinen 5:7-8). Door zijn lijden kwam de echtheid van Jezus’ broederlijke liefde volledig aan het licht en werd deze geopenbaard.

`Als de zondeloze Jezus met leed te maken kreeg, dan zullen wij, zondaars, ongetwijfeld hetzelfde lot ondergaan. Hoe kunnen we omgaan met de moeilijkheden van het leven terwijl we hoop en zekerheid blijven putten uit de Heer, die zijn liefde voor ons op zo’n machtige wijze heeft laten zien?`

`Hebreeën 2:10,17-18 en 5:8-9 Waartoe diende het lijden in Jezus’ leven?`
