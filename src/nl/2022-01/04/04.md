---
title:  Vlees en bloed zoals wij
date:   18/01/2022
---

Hebreeën vermeldt dat Jezus onze menselijke natuur aannam. Zo kon Hij ons vertegenwoordigen en voor ons sterven (Hebreeën 2:9,14-16; 10:5-10). Dit is het fundament van het verlossingsplan en onze enige hoop op het eeuwig leven.

`Lees Matteüs 16:17; Galaten 1:16; 1 Korintiërs 15:50; Efeziërs 6:12. Welke gebreken van de menselijke natuur noemen deze verzen als het gaat om ‘vlees en bloed’?`

De uitdrukking ‘vlees en bloed’ onderstreept de broosheid van de menselijke toestand, zijn zwakheid, onbegrip en onderwerping aan de dood (Efeziërs 6:12; Matteüs 16:17; Galaten 1:16 1 Korintiërs 15:50). Hebreeën zegt dat Jezus ‘in alles’ gelijk werd aan zijn broeders en zusters (Hebreeën 2:17). Dit houdt in dat Jezus geheel en al mens werd. Het was niet zo dat Jezus op een mens ‘leek’ of ‘de indruk maakte’ mens te zijn; Hij wás in alle opzichten mens, Hij was werkelijk één van ons. Toch stelt Hebreeën wel dat Jezus in één opzicht van ons verschilde: de zonde. Ten eerste zondigde Jezus nooit. Daarnaast had Jezus een menselijke natuur die ‘heilig, schuldeloos en zuiver was, van de zondaars afgescheiden’ (Hebreeën 4:15; 7:26). Wij hebben allemaal neigingen tot het kwade. Onze onderworpenheid aan de zonde bevindt zich in de kern van onze eigen natuur. Wij zijn ‘vleselijk, uitgeleverd aan de zonde’ (Romeinen 7:14, zie ook: Romeinen 7:15-20). Trots en andere zondige motieven bederven zelfs onze goede daden. Jezus’ natuur daarentegen was niet verontreinigd door de zonde. En zo moest het ook zijn. Als Jezus ‘vleselijk en uitgeleverd aan de zonde’ was geweest, net als wij, zou ook Hij een redder nodig hebben. In plaats daarvan kwam Jezus als een redder en bood Hij zich als ‘schuldeloos’ offer voor ons bij God aan (Hebreeën 7:26-28; Hebreeën 9:14).

Jezus vernietigde de macht van de duivel door als een zondeloos offer voor onze zonden te sterven. Daarmee maakte Hij het voor ons mogelijk om vergeven te worden en met God in het reine te komen. Jezus verbrak ook de macht van de zonde door ons in staat te stellen een rechtvaardig leven te leiden. Dat deed Hij doordat Hij de verbondsbelofte in vervulling liet gaan door de wet in onze harten te schrijven. Jezus heeft de vijand dus overwonnen en ons met succes bevrijd zodat wij ‘de levende God nu kunnen dienen’ (Hebreeën 2:14-17; 8:10; 9:14). De algehele vernietiging van de tegenstander vindt plaats bij het laatste oordeel (Openbaring 20:1-3,10).

`Waarom worstelen zovelen van ons met de zonde, terwijl ons beloofd is dat we door Jezus hebben overwonnen? Wat doen we verkeerd en, wat nog belangrijker is, hoe kunnen we beginnen met het waarmaken van onze hoge roeping in Christus?`

`Matteüs 16:17; Galaten 1:16; 1 Korintiërs 15:50; Efeziërs 6:12 Wat willen deze verzen ons zeggen?`
