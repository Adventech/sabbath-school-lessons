---
title:  Zendingsbericht
date:   21/01/2022
---

#### De Bijbel alleen voor priesters

### Timor-Leste, 22 januari

_Angelo Pereira, 43_

Ik verlangde er zo hevig naar de Bijbel te bestuderen, maar de ouderling in mijn kerk zei me dat de Bijbel alleen voor priesters was. Ik zal u vertellen wat er gebeurde. Ik groeide op in een christelijk gezin en was altijd een actief lid in mijn kerk in Kodo, een dorp in Timor-Leste. Op 23-jarige leeftijd begeleidde ik de jeugdgroep van de kerk. Op 27-jarige leeftijd meldde ik me aan voor een zendingsproject buiten het dorp. Kerkleiders zagen wel hoe gedreven ik was en toen ik 31 was, stelden ze me aan als hoofd van één van de gemeentes in het dorp. Twaalf jaar lang had ik de leiding over de gemeente en preekte ik elke zondag uit een boek met kerkelijke leringen.

Tot een adventistische evangelist, genaamd Mario, naar mijn dorp kwam. Hij bezocht me toen ik in mijn moestuin werkte en hij bood aan te helpen. Terwijl we zij aan zij werkten, wees hij me op waarheden uit de Bijbel die nieuw voor mij waren. Ik wilde er meer van weten. Mijn kans bood zich aan tijdens een grote bijeenkomst voor leiders van mijn kerk. Toen we de gelegenheid kregen om te spreken, stelde ik voor dat we allemaal Bijbellessen zouden volgen en een Bijbel kregen om in onze gemeenten te gebruiken.

‘Meneer’, reageerde de voorzittende bisschop, ‘we kunnen u niet uit de Bijbel leren omdat alleen priesters de Bijbel mogen bestuderen. Wel kunnen we u een korte les aanbieden in onze leerstellingen zodat u die kunt overdragen aan uw gemeente’. Aan het einde van de bijeenkomst was mijn hart onrustig. ‘Waarom mag ik de Bijbel niet bestuderen?’, vroeg ik me af. In gebed vroeg ik de HEER, ‘Wie is de ware God? Ik moet het weten zodat ik mijn gemeente over Hem kan leren’. Toen ik naar huis ging, was mijn hart nog even rusteloos en ik zocht de adventistische evangelist op.

‘Kan jij me Bijbellessen geven?’, vroeg ik. ‘Ik zou de Bijbel een heel jaar met je willen bestuderen’. Mario en ik sloegen zijn Bijbel open en we onderzochten de 28 fundamentele geloofsstellingen van de Adventkerk. Na dat maandenlang te hebben gedaan, zei hij, ‘Nu ken je de zuivere waarheid. Blijf alsjeblieft geen onjuiste waarheden leren aan je gemeente. Als je onwaarheden verkondigt, zal je het hemels koninkrijk niet binnengaan’. Ik wist dat Mario gelijk had. Ik had ook gelezen wat Jezus tegen zijn discipelen zei, ‘Wie dus ook maar een van de kleinste van deze geboden afschaft en aan anderen leert datzelfde te doen, zal als de kleinste worden beschouwd in het koninkrijk van de hemel. Maar wie ze onderhoudt en dat aan anderen leert, zal in het koninkrijk van de hemel in hoog aanzien staan’ (Matteüs 5:19) . Ik wilde in hoog aanzien staan in het koninkrijk van de hemel en ik was verdrietig en voelde me schuldig over mijn verleden. Meteen trad ik af als hoofd van de gemeente, maar ik leek de kerk op geen enkele manier te kunnen verlaten. Zes jaar lang worstelde ik en bad, ‘HEER, wanneer zal ik me bij uw volk kunnen voegen?’. Op een dag liep ik langs het huis van mijn oom en zag dat hij in gesprek was met Mario. Een onweerstaanbaar verlangen kwam in me op om gedoopt te worden en deel uit te maken van het leven van de Verlosser die ik had leren kennen tijdens de Bijbelstudies.

‘Wanneer is de volgende doop?’, vroeg ik Mario. ‘Kan ik me dan laten dopen?’. Mario nam meteen contact op met een adventistische predikant en nadat het een en ander was afgesproken vanwege de coronabeperkingen werd ik, samen met de ouders van mijn vrouw, in 2020 gedoopt. Ik ben er ontzettend blij mee dat ik lid ben van de wereldwijde Adventkerk. Bid er alstublieft voor dat mijn vrouw en kinderen Gods waarheid ook willen volgen.
