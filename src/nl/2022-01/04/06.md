---
title:  De broeder als voorbeeld
date:   20/01/2022
---

Er is nog een andere reden waarom Jezus onze menselijke natuur aannam en onder ons leefde. Zo kon Hij ons voorbeeld zijn, de enige die ons kon laten zien hoe God wil dat wij voor zijn aangezicht leven.

`Lees Hebreeën 12:1-4. Hoe moeten wij ons opstellen in ons christelijke leven?`

In deze verzen is Jezus het hoogtepunt van de lange lijst individuen die de apostel noemt als geloofsgetuigen. De passage omschrijft Jezus als ‘de grondlegger en voltooier van ons geloof’. Het Griekse woord archegos (‘grondlegger’) kan ook ‘wegbereider’ betekenen. Jezus is de wegbereider in de zin dat Hij de gelovigen voorgaat. Hebreeën 6:20 omschrijft Jezus dan ook als onze ‘voorloper’. Het woord ‘voltooier’ impliceert dat Jezus op de meest zuivere manier zijn geloof in God heeft laten zien. Deze verzen leren ons dat Jezus de eerste is die onze wedloop met succes heeft voltooid en dat Hij degene is die heeft laten zien hoe je het ideale geloofsleven toont. In Hebreeën 2:13 staat: ‘Zo zegt Hij ook: ‘Ik zal steeds op Hem vertrouwen,’ en verder: ‘Hier sta Ik met de kinderen die God Mij gegeven heeft.’ Jezus getuigt er hier van dat Hij zijn vertrouwen op God zou stellen. Dit vers is een toespeling op Jesaja 8:17-18.

Jesaja sprak deze woorden toen er een invasie vanuit het noordelijke koninkrijk Israël en Syrië dreigde (Jesaja 7:1-2). Zijn geloof stak scherp af tegen het gebrek aan geloof bij Achaz, de koning (2 Koningen 16:5-18). God had Achaz aangespoord op Hem te vertrouwen en een teken te vragen dat Hij hem zou bevrijden (Jesaja 7:1-11). God had al aan hem beloofd, als zoon van David, dat Hij over hem zou waken alsof hij zijn eigen zoon was. In zijn genade bood God Achaz nu ook nog aan dat Hij die belofte zou bevestigen door een teken. Achaz wees Gods aanbod af. In plaats daarvan stuurde hij gezanten naar Tiglat-Pileser, koning van Assyrië, met het bericht ‘Ik ben uw dienaar en uw zoon’ (2 Koningen 16:7). Hoe treurig! Achaz wilde liever een zoon zijn van Tiglat-Pileser dan de zoon van God.

Jezus daarentegen stelde zijn vertrouwen op God en op zijn belofte dat Hij zijn vijanden aan Hem zou onderwerpen (Hebreeën 1:13; Hebreeën 10:12-13). God belooft ons hetzelfde en wij moeten Hem geloven, net zoals Jezus dat deed (Romeinen 16:20).

`Hoe kunnen we alleen door onze dagelijkse beslissingen leren ons vertrouwen op God te stellen? Welke belangrijke keuze moet jij nu maken en hoe kun je ervoor zorgen dat daaruit blijkt hoezeer je op God vertrouwt?`

`Hebreeën 12:1-4 Hoe moeten wij ons opstellen in ons christelijke leven?` 
