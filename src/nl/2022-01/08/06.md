---
title:  Probleem met het hart opgelost
date:   17/02/2022
---

`Vergelijk de nieuwe verbondsbeloften in Jeremia 31:33 met de beloften in Ezechiël 36:26-27. Hoe verhouden die zich tot elkaar? `

Het eerste verbond werd door God op stenen tafels geschreven en in de verbondskist gelegd als een belangrijke getuige van Gods verbond met zijn volk (Exodus 31:18; Deuteronomium 10:1-4). Woorden in steen kunnen echter worden gebroken en Jeremia wist uit ervaring dat boekrollen verscheurd en verbrand kunnen worden (Jeremia 36:23). Nu zal God zijn wet in de harten van de mensen schrijven. Het hart verwijst naar het brein, het orgaan voor het geheugen en begrip en vooral de plek waar bewuste keuzes tot stand komen (Jeremia 3:10,15; 29:13; Deuteronomium 29:4). Deze belofte hield niet alleen in dat iedereen toegang tot en kennis van de wet had. Het was nog veel belangrijker dat dit in het hart van het volk tot een verandering leidde. Het probleem met Israël was dat hun zonde ‘geschreven stond met een ijzeren stift’, ‘met een diamanten punt staat ze gegrift in hun hart’. Ze waren koppig en daarom was het onmogelijk voor hen het goede te doen (Jeremia 17:1; 13:10,23; 23:17; 13:23).

Jeremia kondigde geen verandering van de wet aan. De wet was niet het probleem maar het hart van Israël. God verlangde naar Israëls trouw als een dankbare reactie op wat Hij voor hen had gedaan. Daarom begon Hij de Tien Geboden met een historische inleiding toen Hij die aan hen schonk. Op die manier gaf Hij uiting aan zijn liefde en zorg voor hen (Exodus 20:1-2). God verlangde ernaar dat Israël zijn wetten zou gehoorzamen als erkenning dat Hij het beste met hen voorhad. Deze waarheid blijkt toch uit de grote bevrijding uit Egypte. Hun gehoorzaamheid was hun dankbaarheid die bewees hoe echt hun relatie was.

Hetzelfde geldt nu ook voor ons. Jezus’ liefde en zorg voor ons door voor ons te sterven is de proloog van het nieuwe verbond (Lucas 22:20). Ware gehoorzaamheid komt uit het hart als uiting van liefde. Deze liefde is het onderscheidende teken van de aanwezigheid van de heilige Geest in het leven van de gelovige. Door zijn Geest stort God zijn liefde over ons uit, wat wij weer tonen door onze liefde (Matteüs 22:34-40; Galaten 5:22).

`Als het oude Israël de opdracht kreeg God lief te hebben, al hadden ze nog geen begrip van Christus’ dood, waarom zouden wij dan nog meer van God moeten houden dan zij? Hoe laat onze gehoorzaamheid zien hoe echt die liefde is?`

`Jeremia 31:31-33; Ezechiël 36:26-27 Wat houdt de nieuwe verbondsbelofte in?`
