---
title:  Een betere bemiddelaar
date:   15/02/2022
---

`Een betere bemiddelaar Lees Hebreeën 8:1-6. Waarom is Jezus een betere bemiddelaar van het verbond?`

Het Griekse woord mesites (bemiddelaar) komt van mesos (‘midden’) en wijst op iemand die in het midden staat of loopt. Het was een technische term die betrekking had op een persoon die één of meer van de volgende functies vervulde: (1) een scheidsrechter tussen twee of meer partijen, (2) een onderhandelaar of makelaar, (3) een getuige in de juridische zin van het woord of (4) iemand die garant staat en dus instaat voor de uitvoering van een overeenkomst. Het Nederlandse woord ‘bemiddelaar’ is geen geschikte vertaling voor mesites in Hebreeën. Het is enkel gebaseerd op de eerste twee of drie wijzen waarop het Griekse woord wordt weergegeven. In Hebreeën ligt de nadruk echter op de vierde betekenis. Jezus wordt niet beschouwd als een ‘bemiddelaar’ in de zin dat Hij een conflict oplost tussen de Vader en de mensen. Hij doet ook geen dienst als vredestichter die twistende partijen tot elkaar brengt of als een getuige die het bestaan of de uitvoering van een contract bevestigt. In plaats daarvan is Jezus de waarborg (of zekerheid) van het nieuwe verbond (Hebreeën 7:22). In Hebreeën is het woord ‘bemiddelaar’ gelijk aan een ‘waarborg’. Hij garandeert dat de verbondsbeloften worden vervuld.

Christus’ dood maakt de invoering van een nieuw verbond mogelijk omdat het aan de bepalingen voldoet van het eerste verbond met Israël dat was geschonden (Hebreeën 9:15-22). In dit opzicht is Jezus de waarborg die alle verbroken wettelijke verplichtingen op zich nam. In een ander opzicht biedt Jezus’ verhoging in de hemel de zekerheid dat God zijn beloften aan de mensen zal nakomen (Hebreeën 6:19-20). Jezus staat in voor het verbond omdat Hij heeft bewezen dat Gods beloften waar zijn. Door Jezus uit de dood op te wekken en Hem aan zijn rechterhand te zetten, heeft de Vader ons laten zien dat Hij ons uit de dood zal opwekken en ons tot Hem zal brengen. Jezus is een grotere bemiddelaar dan Mozes want Hij doet dienst in het hemels heiligdom en heeft zichzelf als volmaakt offer voor ons gegeven (Hebreeën 8:1-5; 10:5-10). Mozes’ gezicht weerspiegelde de heerlijkheid van God, maar Jezus is de heerlijkheid van God (Exodus 34:29-35; Hebreeën 1:3; Johannes 1:14). Mozes sprak van aangezicht tot aangezicht met God, maar Jezus is Gods Woord (Exodus 33:11; 4:12-13; Johannes 1:1-3, 14).

`Christus heeft voldaan aan de voorwaarde van gehoorzaamheid aan het verbond. Welke rol speelt gehoorzaamheid in ons leven en waarom is het nog steeds zo belangrijk?`

`Hebreeën 8:1-6 Waarom is Jezus een betere bemiddelaar van het verbond?`
