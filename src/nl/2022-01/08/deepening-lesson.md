---
title:  Verdieping
date:   18/02/2022
---

## Jezus, de bemiddelaar van het nieuwe verbond

### Hebreeën 8:1-13

#### IJsbrekervraag

`In welke situaties wordt de hulp van een bemiddelaar ingeroepen en wat is het doel van zijn optreden?`

#### Ik Verken

In dit hoofdstuk gaat het niet alleen over Jezus als hogepriester, maar ook over zijn functie als bemiddelaar tussen God en mensen. Het was zijn taak ervoor te zorgen dat Gods wetten in het verstand en hart van ‘het volk van Israël’ en ‘het volk van Juda’ opgenomen zouden worden, zodat God echt hun God en zij werkelijk zijn volk zouden zijn (8:8,10). Daartoe stelde Jezus een nieuw verbond in tijdens de sedermaaltijd die Hij met zijn twaalf leerlingen nuttigde (Lucas 22:15-20). Belangrijk onderdeel van dat verbond was ook de vergeving die Jezus in het vooruitzicht stelde (8:12).

#### Ik Bestudeer

Zoals Mozes bemiddelde bij het aangaan en onderhouden van het oude verbond (Galaten 3:19), zo deed en doet Jezus dat betreffende het nieuwe verbond (8:6,8,10,13, vgl. 2 Korintiërs 3:6).

`Wat vertellen de volgende teksten over het middelaarschap van Jezus? Hebreeën 9:15; 12:24; 1 Korintiërs 11:25; 1 Timoteüs 2:5.`

Het door Jezus ingewijde nieuwe verbond heeft Hij gebracht in een nieuwe vorm van torah (onderwijs). Dat blijkt uit het woord nenomothetètai in Hebreeën 8:6. In 7:11 slaat dit woord op in oudtestamentische tijden ontvangen onderwijs (vgl. ook het woord nomothesia in Romeinen 9:4, dat weliswaar met ‘wet’ of ‘wetgeving’ vertaald wordt, maar wat ook verwijst naar dit oudtestamentische onderwijs). Onderdeel van dat verbond zijn ‘betere beloften’ (8:6).

`Welke betere beloften zijn dat? Zie 8:8-12.`

`Wat is het verschil tussen dingen onthouden en in je hart hebben? Vgl. Deuteronomium 6:4-9 met Ezechiël 11:19-20 en Hebreeën 8:10.`

`Om wat voor soort ‘kennen’ gaat het in 8:11?`

Jezus sloot het nieuwe verbond eerst met zijn twaalf leerlingen als vertegenwoordigers van het Joodse volk (vgl. Matteüs 19:28 en Lucas 22:30). Deze twaalf leerlingen vertegenwoordigden de twaalf stammen van Israël (vgl. Matteüs 19:28 en Lucas 22:30), in 8:8 ‘volk van Israël’ en ‘volk van Juda’ genoemd.

`Hoe kan dit verbond niet alleen voor Joden, maar ook voor niet-Joden van betekenis zijn? Zie Romeinen 11:17-18.`

Het onderwijs (torah) van God omvat Oude en Nieuwe Testament. Het nieuwe verbond was een vernieuwing van het oude verbond, en was dan ook niet compleet nieuw.

`Welk verband bestaat er tussen ‘Gods geboden’ en ‘het getuigenis van Jezus’ (Openbaring 12:17)? Zie Matteüs 5:17-48.`

In Galaten 6:2 en 1 Korintiërs 9:21 gaat het over ‘de wet van Christus’.

`Waaraan denk jij bij deze bewoording?`

`Hebreeën 10: 5-18 Wat heeft Christus voor ons gedaan?`

#### Ik Pas Toe

`Wat doet het met jou als je ervan overtuigd bent dat alles wat je tot nu toe in je leven verkeerd hebt gedaan, je vergeven is?`

Het hart omvat wil en gevoel. Daarom is het zo belangrijk dat het onderwijs van God en zijn Zoon Jezus Christus daarin een plek krijgt.

`Als jij in de Bijbel leest, waarom doe je dat dan, en kun je ook zeggen wat je daaraan hebt? Sommige mensen noemen zich wel christen, maar twijfelen eraan of zij eeuwig leven bij God zullen ontvangen.`

`Begrijp je dat, en wat zou je tegen zo iemand zeggen?`

Het boek Hebreeën is geschreven aan personen die we vandaag Messias-belijdende Joden noemen. Toch hebben we mogen zien dat daarin voorkomende beloften ook ons deel kunnen worden.

`Welke houding is op zijn plaats in contact met gelovigen van Joodse komaf?`

Je kunt Jezus evengoed bemiddelaar als vredestichter noemen.

`Wat hebben deze begrippen met elkaar te maken, als het gaat om de relatie tussen de mens en God?`

#### Ik bid …

Heer Jezus, wat een heerlijke gedachte is het dat wij U volkomen kunnen vertrouwen voor dit leven en voor het leven in de eeuwigheid. Wij zien ernaar uit U te ontmoeten daar waar U bent, zodat we U kunnen danken voor alles wat U voor ons hebt gedaan. Amen.
