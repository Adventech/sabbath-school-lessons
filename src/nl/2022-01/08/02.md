---
title:  De behoefte aan een nieuw verbond
date:   13/02/2022
---

`Lees Hebreeën 7:11-19. Waarom was er een nieuw verbond nodig?`

Het feit dat Jezus als priester werd aangewezen naar de orde van Melchisedek, laat volgens Hebreeën zien dat er een nieuw verbond was gekomen. Het oude verbond was gegeven op grond van het Levitische priesterschap. De Levitische priesters traden op als bemiddelaars tussen God en Israël en de wet sloot alle andere mensen uit van het priesterschap. De auteur stelt vervolgens dat een verandering in priesterschap zowel een wijziging in de wet op het priesterschap inhield als een verandering in het verbond (Hebreeën 7:12,18-19).

Het probleem met het oude verbond was dat het niet voor volmaaktheid kon zorgen. Paulus spreekt over het Levitische priesterschap en zijn dienstwerk (offers, feesten, enz.). De dierenoffers die zij brachten, konden geen werkelijke, algehele reiniging van de zonde tot stand brengen en ook geen toegang tot God verschaffen (Hebreeën 10:1-4; 9:13-14; 10:19-23). Het feit dat er een nieuw verbond nodig was, betekent niet dat God Israël onjuist behandelde toen Hij hen het oude verbond gaf. Het Levitische dienstwerk en de diensten in de tabernakel beschermden hen tegen afgodendienst en wezen op het toekomstige dienstwerk van Jezus. Hebreeën benadrukt dat de offers ‘slechts een voorafschaduwing tonen van al het goede dat nog komen moet’ (Hebreeën 10:1).

Door hen op Jezus te wijzen, zouden de offers het volk helpen hun hoop en geloof te stellen op ‘het lam van God dat de zonden van de wereld wegneemt’ (Johannes 1:29, vergelijk met Jesaja 53). Paulus haalt dit ook aan als hij zegt dat de wet ‘toezicht op ons hield totdat Christus kwam, zodat we door ons vertrouwen op God als rechtvaardigen konden worden aangenomen’ of dat ‘de wet zijn doel vindt in Christus, zodat iedereen die gelooft rechtvaardig zal worden verklaard’ (Galaten 3:24; Romeinen 10:4). Zelfs de Tien Geboden, hoe goed en volmaakt ze ook zijn, kunnen met andere woorden geen verlossing tot stand brengen (Romeinen 3:20-28; Romeinen 7:12-14). Ze zijn een volmaakte maatstaf om te bepalen wat gerechtigheid is, maar net zo min als een blik in de spiegel de rimpels van onze leeftijd kan wegwissen, kunnen de Tien Geboden gerechtigheid verschaffen. Voor volmaakte gerechtigheid hebben we Jezus nodig als onze plaatsvervanger.

`Waarom kan de wet ons niet redden? Als we alle geboden houden, en ze goed en feilloos naleven, waarom verlost dat ons niet?`

`Hebreeën 7:11-19 Waarom was er een nieuw verbond nodig?`
