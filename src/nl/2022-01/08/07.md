---
title:  Verdere studie
date:   18/02/2022
---

Als ons hart is vernieuwd naar het beeld van God, als de goddelijke liefde in ons is ingeplant, zullen we ons dan niet aan Gods wet houden in ons leven? Wanneer het beginsel van de liefde in het hart is ingeplant, wanneer de mens is vernieuwd naar het beeld van zijn Schepper, dan wordt de belofte van het nieuwe verbond werkelijkheid: ‘In hun hart zal ik mijn wetten leggen, in hun verstand zal ik ze neerschrijven.’ (Hebreeën 10:16) Als de wet in het hart geschreven staat, zal deze dan geen vorm geven aan het leven? Gehoorzaamheid staat voor dienst en toewijding in liefde en is het echte teken dat je zijn leerling bent. De Schrift zegt: ‘Want God liefhebben houdt in dat we ons aan zijn geboden houden.’ ‘Wie zegt: “Ik ken Hem”, maar zich niet aan zijn geboden houdt, is een leugenaar; de waarheid is niet in hem.’ (1 Johannes 5:3; 2:4) Het geloof ontslaat de mens niet van de opdracht tot gehoorzaamheid, maar juist door het geloof en het geloof alleen krijgen wij deel aan de genade van Christus. Zijn genade stelt ons in staat gehoorzaam te zijn. [...] Hoe dichter je bij Jezus komt, hoe gebrekkiger je er in je eigen ogen uitziet. Je inzicht wordt scherper en je ziet hoe je onvolmaaktheden zich breeduit en duidelijk aftekenen tegenover zijn volmaakte natuur. Dit bewijst dat de verleidingen van de tegenstander hun kracht hebben verloren en dat de levengevende invloed van de Geest je aanraakt. Er kan geen diepgewortelde liefde voor Jezus in het hart wonen als iemand niet beseft dat hij een zondaar is. De mens die in zijn innerlijk door de genade van Christus is veranderd, zal zijn goddelijke karakter bewonderen. Als we onze eigen morele mismaaktheid niet zien, is dat een onmiskenbaar bewijs dat we nog geen zicht hebben op Christus’ schoonheid en uitnemendheid.’ (Ellen White, De weg naar Christus, pp. 27-29.)

`2 Timoteüs 2:13 Wat kunnen we leren van Gods trouw aan ons?`

**Gespreksvragen**

`Denk na over de bovenstaande citaten van Ellen White. Hoe dichter we bij Christus staan, hoe zondiger we zullen zijn in onze eigen ogen. Waarom helpt dit ons om ons geloof niet in wanhoop op te geven als we beseffen hoeveel fouten we maken?`

`Sta stil bij het feit dat de wet in onze harten wordt geschreven. Wat betekent dat voor het geestelijk leven van een christen? Hoe kan een juist begrip en het ervaren van deze waarheid ons helpen om het soort ‘gehoorzaamheid’ te vermijden dat in feite slechts wetticisme is, een gehoorzaamheid die ook wel wordt omschreven als ‘daden die tot de dood leiden’? (Hebreeën 9:14)`
