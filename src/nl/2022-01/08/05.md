---
title:  Betere beloften van het nieuwe verbond
date:   16/02/2022
---

We zijn misschien geneigd te denken dat het nieuwe verbond ‘betere beloften’ heeft in de zin dat de beloningen veel groter zijn dan wat het oude verbond bood (een hemels vaderland, eeuwig leven, enz.). De waarheid is dat God ons dezelfde beloningen aanbiedt als aan de oudtestamentische gelovigen (Lees: Hebreeën 11:10,13-16). In Hebreeën 8:6 gaat het bij de ‘betere beloften’ om verschillende soorten beloften. Het verbond tussen God en Israël was een formele uitwisseling van beloften tussen God en Israël. God nam het initiatief en bevrijdde Israël uit Egypte en verzekerde hen ervan dat Hij hen het Beloofde Land in zou leiden.

`Vergelijk Exodus 24:1-8 en Hebreeën 10:5-10. Wat zijn de overeenkomsten en verschillen tussen deze twee beloften?`

Het verbond tussen God en Israël werd met bloed bezegeld. Dit bloed werd zowel over het altaar gesprenkeld, dat God vertegenwoordigde, als over de twaalf zuilen, die voor het volk stonden. Het volk Israël beloofde dat ze alles zouden doen wat de Heer had gezegd. Dat was de goddelijke belofte en daaraan moet iedereen voldoen die met God een verbond aangaat. ‘De voorwaarde, waarop men het eeuwige leven ontvangt, is nog steeds dezelfde als altijd. Het is dezelfde als in het paradijs, vóór de zondeval van onze eerste ouders. Het gaat om volledige gehoorzaamheid aan Gods wet en om totale rechtvaardigheid. Als het eeuwige leven zou worden gegeven waarbij men niet voldeed aan deze voorwaarde, dan zou dat het geluk van het gehele universum in gevaar brengen. De weg zou open zijn voor de zonde, met al zijn ellendige en treurige gevolgen, om voor eeuwig te blijven bestaan.’ (Ellen White, De weg naar Christus, pp. 27-28.)

God voldoet in elk opzicht aan de eisen van het nieuwe verbond voor ons omdat Hij zijn eigen Zoon naar deze wereld liet gaan om een volmaakt leven te leiden. Op die manier gingen de beloften van het verbond in Hem in vervulling en die worden vervolgens aan ons geschonken door geloof in Jezus. Jezus staat door zijn gehoorzaamheid in voor de beloften van het verbond (Hebreeën 7:22). Dat zorgt ervoor dat God Hem de zegeningen van het verbond schenkt en die worden vervolgens aan ons gegeven. Zij die ‘in Christus’ zijn, zullen met Hem delen in die beloften. Daarnaast zal God ons zijn heilige Geest schenken om ons de kracht te geven zijn wet in acht te nemen.

`Christus heeft aan de bepalingen van het verbond voldaan en daarom is er geen twijfel mogelijk dat God zijn beloften aan ons zal houden. Waarom kan dit ons helpen om 2 Korintiërs 1:20-22 beter te begrijpen? Welke geweldige hoop bevat deze tekst voor ons?`

`Exodus 24:1-8 en Hebreeën 10:5-10 Wat zijn de overeenkomsten en verschillen tussen deze twee beloften?`
