---
title:  Zendingsbericht
date:   18/02/2022
---

### Wonderbus

#### Timor-Leste, 19 februari

_Zelindo Joao Lay, 42_

Zelindo, een 42-jarige winkeleigenaar in Timor-Leste, bad tot God om een rookvrije bus op het eiland in de Indische Oceaan. ‘HEER, ik heb een punt gezet achter roken, drinken en met het eten van onrein voedsel’, zei hij. ‘Ik verkoop geen sigaretten, alcohol, koffie of thee. En toch roken en drinken mensen nog steeds. Help me alstublieft. Ik wil een rookvrije bus kopen zodat mensen zonder rookwalmen kunnen reizen’. Zelindo schreef zijn zus in Surabaya, een stad in Indonesië, om haar te vragen naar de prijs van een bus. Via een sms liet ze hem weten dat een bus zo’n 35.000 Amerikaanse dollars kost, maar dat zij een bus had gezien die in de aanbieding was voor 31.500 dollar.

Enthousiast vertelde Zelindo zijn broer, Fernando, over de bus en Fernando bood aan hem USD 10.000 te schenken. Zelindo moest een aanbetaling doen van USD 15.000 en dus nam hij dat bedrag op van zijn spaarrekening. Drie maanden later maakte hij USD 6500 over. De USD 10.000 van zijn broer zou hij gebruiken om de rest af te betalen als de bus per boot in Dili, de hoofdstad van Timor-Leste, was aangekomen. Op een zondagochtend kreeg Zelindo een telefoontje dat de bus in de haven was en dat hij de wagen de volgende dag kon ophalen. Hij moest de USD 10.000 bij zich hebben. Hij maakte zich geen zorgen; zijn broer had hem het geld beloofd.

Die avond maakten Zelindo en zijn vrouw de balans op van hun winkelinkomsten van de vorige week. Normaal gesproken verdienden ze zo’n USD 10.000 tot USD 13.000, maar nu kwamen ze tot USD 28.000. Zelindo en zijn vrouw keken elkaar aan. ‘Hoe kan dat nou?’, vroeg hij. ’s Ochtends ging Zelindo naar zijn broer om het toegezegde geld op te halen. Tot zijn verbazing zei Fernando tegen hem, ‘Ik had je er nog over willen bellen, maar ik ben het vergeten. Ik wilde zeggen dat ik die USD 10.000 niet kan missen’. Zelindo glimlachte. Hij was evengoed gelukkig omdat hij wist dat God hem al geholpen had. Hij had genoeg geld verdiend in zijn winkel om de bus te betalen.

De bus, genaamd ‘Redding’, is welbekend op het hele eiland en wordt vooral gebruikt door zwangere vrouwen en moeders met kinderen. Roken is niet alleen verboden, er klinkt kerkmuziek door de bus als hij door de dorpen rijdt. Een groot biljet aan de zijkant van de bus verkondigt de drie-engelenboodschap van Openbaring 14 dat Jezus spoedig komt. ‘Mensen zijn dol op die bus’, zei Zelindo. ‘Ze zijn er gek op omdat het een rookvrije bus is’. Zelfs de politie raadt de bus aan. Op een dag belde een kerklid Zelindo op vanuit de op twee na grootste stad in Timor-Leste, Baucau. Hij liet weten dat de politie naar het centrale busstation was gekomen en tegen de chauffeurs had gezegd, ‘Waren jullie maar zoals die bus ‘Redding’. Ze staan niet toe dat iemand rookt in de bus. Jullie zouden hun voorbeeld moeten volgen’.

Mensen hebben Zelindo gevraagd zijn busdiensten uit te breiden naar andere gebieden. Zelindo antwoordt dan dat hij tot de HEER bidt om hem te helpen een tweede bus te kopen. Door Zelindo’s toedoen bereiden vijf mensen zich nu voor op de doop. ‘God zegent mijn bedrijf’, zei hij. ‘Ik dank God dat ik mensen tot Hem kan leiden door de bus en mijn winkels’. 
