---
title:  Nieuw en vernieuwd
date:   14/02/2022
---

`Vergelijk Hebreeën 8:10-12 met Deuteronomium 6:4-6; 30:11-14 en Jeremia 31:31-34. Wat leert ons dit over de aard van het nieuwe verbond?`

De belofte van een nieuw verbond in Hebreeën wijst terug op Jeremia. Hij legt uit dat Gods belofte van een nieuw verbond in feite een vernieuwing was van het verbond dat Hij eerst via Mozes met Israël had gesloten. We kunnen daarom stellen dat Jeremia 31 niet spreekt over een ‘nieuw’ verbond maar over een ‘vernieuwing’ van het oorspronkelijke verbond met Israël. Het Hebreeuwse woord voor nieuw, chadasj, kan zowel ‘hernieuwd’ als ‘gloednieuw’ betekenen. Het probleem met het oude verbond was dat het volk het verbond brak (Hebreeën 8:8-9). Het verbond was daar niet schuldig aan maar het volk wel. Als Israël door de symbolen heen naar de komende Messias had gezien en hun geloof op Hem hadden gesteld, zou het verbond niet zijn verbroken. Door de hele geschiedenis van Israël heen waren er veel gelovigen door wie de doelstellingen van het verbond wel werden vervuld en die de wet in hun hart hadden (Psalm 37:31; 40:8; 119:11; Jesaja 51:7).

Hoewel het nieuwe verbond een vernieuwing is van het oude verbond, is dat verbond in zekere zin ook nieuw. Jeremia’s belofte van een ‘nieuw verbond’ bestond niet simpelweg uit een vernieuwing van de voorwaarden die voor de ballingschap golden. Deze voorwaarden waren heel vaak niet nageleefd en werden dan weer vernieuwd, omdat het volk zich meerdere malen inliet met afgodendienst. Dat gebeurde enkel en alleen omdat het volk niet bereid was zich te houden aan hun deel van het verbond met God (Jeremia 13:23).

Daarom beloofde God een ‘nieuw iets’ te doen. Het verbond zou niet lijken op het verbond dat God met ‘hun voorouders’ had gesloten. Door de ontrouw van het volk waren de beloften nooit in vervulling gegaan die God binnen het Mozaïsche verbond had gegeven. Op grond van de zekerheid die de Zoon had geboden, zou God de bedoelingen van zijn verbond vervullen. God veranderde zijn wet niet en Hij verlaagde ook de standaard niet. In plaats daarvan stuurde Hij zijn Zoon als garantiebewijs voor de verbondsbeloften (Hebreeën 7:22; 6:18-20). Daarom bevat dit verbond geen vervloekingen. Het bestaat enkel uit zegeningen omdat Jezus het in alle opzichten volmaakt is nagekomen.

`Lees 2 Timoteüs 2:13. Wat kunnen we leren van Gods trouw aan zijn volk en aan zijn plannen als we denken aan onze relaties met anderen en onze voornemens?`

`Hebreeën 8:10-12; Deuteronomium 6:4-6; 30:11-14; Jeremia 31:31-34 Wat leert ons dit over de aard van het nieuwe verbond?`
