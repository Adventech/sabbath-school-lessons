---
title:  Het land als rustplaats
date:   23/01/2022
---

`Lees Genesis 15:13-21. Wat beloofde God aan Abraham?`

Toen God Israël bevrijdde uit de slavernij in Egypte, deed Hij dat om hen te brengen naar het land Kanaän. Daar zouden ze tot rust kunnen komen (Exodus 33:14; Jozua 1:13). Daar hoorde ook het genieten van de sabbatsrust bij. Het land Kanaän was de erfenis die God aan hun voorvader Abraham had beloofd, omdat hij gehoorzaam was geweest aan Gods stem en zijn woonplaats had verlaten om naar het beloofde land te gaan (Genesis 11:31-12:4).

God gaf het land niet alleen aan Israël om het hun in bezit te geven. God bracht hen tot Hemzelf (Exodus 19:4). God wilde dat ze in een land konden leven waar ze ongehinderd van een intieme relatie met Hem konden genieten en waar ze aan de wereld konden laten zien wie de ware God was en wat Hij zijn volk aanbood. Net als de sabbat die bij de schepping voor de mens werd ingesteld, bood het land Kanaän een raamwerk waarbinnen een hechte verbintenis mogelijk was met hun Verlosser en de vreugde van zijn goedheid.

In Deuteronomium 12:1-14 zei de Heer tegen het volk dat ze de rust zouden binnengaan, niet meteen op het moment dat ze het land binnengingen, maar zodra ze het land van alle afgodendienst hadden gezuiverd. Naderhand zou God hun, de uitverkorenen, de plek wijzen waar Hij zich in hun midden zou vestigen.

`Lees Exodus 20:8-11 en Deuteronomium 5:12-15. Welke twee dingen brengt de sabbatsrust in herinnering en wat hebben die twee dingen met elkaar te maken?`

God verbond de sabbat van de schepping met de bevrijding uit Egypte. Hij droeg Israël op de sabbat te houden en zo de schepping en de bevrijding uit Egypte te gedenken. In het sabbatsgebod wordt de blik zowel op de schepping als op de bevrijding gericht. Wij hebben onszelf niet geschapen en kunnen onszelf ook niet verlossen. Dat werk kan alleen God verrichten en door te rusten erkennen we onze afhankelijkheid van Hem. Dat doen we niet alleen met het oog op ons bestaan maar ook in verband met onze verlossing. De sabbatviering geeft op een krachtige manier blijk van verlossing door geloof alleen.

`Waarom helpt de sabbatviering ons te beseffen hoe afhankelijk we van God zijn, niet alleen voor ons bestaan maar ook wat betreft onze verlossing?`

`Genesis 15:13-21 Wat beloofde God aan Abraham?`
