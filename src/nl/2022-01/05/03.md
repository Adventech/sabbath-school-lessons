---
title:  Door ongeloof
date:   24/01/2022
---

`Lees Hebreeën 3:12-19. Waarom kon het volk Israël de beloofde rust niet binnengaan?`

Het is een verdrietig verhaal dat zij die uit Egypte waren bevrijd, niet in staat waren de rust binnen te gaan die God hun had beloofd. Toen Israël bij Kadesh Barnea aankwam, bij de grens van het beloofde land, ontbrak het aan het geloof dat nodig was. Numeri 13 en 14 leggen uit dat de Israëlitische spionnen ‘allerlei ongunstigs vertelden over het land dat ze verkend hadden’ (Numeri 13:32). Ze beaamden dat het land goed was, maar waarschuwden dat de inwoners sterk waren en de steden versterkt en dat ze niet in staat zouden zijn het te veroveren.

Jozua en Kaleb waren het ermee eens dat het land goed was en spraken niet tegen dat de mensen sterk waren en de steden versterkt. Ze benadrukten echter dat God met hen was en dat Hij hen het land zou binnenleiden. Desondanks slaagde het volk er niet in Hem te vertrouwen. Ondanks het feit dat ze hadden gezien dat God Egypte vernietigde door plagen, dat Hij farao’s leger in de Rode Zee uitroeide, brood uit de hemel liet neerkomen en water uit de rots en dat zij zijn voortdurende tegenwoordigheid en leiding door de wolk hadden ervaren (Numeri 14:7-9; Exodus 7-12; 14; 16-17; 40:36-38). Het is zo ironisch en tegelijkertijd tragisch dat de generatie die zo veel machtige uitingen zag van Gods kracht tot een symbool werd van trouweloosheid (Nehemia 9:15-17; Psalm 106:24-26; 1 Korintiërs 10:5-10).

God belooft zijn kinderen gaven die buiten bereik van de mens liggen. Daarom komen ze voort uit genade en zijn ze enkel toegankelijk door geloof. Hebreeën 4:2 stelt dat de belofte die Israël ontving ‘niet heilzaam voor hen was, anders dan voor wie het in geloof aannemen’ (Hebreeën 4:2). Israël trok als een volk naar de grenzen van het beloofde land. Toen het volk met tegenstrijdige berichten werd geconfronteerd, kozen ze de kant van hen die geen geloof hadden. Geloof of het gebrek daaraan werkt aanstekelijk. Daarom spoort Hebreeën zijn lezers aan ‘elkaar terecht te wijzen’, ‘elkaar ertoe aan te sporen lief te hebben en goed te doen’ en ‘ervoor te zorgen dat niemand zich de genade van God laat ontgaan’ (Hebreeën 3:13; 10:24; 12:15). Ook wij reizen naar 'het beloofde land' en dragen verantwoordelijkheid voor degenen die op die tocht met ons meegaan.

`Hoe kun jij het geloof van medegelovigen versterken? Hoe kun je ervoor zorgen dat andermans geloof nooit te gronde gaat door jouw woorden of daden?` 
