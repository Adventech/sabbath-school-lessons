---
title:  Een voorproefje van de nieuwe schepping
date:   27/01/2022
---

`Vergelijk Exodus 20:8-11 met Deuteronomium 5:12-15 en Hebreeën 4:8-11. Welke verschillende betekenissen kennen deze verzen toe aan de sabbatsrust?`

Deze teksten in Exodus en Deuteronomium nodigen ons uit naar het verleden te kijken. Ze sporen ons aan op sabbat te rusten, om wat God tot stand heeft gebracht bij de schepping en de verlossing te gedenken. Hebreeën 4:9-11 daarentegen zet ons aan vooruit te kijken. Het vertelt ons dat God in de toekomst een sabbatsrust voor ons heeft bereid. Dat voegt een nieuwe dimensie toe aan onze sabbatviering. De sabbatsrust brengt niet alleen in herinnering welke overwinningen God in het verleden heeft behaald. Het is ook een viering van Gods beloften voor de toekomst. Deze toekomstige dimensie van sabbatviering was er altijd, maar is vaak over het hoofd gezien. Na de zondeval wees het op de belofte dat God op een dag door de Messias de schepping zou herstellen in haar oorspronkelijke pracht. God droeg ons op zijn verlossingsdaden te gedenken door de viering van de sabbat, want die wees vooruit naar het hoogtepunt van de verlossing in een nieuwe schepping. Sabbatviering is in deze onvolmaakte wereld een voorproefje van de hemel.

In de Joodse traditie is dit altijd duidelijk geweest. Het werk ‘Life of Adam and Eve; The Old Testament Pseudepigrapha’, is geschreven tussen 100 voor Christus en 200 na Christus (Uitgave van James H. Charlesworth, p. 18.). Daar staat: ‘De zevende dag is een teken van de wederopstanding, de rust van het komende tijdperk’. Een andere oude Joodse bron zei het zo: Later zal ‘de dag komen die tot in alle eeuwigheid geheel en al sabbatsrust is’ (Jacob Neusner, The Mishnah, A New Translation (New Haven: Yale University Press, 1988), p. 873.). De recentere bron Othiot of Rabbi Akiba, zegt: ‘Israël zei voor het aangezicht van de Heilige, gezegend is Hij, “Heer van de wereld, wat zal onze beloning zijn als we de geboden navolgen?” Hij zei tot hen: “De wereld die komen gaat”. Zij antwoordden Hem met de woorden “Toon ons hoe het zal zijn”. Toen hield Hij hun de sabbat voor.’ (Theodore Friedman, The Sabbat Anticipation of Redemption, Judaism: A Quarterly Journal, vol. 16, pp. 443-444.) De sabbat is er om feest te vieren, om blij te zijn en om dank te zeggen. Als we de sabbat houden, laten we zien dat we Gods beloften geloven en dat we zijn geschenk van genade aanvaarden. De sabbatviering geeft blijk van een levend en vurig geloof. Wat onze daden betreft, is het houden van de sabbat de meest volledige uitdrukking van onze overtuiging dat we onze verlossing te danken hebben aan genade door geloof in Hem.

`Hoe kunnen we door onze sabbatviering laten zien dat we begrijpen waar verlossing door geloof om draait en los staat van de daden van de wet? Op welke wijze is het rusten op de sabbat een uiting van verlossing door geloof?`

`Exodus 20:8-11; Deuteronomium 5:12-15; Hebreeën 4:8-11 Hoe worden verleden en toekomst hier verbonden?` 
