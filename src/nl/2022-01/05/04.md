---
title:  Als jullie vandaag zijn stem horen
date:   25/01/2022
---

`Lees Hebreeën 4:4-9. Waartoe nodigt God ons uit in deze verzen?`

Het volk in de woestijn kon de rust niet binnengaan. Toch weerhield het God er niet van met zijn volk te werken. God bleef trouw, ondanks hun ontrouw (2 Timoteüs 2:13). Paulus herhaalt daarom ook een aantal keer dat Gods belofte ‘nog steeds van kracht is’. Hij gebruikt dan de Griekse werkwoorden kataleipo en apoleipo, die benadrukken dat de belofte Gods rust in te gaan nog steeds van kracht is. Het feit dat de uitnodiging om de rust in te gaan, ook weer aan bod kwam in de tijd van David, laat zien dat er geen aanspraak was gemaakt op de belofte en dat die belofte er nog steeds was. Paulus geeft zelfs te kennen dat het ervaren van die echte sabbatsrust er al vanaf de schepping was (Hebreeën 4:1-5).

God nodigt ons ‘vandaag’ ook uit om binnen te gaan in zijn rust. Het woord ‘vandaag’ heeft een rijke betekenis. Toen Mozes het verbond van God met Israël vernieuwde aan de grens van het beloofde land, benadrukte hij het belang van ‘vandaag’ (Vergelijk Deuteronomium 5:3 met: 4:8; 6:6; 11:2). Dat was een moment van bezinning om te zien hoe trouw God hun was geweest. ‘Vandaag’ was ook de gelegenheid om te beslissen of ze trouw zouden zijn aan de HEER (Deuteronomium 5:1-3; 11:2-7). Deze beslissing kon niet worden uitgesteld (2 Samuël 7:8-16).

Ook wij leven ‘vandaag’ in een tijd van beslissingen, een tijd vol mogelijkheden, maar ook van gevaar. Zo is het altijd geweest voor Gods volk. In de Hebreeënbrief duidt het woord ‘vandaag’ op het tijdperk dat Gods beloften in vervulling gaan. God luidde dit tijdperk in met de uitspraak, ‘Ik heb Je vandaag verwekt’, waarmee Jezus, in navolging van Gods beloften werd aangesteld als de Heerser (Hebreeën 2:14-16; 8-10). De troonsbestijging van Jezus liet dus een nieuwe periode beginnen van zegeningen en gelegenheden voor ons. Jezus heeft de vijanden verslagen en huldigde een nieuw verbond in (Hebreeën 4:14-16; 10:19-23; 12:28; 13:10-16). Daarom kunnen wij ‘zonder schroom’ in de tegenwoordigheid van God komen en mogen we ons voor Hem verblijden met geestelijke offers van dankzegging en lof (Deuteronomium 3:20; 2 Kronieken 6:41; Exodus 20:11). De oproep van ‘vandaag’ nodigt ons dus uit te erkennen dat God ons trouw is geweest en ons er alle reden toe heeft gegeven zijn uitnodiging meteen en zonder uitstel aan te nemen.

`Welke geestelijke beslissingen moet jij ‘vandaag’ nemen, oftewel wat kun je niet uitstellen tot later? Hoe heb jij het in het verleden ervaren om niet meteen te doen wat God wilde?`

`Hebreeën 4:4-9 Wat betekent dit voor mij?`
