---
title:  Verdere studie
date:   28/01/2022
---

Het is heel betekenisvol dat Paulus in Hebreeën niet de zondag, maar de sabbatsrust gebruikt als een symbool van de verlossing door genade die God ons aanbiedt. Dat hij de sabbatsrust op deze manier inzet, geeft te kennen dat de sabbat door gelovigen werd gekoesterd en gehouden. Toch hebben we voldoende bewijzen dat er vanaf de tweede eeuw na Christus een ingrijpende verandering plaatsvond in de kerk. De sabbatviering werd steeds minder gezien als een symbool van verlossing en werd in plaats daarvan een symbool van trouw aan het Judaïsme en het oude verbond en dat moest worden vermeden. Het houden van de sabbat stond gelijk aan ‘Joods zijn’. Ignatius van Antiochië (ca. 110 na Christus) merkte bijvoorbeeld op: ‘Degenen die volgens de oude orde leefden, zijn nu vervuld met nieuwe hoop. Ze houden niet langer de sabbat, maar de dag van de Heer, de dag waarop ons leven herrees met Christus en door zijn dood.’ (Jacques B. Doukhan, Israel and the Church: Two Voices for the Same God (Peabody, MA: Hendrickson Publishers, 2002), p. 42.) Op dezelfde manier gaf Marcion zijn volgelingen de opdracht op sabbat te vasten. Zo konden ze duidelijk maken dat ze de Joden en hun God verwierpen. Victorinus wilde niet laten blijken dat hij ‘de sabbat van de Joden navolgde’ (Zie: Israel and the Church, pp. 41-45.). De sabbatviering werd niet langer gezien als een symbool van verlossing door genade en daarom verdween ze uit de christelijke kerk.

‘Het leven in Christus is een leven vol rust. Er is misschien geen sprake van een gevoel van extase, maar er dient wel sprake te zijn van een blijvend, vredig vertrouwen. Jouw hoop is niet gebaseerd op jezelf, maar op Christus. Jouw zwakheid wordt gekoppeld aan zijn kracht, jouw onwetendheid aan zijn wijsheid, jouw zwakheid aan zijn blijvende macht. Je moet dus niet naar jezelf kijken en jouw gedachten moeten zich niet met jezelf bezighouden, maar je moet naar Christus kijken. Houd je in je gedachten bezig met zijn liefde en met de schoonheid en volmaaktheid van zijn karakter. Richt je aandacht op Christus in zijn zelfverloochening, zijn vernedering, zijn zuiverheid en heiligheid, ja, op Christus in zijn ongeëvenaarde liefde.’ (Ellen White, De weg naar Christus, p. 66.)

`Exodus 20:8-11; Deuteronomium 5:12-15 Wat hebben deze herinneringen met elkaar te maken?`

**Gespreksvragen**

`Wat is het verband tussen sabbatvieren en rechtvaardiging door geloof?`

`Wat onderscheidt ware sabbatviering van een wettische manier van je aan de sabbat houden? Hoe kunnen we dat verschil niet alleen in theorie kennen maar ook in de praktijk ervaren?`
