---
title:  Zendingsbericht
date:   31/12/2021
---

### Het juiste pad vinden

#### Timor-Leste, 1 januari

_Mario da Costa, 44_

Het hele dorp organiseerde allerlei activiteiten om een groot religieus feest te vieren in Timor-Leste en ik besloot mee te doen aan de paardenraces. Om de paardenrenbaan te bereiken, moest ik langs een adventkerk lopen. Terwijl ik daar voorbij wandelde, kreeg een evangelist, Mariano, me in het oog en volgde me. ‘Als je tijd hebt, zou je dan de Bijbel samen willen bestuderen?’, vroeg hij. Verschillende keren had ik Bijbelstudies gedaan bij adventisten thuis, maar ik was daarmee opgehouden omdat ze me dezelfde dingen leerden als mijn eigen kerk. Omdat de evangelist bleef aandringen, voelde ik desondanks een hevig verlangen in mij ontstaan om meer te leren over de Bijbel.

‘Ik zou de Bijbel graag bestuderen’, zei ik. ‘Je hoeft niet naar mijn huis te komen’, liet Mariano weten. ‘Ik kom wel bij jou thuis. Als de paardenraces zijn afgelopen, kunnen we van start’. Direct na de paardenraces gingen we in de richting van mijn huis en bestudeerden we de Bijbel. We spraken af dat we vier maanden lang samen zouden komen en ik stemde ermee in dat ik elke sabbat met de evangelist naar de adventkerk zou gaan. In de tussentijd bleef ik op zondag naar mijn eigen kerk gaan. Ik snapte niet wat er verkeerd aan was om God zowel zaterdag als zondag te aanbidden.

Na enige tijd bestudeerde ik Daniël en Openbaring met een adventistische evangelist. In Daniël 7:25 lazen we, ‘Hij zal in opstand komen tegen de hoogste God, en de heiligen van de hoogste onderdrukken. Hij zal proberen hun feesten en hun wet te veranderen’. Thuis opende ik mijn Bijbel opnieuw en las het vers steeds weer. ‘Hij zal in opstand komen tegen de hoogste God, en de heiligen van de hoogste onderdrukken. Hij zal proberen hun feesten en hun wet te veranderen’. Ik mompelde in mijzelf, ‘Blijkbaar is het niet waar wat ik al die jaren heb geloofd’. Ik sloeg mijn Bijbel dicht en probeerde te slapen. Ik vroeg me af of de adventisten me voor de gek wilden houden. Misschien hadden ze me dat vers met opzet laten zien om me naar hun kerk te lokken.

Toen ik opstond, deed ik het licht aan en las, ‘Hij zal in opstand komen tegen de hoogste God, en de heiligen van de hoogste onderdrukken. Hij zal proberen hun feesten en hun wet te veranderen’. Terwijl ik las, drong het tot mij door dat mijn kerk de tijd van de sabbat had veranderd en de wet die verkondigt dat de zevende dag de sabbat is. Later besefte ik dat de heilige Geest mijn hart overtuigde. Meteen besloot ik te vasten en ik bad: ‘Is de zaterdag of de zondag de ware sabbat? Is mijn kerk of de adventkerk de ware kerk?’. Nadat ik een week gevast en gebeden had, kwam er een gedachte in me op, ‘Je doet er goed aan de Bijbelse geschriften te volgen’. Voortaan zou ik Gods wil volgen, precies zoals in de Bijbel staat.

Hoewel ik elke sabbat in de kerk zat, nodigde de predikant me niet één keer uit om me te laten dopen. Na de erediensten aten we vaak samen en spraken we over de Bijbel. Op een sabbat, tussen de sabbatsschool en de kerkdienst, vroeg ik de predikant, ‘Wanneer staat er een doop gepland voor de mensen die zich willen laten dopen?’. ‘Dat hangt van de persoon af die gedoopt wil worden’, zei hij. ‘We kunnen hem/haar dopen wanneer hij/zij daar klaar voor is’. Op dat moment wist ik het zeker. ‘Bij de eerstvolgende doopdienst wil ik me laten dopen’, verklaarde ik. Meteen omhelsde de predikant me. Volwassenen en kinderen zagen hoe blij we waren en kwamen naar ons toe om mij de hand te geven en me te omhelzen. ‘Je bent door God geroepen’, zeiden ze tegen me. Bij het horen van die woorden huilde ik. Ik had Gods juiste weg gevonden.

Mario is nu evangelist en heeft vele mensen tot Gods goede pad geleid door Bijbelstudies en door de kracht van de heilige Geest. Binnenkort komen die mensen aan bod in de zendingsberichten. Zes jaar geleden heeft uw dertiende sabbatcollecte tot de opening geleid van de eerste en enige adventistische school in Timor-Leste. Dit kwartaal is uw bijdrage bestemd voor de bouw van een slaapzaal bij de school zodat kinderen van verafgelegen dorpen, zoals de dorpen waar Mario evangelist is, ook naar die school kunnen. Dank u wel voor uw bijdragen. 
