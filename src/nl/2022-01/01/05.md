---
title:  Houd vol
date:   29/12/2021
---

Wat raadde de apostel de lezers aan om te doen in hun situatie? Wat kunnen wij leren van Hebreeën? Laten we eens onderzoeken hoe God Elia afhielp van zijn moedeloosheid.

`Lees 1 Koningen 19:5-18. Wat deed God om het geloof van Elia, zijn dienaar, te herstellen?`

Het is fascinerend om te lezen hoe God met Elia omging na de Karmel. Het brengt de liefdevolle zorg en wijsheid aan het licht waarmee God degenen behandelt die verdrietig zijn en er moeite mee hebben zich opnieuw aan hun geloof vast te klampen. God deed een aantal dingen voor Elia. Hij voorzag allereerst in zijn fysieke behoeften. Hij gaf hem te eten en liet hem uitrusten. In de grot wees Hij hem vervolgens vriendelijk op zijn fouten. ‘Wat doe je hier, Elia?’ God hielp hem om beter te begrijpen hoe God te werk gaat en hoe Hij zijn plannen ten uitvoer brengt. God was niet in de wind, de aardbeving of het vuur, maar in het gefluister van een bries. Toen gaf God Elia een opdracht en bemoedigde hem.

`Lees Hebreeën 2:1; 3:12-14; 5:11-6:3 en 10:19-25. Wat raadt Paulus de gelovigen aan te doen?`

Door het hele boek Hebreeën heen vinden we diverse instructies die de apostel aan de lezers gaf om hen hun vroegere kracht en geloof te laten terugvinden. De schrijver benadrukt dat ze eraan moeten denken te voorzien in de fysieke behoeften van hun medegelovigen. Hij drukt hen op het hart gastvrij te zijn en degenen in de gevangenis te bezoeken om op die manier toch ook in hun behoeften te voorzien. De apostel spoort de lezers aan vrijgevig te zijn en in gedachten te houden dat God hen niet in de steek zal laten (Hebreeën 13:1-6). Paulus bemoedigde en waarschuwde hen. Hij wees hen erop dat ze niet geleidelijk ‘uit de koers [mochten] raken’ en geen ‘ongelovig hart’ mochten krijgen (Hebreeën 2:1; 3:12). Daarnaast stimuleerde hij hen om steeds meer te groeien in het begrijpen van hun geloof. Ook merkte hij op hoe belangrijk het was de samenkomsten te blijven bezoeken (Hebreeën 5:11-6:3; 10:25). Kort samengevat raadde hij hen aan vol te houden, elkaar te bemoedigen en liefde en goede werken te stimuleren. Tegelijkertijd verhoogde Hij Jezus en zijn dienstwerk voor hen in het hemels heiligdom (Hebreeën 8:1-2; Hebreeën 12:1-4).

`Hoe belangrijk zijn de wekelijkse samenkomsten in de gemeente voor jou?`

`1 Koningen 19:5-18 Wat deed God om het geloof van Elia, zijn dienaar, te herstellen?`
