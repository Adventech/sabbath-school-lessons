---
title:  Een stralend begin
date:   26/12/2021
---

Om de preek te begrijpen en de boodschap ervan op ons eigen leven toe te kunnen passen, moeten we het verleden van de gemeente kennen en meer te weten komen over de situatie waarin ze de brief van de apostel ontvingen.

`Lees Hebreeën 2:3-4. Hoe kwamen de lezers van Hebreeën tot geloof?`

Deze verzen wijzen erop dat de ontvangers van de Hebreeënbrief Jezus nooit persoonlijk hadden horen preken. Ze hadden het evangelie ontvangen via andere evangelisten die hun de boodschap van ‘verlossing’ hadden verkondigd. Paulus voegt daar nog aan toe dat de evangelisten de boodschap ‘bevestigd hadden’ voor hen en dat God zelf ‘ervan had getuigd, door tekenen en wonderen’. God had het evangelie voor hun ogen dus bevestigd door tekenen en andere machtige daden. Daar hoorde het geven van ‘de gaven van de heilige Geest’ ook toe. Het Nieuwe Testament vertelt dat de verkondiging van het evangelie in een nieuwe plaats vaak gepaard ging met tekenen zoals wonderbaarlijke genezingen, duiveluitbanning en de uitstorting van geestelijke gaven.

Aan het begin van de christelijke kerk stortte God zijn Geest uit op de apostelen in Jeruzalem. Daardoor waren ze in staat het evangelie te verkondigen in talen die ze voorheen niet hadden gekend en konden ze wonderen verrichten (Handelingen 2-3). Filippus verrichtte wonderen in Samaria, Petrus in Joppe en Caesarea en Paulus tijdens zijn dienstwerk in Klein-Azië en Europa (Handelingen 8-10; 13-28). Deze machtige daden waren een tastbaar bewijs voor de boodschap van ‘verlossing’, de oprichting van Gods koninkrijk en de verlossing van veroordeling en de bevrijding van kwade machten (Hebreeën 12:25-29).

De Geest overtuigde de vroegchristelijke gelovigen ervan dat hun zonden vergeven waren. Daarom vreesden ze het oordeel niet en als gevolg daarvan waren ze vrijmoedig en zelfverzekerd in hun gebeden en voerde blijdschap de boventoon in hun godsdienstige ervaring (Handelingen 2:37-47). Ook maakte de Geest degenen vrij die niet los konden komen van kwade machten. Een groter bewijs van Gods almacht over donkere machten bestond er niet. Dat liet ook zien dat het koninkrijk van God vaste voet had gekregen in hun leven.

`Hoe ben jij tot geloof gekomen? Op welke manier is jouw geloof en vertrouwen bevestigd in Jezus Christus als je Verlosser en Heer? Waarom is het goed van tijd tot tijd terug te denken aan de eerste keer dat God in je leven werkte om je tot Hem te brengen?`

`Hebreeën 2:3-4 Hoe kwamen de lezers van Hebreeën tot geloof?` 
