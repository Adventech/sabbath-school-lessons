---
title:  De tijd die ten einde loopt
date:   30/12/2021
---

`Lees Hebreeën 1:2; 9:26-28; 10:25, 36-38 en 12:25-28. Waar legt Paulus de nadruk op, vooral ten aanzien van ‘de tijd die ten einde loopt’?`

Het volgende gegeven maakt de vermaning van de apostel nog veel indringender: de lezers leven in ‘de tijd die ten einde loopt’ en de beloften gaan bijna in vervulling (Hebreeën 1:2; 10:36-38). Zoals we zullen zien, valt het op dat Paulus steeds weer een vergelijking trekt tussen de lezers van de brief en het volk in de woestijn dat aan de grenzen van Kanaän stond. Ze waren er klaar voor het beloofde land binnen te gaan. Hij herinnert hen eraan, ‘Nog een heel korte tijd, dan komt Hij die komen zal, Hij blijft niet lang meer weg’ (Hebreeën 10:37). Dan spreekt hij hen moed in: ‘Wij echter behoren niet tot degenen die terugdeinzen en ten onder gaan, maar tot hen die door hun geloof behouden blijven.’ (Hebreeën 10:39) Deze laatste vermaning deed de lezers, en ook ons, denken aan de gevaren waar het volk van God door de hele geschiedenis heen mee te maken heeft gehad net voordat de beloften van God in vervulling gingen.

Dat blijkt ook uit het boek Numeri. De Bijbel vertelt ons dat Israël tweemaal met zware nederlagen te kampen kreeg, net voordat ze het beloofde land ingingen. De eerste keer staat in Numeri 13 en 14 en daar gaat het over leiders die de gemeenschap deden twijfelen en die ervoor zorgden dat het geloof van Israël wankelde. Het resultaat? Het volk besloot een nieuwe leider aan te wijzen en terug te keren naar Egypte, juist toen ze Kanaän binnen zouden gaan. De tweede keer lieten de Israëlieten zich in met wellust en met de aanbidding van afgoden van de Baäl-Peor (Numeri 24-25). Terwijl Bileam geen vloek kon uitspreken over de Israëlieten, gebruikte de tegenstander seksuele verleidingen om Israël tot afgodendienst en zonde te brengen en kreeg hij het voor elkaar dat Gods ongenoegen over hen kwam.

De apostel waarschuwt de lezers van de Hebreeënbrief voor beide gevaren. Hij spoort hen allereerst aan vast te houden aan de belijdenis van hun geloof en hun ogen op Jezus te richten (Hebreeën 4:14; 10:23; 12:1-4). Ten tweede waarschuwt hij hen voor immoraliteit en hebzucht (Hebreeën 13:4-6). Ten slotte adviseert hij hun het voorbeeld van hun leiders na te volgen en hen te gehoorzamen (Hebreeën 13:7,17).

` Denk aan onze opvatting over de toestand van de doden, namelijk dat de wederkomst het eerste is wat we zien nadat we zijn overleden en onze ogen weer openen. Waarom kunnen we dan stellen dat alle mensen hebben geleefd in de ‘tijd die ten einde loopt’?`

`Hebreeën 1:2; 9:26-28; 10:25, 36-38 en 12:25-28 Waar legt Paulus de nadruk op?`
