---
title:  Verdieping
date:   31/12/2021
---

### Hebreeën 10:32-39

#### IJsbrekervraag

`Wat motiveert jou in je leven, zelfs wanneer je met tegenslagen te maken hebt?`

#### Ik Verken

Hebreeën 10:32-39 gaat over thema’s die ook voor ons herkenbaar zijn: omgaan met lijden, solidariteit en medeleven, vrijmoedigheid en volharding, geloven en afhaken, en de terugkomst van Christus. Deze verzen maken deel uit van Hebreeën 10:19-39, waarin geloof en volharding centraal staan. Hebreeën is waarschijnlijk geschreven tussen 60 en 70 n. Chr. De tempel te Jeruzalem bestond in elk geval nog (Hebreeën 9:9). De auteur schreef aan christenen van Joodse komaf, mogelijk vanuit Rome (vgl. Hebreeën 13:24). In de vroegchristelijke kerk werd Paulus algemeen erkend als de schrijver, tegenwoordig gebeurt dat minder. In elk geval was de schrijver een goede bekende van Timoteüs (Hebreeën 13:23) en hij had een goede kennis van het Griekse Oude Testament. Gezien het vloeiende Grieks beschouwen sommigen Lucas als de auteur, of als de vertaler van een door Paulus geschreven Hebreeuwse tekst.

#### Ik Bestudeer

De schrijver probeert zijn lezers te bemoedigen door hen te herinneren aan hoe zij in het verleden ondanks moeilijkheden standhielden.

`Hoe omschrijft Hebreeën 10:32-34 de moeilijke dingen waar de gelovigen mee te maken hadden gehad?`

`Welke overeenkomst zie je tussen Hebreeën 10:32; 1 Korintiërs 9:24-27; 2 Timoteüs 4:7?`

F.F. Bruce geeft in zijn commentaar The Epistle to the Hebrews (1979) op blz. 267-268 aan dat Hebreeën 10:32-34 kan verwijzen naar de verbanning van Joden uit Rome door keizer Claudius in 49 n. Chr. (vgl. Handelingen 18:2), maar ook naar Joodse gelovigen die door leiders van synagogen werden vervolgd.

`Hoe waren de Hebreeën er volgens vers 34 in geslaagd stand te houden?`

Vers 35: Wanneer de Hebreeën blijven denken aan de grote, hemelse beloning die hun te wachten staat (vgl. Matteüs 5:12), kan dat hen helpen de moed niet te verliezen.

`Vergelijk Hebreeën 3:6; 4:16; 10:19 met 10:35 en geef aan om welke vrijmoedigheid het in deze verzen gaat.`

`Wat staat tegenover een vrijmoedige opstelling? Zie ook vers 38-39.`

Geloof en volharding dienen hand in hand te gaan (vers 36-39).

`Wat vind je van de stelling: ‘Geloof is een garantie op eeuwig leven’?`

Christus komt nog een keer naar de aarde terug om alles wat nog verkeerd is recht te zetten.

Hoe valt ‘een heel korte tijd, dan komt Hij die komen zal’ (Hebreeën 10:37) te rijmen met het feit dat er al bijna 2000 jaar verstreken is, sinds deze woorden zijn geschreven?

`2 Korintiërs 12:9-10 Welke getuigenis geeft Paulus ons?`

#### Ik Pas Toe

In je leven als christen kun je veel meemaken. Hoogtepunten (je komt tot bekering of ontvangt nieuw inzicht), maar ook dieptepunten (je wordt het mikpunt van spot, bestolen of gevangengezet).

`Kun jij je herinneren hoe jij reageerde, toen je geloof op de proef werd gesteld?`

`Als je daar nu op terugkijkt, vind je dan dat jouw reactie juist was? Leg uit waarom wel of niet.`

Het is niet altijd gemakkelijk moed te houden in tijden dat het moeilijk is, en te vertrouwen op een goede afloop.

`Lees met elkaar 2 Timoteüs 1:7 en 1 Korintiërs 10:13. Heb je wat in deze teksten gesteld wordt in jouw leven ervaren? Zo ja, hoe dan?`

`Lees nu Spreuken 24:10. Wat kan volgens dit vers een oorzaak van zwakte zijn en wat kunnen we daar tegenover stellen?`

Hebreeën 11 bevat een groot aantal voorbeelden van personen uit het Oude Testament die zich in hun leven door hun geloof in God lieten leiden.

`Met welke gelovige in de Bijbel kun jij jezelf het meest identificeren, en waarom?`

#### Ik bid …

Heer, wat is het fijn om te weten dat U ons, ongeacht wat ons overkomt, altijd met raad en daad terzijde staat. Leer ons oog te kijken om te zien hoe U te werk gaat en uw woorden in ons op te nemen, zodat we kunnen blijven geloven in U, op weg naar U toe. Amen.
