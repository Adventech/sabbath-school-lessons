---
title:  Een werkzame priester
date:   01/02/2022
---

‘Had het Levitische priesterschap – dat de basis vormde voor de wet die het volk ontving – de volmaaktheid gebracht, dan zou het niet nodig zijn geweest dat er een andere priester werd aangesteld, die was zoals Melchisedek, en niet zoals Aäron.’

Priesters zijn bemiddelaars tussen God en mens. Hebreeën laat ons echter wel weten dat Levitische priesters niet vol vertrouwen en volledig konden voorzien in toegang tot God, want ze konden niet de volmaaktheid brengen (Hebreeën 7:11,18-19). Ze waren per slot van rekening zelf ook niet volmaakt. Hoe zouden ze anderen dan wel volmaakt kunnen maken?

Dierenoffers waren ook niet in staat het geweten van de zondaar te reinigen. Zij wezen vooruit naar het dienstwerk van Jezus en naar zijn offer, want dat is het enige dat geheel en al kon reinigen van zonde (Hebreeën 9:14; 10:1-3,10-14). De functie van de Levitische priesters en hun offers was slechts tijdelijk en illustratief. Door hun dienstwerk wilde God de mensen ertoe brengen hun vertrouwen te stellen in het dienstwerk van Jezus dat zou komen, ‘het lam van God, dat de zonde van de wereld wegneemt.’ (Johannes 1:29)

`Lees Hebreeën 7:11-16. Waarom moest de wet veranderd worden?`

Hebreeën 7:12 legt uit dat door de wijziging in het priesterschap de wet eveneens moest worden veranderd. Waarom? Omdat er een zeer strenge wet was die verbood dat iemand anders als priester mocht dienen dan een nakomeling van Aäron uit de stam van Levi (Numeri 3:10; Numeri 16:39, 40). Hebreeën 7:13-14 legt uit dat Jezus uit de stam van Juda kwam en dat deze wet verhinderde dat Hij priester kon zijn. Paulus stelt daarom dat de aanstelling van Jezus als priester betekende dat God de wet op het priesterschap had veranderd.

Jezus’ komst zorgde ook voor een verandering in de offerwetten. Zondaars moesten verschillende offers brengen om vergeving te ontvangen (Leviticus 1-7). Nadat Jezus was gekomen en het volmaakte offer had gebracht, werd de wet inzake de dierenoffers ook terzijde geschoven door het nieuwe verbond en de volledige openbaring van het verlossingsplan (Hebreeën 10:17, 18).

`Denk aan het eindeloze aantal dierenoffers dat door de eeuwen heen is gebracht. Alle offers wezen naar Jezus en toch kon geen van hen, zonder uitzondering, werkelijk voor onze zonden betalen. Waarom was alleen de dood van Jezus hiertoe in staat?`

`Hebreeën 7:11-16 Waarom moest de wet veranderd worden?`
