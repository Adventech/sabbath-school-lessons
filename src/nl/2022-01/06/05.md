---
title:  Een eeuwige priester
date:   02/02/2022
---

`Lees Hebreeën 7:16. Op grond waarvan werd Jezus priester?`

Jezus ontving het priesterschap op basis van een onvergankelijk leven en omdat zijn dienstwerk eeuwig is. De consequenties van deze feiten zijn verbazingwekkend. Het betekent dat Jezus’ dienstwerk nooit overtroffen of verbeterd zal worden. Jezus redt volledig, voor altijd en ‘volkomen’ (Hebreeën 7:25). De verlossing die Jezus biedt, is geheel en al en definitief. Het raakt de kern van de menselijke natuur (Hebreeën 4:12; 9:12-14; 10:1-4). Jezus’ middelaarswerk voor God verschaft alle voordelen die binnen het nieuwe verbond worden geschonken.

Daarbij gaat het ook om meer dan alleen de vergeving van zonden. Het houdt ook in dat de wet in onze harten wordt gelegd, wat ons tot nieuwe mensen maakt in Hem, en dat leidt tot de verspreiding van het evangelie over de wereld (Hebreeën 8:10-12). Omdat Hij één is met God en met de mens, vertegenwoordigt Hij ons bij de Vader. Omdat Hij zijn leven als een offer heeft gegeven, heeft Jezus een niet aflatende gunst bij God.

`Lees Hebreeën 7:21-22. Welke rol vervult Jezus in het nieuwe verbond?`

Jezus is het garantiebewijs van het nieuwe verbond omdat God een eed heeft gezworen dat Jezus ‘voor eeuwig’ priester zou zijn (Hebreeën 7:21). Het is heel makkelijk om over het hoofd te zien hoe belangrijk deze eed is. Paulus had al verwezen naar de eden die God het volk in de woestijn en Abraham had gezworen (Hebreeën 3:7-11; 6:13-15). Het verschil tussen deze eden en de eed die God de Zoon heeft gezworen, is dat deze eden aan stervelingen werden gezworen. Eden zijn geldig zolang de begunstigden in leven zijn. Gods eed aan het volk in de woestijn en aan Abraham golden zolang er een woestijngeneratie en nakomelingen van Abraham waren (Zie Galaten 3:29).

Het leven van de Zoon is ‘onvergankelijk’. De eed die God aan Hem zwoer is voor eeuwig bindend. Een persoon die garant of borg stond voor een ander, kreeg dezelfde straf als het individu voor wie hij garant stond, ook als het de dood betrof. Jezus heeft zich bij de Vader garant gesteld voor ons en Hij zal zijn beloften niet schenden. Zo zeker kunnen we zijn van de verlossing die we in Jezus hebben gekregen.

`Hebreeën 7:16 Op grond waarvan werd Jezus priester?`
