---
title:  Een priester is er voor de mensen
date:   30/01/2022
---

`Lees Hebreeën 5:1-10. Wat is de functie van het priesterschap en hoe vervult Jezus die rol volgens deze passage?`

Het hoofddoel van het werk van een priester is bemiddelen tussen zondige mensen en God. Priesters werden door God aangesteld om er te zijn voor mensen. Daarom moesten ze genadig zijn en begrip hebben voor menselijke zwakheden. In Hebreeën 5:5-10 laat Paulus zien dat Jezus in alle opzichten aan deze kenmerken voldoet: God stelde Hem aan en Jezus begrijpt ons omdat Hij ook heeft geleden. Toch zijn er ook belangrijke verschillen. Jezus werd niet ‘uit het volk’ gekozen. In plaats daarvan nam Jezus onder andere de menselijke natuur aan om als priester voor ons op te treden. Jezus bracht geen offers voor zijn eigen zonden maar voor onze zonden, want zelf was Hij zondeloos.

Hebreeën vermeldt dat Jezus bad ‘tot Hem die Hem kon redden van de dood, en werd verhoord’. Hebreeën verwijst hier naar de tweede dood, waarvan God Hem redde toen Hij Hem opwekte (Hebreeën 4:15; 5:7; 7:26-28; 13:20). Hebreeën zegt ook dat Jezus ‘heeft moeten lijden, en zo gehoorzaamheid heeft geleerd.’ Gehoorzaamheid was iets nieuws voor Jezus, niet omdat Hij ongehoorzaam was, maar omdat Hij God was. Als heerser over het universum, hoefde Jezus niemand te gehoorzamen, maar in plaats daarvan was iedereen Hem gehoorzaam.

Jezus’ lijden en dood aan het kruis zijn een belangrijk onderdeel van zijn priesterschap. Zijn lijden maakte Jezus niet volmaakt in de zin dat Hij zich in moreel of in zedelijk opzicht verbeterde. Zijn lijden maakte Hem ook niet genadig. Integendeel, Jezus kwam naar deze aarde omdat Hij altijd al genadig was. Daarom had Hij medelijden met ons (Hebreeën 2:17). Hebreeën bedoelt dat zijn lijden de realiteit van Jezus’ broederlijke liefde, de echtheid van zijn menselijke natuur en de diepte van zijn onderwerping als vertegenwoordiger van de mensheid aan de wil van de Vader volledig tot uitdrukking bracht en openbaarde. Hij werd ‘vervolmaakt’ omdat Hij door zijn lijden onze Hogepriester kon zijn. Zijn leven van volmaakte gehoorzaamheid en zijn dood aan het kruis maakten deel uit van het offer dat Jezus als onze priester aanbood aan zijn Vader.

`In 1 Petrus 2:9 staat dat wij ‘een koninkrijk van priesters’ zijn. Wat leert Jezus’ leven ons over de manier waarop wij met anderen om zouden moeten gaan, juist omdat we deze heilige functie vervullen?`

`Hebreeën 5:1-10 Wat is de functie van het priesterschap en hoe vervult Jezus die rol?`
