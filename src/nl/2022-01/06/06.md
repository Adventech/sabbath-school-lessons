---
title:  Een priester zonder zonde
date:   03/02/2022
---

`Lees Hebreeën 7:26. Welke vijf kenmerken van Jezus komen in dit vers naar voren?`

Jezus was ‘heilig’. Dat betekent dat Jezus geen fouten maakte in zijn omgang met God (Hebreeën 2:18; 4:15; 5:7-8). De oude Griekse vertaling van het Oude Testament gebruikte dezelfde Griekse term om degenen aan te duiden die vasthouden aan hun verbondsrelatie met God en met anderen. Jezus was ‘schuldeloos’. Hij bleef rein en onaangetast door het kwaad, hoewel Hij ‘in elk opzicht op de proef is gesteld’ (Hebreeën 4:15; 2:18). Jezus’ volmaakte zondeloosheid is belangrijk voor zijn priesterschap. Het oude verbond stelde dat de offerdieren alleen aanvaardbaar waren voor God als ze ‘zonder enig gebrek waren’ ( Leviticus 1:3,10, e.v). Jezus’ volmaakte gehoorzaamheid tijdens zijn aardse leven maakte het mogelijk voor Hem zichzelf als een aanvaardbaar offer aan God te geven (Hebreeën 9:14).

Jezus was ‘van de zondaars afgescheiden’ toen Hij naar de hemel opvoer. De Griekse werkwoordtijd duidt erop dat dit ook de huidige toestand van Jezus is en dat die op een specifiek moment in de tijd begon. In zijn aardse leven had Jezus veel vijandigheid te verduren van zondaars. Hij overwon echter en nam plaats aan de rechterhand van God. Jezus was ook ‘afgescheiden van zondaars’ in de zin dat Hij geheel zonder zonde was (Hebreeën 12:2-3; 4:15).

Jezus was ‘ver boven de hemel verheven’. Dit betekent dat Jezus verheven was boven alles wat bestaat en daarom één is met God. In de Psalmen is God degene die ‘verheven is boven de hemelen’. Jezus was in alle opzichten menselijk, maar Hij was geen zondig mens zoals wij (Psalm 57:5,11; 108:5; Hebreeën 2:14-16; 4:15). Jezus is volmaakt, niet alleen omdat Hij nooit heeft gezondigd maar omdat Hij niet beschadigd was door de zonde zoals wij. Omdat Hij ook volledig mens was, is Hij ook ons voorbeeld. Hij laat ons zien hoe we de wedloop van het leven moeten doorstaan. Hij is het voorbeeld dat we moeten volgen. Hij is ‘heilig, schuldeloos en zuiver [en] van de zondaars afgescheiden’ (Hebreeën 12:1-4; 7:26; 1 Petrus 2:21-23). Daarom is Hij onze Verlosser en kunnen ook wij zijn karakter weerspiegelen.

`Hoewel Jezus een mens was, net als wij, zondigde Hij nooit. Hoe gaan we in ons denken om met deze verbazingwekkende gedachte? Denk er eens aan hoe heilig Hij moet zijn! Waarom zou de belofte dat zijn heiligheid door geloof aan ons wordt toegerekend ons moeten verzekeren van verlossing?`

`Hebreeën 7:26 Welke vijf kenmerken van Jezus komen in dit vers naar voren?`
