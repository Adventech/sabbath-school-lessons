---
title:  Verdieping
date:   04/02/2022
---

## Jezus, de trouwe priester

### Hebreeën 7:20-28

#### IJsbrekervraag

`Als iemand tegen jou zegt dat hij altijd voor je klaar staat, wat voor gevoel geeft dat dan? Ben je bereid hem op zijn woord te geloven?`

#### Ik Verken

Deze verzen zijn onderdeel van Hebreeën 7, waarin Christus als een soort nieuwe Melchisedek wordt beschreven (7:1,3,15,17,21,24, vgl. 5:6,10 en 6:20). De belangrijkste overeenkomst is dat hun priesterschap voortduurt en onafgebroken is. Dat Jezus voor altijd priester is betekent ook dat Hij op dit moment nog steeds als Hogepriester (7:26) functioneert, en voor ons bij zijn Vader kan bemiddelen. Hij komt voor ons op, maar dat niet alleen: Hij kan ‘ieder die door Hem tot God komt volkomen redden’ (Hebreeën 7:25). De kruisdood en de opstanding van Jezus staan garant voor het aanbreken van een nieuwe tijd met een beter verbond dan het oude (7:22), met zicht op een volmaaktheid die Hij al heeft bereikt.

#### Ik Bestudeer

Melchisedek komen we in de Bijbel voor het eerst tegen in Genesis 14:18. In Psalm 110:4 wordt de Heer van David als volgt met hem vergeleken: ‘Jij bent priester voor eeuwig, zoals ook Melchisedek was.’ Dit laatste vers wordt in Hebreeën 7:17,21 in de vertaling van de Septuaginta aangehaald, waarin staat: ‘Jij bent priester in eeuwigheid op de manier van Melchisedek’ (vgl. 7:11). De begrippen ‘voor eeuwig’ (7:17,21) en ‘tot in eeuwigheid’ (7:24) worden nader verklaard met de woorden eis to diènekes ‘voor altijd/onafgebroken/voortdurend’ (7:3).

`Hoe kan de priester-koning Melchisedek een gewoon mens zijn geweest, ondanks wat we over hem lezen in Hebreeën 7:3 en 8?`

Het door Jezus opgerichte verbond was ‘beter/krachtiger’ (7:22) dan het oude verbond dat met Mozes was gesloten. Het nieuwtestamentische woord voor ‘verbond’ (diathèkè) duidt op een afspraak tussen God en mens als twee ongelijkwaardige partijen. Daarom is het eigenlijk een soort ‘beschikking’.

`Bekijk hoe de schrijver het betere karakter van dat verbond nader uitlegt. Zie vooral Hebreeën 7:19; 8:6; 9:23; 10:34; 11:16,35,40 en daarnaast 7:24-25, 27-28.`

Christus zet zich tot het einde voor mensen in, tot zegen en bescherming voor hen. Hij is een unieke bemiddelaar, omdat Hij God en mens in zich verenigt.

`Waarom zijn de woorden van Romeinen 8:31-39 een bemoediging voor gelovigen?`

`Wat hebben Lucas 22:32 en Johannes 17 ons te zeggen over de manier waarop Christus opkomt voor zijn volgelingen?`

`1 Petrus 2:9 Wat wordt van ons gevraagd?`

#### Ik Pas Toe

F. F. Bruce schrijft in The Epistle to the Hebrews op blz. 155: Jezus bepleit onze zaak niet voor een onwillige God, maar ‘als een priester-koning op de troon, die aan een Vader een verzoek doet dat Hij altijd hoort en verhoort’.

`Sta nog eens stil bij wat Jezus ook voor jou heeft gedaan. Wat zegt dit over hoeveel Hij om je geeft?`

Christus is een bijzondere hogepriester, omdat Hij ‘het offer van zijn leven bracht’ (7:27, vgl. 9:12 en Efeziërs 5:2). Dat offer was plaatsvervangend (vgl. Marcus 10:45). ‘De enige zonden die Christus had waren degene die Hij voor ons droeg. Hij werd tot zonde gemaakt (2 Korintiërs 5:21).’ ‘Die zonden waren onze zonden, die Hij in zijn lichaam op het kruishout droeg.’ Bij zijn sterven rekende Hij af met alle zonden die Hij droeg (Seventh-day Adventist Bible Commentary, vol. 7, 1957, blz. 443).

`Waarom is het belangrijk te weten dat Jezus nooit verkeerde dingen heeft gedaan of gezegd?`

`Als je zover bent gekomen dat je Jezus bent gaan vertrouwen, kun je dan ook gemakkelijker op God de Vader je vertrouwen stellen? Geef aan waarom wel of niet.`

`Voor wie ga jij de komende week bidden?`

#### Ik bid …

Heer, wat is het een geruststellende gedachte dat U borg voor mij staat bij uw Vader, dat ik mag vertrouwen op uw plaatsvervangende offer ook voor mij. Ik zie ernaar uit U te mogen ontmoeten, U die mijn leven nieuwe zin en richting hebt gegeven. Amen.
