---
title:  Zendingsbericht
date:   04/02/2022
---

### Klappen versterken geloof 

#### Timor-Leste, 5 februari

_Elizita Da Silva, 37_

Op een dag kreeg ik een opgewekt telefoontje van mijn jongere zus. ‘Zus’, zei ze. ‘Ik bestudeer de Bijbel en de lessen zijn erg interessant. Doe ook mee, dan kunnen we samen de opleiding volgen tot zendeling’. Door het enthousiasme in de stem van mijn zus, werd ik nieuwsgierig en ik sprak af met haar en een getrouwd echtpaar, Yuliana en Luis, twee zendelingen. ‘Maak me alsjeblieft wegwijs in de Bijbel’, vroeg ik hen. Ik studeerde aan een universiteit in Dili, de hoofdstad van Timor-Leste. Mijn zus, Ermelinda, ging naar een middelbare school in dezelfde stad. Wij beiden kwamen uit een klein landelijk dorp.

Bijna dagelijks bestudeerde ik de Bijbel met het echtpaar. De Bijbelstudies fascineerden me. Ik leerde over Gods grote liefde voor mij. Ik kwam te weten dat ik mijn liefde voor God onder andere kon tonen door Hem te eren met mijn lichaam en rein voedsel te eten. Ik ontdekte dat mijn liefde voor God vooral tot uiting kwam door zijn geboden te houden. Jezus zei, ‘Als je Mij liefhebt, houd je dan aan Mijn geboden’ (Johannes 14:15) . Ik was er vooral in geïnteresseerd de Tien Geboden te lezen. Ik had nog nooit van het vierde gebod gehoord, dat de opdracht geeft ‘Houd de Sabbat in ere, het is een heilige dag’ (Exodus 20:8) . Toen ik besefte dat God zijn heilige dag nooit had veranderd naar de zondag, vroeg ik het echtpaar waar ik op de sabbat van de zevende dag kon aanbidden. ‘Ik wil de sabbatdag eerbiedigen, maar waar kan ik naar de kerk gaan?’, zei ik. ‘Er is een kerk in Dili’, vertelde Luis. ‘Je kan daar elke sabbat naartoe gaan’, reageerde Yuliana. Ermelinda en ik gingen samen naar de kerk. Na de kerk twee weken lang te hebben bezocht, besloten we ons te laten dopen en lid te worden van de Adventkerk.

Onze oudere broers waren woedend toen ze ontdekten dat ik de kerk van ons gezin had verlaten. Ze bedreigden en sloegen me. ‘Het is afgelopen met die studie van je’, zei één broer. ‘We nemen je mee terug naar het dorp’, zei een andere broer. Mijn broers dwongen me om een punt te zetten achter mijn opleiding en met hen terug te keren naar het dorp. Ze verplichtten me varkensvlees te eten en samen met hen op zondag naar de kerk te gaan. Ik voelde me zo naar. Ik moest mezelf in de badkamer opsluiten om de Bijbel te lezen en te bidden. Toch maakten de dreigementen en afranselingen mijn geloof sterker. Ik was vastbesloten God lief te hebben met mijn hele hart en zijn geboden te houden. De dreigementen en afranselingen hielden een maandlang aan.

Mijn jongere zus kon gelukkig in de hoofdstad blijven. Ze belde me om te laten weten dat de Adventkerk een twee maanden durend opleidingsprogramma voor zendelingen op touw had gezet. Ik wilde niets liever dan een zendeling zijn. Het was mijn wens zoals Yuliana en Luis te zijn, die me over de Bijbel hadden verteld. Ik verlangde ernaar anderen te leren over God. Op een dag rende ik weg van huis zonder het aan iemand te vertellen. Na de opleidingsperiode van twee maanden was ik een zendeling. Ik hield van het werk dat mij gegeven was en ik wijdde me er volledig aan. Ik bad dagelijks voor mijn familie en vooral voor mijn broers.

Twee jaar zijn voorbijgegaan en ik ben inmiddels getrouwd met mijn man, Reinaldo, een adventist. Geen enkel familielid was aanwezig bij ons huwelijk. God zij dank praat mijn familie nu weer met me. Ik ben God ook enorm dankbaar voor onze drie kinderen die naar de enige adventistische school in Timor-Leste gaan. Bid alstublieft voor mijn broers en de rest van mijn familie. Bid er alstublieft voor dat de school vele kinderen kan vertellen over Jezus en zijn Woord.
