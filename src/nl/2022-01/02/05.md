---
title:  Jezus is onze hogepriester
date:   05/01/2022
---

Hebreeën 5-7 gaat in op een tweede taak van Jezus. Hij is onze hogepriester. De auteur verklaart dat hiermee werd vervuld wat God aan de voorspelde Davidische koning had beloofd, dat Hij een ‘een priester voor eeuwig zou zijn, zoals ook Melchisedek was’ (Psalm 110:4, geciteerd in Hebreeën 5:5-6).

`Lees Leviticus 1:1-9; 10:8-11; Maleachi 2:7; Numeri 6:22-26 en Hebreeën 5:1-4. Wat moest een priester allemaal doen?`

Priesters waren aangewezen om de mensen te vertegenwoordigen en zij waren de bemiddelaars in hun relatie met God en alles wat met Hem te maken had. Een priester was een tussenpersoon. Dit gold binnen elk priesterschap, of het nou een Joods, Grieks, Romeins of enig ander priesterschap betrof. De priester maakt het voor de mens mogelijk met God om te gaan. Alles wat de priester deed, was bedoeld om de omgang tussen God en ons te ondersteunen.

De priester brengt offers uit naam van mensen. De mensen zijn daar zelf niet toe in staat. De priester weet hoe we een ‘aanvaardbaar’ offer kunnen brengen, zodat onze gaven acceptabel zijn voor God en leiden tot reiniging en vergeving. Priesters onderwezen het volk ook in de wet van God. Ze kenden Gods geboden door en door en het was hun taak die uit te leggen en toe te passen. De priesters hadden eveneens de verantwoordelijkheid om te zegenen in de naam van de HEER. Zij gaven Gods goedheid en goede bedoelingen door aan het volk.

In 1 Petrus 2:9 lezen we echter nog iets anders. Wij geloven in Jezus en worden ‘een koninkrijk van priesters’ genoemd. Deze functie brengt enorme voorrechten met zich mee. Priesters konden naar God toe gaan in het heiligdom. Vandaag de dag kunnen wij zonder schroom tot God gaan door gebed (Hebreeën 4:14-16; Hebreeën 10:19-23). Aan onze taak zijn ook een aantal belangrijke verantwoordelijkheden verbonden. We moeten met God samenwerken in zijn werk om de wereld te redden. Hij verlangt van ons dat wij Gods wetten en voorschriften aan anderen leren en uitleggen. Hij wil ook dat wij Hem offers brengen in de vorm van lofprijzing en goede daden, die Hem blij maken. Wat een voorrecht en wat een verantwoordelijkheid!

`Welk verschil maakt het in jouw leven dat wij werkelijk ‘een koninkrijk van priesters’ zijn? Welke invloed zou deze waarheid moeten hebben op onze levensstijl?`

`Leviticus 1:1-9; 10:8-11; Maleachi 2:7; Numeri 6:22-26; Hebreeën 5:1-4 Wat moest een priester allemaal doen?`
