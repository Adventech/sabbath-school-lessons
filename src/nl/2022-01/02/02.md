---
title:  Jezus is onze Koning
date:   02/01/2022
---

Hebreeën wil laten weten dat Jezus de heerser is die aan de rechterhand van de Vader zit (Hebreeën 8:1). Omdat Hij ook God is, heeft Jezus het universum altijd geregeerd. Toen Adam en Eva zondigden, werd de tegenstander de heerser van deze wereld (Johannes 12:31; Johannes 14:30; Johannes 16:11). Jezus kwam naar deze aarde en versloeg hem aan het kruis, waardoor Hij weer recht had op de heerschappij over hen die Hem aanvaarden als hun redder (Kolossenzen 2:13-15). De eerste twee hoofdstukken van Hebreeën draaien om de inwijding van Jezus als koning.

`Lees Hebreeën 1:5-14. Wat is hier aan de hand?`

In elk van de drie delen staat een stukje van de inauguratieplechtigheid. God aanvaardt Jezus als zijn koninklijke Zoon. Dan stelt God de Zoon voor aan het hemelse hof dat Hem aanbidt en roept de HEER de eeuwigdurende heerschappij van de Zoon uit. Ten slotte plaatst God zijn Zoon op de troon en dat is de werkelijke overdracht van de macht (Hebreeën 1:13, 14). Eén van de belangrijkste beginselen in het Nieuwe Testament is dat God zijn beloften aan David in Jezus ten uitvoer bracht (Zie: 2 Samuël 7:8-16; Lucas 1:30-33). Jezus stamde uit de lijn van David en werd geboren in zijn stad. Tijdens zijn dienstwerk noemden de mensen Hem vaak ‘de Zoon van David’. Hij werd ter dood gebracht omdat Hij zich ‘de koning van de Joden’ noemde (Mattheüs 1:1-16 27:37; Lucas 2:10-11). Petrus en Paulus verkondigden dat Jezus uit de dood was opgestaan in navolging van de beloften die aan David waren gegeven. Johannes beschreef Jezus als ‘de leeuw uit de stam Juda’ (Handelingen 2:22-36; Handelingen 13:22-37; Openbaring 5:5).

Dat geldt natuurlijk ook voor Hebreeën. God heeft zijn beloften aan David in Jezus vervuld: God gaf Hem een ‘eerbiedwaardige naam’, aanvaardde Hem als zijn eigen Zoon, richtte een eeuwigdurende troon voor Hem op en liet Hem plaatsnemen aan zijn ‘rechterhand’ (Hebreeën 1:4-5,8-14). In Hebreeën 4 staat dat Jezus de mensen Gods rust laat ingaan en Hij herinnert ons eraan dat Hij de bouwer is van Gods huis (Hebreeën 3:3-4 ). Jezus is de wettige Heerser in de oorlog met de tegenstander, de opstandige, en vraagt ons om onze trouw.

`Waarom kan het ons vooral tijdens beproevingen helpen om er aan te denken dat Jezus de Heerser van het universum is?`
