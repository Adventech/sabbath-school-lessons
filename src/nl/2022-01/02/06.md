---
title:  Jezus bemiddelaar van een beter verbond
date:   06/01/2022
---

Hebreeën 8-10 richt zich op het werk van Jezus als bemiddelaar van een nieuw verbond. Het probleem met het oude verbond was simpelweg dat het slechts een voorafschaduwing was van de goede dingen die zouden komen. De instellingen daarvan waren zo ontworpen dat ze het toekomstig werk van Jezus aankondigden. Die illustreerden zijn werk. De priesters stelden Jezus voor, ook al waren ze sterfelijk en waren het zondaars. Ze konden Jezus’ volmaaktheid niet evenaren. Ze deden ook dienst in een heiligdom dat een ‘afspiegeling en een voorafschaduwing’ was van het hemels heiligdom (Hebreeën 8:5). Jezus doet dienst in het ware heiligdom en opent de weg voor ons tot God. De dierenoffers stonden symbool voor de dood van Jezus, het offer dat voor ons werd gebracht. Toch kon hun bloed het geweten niet reinigen. Jezus’ dood doet dat wel, zodat we zonder schroom tot God kunnen gaan (Hebreeën 10:19-22).

`Lees Hebreeën 8:8-12. Wat belooft God aan ons onder het nieuwe verbond?`

Door Jezus aan te stellen als onze hogepriester, nam de Vader het initiatief tot een nieuw verbond. Dat kon tot stand brengen waar het oude verbond slechts op hoopte. Het nieuwe verbond verwezenlijkt wat alleen een volmaakte, eeuwige, menselijk-goddelijke priester kon doen. Deze hogepriester legt de wet van God niet alleen uit. Hij plaatst die ook in onze harten. Deze priester brengt een offer dat tot vergeving leidt. Hij reinigt en verandert ons. Hij vervangt ons hart van steen door een hart van vlees en maakt ons helemaal nieuw (Ezechiël 36:26; 2 Korintiërs 5:17). Deze priester zegent ons op de meest geweldige manier en maakt het mogelijk in aanwezigheid van de Vader zelf te zijn.

God stelde het oude verbond in om vooruit te wijzen naar de toekomst, naar het werk van Jezus. Het ontwerp getuigde van schoonheid en doelgerichtheid. Sommige mensen hebben de bedoeling van het verbond verkeerd begrepen. Ze waren niet bereid de symbolen en de voorafschaduwingen achter zich te laten en de waarheden te aanvaarden waar de symbolen naar verwezen. Daarom hadden ze geen zicht op de geweldige zegeningen die Jezus’ dienstwerk hen bood.

‘Christus was het fundament en het leven van de tempel. De diensten waren een illustratie van het offer van Gods Zoon. Het priesterschap was ingesteld om het bemiddelend karakter en het werk van Christus voor te stellen. Het gehele systeem van de offerdiensten was een voorafschaduwing van de dood van de Heiland om de wereld te redden. Deze offers zouden geen doel meer hebben als de grote gebeurtenis waarop ze eeuwenlang hadden gewezen, was vervuld.’ (Ellen White, De wens der eeuwen, p. 126.)

`Hebreeën 8:8-12 Wat belooft God aan ons onder het nieuwe verbond?`
