---
title:  Jezus strijdt voor ons
date:   04/01/2022
---

`Vergelijk 1 Samuël 8:19-20 met Hebreeën 2:14-16. Wat voor koning wilden de Israëlieten en hoe gingen deze idealen in vervulling in Jezus?`

De Israëlieten verlangden naar een koning die hun rechter en aanvoerder was in de strijd, omdat ze waren vergeten dat God hun koning was. Het volledige herstel van Gods heerschappij over zijn volk kwam tot stand door Jezus. Als onze Koning is Jezus onze aanvoerder in de strijd tegen de vijand. Hebreeën 2:14-16 beschrijft Jezus als degene die strijdt voor zwakke mensen. Christus ziet de duivel in de ogen en overwint hem in een tweestrijd en bevrijdt ons uit de slavernij. Deze karakterisering doet denken aan het gevecht tussen David en Goliath. Nadat David tot koning was gezalfd, bevrijdde hij zijn broeders uit de slavernij door Goliath een kopje kleiner te maken (1 Samuël 16). De afgesproken regels voor het gevecht bepaalden dat de winnaar van de strijd de leden van de tegenpartij tot zijn slaven zou maken (1 Samuël 17:8-10). David trad dus op als degene die streed voor Israël. Hij vertegenwoordigde hen.

`Lees Jesaja 42:13 en 59:15-20. Hoe omschrijft de HEER zich in deze verzen?`

Hebreeën 2:14-16 doelt op het gegeven dat God Israël zou redden door een tweestrijd. Denk aan deze passage uit Jesaja: ‘Toch zegt de HEER: Gevangenen worden de strijder ontnomen, de tiran zal zijn buit verliezen. Wie een geding voert tegen jou zal Ik in een geding bestrijden, en Ikzelf zal je kinderen redden.’ (Jesaja 49:25) Als christenen denken we vaak dat we zelf in een tweestrijd met de tegenstander zijn verwikkeld. Uit Efeziërs 6:10-18 kunnen we inderdaad ook opmaken dat we in een strijd met de duivel verwikkeld zijn. God is degene die voor ons strijd en Hij gaat voor ons het gevecht aan. We maken deel uit van zijn leger en daarom moeten we zijn wapenrusting gebruiken. We vechten ook niet alleen. Het woordje ‘u’ in Efeziërs 6 is een meervoud. Als gemeente moeten we de wapenrusting aandoen en met elkaar in het kielzog vechten van Hem die voor ons strijdt en dat is God zelf.

`Wat betekent het om de wapenrusting van God aan te doen? Hoe kunnen we dus in onze dagelijkse strijd met ons eigen ik, verleidingen en noem maar op, de kracht gebruiken die ons in staat stelt om door Gods kracht trouw te blijven?`

`1 Samuël 8:19-20; Hebreeën 2:14-16 Wat voor koning wilden de Israëlieten en hoe gingen deze idealen in vervulling in Jezus?`

