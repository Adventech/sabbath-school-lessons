---
title:  Zendingsbericht
date:   07/01/2022
---

### Gods tuin verzorgen

#### Timor-Leste, 8 januari

_Mario da Costa, 44_

Een moestuin is een goede plek om Gods Woord te onderwijzen. De tuin is de plaats waar zaden van waarheid wortel kunnen schieten. Veel mensen in Timor-Leste hebben een moestuin in de buurt van hun huis. De gewassen zijn hun voedsel en wat ze zelf niet nodig hebben, verkopen ze om wat geld te verdienen. Belangrijke gewassen in de familiemoestuinen zijn maïs, cassave en zoete aardappels. In vele moestuinen zijn ook groene bladgroenten te vinden, pompoenen, papaja’s, bananen en pinda’s. Ik was juist aan het werk in mijn eigen moestuin toen een adventistische ouderling bij mij langskwam. ‘Binnenkort begint onze cursus om evangelisten op te leiden. Het neemt zo’n drie maanden in beslag’, zei hij. ‘Zou je het niet leuk vinden om mee te doen?’

Het idee stond me wel aan. Ik wilde mijn kersverse liefde voor Jezus maar al te graag delen. Ik was kort geleden zelf gedoopt. Nadat we het opleidingsprogramma hadden afgerond, kwamen alle studenten samen in een Adventkerk in Dili, de hoofdstad van Timor-Leste, om te bepalen wie waar in dienst zou treden. Ik had geen plaats toegewezen gekregen. Er waren meer evangelisten dan locaties. Ik keerde terug naar mijn geboortedorp om mijn tuin te verzorgen. Daarnaast werd ik een actief lid van de kerk. Een paar jaar gingen voorbij en een andere ouderling belde me vanuit Dili. ‘Ik heb een idee’, zei hij. ‘Waarom ga je niet aan de slag als evangelist in je eigen provincie?’

Dat leek me wel wat. Enige tijd later bereikte ik Kodo, een dorp, en ik stelde mezelf voor aan Adolfo, één van de dorpelingen. Ik vertelde hem dat ik uit de omgeving kwam en naar zijn dorp was gestuurd als evangelist binnen de Adventkerk. Hij had nog nooit van de Adventkerk gehoord en wilde graag meer weten. Ik vertelde Adolfo hoe ik de Bijbelse waarheid over de sabbat van de zevende dag had leren kennen en tot het besluit was gekomen om me aan te sluiten bij de Adventkerk. Ik sloeg mijn Bijbel open en legde uit dat de zaterdag de werkelijke dag van de HEER was en niet de zondag. Ik kon wel zien dat ons gesprek Adolfo enorm raakte en ik bad dat de heilige Geest zijn hart zou bekeren.

Drie dagen later bezocht ik Adolfo opnieuw en nodigde hem uit om met me mee te gaan terwijl ik in de tuin van een buurman, Angelo, werkte. Het was me al snel duidelijk geworden dat de dorpelingen blij waren met mijn hulp in hun moestuinen en terwijl we werkten, kon ik uit de Bijbel leren. In de tijd dat Adolfo en ik Angelo bijstonden in zijn tuin, sprak ik over het Woord van God. Ik zag duidelijk dat Adolfo en Angelo van het gesprek genoten. Toen we de klus laat in de middag geklaard hadden, kwam Adolfo naar me toe. ‘Zou je me Bijbelstudie willen geven?’, vroeg hij. We kwamen ’s avonds bij elkaar om Bijbelstudies te houden. Omdat er geen elektriciteit was in het dorp, vulde ik de lamp steeds weer met kerosine. Overdag leerde ik andere dorpelingen over de Bijbel als ik hen hielp in hun moestuinen. Adolfo was de eerste dorpeling die zich bij de Adventkerk aansloot. Daarna vroeg Angelo om Bijbelstudies. Twaalf jaar lang had hij de leiding gehad over een kerkgemeente en vele dorpelingen waren er woedend om toen ze zagen dat hij de Bijbel met mij bestudeerde. Ikhoorde dat ze me in elkaar wilden slaan. Angelo vreesde voor zijn en mijn veiligheid. Hij stelde voor dat we een punt zetten achter de Bijbelstudies. In die periode plukten en aten we droge en gepelde kokosnoten uit zijn tuin. Ik zag dat één van de droge kokosnoten was ontkiemd. Een kokosnoot hoorde dat niet te doen.

‘Laten we deze kokosnoten planten en iets met God afspreken’, stelde ik Angelo voor. ‘Als Gods werk doorgaat in dit land, zal deze kokosnoot eveneens groeien. Als Gods werk snel zal stoppen of tot stilstand zal komen in dit land, zal deze kokosnoot eveneens sterven’. Tien jaar verstreken en de dode kokosnoot was uitgegroeid tot een enorme boom. Angelo zag het voor zijn ogen gebeuren. Toen ik pas geleden in het dorp was, ontmoette ik Angelo en hij zei me dat hij gedoopt wilde worden. Ik hoop dat vele harten geleid worden tot de HEER in de tuin die God onder mijn hoede heeft gesteld in Timor-Leste. 
