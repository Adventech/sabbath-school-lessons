---
title:  Jezus is onze bemiddelaar
date:   03/01/2022
---

In de oudtestamentische theologie is het heel interessant dat de beloofde Davidische koning het volk bij God zou vertegenwoordigen.

`Vergelijk Exodus 4:22-23 met 2 Samuël 7:12-14; Deuteronomium 12:8-10 met 2 Samuël 7:9-11 en Deuteronomium 12:13-14 met Psalm 132:1-5,11-14. Welke beloften aan Israël zouden door de voorspelde Davidische koning in vervulling gaan?`

Israël was Gods zoon en God zou het volk een plaats geven waar ze tot rust konden komen van vijanden die hen belaagden. God zou ook een plek kiezen te midden van hen waar zijn naam zou gaan wonen. Deze toezeggingen aan Israël werden overgedragen op de beloofde Davidische koning. Hij zou worden aangenomen als Gods zoon, God zou zijn vijanden bij hem vandaan houden en hij zou een tempel voor God bouwen in Sion zodat Gods naam daar kon verblijven. God zou zijn beloften aan Israël dus vervullen door de voorspelde Davidische koning. Deze koning zou de vertegenwoordiger van Israël zijn bij God.

Het toevoegen van een vertegenwoordiger in de relatie tussen God en Israël, maakte de voortzetting van hun verbondsrelatie mogelijk. Het Mozaïsche verbond vereiste de trouw van heel Israël om Gods bescherming en zegeningen te ontvangen (Zie: Jozua 7:1-13). Het Davidische verbond daarentegen waarborgde Gods verbondszegeningen voor Israël door de trouw van één persoon, de Davidische koning. Helaas waren de Davidische koningen niet trouw. Daardoor kon God Israël niet zo zegenen als Hij had willen doen. Het Oude Testament staat vol met verslagen over hoe afvallig veel van deze Davidische koningen waren.

Het goede nieuws is dat God zijn Zoon zond om geboren te worden als de Zoon van David en Hij was in elk opzicht het voorbeeld van volmaakte trouw. Daarom kan God alles wat Hij aan zijn volk had beloofd in Hem in vervulling laten gaan. Als God de koning zegent, deelt zijn hele volk in die gunsten. Daarom treedt Jezus op als de bemiddelaar van Gods zegeningen voor ons. Hij is de bemiddelaar in de zin dat Hij het kanaal is waardoor Gods zegen stroomt. We hebben uiteindelijk alleen hoop op redding in Jezus en door wat Hij voor ons heeft gedaan.

`Bedenk voor jezelf hoe vaak jij jouw aandeel in het verbond niet bent nagekomen. Wat kunnen we hieruit leren wat betreft het feit dat we voor onze verlossing alleen op Jezus kunnen vertrouwen?`

`Exodus 4:22-23; 2 Samuël 7:9-14; Deuteronomium 12:8-14; Psalm 132:1-5,11-14 – Welke beloften zouden in vervulling gaan?`
