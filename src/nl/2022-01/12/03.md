---
title:  ‘U staat voor God, de rechter van allen’
date:   14/03/2022
---

` Lees Hebreeën 12:23; Daniël 7:9-10,13-22. Waarom wordt God beschreven als rechter, als dit een feest is? Waarom kan de aanwezigheid van een rechter deel zijn van of één van de redenen voor een viering?`

Het feest dat in Hebreeën 12:22-24 wordt beschreven, zinspeelt op een toekomstig oordeel. God is de rechter en de voorzitter van de rechtbank. Er worden boeken gebruikt en dit toekomstige oordeel op basis van de boeken heeft tot gevolg dat Gods volk het koninkrijk ontvangt (Hebreeën 12:28). Dit tafereel doet denken aan de beschrijving van het grote oordeel voor de wederkomst in Daniël 7. Deze passage schetst een oordeelsscene waarin God, ‘een oude wijze’, op een troon van vuur zit en omringd wordt door ‘tienduizend maal tienduizenden’ engelen. Boeken worden geopend en de uitspraak van het oordeel is in het voordeel van ‘de heiligen van de hoogste God’, die ‘het koningschap in bezit kregen’.

Ook Hebreeën 12:22-29 spreekt over een oordeel dat plaatsvindt op de Sionsberg, in het hemels Jeruzalem, waar God, ‘de rechter van allen’ omringd wordt door ‘duizenden engelen’. Ook in dit tafereel speelt vuur een rol. Er komen boeken in voor, omdat de heiligen daarin ‘geschreven staan’ (Hebreeën 12:22-23,29). Dit doet vermoeden dat het oordeel gunstig is voor de heiligen. Jezus is het middelpunt van dit oordeel (Hebreeën 12:24). In Hebreeën 2 werd Hij beschreven als ‘het mensenkind’, die ‘met eer en luister gekroond is’ nadat Hij de ‘dood’ om ons welzijn had doorstaan. Volgens Hebreeën 2:10 leed ‘het mensenkind’ ‘opdat zijn dood [...] iedereen ten goede zou komen’. Met andere woorden: zodat gelovigen eveneens ‘met eer en luister gekroond’ konden worden (Hebreeën 2:9). Jezus heeft gelovigen nu tot Sion gebracht, tot het hemelse Jeruzalem, door de voorrechten van het nieuwe verbond, waarin hun wordt beloofd dat zij een koninkrijk ontvangen (Hebreeën 2:6; 12:22-24,28). Dit oordeel is dus heel goed nieuws voor gelovigen. Het is immers een oordeel dat tot een uitspraak komt in hun voordeel. Dat oordeel spreekt hen vrij. Het is een oordeel dat hun tegenstander verslaat, de draak, die schuilgaat achter de vreselijke beesten die gelovigen in het verleden hebben vervolgd en dat ook in de toekomst zullen doen ( Daniël 7; Openbaring 13).

`Waarom kan onze studie van vandaag ons doen inzien dat Gods oordeel in de drie-en-gelenboodschap ‘goed nieuws’ is voor de tijd waarin wij leven? (Zie Openbaring 14:6-7; Deuteronomium 32:36; 1 Kronieken 16:33-35.) `

`Hebreeën 12:23; Daniël 7:9-10,13-22 Hoe wordt God hier beschreven?`
