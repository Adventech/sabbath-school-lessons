---
title:  ‘U staat voor de Sionsberg’
date:   13/03/2022
---

`Lees Hebreeën 12:22-24. Wat beschrijft Paulus hier?`

Hebreeën bevestigt dat we tot de Sionsberg zijn gekomen en deelnemen aan een groot feest. ‘Nee, u staat voor de Sionsberg, voor de stad van de levende God, het hemelse Jeruzalem, en voor duizenden engelen die in vreugde bijeen zijn’. Wij hebben onze bestemming bereikt door te geloven in Jezus als onze vertegenwoordiger. Bij deze viering is een ontelbare groep engelen betrokken en ook God zelf en Jezus. Hij is het middelpunt van dit feest. Wij behoren tot ‘de gemeenschap van eerstgeborenen, die in de hemel ingeschreven zijn’. Onze namen staan in de hemelse boeken, waar iedereen in staat die God belijdt (Exodus 32:32; Psalm 56:8; Daniël 12:1; Maleachi 3:16; Lucas 10:20; Openbaring 13:8; 17:8). Wij zijn de ‘eerstgeborenen’ omdat wij delen in de erfenis van Jezus en Hij is de eerstgeborene bij uitstek (Hebreeën 1:6). Daarom komen we niet als gasten maar als burgers (Vergelijk met: Filippenzen 3:20). We worden ook beschreven als ‘de geesten van de rechtvaardigen, die tot volmaaktheid gekomen zijn’ (Hebreeën 12:23). Deze uitdrukking bevat de stijlfiguur waarbij een deel van onze menselijke natuur voor het geheel staat (pars pro toto). Dat komt overeen met wat Hebreeën 12:9 zegt: ‘de Vader van alle geesten’, waarmee naar God wordt verwezen als de Vader van ons allen, mensen die een geestelijke natuur hebben.

De feestelijke bijeenkomst is bedoeld om de inwijding van Jezus’ koninklijke heerschappij, zijn priesterlijke dienstwerk en de inwijding van het nieuwe verbond te vieren. In Hebreeën is de Sionsberg de plek waar al deze gebeurtenissen plaatsvinden. Drie van de psalmen in Hebreeën 1:5-14 beschrijven hoe de Zoon de troon bestijgt en wijzen de Sionsberg aan als de plaats waar dit gebeurde (Psalm 2:6-7; 102:21-27; 110:1-2). De Sionsberg was ook de plek waar de Zoon als ‘eeuwige priester’ werd aangesteld. Dat is een citaat uit Psalm 110:4. In deze psalm lezen we dat de benoeming van de Zoon tot hogepriester eveneens plaatsvond op de Sionsberg (Hebreeën 5:6; Psalm 110:2). Hebreeën duidt aan dat de inwijding van Jezus tot het priesterschap ook de inwijding van het nieuwe verbond markeert (Hebreeën 7:11-22). De Sionsberg is dus ook de plek waar het nieuwe verbond werd bekrachtigd. Hebreeën 12:22-24 schetst dus een beeld van de feestelijke samenkomst die zich in de hemel voordeed bij de hemelvaart van Jezus.

`Hoe kunnen we in ons leven en in onze aanbidding vieren dat Jezus er echt is en dat zijn priesterlijke dienstwerk en het nieuwe verbond er zijn? Waarom is blijdschap over deze grote waarheden een bevestiging van ons geloof?`

`Hebreeën 12:22-24 Wat beschrijft Paulus hier?`
