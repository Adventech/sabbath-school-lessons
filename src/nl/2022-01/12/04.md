---
title:  Laat hemel en aarde beven
date:   15/03/2022
---

Na de beschrijving van de feestelijke bijeenkomst in de hemel waarschuwt Paulus de lezers ervoor dat ze op Gods stem moeten letten omdat God ‘nog eenmaal de aarde zal doen beven, en met de aarde ook de hemel’. Paulus geeft te kennen dat Jezus de troon in de hemel weliswaar heeft bestegen, maar dat onze verlossing nog niet is voltooid. We moeten oplettend blijven omdat een belangrijke gebeurtenis nog moet plaatsvinden.

`Vergelijk Haggai 2:6-9,20-22; Psalm 96:9-10; 99:1; Hebreeën 12:26-27. Waarom laat God hemel en aarde beven? Wat betekent dat?`

In het Oude Testament was het beven van de aarde een gebruikelijke voorstelling van de aanwezigheid van God. Hij openbaart zich om zijn volk te bevrijden. Toen Debora en Barak tegen Sisera vochten, streed God voor hen vanuit de hemel. Dit wordt omschreven als een krachtige aardbeving, als het beven van de aarde en de bergen door de tegenwoordigheid van God (Rechters 5:4-5,20). Door het hele Oude Testament komt ditzelfde beeld naar voren als God verschijnt om de onderdrukten te verlossen (Psalm 68:7-8; 60:2; 77:17-18). Een beving is dus een signaal van Gods oordeel als Hij zijn gezag laat gelden over de volken op de aarde. De profeten voorspelden dat dit zou gebeuren ‘op de dag van de HEER’ (Jesaja 13:13; 24:18-23).

In Hebreeën verwijst het ‘beven’ van de hemel en de aarde naar de vernietiging van Gods vijanden. Dat heeft God beloofd toen Jezus de troon besteeg. God zei tegen Hem: ‘Neem plaats aan mijn rechterhand, tot Ik van je vijanden een bank voor je voeten heb gemaakt’ (Hebreeën 1:13). Jezus had de vijand dus overwonnen en de troon bestegen, maar de vijanden waren nog niet vernietigd (Hebreeën 1:5-14; 2:14-16; 10:11-14; 1 Korintiërs 15:23-25). God zal deze vijanden in de toekomst vernietigen, als Hij de hemel en de aarde doet beven. Het beven van hemel en aarde heeft dus betrekking op de ondergang van de aardse machten die Gods volk vervolgen. Wat nog belangrijker is, is dat het verwijst naar de vernietiging van de hemelse machten (Gods tegenstander en zijn engelen) die schuilgaan achter de aardse machten en die hen beheersen.

` Er zal eens gerechtigheid worden gedaan en het kwaad waar de wereld zo vol van is, zal op een dag worden vernietigd. Waarom is dat voor iedereen, maar vooral voor degenen die met zoveel ellende te maken hebben gehad, zo’n hoopvolle belofte?`

` Haggai 2:6-9,20; Psalm 96:9-10; 99:1; Hebreeën 12:26-27 Waarom laat God hemel en aarde beven en wat betekent dat?` 
