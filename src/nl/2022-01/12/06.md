---
title:  Wees dankbaar
date:   17/03/2022
---

Hebreeën sluit dit gedeelte af door te wijzen op het gepaste antwoord dat we God kunnen geven voor al die geweldige dingen die Hij voor ons heeft gedaan. We kunnen onze dankbaarheid tonen door Hem op gepaste wijze te aanbidden.

`Vergelijk Hebreeën 12:28 en 13:15-16. Hoe kunnen we God op gepaste wijze aanbidden?`

In het oude verbondssysteem gaven mensen blijk van hun berouw en dank door middel van dierenoffers. Deze offers waren echter slechts bedoeld als een teken van de dankbaarheid en het berouw dat leefde in het hart van de aanbidder. God laat daarom in de Psalmen en door de profeten weten dat Hij het bloed van dieren niet meer wil. In plaats daarvan wil Hij de dank, de goede daden en de rechtvaardigheid van de aanbidders (Psalm 50:7-23; Jesaja 1:11-17). Paulus nodigt ons dan ook uit God te aanbidden in het hemels heiligdom door offers van lofprijzing, belijdenis, dankbetuiging en goede werken. Dat is de oprechte aanbidding waar God blij van wordt. Wij brengen deze offers op aarde, maar God schept er in de hemel behagen in. Deze aansporing omvat alle oproepen die de auteur in de brief heeft gedaan om Jezus’ naam te belijden, evenals zijn oproepen om goede werken te blijven doen (Hebreeën 3:1; 4:14; 10:23; 6:10-12; 13:1-2,16).

De uitnodiging van Paulus aan zijn lezers om ‘God zo te dienen dat Hij er behagen in schept’ geeft te kennen dat gelovigen nu werkelijk een priesterlijke natie zijn die tot volmaaktheid is gebracht en is geheiligd door het offer van Jezus (Hebreeën 10:10-14,19-23). Dit is een vervulling van Gods oorspronkelijke bedoeling met Israël, dat zij een priesterlijk volk zouden zijn waardoor Hij het goede nieuws van verlossing aan de wereld kon verkondigen (Exodus 19:4-6; 1 Petrus 2:9, 10; Openbaring 1:6; Openbaring 5:10). Hebreeën vertelt ons in hele praktische termen wat het betekent om goed te doen en te delen wat we hebben. Het betekent dat we broederlijke liefde tonen, net als Jezus dat doet naar ons (Hebreeën 2:11-12; 13:1-6). Het betekent dat we gastvrij zijn, dat we op bezoek gaan bij degenen die in de gevangenis zitten of zijn mishandeld en dat we ons afkeren van overspel en hebzucht.

`Waarom is het belangrijk in gedachten te houden dat goede werken en de verkondiging van het evangelie deel zijn van onze aanbidding van God? Hoe kunnen onze geestelijke offers aan God op een hele reële wijze tegelijkertijd toch ook onecht worden (Jesaja 1:11-17)?`

`Hebreeën 12:28; 13:15-16 Hoe kunnen we God op de gepaste wijze aanbidden?`
