---
title:  Een onwankelbaar koninkrijk
date:   16/03/2022
---

God heeft aangekondigd dat Hij de hemel en de aarde zal ‘doen wankelen’. Dit betekent dat Hij de vijandige volken zal vernietigen. Toch zijn er een paar dingen die niet zullen wankelen of die niet zullen verdwijnen.

`Vergelijk Psalm 15:5; 16:8; 21:8; 62:2-3; 112:6 en Hebreeën 12:27. Wat zal niet wankelen?`

Vele moderne vertalingen van Hebreeën 12:27 suggereren dat het wankelen van hemel en aarde inhoudt dat ze voorgoed van de aardbodem verdwijnen. De Bijbel is er echter duidelijk over dat God een nieuwe hemel en een nieuwe aarde zal scheppen (Jesaja 65:17; Openbaring 21:1-4). Wij zullen ook worden opgewekt en we krijgen een nieuw lichaam op deze aarde (1 Tessalonicenzen 4:13-17; Filippenzen 3:20). Het ‘wankelen’ lijkt dus te wijzen op de reiniging en vernieuwing van de schepping, niet op haar algehele vernietiging. Wat hier op aarde is, zal herschapen worden en dat zal ook de plek zijn waar de verlosten leven.

Er zijn ook een paar dingen die niet zullen wankelen. Dat geldt bijvoorbeeld voor de rechtvaardigen. Zij zullen niet wankelen omdat ze op God vertrouwen. De Schepper ondersteunt hen en staat in voor hun verlossing. Merk ook op dat Hebreeën bestendigheid en stabiliteit in verband brengt met Jezus. Hebreeën 1:10-12 zegt over Jezus: ‘In het begin hebt U, Heer de aarde gegrondvest, en de hemel is het werk van uw handen. Zij zullen vergaan, maar U houdt stand, ze zullen als een gewaad verslijten, als een mantel zult U ze oprollen, als een gewaad zullen ze worden verwisseld; maar U blijft dezelfde, en uw jaren zullen geen einde nemen’. Hebreeën zegt ook dat het priesterschap van Jezus er zal zijn tot in de eeuwigheid, net als de erfenis van de verlosten (Hebreeën 7:3,24; 10:34). In het laatste oordeel zullen degenen die ‘in Jezus’ zijn niet wankelen (Psalm 46:56).

Hebreeën 12:28 zegt ook dat we een ‘onwankelbaar koninkrijk’ zullen ontvangen. Dit doet denken aan Daniël 7:18 waarin staat dat de heiligen ‘het koningschap zullen behouden – voor eeuwig en altijd’. Dit is het koninkrijk dat ‘nooit te gronde zal gaan’, zoals Daniël 2:44 zegt. Dit koninkrijk komt de Zoon toe, maar Hij zal het met ons delen. Openbaring 20:4 leert ons dat wij de kwade machten die ons hebben vervolgd met Hem zullen oordelen (1 Korintiërs 6:3).

`Hoe staat het er met jou voor als het gaat om wel of niet wankelen? Als het niet zo goed gaat, welke keuzes kun je dan maken om je te helpen op dit belangrijke gebied? (Zie Efeziërs 4:14)`

`Psalm 15:5; 16:8; 21:8; 62:2-3; 112:6; Hebreeën 12:27 Wat zal niet wankelen?`
