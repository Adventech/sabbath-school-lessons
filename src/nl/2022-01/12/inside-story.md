---
title:  Zendingsbericht
date:   18/03/2022
---

### Vergevende moeder; deel 2

#### Thailand, 19 maart

_Charmaine Ku, 38_

Vorige week: nadat Charmaine haar leven aan Christus had gegeven in Maleisië, besefte ze dat ze haar moeder moest eren zoals het vijfde gebod voorschrijft. Maar hoe?

Twee jaar lang bad ik vurig voor deze zonde van mij en soms ondervroeg ik God zelfs. ‘O HEER, hoe gaat U mij veranderen?’, bad ik. ‘Doe alstublieft iets!’. Aan het einde van 2018 kwamen mijn jongere broer en zus terug naar Maleisië voor een grote familiereünie. Het was een zeldzaam iets om de hele familie samen te zien. We woonden erg ver uit elkaar. Mijn broer, Luther, is elf jaar jonger dan ik en hij merkte mijn strijd met moeder. Op de dag dat hij terugvloog naar Thailand liet hij een brief voor me achter in mijn ochtendwijdingsboek. Ik vond de brief de volgende dag. Luther schreef:

Ik schrijf deze brief met pijn in mijn hart. Ik dank en prijs God dat jij vele waarheden hebt geleerd en jouw leven op een positieve manier hebt veranderd. Het is geweldig om te zien dat mijn zus op het pad van dienstwerk loopt. Ik ben daar ontzettend trots op en ik ben zwaar onder de indruk als ik naar jou kijk. Alle eer en lof voor Hem! Nadat ik, al ben ik zondig en imperfect, had gebeden en nagedacht, kon ik moed opbrengen om je vanuit mijn hart te schrijven over je strijd en relatie met onze moeder.

Ik weet dat onze moeder niet perfect is. Ze kan soms onredelijk zijn en op je zenuwen werken. Toch is ze de moeder die onze perfecte God aan ons gegeven heeft, om lief te hebben, respectvol te behandelen en te gehoorzamen. Ik weet heel goed dat onze moeder fouten maakt, maar ze handelt altijd als een moeder die bezorgd is om haar kind. Misschien zullen we nooit helemaal kunnen begrijpen waarom ze doet wat ze doet. Ik vermoed dat je niet beseft hoe impulsief je optreedt tegenover onze moeder waaruit onredelijkheid blijkt en wat getuigt van ongeduld, egoïsme en trots. Ik vermoed ook dat dit een struikelblok kan zijn voor mensen om je heen als ze zien hoe je met onze moeder omgaat en tegen haar praat.

Zoals ik zei, ik schrijf dit met pijn in mijn hart en met het doel de zus waar ik veel van hou en me zorgen om maak, te berispen. Misschien heb ik dit niet goed geformuleerd, maar ik vertrouw erop en bid ervoor dat de heilige Geest persoonlijk tot jouw hart spreekt en je een geest van herstel zal geven. Zorg goed voor jezelf.

_Heel veel liefde en gebed, je kleine broer._

Nadat ik de brief had gelezen, huilde ik meer dan een uur en smeekte God om vergeving terwijl ik Hem er tegelijkertijd om prees dat Hij via mijn broer tot mij sprak. Hoewel mijn sterfelijke ‘ik’ mijn moeder nog steeds oneerbiedig wil behandelen, is het me vanaf die dag gelukt niet tegen moeder te schreeuwen. God beantwoordde mijn gebeden! Zoals Hij beloofde, ‘Dan zal Ik hen eensgezind maken en hun een nieuwe geest geven; Ik zal hun versteende hart uit hun lichaam halen en hun er een levend hart voor in de plaats geven’ (Ezechiël 11:19)

De kracht van de heilige Geest herstelde mijn verbroken relatie met moeder. Ik prijs God dat Hij onze relatie heeft hersteld voordat ik uit huis ging. Zes dagen nadat ik de brief van mijn broer had ontvangen, vloog ik naar west-Maleisië om bij een Bijbeltraining van de kerk te zijn. Moeder bracht me naar het vliegtuig en ik gaf haar een dikke knuffel ter afscheid. Het was de eerste knuffel in meer dan tien jaar tijd. Zes maanden later verhuisde ik naar Thailand en ging ik aan de slag als basisschooljuf aan de adventistische internationale zendingsschool in de stad Korat. Niemand had het me waarschijnlijk kwalijk genomen als ik uit huis was gegaan zonder de ruzie met moeder op te lossen. Toch stond God het niet toe dat mijn zonde bleef bestaan. In zijn perfecte tijd deed God een wonder in mijn leven en zorgde Hij ervoor dat ik me, voor mijn verhuizing naar Thailand, niet langer schuldig maakte aan deze zonde. 
