---
title:  Verdieping
date:   25/03/2022
---

## Houd de onderlinge liefde in stand

### Hebreeën 13:1-8

#### IJsbrekervraag

`Wat heeft voor jou meer waarde: Een juiste manier van leven of een Bijbelgetrouwe geloofsleer? Leg uit waarom.`

#### Ik Verken

In dit laatste hoofdstuk van Hebreeën wordt duidelijk waar het de schrijver vooral om te doen was: ‘Moge de God van de vrede ... u toerusten met al het goede, zodat u zijn wil kunt doen’ (13:20-21). Daarom schreef hij ‘deze woorden van bemoediging’ (13:22). In vers 1-8 staan vooral oproepen tot liefdebetoon, maar komt ook een aanmoediging voor om tevreden te zijn met wat je hebt. Basis van dat alles is dat God de gelovige Hebreeën altijd bijstaat en hen nooit in de steek zal laten (vgl. 13:5), maar ook dat Jezus Christus dezelfde blijft, gisteren, vandaag en tot in eeuwigheid (13:8). Hij is die Hij zijn zal (vgl. Exodus 3:14).

#### Ik Bestudeer

Dit gedeelte opent met de oproep tot blijvende liefde voor elkaar als broeders en zusters (filadelfia) en de waarschuwing niet te vergeten aan vreemdelingen liefde te betonen (filoxenia) (1:1-2).

`Welke nadere typering van deze onderlinge liefde van broeders en zusters geeft Romeinen 12:10?`

`In welk opzicht kan een vreemdeling in ons huis een engel van God zijn?`

Hebreeën 13:3 is een oproep tot empathie, tot meeleven met gevangenen en met hen die slecht worden behandeld.

`Hoe leefde Jezus met dergelijke personen mee?`

Hebreeën 13:4 vestigt de aandacht op de kostbaarheid van een huwelijk tussen man en vrouw. Die kostbaarheid is onverenigbaar met ongeoorloofde sex, die wordt omschreven als het onzuiver maken van het huwelijksbed en als overspel en echtbreuk.

`Waaruit blijkt in Leviticus 20:10, dat in Gods ogen overspel en echtbreuk ernstige vergrijpen zijn?`

`Welke waarschuwing heeft Paulus voor wie dergelijke dingen doen? (1 Korintiërs 6:9-10)`

`Hoe reageerde Jezus, toen er een vrouw voor Hem werd gebracht die op overspel was betrapt (Johannes 8:1-11), en wat zegt dit over het verlangen van God?`

`Welk advies geeft Spreuken 5:15-19?`

Hebreeën 13:5 zegt: ‘Laat uw manier van doen zonder liefde voor geld zijn.’

`Waarom is dit advies begrijpelijk tegen de achtergrond van 10:34?`

`Als je zegt: ‘De Heer is mijn Herder’, wat betekent dat dan? Zie 13:5-6; 1 Timoteüs 6:17.`

Leiders die het Woord van God uitdragen hebben een voorbeeldfunctie (13:7), in hoe zij geloofsvertrouwen uitstralen en ten aanzien van het resultaat van hun manier van leven (hoon tèn ekbasin tès anastrofès is letterlijk: ‘de uitkomst van hun levenswijze’).

`Bekijk 13:7 in verschillende vertalingen, en geef aan welke vertaling jouw voorkeur heeft, en waarom.`

`Deuteronomium 31: 8 Welke belofte wordt hier gegeven?`

#### Ik Pas Toe

Laat de onafgebroken liefde waarmee God van ons houdt ons mogen inspireren tot daden van liefde voor onze medemens.

`Wanneer zijn volgens jou gemeenteleden toegewijd aan elkaar?`

`Wat doe jij als je hoort dat iemand in jouw omgeving is of wordt mishandeld? Als christen kun je met pijn, en soms ook met een schuldgevoel, terugkijken op zwarte bladzijden in je leven.`

`Kan Christus in zo’n geval iets voor ons betekenen, en zo ja, wat dan?`

Vanaf maart 2020 ontregelde het coronavirus de wereld, waardoor veel mensen hun baan kwijtraakten of diep in de schulden kwamen.

`Als jij daar als christen mee te maken kreeg, hoe ben je daar dan als gelovige mee omgegaan?`

Het is heel belangrijk dat gemeenteleiders het Woord van God in ere houden, door wat ze doen en zeggen.

`Wanneer is volgens jou een gemeenteleider bekwaam?`

We maken allemaal wel eens een nare situatie in ons leven mee. Het is dan belangrijk hoe we daarop reageren.

`Wat kun je zelf doen om geestelijk overeind te blijven wanneer het moeilijk wordt? Zie Efeziërs 6:10-17.`

#### Ik bid …

Heer Jezus, wat fijn dat we erop mogen vertrouwen dat U onveranderlijk bent in uw liefde naar ons toe. Maak ons daarvan dagelijks bewust, zodat het ons voortdurend inspireert in onze omgang met broeders en zusters, familieleden, vrienden en vreemden. Amen.
