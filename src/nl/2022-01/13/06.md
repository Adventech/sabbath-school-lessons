---
title:  Naar Jezus gaan buiten het kamp
date:   24/03/2022
---

`Vergelijk Hebreeën 13:10-14; Marcus 8:34; Matteüs 10:38; Lucas 14:27 en Galaten 2:20. Wat betekent het om tot Jezus te gaan buiten het kamp?`

Van het hele kamp was de plek daarbuiten de meest onreine plaats. Daar werden de karkassen van de offerdieren verbrand. Melaatsen werden ook uit het kamp verbannen. Godslasteraars en andere criminelen werden er gedood (Leviticus 4:12; 13:46; 24:10-16, 23; 1 Koningen 21:13; Handelingen 7:58). Deze regels vooronderstelden dat God in het kamp was. Alles wat onrein was, werd verwijderd omdat God daarbinnen niets ‘onreins’ of ‘ongepasts’ duldde. Jezus leed aan het kruis buiten Jeruzalem (Numeri 5:3; Deuteronomium 23:14; Johannes 19:17-20). Dit benadrukt de schande die op Hem werd gelegd (Hebreeën 12:2). Hij werd officieel veroordeeld als Iemand die ‘de naam had gelasterd’ en daarom door Israël werd verworpen en buiten de muur ter dood werd gebracht (Marcus 14:63-64, zie: Leviticus 24:11,16). Jezus werd buiten het kamp geplaatst als een ‘schande’. Toch spoort Paulus gelovigen aan Jezus buiten de poort te volgen en de schande te ondergaan die Hij onderging. Dit pad heeft Mozes ook gevolgd, die ‘de smaad van Christus’ liever droeg dan de schatten van Egypte (Hebreeën 11:26; 12:2; 13:13).

Het klinkt tegenstrijdig maar Hebreeën wekt juist de indruk dat Gods aanwezigheid nu buiten het kamp is. Jezus buiten het kamp volgen, betekent niet alleen dat we ‘delen in zijn vernedering’ of schande, maar ook dat we ‘ons bij Hem voegen’. Zo gingen ook de Israëlieten die ‘de HEER zochten’ in de woestijn ‘het kamp uit’, toen Mozes Gods tent verplaatste naar buiten het kamp na het voorval met het gouden kalf. Deze uitleg doet eveneens vermoeden dat de afwijzing van Jezus door ongelovigen ook de afwijzing van God inhield, zoals dat ook het geval was bij Israël door de afvalligheid met het gouden kalf (Exodus 32-33). De weg van lijden en schande is dus de weg tot God. Paulus roept zijn lezers op Jezus te volgen als ‘de grondlegger en voltooier’ van hun geloof. Daarmee spoort hij hen indirect aan hun huidige ellende te zien als een tijdelijke bestraffing die ‘de vrucht: een leven in vrede en gerechtigheid’ zal voortbrengen. Ze laten een verdorven stad of kamp achter zich en gaan op zoek naar ‘de stad die komt’ en waar God de ontwerper van is (Hebreeën 12:2,11; 13:14; 11:10,16).

`Wat betekent het voor jou om Jezus ‘buiten het kamp’ te volgen? In welke opzichten kan een geloofsleven in Jezus ‘vernederingen’ of ‘schande’ met zich meebrengen door degenen rondom je?`

`Hebreeën 13:10-14; Marcus 8:34; Matteüs 10:38; Lucas 14:27; Galaten 2:20 – Wat betekent het om tot Jezus te gaan buiten het kamp?`
