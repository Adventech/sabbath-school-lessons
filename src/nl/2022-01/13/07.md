---
title:  Verdere studie
date:   25/03/2022
---

‘Na de uitstorting van de Heilige Geest [...] verheugden de gelovigen zich in het samenzijn met de heiligen. Ze waren teder, bedachtzaam, zelfverloochenend, gewillig om offers te brengen ter wille van de waarheid. In hun dagelijkse omgang met elkaar toonden ze de liefde die Christus hun had opgedragen. Door onzelfzuchtige woorden en daden streefden ze ernaar deze liefde in de harten van anderen te ontsteken [...]

Geleidelijk trad er verandering in. De gelovigen begonnen naar gebreken in elkaars leven te zoeken. Door stil te staan bij de fouten van anderen, en door onvriendelijke kritiek te uiten, verloren ze de Heiland en zijn liefde uit het oog. Ze legden meer en meer de nadruk op uiterlijke vormen, en dan met name op de theorie, meer dan op de praktijk van het geloof. In hun ijver om anderen te veroordelen zagen ze hun eigen gebreken over het hoofd. Ze vergaten de broederliefde waar Christus bij hen op had aangedrongen. Wat het ergste was, ze waren zich hiervan niet bewust. Ze beseften niet dat geluk en vreugde uit hun leven was verdwenen en dat ze, door de liefde van God buiten hun hart te sluiten, spoedig rond zouden lopen in het duister.

Johannes begreep dat de broederliefde in de gemeente aan het tanen was. Hij drong er bij de gelovigen op aan om aan de voortdurende noodzaak van deze liefde vast te houden. Zijn brieven aan de gemeente staan vol met deze gedachte. ‘Geliefde broeders en zusters, laten wij elkaar liefhebben, want de liefde komt uit God voort. Ieder die liefheeft is uit God geboren en kent God. Wie niet liefheeft kent God niet, want God is liefde. En hierin is Gods liefde ons geopenbaard: God heeft zijn enige Zoon in de wereld gezonden, opdat we door Hem zouden leven. Het wezenlijke van de liefde is niet dat wij God hebben liefgehad, maar dat Hij ons heeft liefgehad en zijn Zoon heeft gezonden om verzoening te brengen voor onze zonden. Geliefde broeders en zusters, als God ons zo heeft liefgehad, moeten ook wij elkaar liefhebben’ (1 Johannes 4:7-11). (Ellen White, Van Jeruzalem tot Rome, pp. 400-401.)

`1 Johannes 4:7-11 Waartoe worden we opgeroepen en wat is de reden?`

**Gespreksvragen**

`Het christelijke leven lijkt vaak te draaien om de persoonlijke, individuele relatie tussen Jezus en de gelovige. Toch is dit slechts één onderdeel daarvan. Waarom is het belangrijk te bedenken dat God ons als groep leidt? Wat zijn mijn verantwoordelijkheden binnen die groep? Wat kan ik verwachten van de groep?`

`Waaruit kun je het beste afleiden dat broederlijke liefde de boventoon voert in de gemeente? Bereid je voor om een lijst te maken tijdens de sabbatschool.`

`Wat is ware broederlijke liefde? Wat zijn de kenmerken, bronnen en resultaten van deze liefde? Waarin onderscheidt het zich van bedrieglijke broederlijke liefde?`
