---
title:  Geldzucht en seksuele immoraliteit
date:   21/03/2022
---

`Lees Hebreeën 13:4-5; Lucas 16:10-18; 1 Korintiërs 5:1; Efeziërs 5:3-5 en Kolossenzen 3:5. Welke twee ondeugden worden in deze passages met elkaar in verband gebracht?`

Paulus waarschuwde de lezers voor seksuele immoraliteit en geldzucht, omdat ze een ernstige bedreiging vormden voor broederlijke liefde. Zowel de nieuwtestamentische auteurs als klassieke moralisten hebben dit verband opgemerkt. Paulus’ oproep het huwelijk in ere te houden, houdt in dat vermeden moest worden wat het huwelijk naar beneden kon halen. Dit hield in dat het verbreken van de huwelijksbelofte vermeden moest worden evenals ongerechtvaardigde echtscheidingen (Vergelijk met: Matteüs 19:9). De vermaning om het huwelijksbed zuiver te houden, betekent dat het huwelijk niet wordt verontreinigd door relaties buiten het huwelijk. In het Nieuwe Testament heeft de uitdrukking ‘overspeligen’ betrekking op elke vorm van seksuele immoraliteit ( 1 Korintiërs 5:9-11; 6:9-10; Efeziërs 5:5; 1 Timoteüs 1:9-10; Openbaring 21:8; 22:15). De Grieks-Romeinse samenleving hield er overigens een zeer nonchalante seksuele moraal op na. Een dubbele moraal was de norm: mannen waren vrij in hun seksuele relaties, zolang ze er niet mee te koop liepen. Paulus waarschuwt echter dat God overspeligen zal veroordelen. Gelovigen zouden hun morele waarden niet moeten baseren op maatschappelijke gebruiken.

‘Geldzucht’ was één van de voornaamste ondeugden in de Grieks-Romeinse wereld. In een andere brief omschrijft Paulus ‘geldzucht’ als de bron van alle kwaad (1 Timoteüs 6:10). Het geneesmiddel tegen deze ondeugd betreft een houding die Paulus in een aantal brieven aanbeveelt. Allereerst moeten ze ‘blij zijn’ met de dingen die ze hebben (Zie ook: 2 Korintiërs 9:8; Filippenzen 4:11-12). Ook zouden christenen Gods belofte moeten geloven en omarmen: God zou ‘hen nooit afvallen en nooit verlaten’ (Hebreeën 13:5). Deze belofte werd op verschillende momenten en gelegenheden aan zijn volk gegeven en geldt ook voor ons in deze tijd (Genesis 28:15; Deuteronomium 31:6, 8; Jozua 1:5; 1 Kronieken 28:20). Door Psalm 118:6 aan te halen, worden de gelovigen vervolgens aangespoord in te gaan op Gods belofte: ‘Met de HEER aan mijn zijde heb ik niets te vrezen, wat kunnen mensen mij doen?’ De verwijzing naar deze Psalm is heel toepasselijk omdat de psalmist juist daar uiting geeft aan zijn vertrouwen in God, ondanks het lijden dat hij te verduren kreeg door ongelovigen.

`Op welke manieren zorgt de hedendaagse maatschappij ervoor dat seksuele reinheid wordt ondermijnd en dat geldzucht groeit? Hoe kunnen we ons wapenen tegen deze twee gevaarlijke ondeugden?`

`Hebreeën 13:4-5; Lucas 16:10-18; 1 Korintiërs 5:1; Efeziërs 5:3-5; Kolossenzen 3:5 – Welke twee ondeugden worden in deze passages met elkaar in verband gebracht?`
