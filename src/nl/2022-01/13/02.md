---
title:  Zorgen voor Gods volk
date:   20/03/2022
---

`Lees Hebreeën 13:1-2; Romeinen 12:13; 1 Timoteüs 3:2; Titus 1:8 en 1 Petrus 4:9. Welke rol speelde gastvrijheid in de vroegchristelijke kerk?`

Het christendom was niet aan een specifieke plaats gebonden. Het was afhankelijk van de gastvrijheid van zowel christenen als niet-christenen. De opdracht om ‘niet te vergeten’ gastvrij te zijn, lijkt niet zozeer te wijzen op onbewuste nalatigheid, maar op bewust verzuim. Paulus had het ook niet alleen over gastvrijheid voor medegelovigen. Hij herinnert zijn lezers eraan dat sommigen, zonder het te weten, engelen hebben ontvangen door vreemdelingen te verwelkomen. Hierbij dacht hij waarschijnlijk aan het bezoek van de drie mannen aan Abraham en Sara (Genesis 18:2-15). Door gastvrij te zijn, kunnen we onze bezittingen met anderen delen en lijden we met mensen mee. Dat heeft Jezus voor ons gedaan (Hebreeën 2:10-18).

Broederlijke liefde voor degenen in de gevangenis hield niet alleen in dat gelovigen baden voor de gevangenen. Het bracht ook met zich mee dat ze in materieel en emotioneel opzicht zorgden voor verlichting. Het risico bestond dat gevangenen opzettelijk aan hun lot werden overgelaten. Degenen die materieel en emotioneel steun gaven aan hen die door de maatschappij werden veroordeeld, leefden met hen mee. In zekere zin waren ze ‘solidair’ met hen en stelden ze zich bloot aan smaad en beproevingen. Paulus’ vermaning bevat beelden en taal die de lezers aanspoort tot actie wat betreft gevangenen. Allereerst herinnert de auteur de lezers eraan dat ze hun gearresteerde broeders in het verleden ook hielpen. Ze ‘leefden mee’ en waren ‘solidair’ tegenover degenen die ‘publiekelijke smaad en beproevingen te verduren kregen’ (Hebreeën10:32-34). De manier waarop er over ‘slechte behandeling’ wordt gesproken, doet denken aan het voorbeeld van Mozes, die ‘liever even slecht behandeld werd als het volk van God dan dat hij vluchtig voordeel had bij de zonde’ (Hebreeën 11:25). Tot slot legt Paulus vast wat het ideaalbeeld is van broederlijke liefde. Hij houdt de lezers voor dat ze ‘zelf ook een lichaam hebben’ (Hebreeën 13:3 (NBG)). Ze zijn ook mensen en moeten anderen behandelen zoals ze zelf op zulke momenten en in dergelijke omstandigheden, in de gevangenis, behandeld willen worden. De mensen horen voor gevangenen te zorgen in materieel en emotioneel opzicht om te laten zien dat ze niet in de steek waren gelaten.

`Wat kunnen we nog meer doen voor degenen die in de gevangenis zitten, of het nou gemeenteleden zijn of niet?`

`Hebreeën 13:1-2; Romeinen 12:13; 1 Timoteüs 3:2; Titus 1:8; 1 Petrus 4:9 – Welke rol speelde gastvrijheid in de vroegchristelijke kerk?`
