---
title:  Denk aan uw leiders
date:   22/03/2022
---

`Lees Hebreeën 13:7-17. Welk advies krijgen we hier en waarom?`

Hebreeën 13:7-17 spoort ons aan de leiders van de gemeente te respecteren en te gehoorzamen. De verzen beginnen met de uitnodiging om ‘te denken aan’ de leiders uit het verleden die Gods Woord tot hen hadden gesproken. De passage eindigt met de oproep die leiders in het heden ‘als voorbeeld te nemen’. Met de leiders uit het verleden worden waarschijnlijk degenen bedoeld die hun het Woord als eersten predikten en de gemeente hebben gesticht. De uitnodiging om ‘aan hen te denken’ verwijst niet simpelweg naar de mentale oefening om je iets in gedachten te brengen of naar een uitwendig eerbetoon aan hen. Paulus legt uit dat zij moeten kijken naar ‘hoe hun levenswandel eindigt’ en dat te overdenken en door hun geloof te imiteren.

Volgens Paulus kun je je deze leiders het best herinneren en prijzen door hen na te volgen. Zo voegt Paulus de stichters van de gemeente toe aan de lijst met trouwe helden die gelovigen altijd voor ogen moeten houden. Deze lijst bevat de geloofshelden van hoofdstuk 11 en Jezus in hoofdstuk 12, het voorbeeld van geloof dat alles omvat. De schrijver merkt verder op dat Jezus ‘dezelfde blijft, gisteren, vandaag en tot in eeuwigheid!’ Hij is de totale tegenpool van valse leraars die gaandeweg veranderen en wiens leerstellingen ‘allerlei’ en ‘vreemdsoortig’ zijn. De oproep de leiders te gedenken in Hebreeën 13:7 wordt in krachtigere termen herhaald aan het einde van dit gedeelte. Gelovigen worden opgeroepen de leiders te gehoorzamen, omdat zij ‘over hun leven waken’. De leiders worden hier omschreven als herders die verantwoordelijk zijn voor het geestelijke welzijn van de gemeente, hun kudde, en die rekenschap zullen afleggen bij God voor hun geestelijke toestand (Zie ook: 1 Petrus 5:1-4; 1 Korintiërs 3:10-15). Dit principe geldt voor al onze gemeenteleiders en voor leiders op posities in andere bestuurslagen van de kerk.

De context suggereert eveneens dat deze leiders herders zijn die in dienst zijn van Jezus, ‘de machtige herder van de schapen’ (Hebreeën 13:20). De zorg en trouw van de leiders en de gehoorzaamheid, of het vertrouwen van de leden, zal uitmonden in vreugde. Enerzijds kan dit betekenen dat de leiders de gemeente ‘vreugdevol’ dienen, anderzijds is het ook mogelijk dat ze blij verslag zullen doen van de gemeente bij God zonder enig verdriet.

`Wat kun jij doen om de band tussen leiders en leden in je gemeente te verbeteren of te versterken? Dat geldt ook voor leiders van over de hele wereld!`

`Hebreeën 13:7-17 – Welk advies krijgen we hier en waarom?`
