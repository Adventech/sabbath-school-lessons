---
title:  Zendingsbericht
date:   25/03/2022
---

### Laatste kans voor God

#### Dertiende sabbat, Thailand, 26 maart

_Charmaine Ku, 38_

De afgelopen twee sabbatten hebben we gehoord hoe God Charmaine hielp om haar moeder te eren. Vandaag vertellen we hoe ze haar hart aan Jezus gaf.

Ik daagde God uit met een brutaal gebed. ‘Beste God, ik geef U nog één kans’, bad ik. ‘In het verleden heb ik vele kerkbijeenkomsten bezocht, maar mijn leven is in geen enkel opzicht veranderd. Ik maak nog steeds fouten, dus wat doet het ertoe? Is het niet beter om het bijltje er maar gewoon bij neer te gooien en niet telkens te proberen tot U terug te keren? Binnenkort heb ik twee weken vakantie en ik wil gewoon het huis uit. Daarom heb ik me ingeschreven voor een opleidingscursus over de Bijbel. HEER, dit is uw laatste kans. Als dit niet werkt, beloof ik U dat U me voor eeuwig kwijt bent!’

Ik groeide op in een adventistisch gezin in Maleisië en ging van jongs af aan naar de kerk om mee te doen aan de activiteiten tijdens de eredienst. Toch deden de geestelijke dingen me niks. Acht jaar lang had ik een relatie met een niet-christelijke man. Ik verdiende goed toen ik als muzieklerares werkte op een internationale school. Maar ik had geen vrede en daarom bad ik en ging ik naar de Bijbelschool die de kerk had georganiseerd. Twee weken lang bestudeerden we het heiligdom. Ik kende het heiligdom helemaal niet. In mijn kindertijd en jeugd had ik niet geleerd de Bijbel te lezen en naar de kerk gaan was slechts een routine. Kerkleden hadden me opgedragen hoe ik me als adventist moest gedragen, maar een persoonlijke relatie met God, die had ik niet.

Bij de Bijbelschool las ik Ezechiël 37:4-5, waarin staat: ‘Toen zei Hij: ‘Profeteer, en zeg tegen deze beenderen: ‘Dorre beenderen, luister naar de woorden van de HEER! Dit zegt God, de HEER: Beenderen, Ik ga jullie adem geven zodat jullie tot leven komen.’ Het visioen over de dorre beenderen leerde me dat ware opwekking alleen tot stand komt door naar Gods Woord te luisteren en door de aanwezigheid van zijn adem, de heilige Geest. Ik had behoefte aan een persoonlijke, rechtstreekse connectie met God door een gebedsvol leven waarin ik voortdurend vroeg om de heilige Geest. Door het heiligdom te bestuderen, leerde ik Gods opofferende liefde kennen. Ik ontdekte dat Hij de kracht heeft al mijn zonden te vergeven en dat het zijn diepste verlangen is voor eeuwig met mij te leven. Gods liefde vulde de leegheid en herstelde de gebroken scherven van mijn leven. Ik gaf mijn hart aan Jezus en Hij ging hard aan het werk in mijn leven.

Er gebeurde iets onverwachts toen ik weer aan de slag ging als muzieklerares van 5- en 6- jarigen. De school eiste van me dat ik wereldse vieringen, zoals sinterklaas, elfjes, feeën en heksen in de muziekles zou verwerken. Op een dag stond er een luisterles gepland en vroeg ik de kinderen de geluiden die ik afspeelde te verbinden met plaatjes waarop de klok van een opa tikte, vleermuizen fladderden en skeletten rammelden in een spookkasteel. Tot mijn verbazing deden mijn twee beste leerlingen, Ethan en Lucas, er niet aan mee. Ze bedekten hun oren toen ik de geluiden liet horen en weigerden mee te zingen met een liedje over het spookkasteel. Aan het einde van de les vroeg ik hun ernaar. ‘Wat is er met jullie aan de hand vandaag?’, wilde ik weten. ‘Waarom doen jullie niet mee met de opdrachten die ik geef?’

Ethan draaide zich naar me om en zei: ‘Ik ben christen. Ik kan hier niet naar luisteren’. Daarna barstte de arme jongen in tranen uit. Lucas keek naar me en knikte plechtig met zijn hoofd. Het was één van de grootste klappen die ik ooit in mijn gezicht heb gekregen. God sprak luid en duidelijk tot me door deze twee kleine jongens. Ik dacht: ‘Waarom leer ik duivelse dingen aan de kinderen?’ Toen ik twee weken vakantie had ging ik opnieuw naar de Bijbelschool, waar we bespraken dat Daniël en zijn drie vrienden trouw wilden zijn aan God ten overstaan van koning Nebukadnessar. Ik dacht eraan dat Ethan en Lucas ook trouw wilden zijn aan God ten overstaan van mij. Het was Gods wil voor mij dat ik mijn baan liet varen, dat wist ik zeker. Toch kon ik die keuze niet op eigen kracht maken. Ik vertelde mijn verhaal aan één van de organisatoren van de Bijbelschool. ‘Je hebt een geweldig getuigenis’, zei hij. ‘Maar het probleem is dat je er niets mee doet’.

Rond diezelfde tijd sprak God tot mij via de ochtendwijdingen. Ik las het volgende in het boek van Ellen G. White, Lessen uit het leven van alledag, ‘Wanneer de Heilige Geest een beroep doet op het hart, schuilt onze enige veiligheid in onmiddellijke gehoorzaamheid. Wanneer de oproep wordt vernomen: “Werk vandaag in Mijn wijngaard”, weiger dan niet hieraan gehoor te geven. “Heden, indien gij Zijn stem hoort, verhardt uw harten niet.” Het is gevaarlijk om uit te stellen gehoorzaam te zijn. Misschien wordt u nooit meer uitgenodigd.’ Met een volledig onderdanig hart tot God was ik in staat mijn ontslagbrief te schrijven en in te leveren. De daaropvolgende vijf maanden nam ik deel aan de Bijbelschool, maar binnen in mij ontstond een strijd tussen mijn wil en Gods wil. Mijn baan als onderwijzeres had veel geld opgebracht en ik kon me een leven zonder geld niet voorstellen. Mijn wens om zelfvoorzienend te zijn kreeg de overhand en ik vond een baan die nog meer geld opleverde dan de vorige. Maar ik zou soms op sabbat moeten werken.

Toen ik een predikant op de Bijbelschool om advies vroeg, zei hij me zonder omweg, ‘Je bent net weg bij je vorige baan en nu wil je in dezelfde situatie terechtkomen?’ Hoe groot de strijd ook is, God is groter en Hij heeft nooit toegestaan dat ik met beproevingen te maken kreeg die ik niet kon overwinnen met zijn hulp. Op de valreep opende God een onverwachte deur. Ik kreeg een baan aangeboden als juf op de kleuterschool van de adventistische internationale zendingsschool in Korat, Thailand. Ik stond versteld om zijn timing! Toen herinnerde ik me zijn woorden, ‘Mijn plannen zijn niet jullie plannen, en jullie wegen zijn niet Mijn wegen – spreekt de HEER. Want zo hoog als de hemel is boven de aarde, zo ver gaan mijn wegen jullie wegen te boven, en Mijn plannen jullie plannen’.

God is goed en Hij heeft mijn gebeden om muzieklerares te blijven verhoord. Nadat ik twee jaar als kleuterschooljuf had gewerkt, werd ik hoofd van de muziekafdeling op de zendingsschool. Ik heb nog nooit zo veel vrede gevoeld of zo blij geweest. God heeft mijn hart gewonnen en nu is het mijn wens om verloren zielen te leren over de pracht van zijn liefde.
