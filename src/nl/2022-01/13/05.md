---
title:  Let op allerlei vreemd- soortige leerstellingen
date:   23/03/2022
---

`Vergelijk Hebreeën 13:9; 2:9; 4:16 en 6:19-20. Waar kunnen we genade verkrijgen? Hoe worden onze harten versterkt? `

De relatie tussen valse leerstellingen en spijzen, waar Hebreeën 13:9 over spreekt, heeft vermoedelijk niets te maken met het onderscheid tussen rein en onrein voedsel. Waarom? Allereerst omdat Paulus zich in zijn brief niet bezig lijkt te houden met rein en onrein voedsel. Uit Handelingen 15 kunnen we opmaken dat de vroegchristelijke kerk beaamde dat gelovigen door genade worden gered en er goed aan deden bepaalde voedselvoorschriften te blijven volgen (Handelingen 15:7-11,19-20). Het verschil tussen rein en onrein voedsel en andere Bijbelse regels zijn niet in tegenspraak met genade. Paulus stelt niet voor niets dat het nieuwe verbond de wet in het hart heeft geplaatst (Hebreeën 8:10-12). Toch maakt de auteur het heel duidelijk dat dierenoffers en de Levitische priesterdienst in het heiligdom teniet zijn gedaan door het allesovertreffende offer en het priesterlijke bemiddelaarswerk van Jezus (Hebreeën 8:4-5; 10:1-18).

De context doet vermoeden dat Paulus het niet verkeerd vindt dat zijn lezers zich van bepaalde soorten voedsel onthouden. Hij is het er alleen niet mee eens dat ze dit doen om op de een of andere manier genade te ontvangen (Hebreeën 13:9). Hij waarschuwt hen er waarschijnlijk voor niet mee te doen aan Joodse rituele of cultische maaltijden. Die dienden als verlengstuk van de dierenoffers in de tempel en waren bedoeld om geestelijke voorrechten, of genade, te verschaffen. Genade komt niet tot stand door deze maaltijden. Genade is enkel het resultaat van het offer en het priesterlijke bemiddelaarswerk van Jezus Christus. Gelovigen ‘hebben een altaar’, het kruis van Christus, en daar kunnen ze van eten (Hebreeën 13:10 Johannes 6:47-58).

In Hebreeën is ‘genade’ afkomstig van Gods troon (Hebreeën 4:16). Deze genade ontvangen we door Christus, ons ‘anker’, en dat is ‘betrouwbaar en zeker’, want het is verbonden aan de troon van God zelf (Hebreeën 6:19-20, vergelijk met: 4:16). Deze genade ontvangen we door het offer van Christus, die ons hart voorziet van stabiliteit en zekerheid. Als het hart zo ‘gesterkt’ is, zal het niet ‘misleid’ worden door nieuwe leerstellingen en zal het ‘niet afdwalen’ van God (Hebreeën 13:9; 2:1).

`Denk na over Christus’ offer dat in alles voorziet. Waarom staat het idee dat we iets kunnen ‘toevoegen’ aan dit offer en aan de genade in Jezus haaks op het evangelie?`

`Hebreeën 2:9; 13:9; 4:16; 6:19-20 Waar kunnen we genade verkrijgen en hoe worden onze harten versterkt?`
