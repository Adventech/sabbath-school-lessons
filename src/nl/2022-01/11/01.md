---
title:  Jezus, grondlegger en voltooier van ons geloof
date:   05/03/2022
---

### Lezen

Hebreeën 10:35-39; 11; 12:1-3 Romeinen 1:17; Jozua 2:9-11

> <p>Kerntekst</p> 
> ‘Laten we daarbij de blik gericht houden op Jezus, de grondlegger en voltooier van ons geloof: denkend aan de vreugde die voor Hem in het verschiet lag, liet Hij zich niet afschrikken door de schande van het kruis. Hij hield stand en nam plaats aan de rechterzijde van de troon van God.’ Hebreeën 12:2

De meest geliefde hoofdstukken van de Hebreeënbrief zijn waarschijnlijk wel hoofdstuk 11 en 12. Die beschrijven het christelijk leven als een wedloop waar we allemaal aan meedoen en waarin allen die trouw blijven de beloning zullen ontvangen. Ze beschrijven eveneens het verlossingsdrama als een wedloop waarin geloofsmensen vanuit het verleden hebben volhard, ondanks het lijden waarmee ze te maken hadden. Toch hebben ze hun prijs nog niet gekregen.

Dat komt omdat het verhaal met ons eindigt en niet alleen met hen. Wij zijn zelf de laatste akte. Het verlossingsproces bereikt zijn hoogtepunt doordat wij ook gaan meedoen aan de wedstrijd en de laatste loodjes voor onze rekening nemen en omdat Jezus bij de finishlijn zit aan de rechterhand van God. Hij helpt ons en Hij is het grote voorbeeld van hoe we de wedstrijd moeten lopen. Hij is de belangrijkste getuige die laat zien dat de beloning waar is en dat Hij de voorloper is en de weg voor ons baant (Hebreeën 6:19-20; 10:19-23).

Hebreeën 11 legt uit dat we door geloof vertrouwen hebben in Gods beloften, al hebben we nog geen zicht op de vervulling. In deze les onderzoeken we wat geloof is en hoe het tot stand kan komen door voorbeelden uit het verleden, maar vooral en in de eerste plaats door het voorbeeld van Jezus, ‘de grondlegger en voltooier van ons geloof’.

_Op sabbat 12 maart bespreken we met elkaar deze les._ 
