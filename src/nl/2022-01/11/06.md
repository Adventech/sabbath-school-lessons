---
title:  Jezus, grondlegger en voltooier van ons geloof
date:   10/03/2022
---

`Lees Hebreeën 12:1-3. Waartoe roepen deze verzen ons op?`

In Hebreeën 12 bereikt de opsomming van geloofshelden het hoogtepunt met Jezus. Paulus begon de brief met Jezus, ‘Hij die komen zal’ en ‘niet lang meer wegblijft’ en hij eindigt de brief ook met Jezus, ‘de voltooier van ons geloof’ (Hebreeën 10:37; 12:2). Jezus is de ‘grondlegger en voltooier van ons geloof’. Dit betekent dat Jezus degene is die geloof mogelijk maakt en perfect laat zien wat een leven van geloof inhoudt. In Jezus is het geloof volmaakt tot uiting gekomen.

Op ten minste drie manieren is Jezus de ‘grondlegger’ (of ‘auteur’ of ‘wegbereider’) van ons geloof. Allereerst is Hij de enige die de wedloop in alle opzichten heeft volbracht. De anderen die in het vorige hoofdstuk aan bod kwamen, hebben hun doel nog niet bereikt (Hebreeën 11:39-40). Jezus daarentegen is Gods rust in de hemel binnengegaan en zit aan de rechterhand van de Vader. In de toekomst zullen wij, samen met de anderen, met Jezus regeren. Verder was het door Jezus’ volmaakte leven dat deze anderen de wedloop konden lopen (Hebreeën 10:5-14). Als Jezus niet was gekomen, zou de wedloop voor ieder mens vergeefse moeite zijn. Tenslotte is Jezus ook de reden waarom we geloven. Omdat Hij één is met God, liet Hij zien hoe trouw God aan ons is. God heeft zijn pogingen om ons te redden nooit opgegeven. Daarom ontvangen we uiteindelijk de beloning mits we niet opgeven. Jezus nam geduldig deel aan de wedloop en bleef trouw, al waren wij dat niet (2 Timoteüs 2:13). Ons geloof is simpelweg een reactie op zijn trouw.

Jezus is dus de ‘voltooier’ van ons geloof, omdat Hij op een vlekkeloze manier heeft laten zien hoe we de wedloop van geloof kunnen doorstaan. Hoe heeft Hij die wedloop gelopen? Hij wierp alles van zich af om zich geheel en al voor ons te geven (Filippenzen 2:5-8). Hij zondigde nooit. Jezus hield zijn ogen strak gericht op de beloning. De vreugde die voor Hem lag, was de verlossing van de mens door zijn genade. Daarom verdroeg Hij onbegrip en mishandeling. Hij ging zelfs de schande van het kruis niet uit de weg (Hebreeën 12:1-3). Nu is het onze beurt om deel te nemen aan de wedloop. Op eigen kracht kunnen we nooit doen wat Jezus heeft bereikt, maar we hebben zijn volmaakte voorbeeld tot onze beschikking. Door geloof in Hem, en door onze ogen net als al die anderen die ons zijn voorgegaan op Hem gericht te houden, volharden we in geloof en vertrouwen we op zijn belofte van een geweldige beloning.

`Zijn er wel eens momenten waarop jij ongeduldig wordt van het wachten op de beloning?`

`Hebreeën 12:1-3 Waartoe roepen deze verzen ons op en waarom?`
