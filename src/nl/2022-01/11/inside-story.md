---
title:  Zendingsbericht
date:   11/03/2022
---

### Vergevende moeder; deel 1

#### Thailand, 12 maart

_Charmaine Ku, 38_

Toen ik mijn leven aan Jezus gaf, wees de heilige Geest mijn hart op een zonde waar ik jarenlang mee geworsteld had. Deze zonde overtreedt één van de Tien Geboden: ‘Toon eerbied voor uw vader en moeder’ (Exodus 20:12) . Ik besefte dat ik schuldig was aan deze zonde toen ik het gebed van David bad: ‘Doorgrond mij, God, en ken mijn hart, peil mij, weet wat mij kwelt, zie of ik geen verkeerde weg ga, en leid mij over de weg die eeuwig is’ (Psalm 139:23-24) . De problemen begonnen, denk ik, toen ik een relatie had met een niet-christelijke man in mijn thuisland Maleisië. Moeder mocht mijn vriend niet en daar wond ze geen doekjes om. Soms negeerde ze hem als hij haar gedag zei. Zodra ze hem zag, begon ze met haar ogen te rollen. In de acht jaar dat wij een relatie hadden, veranderde er niets aan die vreselijke spanning tussen hen.

Ik ben ook koppig. Geen moment dacht ik na over de mening van mijn moeder en ik vond het leuk het haar moeilijk te maken. We kwamen zelfs op het punt dat ik alleen nog thuis kwam om te slapen, zodat ik geen tijd door hoefde te brengen met mijn moeder. Ik begon God vergeving te vragen en smeekte Hem mij te helpen het vijfde gebod te houden. In de daaropvolgende twee jaar faalde ik daar desondanks vreselijk in. Ik bad ’s ochtends en zodra ik mijn slaapkamer uitliep en met mijn moeder praatte, stroomde ik over van woede. Moeder en ik konden het gewoon echt niet met elkaar vinden en ze irriteerde me in alles. Ik bad nog meer, maar ik begon me zelfs te ergeren aan het geluid van haar knokkels die op mijn deur klopten om te laten weten dat het eten klaar was.

Ik was een ontzettend respectloze dochter en ik leek er geen verandering in te kunnen brengen. Een paar maanden lang sprak ik zelfs niet met mijn moeder. Als ze een gesprek aan wilde knopen met me, negeerde ik haar. Ik wist niet hoe ik met haar moest praten. Blijkbaar kon ik haar niet vergeven. Ik bad nog harder. God antwoordde mij via de Bijbel. Op een morgen las ik Jezus’ woorden in Mattheüs 6:14-15: ‘Want als jullie anderen hun misstappen vergeven, zal jullie hemelse Vader ook jullie vergeven. Maar als je anderen niet vergeeft, zal jullie Vader jullie je misstappen evenmin vergeven’. Daarna las ik in Schreden naar Christus van Ellen G. White: ‘De strijd tegen ons eigen-ik is de zwaarste strijd, die te strijden valt. Het ondergeschikt maken van het eigen-ik, ons volledig onderwerpen aan de wil van God, vraagt strijd. Maar men moet zich aan God overgeven, voordat men vernieuwd kan worden in heiligheid’ ( Ellen G. White, Schreden naar Christus, p. 20. ).

Ik realiseerde me dat ik me vasthield aan een gevaarlijke zonde. Ik moest leren moeder te vergeven, maar ik was er werkelijk niet toe in staat omdat ik mezelf er niet toe kon brengen haar te aanvaarden en te vergeven. God bleef aan mijn hart werken en Hij hielp me weer tegen moeder te praten. Prijs God! Het was een begin. Toch wist ik dat ik nog een lange weg te gaan had. Al spraken we met elkaar, onze gesprekken waren liefdeloos en ongeduldig. Met mijn menselijke verstand kon ik honderd redenen bedenken om haar onbeschoft te behandelen. Vele keren dacht ik dat ze een lesje moest leren omdat onze relatiebreuk niet enkel en alleen aan mij te wijten was.

Ik bad de heilige Geest me te veranderen en als dat niet mogelijk was, moeder te veranderen. Ik herinnerde me een bekend citaat van een onbekende auteur, ‘Soms verandert God je situatie niet omdat Hij je hart wil veranderen’. Ik raakte ervan overtuigd dat God me wilde veranderen. Maar hoe?
