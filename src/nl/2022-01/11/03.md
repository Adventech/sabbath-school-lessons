---
title:  Door het geloof: Abraham
date:   07/03/2022
---

Hebreeën definieert geloof als ‘de grondslag voor alles waarop we hopen, het overtuigt ons van de waarheid van wat we niet zien’ (Hebreeën 11:1). Dan volgt er een lijst met mensen uit de geschiedenis van Israël die trouw waren en die een voorbeeld zijn van wat geloof is en het laat zien hoe zij blijk gaven van hun geloof door hun daden.

`Lees Hebreeën 11:1-19. Wat deden deze ‘geloofshelden’ waardoor zij een voorbeeld van geloof werden? Welk verband is er tussen hun daden en de dingen ‘die we niet zien’?`

Abraham is waarschijnlijk wel de belangrijkste figuur in dit hoofdstuk. Abrahams laatste geloofsdaad is vooral leerzaam als het gaat om de ware aard van geloof. Hebreeën merkt op dat de opdracht aan Abraham om Isaak te offeren van Gods kant nogal tegenstrijdig leek (Hebreeën 11:17-18). Isaak was niet Abrahams enige zoon want Ismaël was zijn eerste kind. God had Abraham gezegd dat hij er verstandig aan deed op Sara’s verzoek in te gaan en Ismaël en zijn moeder weg te sturen. God zou voor hen zorgen en bovendien zegt God: ‘alleen de nakomelingen van Isaak zullen gelden als jouw nageslacht.’(Genesis 21:12-13) In het volgende hoofdstuk vraagt God echter aan Abraham om Isaak te offeren. Gods opdracht in Genesis 22 lijkt zijn beloften in Genesis 12-21 ronduit tegen te spreken.

Hebreeën stelt dat Abraham op een prachtige manier met het dilemma omging door tot de slotsom te komen dat God Isaak weer op zou wekken nadat hij hem zou hebben geofferd. Dit is een verbazingwekkende gedachte omdat tot dan toe niemand uit de dood was opgestaan. Het lijkt er echter op dat Abrahams voorgaande ervaringen met God hem tot die conclusie brachten. Hebreeën 11:12 merkt op dat Isaak was verwekt door de kracht van God bij iemand ‘wiens kracht al gestorven was’. Paulus merkt ook op dat Abraham, hoewel zijn ‘kracht al gestorven was’ en Sara onvruchtbaar was, ‘bleef hopen en geloven dat hij de vader van vele volken zou worden’, omdat hij geloofde dat God ‘de doden levend maakt en in het leven roept wat niet bestaat’. (Romeinen 4:17-20) Abraham moet dus hebben aangenomen dat, als God Isaak in zekere zin al het leven had gegeven vanuit de dood, Hij dat opnieuw zou kunnen doen. Met het oog op Gods leiding in het verleden zag Abraham een herhaling van wat Hij kon doen in de toekomst.

`Waarom is het zo belangrijk voor ons geloof en vertrouwen in God in het hier en nu om na te denken over zijn leiding in het verleden?`

`Hebreeën 11:1-19 – Wat deden deze ‘geloofshelden’ waardoor zij een voorbeeld van geloof werden?`
