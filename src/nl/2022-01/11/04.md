---
title:  Mozes - geloven in het ongeziene
date:   08/03/2022
---

`Lees Hebreeën 11:20-28. Wat deden deze geloofshelden? Wat hebben hun daden met hoop te maken en met de dingen ‘die we nog niet zien’?`

Mozes is een tweede belangrijke figuur in dit hoofdstuk over geloof. Er wordt eerst een beeld geschetst van het begin van zijn leven en daarna volgen twee opstandige acties tegen de farao. Zijn ouders verstopten Mozes bij zijn geboorte, omdat ‘ze niet bang waren voor het bevel van de koning’ en Mozes verliet Egypte ‘zonder angst voor de woede van de koning’ (Hebreeën 11:23,27). Mozes’ meest betekenisvolle optreden was echter dat hij ‘weigerde aangesproken te worden als zoon van een dochter van de farao’ (Hebreeën 11:24). De verwijzing naar Mozes’ adoptiemoeder als ‘dochter van de farao’ doet vermoeden dat hij voorbestemd was de farao op te volgen. Toch was Mozes bereid dat vooruitzicht los te laten dat hij de heerser zou worden van het machtigste rijk van die tijd en in plaats daarvan de leider zou worden van een groep pas bevrijde slaven en dat waren dus eigenlijk vluchtelingen.

`Vergelijk Hebreeën 10:32-35 met 11:24-27. Welke overeenkomsten zijn er tussen de situatie van de ontvangers van de Hebreeënbrief en wat Mozes meemaakte?`

De grootheid van Mozes bestaat daarin dat hij verder keek dan de beloften van de koning van Egypte en vooruitzag naar het ongeziene, naar Gods beloften. Hebreeën stelt dat het hier om gaat: Mozes richtte zich op ‘de beloning’ en niet op de rijkdommen van Egypte. Deze beloning wordt ook genoemd in Hebreeën 10:35. God belooft die aan iedereen die in Hem gelooft. Paulus’ woorden over de beslissing van Mozes hebben zeker nagegalmd in de harten van de oorspronkelijke lezers. Vanwege hun geloof in Christus hadden ze te maken gekregen met verwijten en beledigingen. Ze waren ook gekweld en hadden hun bezittingen verloren (Hebreeën 10:32-34). Sommigen zaten in de gevangenis (Hebreeën 13:3). Op gelijke wijze koos Mozes ervoor de onrechtvaardige behandeling met Gods volk te ondergaan. Hij ruilde de rijkdom van Egypte in om vanwege Christus beledigingen te incasseren. Hij geloofde dat de beloning van Christus veel groter was dan wat Egypte hem ooit zou kunnen geven.

`Met welke moeilijkheden heb jij te maken gehad vanwege je geloof? Wat heb je ervoor op moeten geven? Waarom is de beloning dat waard, al laat het nu nog op zich wachten?`

`Hebreeën 11:20-28 – Wat hebben deze daden met hoop te maken en met de dingen ‘die we nog niet zien’?`
