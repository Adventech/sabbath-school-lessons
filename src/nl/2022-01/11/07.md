---
title:  Verdere studie
date:   11/03/2022
---

‘Door het geloof ging jij Christus toebehoren. Door het geloof moet je nu gaan groeien in Hem. Dat is een zaak van geven en nemen. Je moet alles geven: je hart, je wil, je dienstbaarheid. Je moet jezelf aan Hem geven door gehoorzaam te zijn aan alles wat Hij verlangt. Je moet tegelijkertijd ook alles aanvaarden: Christus, zijn zegeningen in al zijn volheid, zijn aanwezigheid in je hart, je kracht, je gerechtigheid, je eeuwige helper. Dat geeft je de kracht om te gehoorzamen.’ (Ellen White, De weg naar Christus, p. 31)

‘God vraagt nooit van ons iets te geloven, zonder ons voldoende bewijs te geven om ons geloof op te baseren. Zijn bestaan, zijn karakter, de waarheid van zijn Woord zijn allemaal vast te stellen door een getuigenis dat ons op verstandelijke wijze aanspreekt. Die getuigenissen zijn er in overvloed. Toch heeft God de mogelijkheid tot twijfel nooit weggenomen. Ons geloof moet zijn gebaseerd op bewijsmateriaal en niet op een demonstratie. Wie wil twijfelen, heeft daartoe de gelegenheid. Wie echt verlangt de waarheid te kennen, vindt voldoende bewijsmateriaal om daar zijn geloof op te bouwen.

Het is voor het beperkte verstand onmogelijk te bevatten wat het karakter van de Oneindige inhoudt en ook wat Hij doet. Voor het scherpste intellect en voor het optimaal ontwikkelde verstand blijft zijn heilig wezen altijd gehuld in een mysterie. ‘Kun jij Gods wijsheid ten diepste doorvorsen, het wezen van de Ontzagwekkende geheel omvatten? Van de hemelse hoogten – vermag jij daar iets? tot het diepst van het dodenrijk – reikt jouw kennis zo ver?’ (Job 11:7-8; Ellen White, De weg naar Christus, p. 45.)

`Hebreeën 10:32-35 en 11:24-27 Welke overeenkomsten zijn er tussen de situatie van de ontvangers van de Hebreeënbrief met wat Mozes meemaakte?`

**Gespreksvragen**

`Een vroegchristelijke geleerde schreef eens: credo ut intelligam, een Latijnse uitspraak dat ‘ik geloof opdat ik begrijp’ betekent. Hebreeën 11:3 stelt dat‘wij door geloof tot het inzicht komen’. Wat is het verband tussen geloof en inzicht? Waarom gaat geloof vaak aan inzicht vooraf? Oftewel, waarom moeten we de dingen die we niet meteen begrijpen soms in geloof benaderen, waarna meer inzicht zal volgen?`

`Het Griekse woord pistis betekent zowel ‘geloof’ als ‘trouw’. Waarom zijn beide definities belangrijk om te begrijpen wat het inhoudt om te leven ‘door geloof’? Hoe gaven de mensen in Hebreeën 11 door hun trouw blijk van de echtheid van hun geloof? Hoe kunnen wij dat ook doen?`

`We weten dat geloof een geschenk van God is (Romeinen 12:3). Wat kunnen wij wel en niet doen om dat geschenk te ontvangen en te behouden?`
