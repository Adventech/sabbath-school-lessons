### In deze laatste dagen: de boodschap van Hebreeën

_Félix H. Cortez-Valles_

Hij zag haar voor het eerst in de kerk. Hij moest een klusje doen en was in gedachten verzonken toen hem iets opviel. Het schilderij was bijna twee meter hoog en drie meter breed, maar het meisje op het schilderij oefende een vreemde aantrekkingskracht uit op de jongeman. Waarom kon hij zijn ogen niet van haar afhouden? Hoe kwam dat? Na enig nadenken besefte hij dat het haar ogen waren. Het schilderij beeldde alleen haar gezicht af en ze keek heel indringend naar iets. Waar keek ze naar en waarom ging ze er zo in op? Het schilderij bleef lange tijd op zijn netvlies staan.

Een paar jaar later onthulde de schilder, Arnold Jiménez, hem enkele van de geheimen die achter het schilderij schuilgingen. Het schilderij was zo gemaakt dat de aandacht van de kijkers naar haar ogen werd getrokken. Het ware geheim zat hem echter in haar pupillen. Als je ze van dichtbij bekeek, ontdekte je dat ze weerspiegelen waar het meisje naar keek. Haar ogen waren gericht op Jezus aan het kruis.

Het beeld van Jezus in de brief aan de Hebreeën heeft het in zich een soortgelijke aantrekkingskracht op ons uit te oefenen. Jezus wordt allereerst omschreven als de heerser van het universum, die op de troon zit aan de rechterhand van God. Ontelbare engelen verheerlijken, aanbidden en dienen Hem (Hebreeën 1:5-14; Hebreeën 12:22-24). Hij heeft recht op de heerschappij omdat zijn dood de garantie is voor de vernietiging van de duivel (Hebreeën 2:14-16). Jezus is ook de verheven hogepriester. Hij is zondeloos en geheel en al heilig en Hij leeft voor eeuwig om voor ons te pleiten in het hemels heiligdom (Hebreeën 7:26-8:5). Hij heeft het recht om dat te doen, omdat Hij zichzelf eenmaal voor altijd heeft gegeven als een perfect en eeuwig offer en dat offer is werkzaam voor iedereen en altijd (Hebreeën 10:1-14). Jezus treedt eveneens op als bemiddelaar in het nieuwe verbond tussen God en zijn volk, een verbond dat tot in alle eeuwigheid zal blijven bestaan (Hebreeën 8:6-13).

Toch raakt het beeld van Jezus de lezers niet alleen door wat Jezus heeft gedaan, maar door wie Hij is. Hij werd geboren uit een vrouw, net als wij, en Hij werd op de proef gesteld en belachelijk gemaakt, net als wij. Toch staat Hij in het middelpunt van de macht in het universum. Wanneer we hiernaar kijken in de hemel, waarin verschillende prachtige hemelse wezens wonen, wordt onze blik getrokken naar degene die zich te midden van dit alles bevindt. Hij lijkt wonderbaarlijk genoeg op ons omdat Hij één van ons is geworden. Jezus, onze broer, is daar in de hemel om ons te vertegenwoordigen, ondanks de schande van onze zonde en onze gevallen staat.

In de persoon van Jezus komen drie dimensies van de verlossing samen. Allereerst is daar de plaatsgebonden, persoonlijke dimensie. Voor lezers die afgemat zijn door de beledigingen en moeilijkheden van het christelijk leven, is Jezus de auteur en voltooier van het geloof (Hebreeën 10:32-34). Ze moeten naar Hem zien die eveneens door zondaren werd gekwetst (Hebreeën 12:1-4). De tweede dimensie is gemeenschappelijk en betreft het hele volk. Gods volk is op weg naar Gods beloofde land en Jezus is de nieuwe Jozua. Hij is degene wiens leiding ze moeten navolgen (Hebreeën 3, 4, 11, 12). De derde dimensie is universeel. Jezus is de nieuwe Adam, de Zoon die mens is geworden en door wie Gods bedoelingen met de mensheid zijn vervuld (Hebreeën 2:5-10; Hebreeën 12:22-28).

Het beeld van Jezus, dat de breedte, lengte en diepte van Gods liefde voor ons omvat, is het onderwerp van onze studie in dit kwartaal. De weergave van Jezus in de ogen van het meisje op het schilderij liet de jongeman niet los. Mag het zo zijn dat het portret van

Jezus, zoals omschreven in Hebreeën, niet alleen onze blik vasthoudt, maar ook onze liefde en bewondering oproept voor, inderdaad, Jezus, onze hemelse broer.

Félix H. Cortez-Valles is hoogleraar in de nieuwtestamentische literatuur aan het Adventistisch Theologisch Seminarie van Andrews University. Hij is getrouwd met Alma Gloria Alvarez en heeft twee kinderen, Hadid, die predikant is in New Jersey, en Alma, die een graad heeft behaald in de Archeologie aan Andrews University.
