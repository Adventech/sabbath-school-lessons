---
title:  Waarom waren er offers nodig?
date:   20/02/2022
---

Hebreeën 9:15 legt uit dat de offerdood van Jezus was bedoeld om ‘ons te verlossen van de overtredingen tegen het eerste verbond’ zodat het volk van God ‘het beloofde eeuwige erfdeel kon ontvangen’. In het oude Nabije Oosten was een verbond tussen twee personen of volkeren een serieuze aangelegenheid. Het betrof het onder ede uitwisselen van beloften. Het veronderstelde dat de goden degenen zouden straffen die de eed braken. Deze bepalingen werden vaak bekrachtigd door het offeren van een dier.

Toen God bijvoorbeeld een verbond sloot met Abraham werden er tijdens de ceremonie ook dieren doormidden gesneden (Genesis 15:6-21). De partijen liepen tussen de delen van het dier door om te erkennen dat de dieren het lot weerspiegelden van de partij die het verbond verbrak. Het is ook betekenisvol dat alleen God tussen de dieren doorging, om aan Abraham duidelijk te maken dat Hij zijn belofte niet zou breken.

`Vergelijk Genesis 15:6-21 met Jeremia 34:8-22. Wat leren deze verzen ons over het verbond?`

Het verbond met God gaf Israël toegang tot het beloofde land als hun erfenis. Het ging echter wel gepaard met een aantal geboden en het besprenkelen van het altaar met bloed. Dit besprenkelen symboliseerde het lot van de partij die het verbond verbrak. Daarom zegt Hebreeën ook dat ‘als er geen bloed wordt uitgegoten, er geen vergeving plaatsvindt’ (Hebreeën 9:22).

Toen Israël het verbond brak, stond God voor een pijnlijk dilemma. Het verbond eiste de dood van de overtreders, maar God hield van zijn volk. Als God gewoon de andere kant op had gekeken of had geweigerd de overtreders te straffen, dan zouden zijn geboden nooit zijn te handhaven en zou deze wereld tot chaos vervallen.

De Zoon van God bood zichzelf echter aan als plaatsvervanger. Hij stierf in onze plaats zodat wij ‘het beloofde eeuwige erfdeel ontvangen’ (Hebreeën 9:15,26; Romeinen 3:21-26). Hij zou de heiligheid van zijn wet recht overeind houden en tegelijkertijd hen redden die de wet hadden overtreden. Hij kon dit alleen doen door het kruis.

`Waarom is de wet dus zo belangrijk in de boodschap van het evangelie?`

`Genesis 15:6-21; Jeremia 34:8-22 Wat leren deze verzen ons over het verbond?`
