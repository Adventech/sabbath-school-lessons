---
title:  Verdieping
date:   25/02/2022
---

## Jezus, het volmaakte offer

### Hebreeën 9:11-28

#### IJsbrekervraag

`Als jij tijd en energie hebt opgeofferd om iemands leven te veraangenamen of te redden, hoe vind jij het dan als degene om wie het gaat jou daar niet voor bedankt?`

#### Ik Verken

Het offer van Jezus (zijn kruisdood) heeft veel teweeggebracht. Dat is niet alleen gebeurd op het moment dat Jezus stierf, maar mensenlevens veranderden ook daarna ingrijpend. Zijn liefde voor de mens was zo groot, dat Hij voor schuldige mensen stierf (vgl. Romeinen 5:6). Het offer dat Hij bracht was ‘voor eens en altijd’ (Hebreeën 7:27), dat wil zeggen: definitief, onomkeerbaar en onherhaalbaar. Christus stierf om ‘voor eens en altijd’ een einde aan de zonde te maken (Romeinen 6:10). Hij is eveneens als hogepriester ‘voor eens en altijd’ het hemelse heiligdom binnengegaan, om eeuwige verlossing te garanderen (Hebreeën 9:11-12). Bovendien zijn gelovigen ‘voor eens en altijd’ geheiligd door het offer van het lichaam van Jezus Christus (Hebreeën 10:10).

#### Ik Bestudeer

`Wat was de aard van het definitieve offer dat Christus bracht en hoe is dat offer van betekenis voor degenen die in Hem geloven?`

Het was in elk geval een zoenoffer, een offer dat voorzag in verzoening tussen God en mens (1 Johannes 2:2). Dat betekende tegelijkertijd verlossing, reiniging, vergeving en het teniet doen of (weg)dragen van zonden (9:12,14-15,22,26,28) voor iedereen die in Christus geloofde, met in het vooruitzicht het ‘eeuwige erfdeel’ (9:15), zicht op eeuwig leven bij God. Het Oude Testament kent veel soorten offers. Die offers waren een voorlopige voorziening tot de komst van Christus, die verschillende aspecten van die offers in zich verenigde.

`Noem een paar van deze aspecten, en bekijk daarvoor Johannes 1:29; 6:55; Galaten 2:20; Efeziërs 2:14; 5:2; 1 Korintiërs 5:7; 2 Korintiërs 5:21.`

`Wat hield het in dat Christus een ‘offer zonder smet’ was (9:14, vgl. 1 Petrus 1:19)?`

Bij veel offers diende bloed te vloeien.

`Waarom was dat? Lees Leviticus 17:11.`

`Welke verwachte uitwerking van de bloedige dood van Jezus beschrijft 9:14, en wat wordt hier precies mee bedoeld?`

`Welke verduidelijking geeft 1 Johannes 1:7 hierbij?`

Een van de oudtestamentische offers was het beweegoffer. Dat was een soort vredeoffer, dat aan God werd aangeboden en wat Hij vervolgens weer aan de priesters teruggaf.

`Waarom was Jezus in zekere zin ook een beweegoffer? Vgl. Leviticus 23:10-11; 1 Korintiërs 15:20; Marcus 16:9; Johannes 20:1,17.`

`Hebreeën 13:15-16 Waar schept God behagen in?`

#### Ik Pas Toe

De schrijvers van het Nieuwe Testament verlangden ernaar dat de offerdood van Jezus een positief effect op mensenlevens zou hebben. Heiliging in Christus diende heiliging in het dagelijkse leven tot gevolg te hebben, maar dat was niet vanzelfsprekend. Paulus riep de Romeinse christenen op grond van Gods barmhartigheid er dan ook toe op zichzelf ‘als een levend, heilig en God welgevallig offer in zijn dienst te stellen’ (Romeinen 12:1).

`Hoe zou je een dergelijk offer kunnen noemen, en wanneer is dat ‘God welgevallig’ (zie Romeinen 15:16)?`

`Met welk offer vergelijkt Paulus liefde in woord en daad in Efeziërs 5:2 en Filippenzen 4:18?`

Petrus schrijft over het belang van het brengen van ‘geestelijke offers’ (1 Petrus 2:5).

`Waar doelt hij op?`

Ook de schrijver van Hebreeën gebruikt offerterminologie, om daarmee een christelijke levensstijl aan te moedigen.

`Wat schrijft hij daarover in Hebreeën 13:15-16?`

Het definitieve offer van Christus (vgl. Johannes 12:24) betekent niet, dat gelovigen elke vorm van lijden bespaard blijft (vgl. Kolossenzen 1:24; 2 Timoteüs 4:6). Wel hebben we zicht op eeuwig leven, een eeuwig erfdeel dat voor ons eeuwige verlossing zal betekenen (Hebreeën 9:12,15).

`Kun je omschrijven wat het lijden, het sterven en de opstanding van Christus voor jou betekent, en hoe jouw leven daardoor is beïnvloed? `

#### Ik bid …

Heer Jezus, dank U voor het offer van uw leven uit liefde ook voor mij. Mijn leven behoort U toe. Laat mij zien hoe ook ik me kan inzetten voor de mensen om mij heen, zonder dat ik me laat ontmoedigen door tegenslag. Amen.
