---
title:  Het volmaakte offer van Jezus
date:   22/02/2022
---

`Lees Hebreeën 7:27 en 10:10. Hoe wordt het offer van Jezus beschreven in deze verzen?`

De Levitische priesters ‘volgden elkaar generaties lang op, omdat de dood hun belette priester te blijven’. Dat is tegengesteld aan Jezus, die voor altijd leeft en een eeuwig priesterschap heeft. Levitische priesters offerden ‘elke dag’ en ‘elk jaar’ offers en geschenken ‘die het geweten van degenen die ze opdragen niet tot volmaakte zuiverheid kunnen brengen’. Jezus daarentegen offerde zichzelf ‘voor eens en altijd’, ‘een eenmalig offer’ dat ons geweten reinigt en de zonde verwijdert. Jezus’ offer gaat de dierenoffers te boven omdat Jezus de Zoon van God is, die Gods wil in elk opzicht volmaakt ten uitvoer brengt (Hebreeën 7:23-28; 9:9,14,25-6; 10:1-14). Dat Jezus’ offer ‘eens en voor altijd’ is, heeft een paar belangrijke implicaties.

Allereerst is Jezus’ offer afdoende voor datgene waarvoor het is bedoeld. Het wordt ook nooit overtroffen. De offers van de Levitische priesters werden steeds herhaald omdat ze dat niet konden doen. ‘Anders zouden die offers allang niet meer worden gebracht; degenen die aan de dienst deelnemen, zouden immers als ze eenmaal gereinigd zijn geen enkel zondebesef meer hebben’. Daarnaast gingen al die verschillende soorten offers uit het Oude Testament in vervulling aan het kruis. Daarom reinigt Jezus ons niet alleen van zonde. Hij heiligt ons ook door de zonde weg te doen uit ons leven (Hebreeën 9:14,26;10:2,10-14). Voordat de priesters tot God in het heiligdom mochten komen en dienst konden doen voor hun medemensen, moesten ze gereinigd en geheiligd of gewijd worden (Leviticus 8-9). Jezus’ offer reinigt en heiligt ons zodat we vol vertrouwen tot God mogen naderen en Hem dienen als ‘een koninkrijk van priesters’ (Hebreeën 10:10-14,19-23; 9:14; 1 Petrus 2:9).

Jezus’ offer is daarnaast ook voeding voor ons geestelijk leven. Het voorziet ons van een voorbeeld waar we naar moeten kijken en wat we moeten navolgen. Daarom nodigt Hebreeën ons uit onze ogen te richten op Jezus en vooral op wat er gebeurde aan het kruis om vervolgens in zijn voetsporen te treden (Hebreeën 12:1-4; 13:12-13).

`Het kruis is het fundament van alle gaven die God ons schenkt. Het zorgt voor reiniging van zonde, heiligmaking om dienstbaar te zijn en voeding om te groeien. Hoe kunnen we nog beter ervaren wat we in Jezus hebben gekregen?`

`Hebreeën 7:27; 10:10 Hoe wordt het offer van Jezus beschreven in deze verzen?`
