---
title:  Het oordeel en het karakter van God
date:   24/02/2022
---

`Lees Romeinen 3:21-26; 1:16-17; 5:8. Wat zegt het over God dat Hij ons onze zonden vergeeft door zijn bevrijdende optreden aan het kruis?`

De vergeving van onze zonden wijst op de twee fasen van Jezus’ middelaarschap in de twee delen van het hemels heiligdom. Jezus heeft onze zonden allereerst tenietgedaan en zelf aan het kruis gedragen om vergeving mogelijk te maken voor een ieder die in Hem gelooft (Handelingen 2:38; 5:31). Aan het kruis verkreeg Jezus het recht iedereen te vergeven die in Hem gelooft omdat Hij hun zonden op zich heeft genomen. Ook heeft Hij een nieuw verbond ingewijd, waardoor Hij Gods wet met behulp van de heilige Geest in het hart van gelovigen legt (Hebreeën 8:10-12; Ezechiël 36:25-27).

Het dienstwerk van Jezus bestaat daarnaast uit een oordeel wat voorafgaat aan de wederkomst. In de tijd van de Hebreeënbrief lag dat oordeel nog in de toekomst (Hebreeën 2:1-4; 6:2; 9:27-28; 10:25). Dit oordeel begint bij Gods volk (Zie Daniël 7:7-9; Matteüs 22:1-14; Openbaring 14:7). Het wijst de mensen erop hoe rechtvaardig God is door zijn volk te vergeven. In dit oordeel krijgt het hele universum inzage in het verslag van hun leven. God zal laten zien wat plaatsvond in de harten van gelovigen en hoe ze Jezus hebben omarmd als hun Verlosser en zijn Geest in hun leven hebben toegelaten.

Met betrekking tot dit oordeel zei Ellen White het volgende: ‘De mens kan zelf niets tegen deze aanklachten inbrengen. Hij staat voor God in zijn met zonden besmeurde kleding en hij belijdt zijn schuld. Jezus is zijn pleitbezorger en houdt een afdoend pleidooi voor een ieder die hun hart door berouw en geloof in zijn handen heeft gelegd. Hij bepleit hun zaak en overwint hun aanklager met de krachtige argumenten van Golgota. Zijn volmaakte gehoorzaamheid aan Gods wet, zelfs tot de dood aan het kruis, heeft Hem alle macht in hemel en op aarde gegeven. Hij vraagt zijn Vader om genade en verzoening voor de schuldige mens [...]. We moeten ons bewust zijn van onze zondige toestand, maar tegelijkertijd ons vertrouwen op Christus stellen als onze gerechtigheid, onze heiliging en onze verlossing. Wij kunnen niets inbrengen tegen de aanklachten van Gods tegenstander. Alleen Christus kan met succes voor ons pleiten. Hij is in staat de aanklager de mond te snoeren met argumenten die niet op onze verdiensten berusten, maar op die van Hemzelf.’ (Ellen White, Testimonies for the Church, vol. 5, pp. 471- 472)

`Waarom sporen het kruis en het dienstwerk van Jezus ons aan het oordeel zonder angst tegemoet te treden maar wel in nederigheid en met berouw?`

`Romeinen 1:16-17; 3:21-26; 5:8 Wat zegt het over God dat Hij ons onze zonden vergeeft door zijn bevrijdende optreden aan het kruis?`
