---
title:  Zendingsbericht
date:   25/02/2022
---

### Geloofsvervolging

#### Laos, 26 februari

_Kina, 14_

Hijgend en puffend rende Kinda naar het huis van de adventistische predikant en bonkte op zijn deur in een dorp in Laos. Het veertienjarige meisje had de touwen weten los te krijgen waarmee haar ouders haar handen hadden vastgebonden. Kina’s ouders mishandelden haar en haar oudere broer sloeg haar in haar gezicht en schopte haar lichaam bont en blauw. Wat ze misdaan had? Het leven van het meisje stond op z’n kop omdat ze zich had laten dopen in Jezus en zich bij de Adventkerk had aangesloten.

Haar eens zo liefdevolle en zorgzame ouders hadden zich tegen haar gekeerd en begonnen haar te mishandelen om haar terug te doen keren tot hun familiegodsdienst. Kina echter was standvastig en weigerde haar geloof de rug toe te keren. De kalme moed die zij bezat ondanks zo veel lijden was verbluffend. Haar nieuwe adventistische vrienden trokken haar niet voor. Ze maakten deel uit van een kleine groep gelovigen, vooral vrouwen, die bestond uit verarmde boeren, tuinmannen en werklieden die de eindjes maar net aan elkaar konden knopen.

Misschien werd Kina geraakt door hun liefde. Misschien zegende Jezus haar door de heilige Geest met een innerlijke vrede en hoop waardoor ze de kracht had om niet te bezwijken onder de druk en de vervolging van haar eigen vlees en bloed. Iets in Jezus maakte zoveel indruk op haar dat ze alles op zou willen geven voor Hem. Maar hoe lang hield het meisje dit nog vol? Hoe lang kon ze de afranselingen en pijnigingen van haar ouders en broer nog verdragen? Waar kon ze heen om hulp en bescherming te ontvangen? Kina kon nergens naartoe en was te bang om naar huis te gaan. Op andere familieleden hoefde ze geen beroep te doen, omdat ook zij meenden dat ze haar geloof in Jezus moest opgeven om terug te keren tot het animisme.

Naar de autoriteiten kon ze niet gaan. Het dorpshoofd was een familielid van haar en was van mening dat zij, als dochter, haar ouders in alles gehoorzaam diende te zijn. Je ouders gehoorzamen is een goed en terecht iets om te doen. Je hoort dat te doen in Laos en de Bijbel draagt het ons ook op. In Efeziërs 6:1 lezen we: ‘Kinderen, wees gehoorzaam aan je ouders uit ontzag voor de HEER, want zo hoort het’. Maar kan een kind zijn/haar ouders altijd gehoorzaam zijn? Terwijl haar lichaam onder de akelige zwartblauwe kneuzingen zat, vluchtte Kina naar het huis van de predikant. Toch kon ze daar niet lang blijven. Voordat haar ouders naar haar op zoek gingen, stuurde de predikant haar snel door naar één van zijn familieleden die hij vertrouwde.

Vijf dagen later verborg Kina zich nog steeds voor haar ouders. Ze kon niet naar huis. Ze was bang om terug te gaan. Haar familieleden hadden haar zo vaak geslagen. De laatste keer had haar vader zelfs een pistool tevoorschijn gehaald en was de kogel rakelings over haar hoofd gesuisd. Hoewel ze lichamelijk enorm beschadigd was, is het moeilijk te zeggen welke impact de bedreigingen en afranselingen op Kina’s geestelijke welzijn hebben.

Bid alstublieft voor Kina. Bid dat ze de kracht zal ontvangen om de moeilijkheden te ondergaan die haar eigen familie veroorzaakt. Bid dat de engelen van de HEER haar zullen beschermen tegen ernstige verwondingen. Bid voor haar ouders en andere gezinsleden, dat hun harten verzacht worden en dat ze het licht van het evangelie zullen zien of dat ze hun dochter op z’n minst toestaan haar geweten te volgen. Bid er ook voor dat de kerkleden in staat zullen zijn het meisje een uitweg te bieden. Misschien kan ze een paspoort krijgen en naar een adventistische kostschool gaan in een ander land. Bid om wijsheid dat kerkleden verstandig omgaan met dergelijke tragische situaties.
