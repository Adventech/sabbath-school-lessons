---
title:  Het kruis en de prijs van vergeving
date:   23/02/2022
---

`Lees Hebreeën 9:22-28. Wat leert dit ons over Christus’ werk in het hemels heiligdom?`

De reiniging van het hemels heiligdom past binnen de context van het Oude Testament. Dat is een symbool van Gods heerschappij (1 Samuël 4:4; 2 Samuël 6:2). De wijze waarop God omgaat met de zonde van zijn volk beïnvloedt de opvattingen over de rechtvaardigheid van zijn heerschappij (Psalm 97:2). God is de Heerser en daarom is Hij de rechter van zijn volk. Van Hem wordt verwacht dat Hij rechtvaardig is, de onschuldigen in het gelijk stelt en de schuldigen veroordeelt. Als God de zondaar vergeeft, draagt Hij dus de juridische verantwoordelijkheid. Het heiligdom staat voor Gods karakter en bestuur en die plek is verontreinigd. Daarom draagt God onze zonden als Hij ons vergeeft (Exodus 34:7; Numeri 14:17-19, het Hebreeuwse woord voor ‘vergeving’ [nōśēʾ] betekent ‘dragen’.). Het Israëlitische offersysteem was daarvan een illustratie. Als een persoon vergeving zocht, bracht hij een dier om dat in zijn plaats te offeren. Hij beleed zijn zonden en slachtte het dier. Het bloed werd aan de horens van het altaar gesmeerd of voor het voorhangsel van de tempel gesprenkeld in het eerste gedeelte. Symbolisch werd de zonde dus overgedragen op het heiligdom en nam God de zonden over van het volk (Noot van de vertaler: het bloed van het offer van een gewone Israëliet of een koning werd aan de horens van het brandofferaltaar gesmeerd (Leviticus 4:22,25; 4:27,30) en alleen het bloed van een offerdier van de priester of van het hele volk werd voor het voorhangsel gesprenkeld (Leviticus 4:3,5-6; 4:13,17). Zie ook 6:17-19.).

In het Israëlitische systeem vond de reiniging of verzoening in twee fasen plaats. In de loop van het jaar brachten berouwvolle zondaars hun offers naar het heiligdom en werden ze van hun zonden gereinigd. Hun zonden brachten ze tegelijkertijd over op het heiligdom en zo op God zelf. Op Grote Verzoendag, de oordeelsdag, reinigde God het heiligdom. Zo ontdeed Hij zich van zijn juridische verantwoordelijkheid door de zonden van het heiligdom op de zondebok te leggen. Dat is Azazel en die staat voor de tegenstander (Leviticus 16:15-22). De twee afdelingen van het aardse heiligdom staan symbool voor deze twee fasen. Het aardse heiligdom is een weerspiegeling van het hemels heiligdom en dat stelt God in staat zowel genadig als rechtvaardig te zijn (Exodus 25:9; Hebreeën 8:5). Degenen die hun zonden gedurende het jaar hadden beleden, toonden hun trouw aan God door een gewijde rust in te lassen en zichzelf te vernederen op Grote Verzoendag. Zij die geen trouw betoonden, werden ‘afgesneden’ (Leviticus 16:29-31; 23:27-32).

`Bedenk wat je te wachten stond als je de terechte straf zou ontvangen voor je zonden. Hoe kan die waarheid je helpen om te begrijpen wat Christus voor jou heeft gedaan?`

`Hebreeën 9:22-28 Wat leert dit ons over Christus’ werk in het hemels heiligdom?`
