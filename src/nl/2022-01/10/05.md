---
title:  De nieuwe weg door het voorhangsel
date:   02/03/2022
---

`Lees Hebreeën 10:19-22. Welke uitnodiging bevat deze passage?`

Het boek Hebreeën legt uit dat Jezus het hemelse heiligdom binnenging en ons uitnodigt zijn leiding te volgen. Dit komt overeen met de eerdere uitleg dat Jezus ‘de leider’ en voorloper van de gelovigen is (Hebreeën 2:10; 6:19-20; 12:2). De ‘weg naar een nieuw leven’ is het nieuwe verbond dat Jezus door zijn offer en hemelvaart heeft ingewijd. De uitdrukking ‘nieuw en levend’ is tegengesteld aan de omschrijving van het oude verbond als ‘versleten en verouderd’ (Hebreeën 8:13). Het is het nieuwe verbond, dat vergeving van zonde schenkt en de wet in onze harten plaatst. Daardoor kunnen wij in vertrouwen tot God gaan, niet vanwege onszelf of om wat wij hebben gedaan, maar enkel en alleen door wat Jezus voor ons heeft gedaan door aan alle verbondsverplichtingen te voldoen.

Hebreeën merkt op dat de inwijding van het oude verbond samenging met de inwijding van het heiligdom en de zalving van de priesters (Hebreeën 9:18-21, vergelijk met: Exodus 40; Leviticus 8-9). Het verbond moest een intieme relatie tussen God en zijn volk tot stand brengen (Exodus 19:4-6). Toen Israël die relatie aanging, gaf God meteen de opdracht een heiligdom te bouwen. Dan kon Hij bij hen wonen. De inwijding van het heiligdom en Gods tegenwoordigheid te midden van zijn volk was het moment waarop het verbond tussen God en Israël volledig tot stand was gekomen.

Hetzelfde geldt voor het nieuwe verbond. Het nieuwe verbond houdt ook de inwijding in van Jezus’ priesterlijke dienstwerk voor ons (Hebreeën 5:1-10; 7:1-8:13). Jezus’ hemelvaart tot God leidde een nieuw tijdperk in voor het volk van God. Zacharia 3 vertelt dat de tegenstander bij God was om Gods volk aan te klagen. Het volk werd vertegenwoordigd door de hogepriester Jozua. Deze aanklager is dezelfde figuur die vraagtekens zette bij Jobs loyaliteit aan God (Job 1-2). Door Jezus’ offer is de tegenstander echter uit de hemel geworpen (Openbaring 12:7-12, vergelijk met: Johannes 12:31; 16:11). Nu doet Jezus dienst als onze bemiddelaar en legt Hij beslag op verlossing voor ons door zijn offer en trouw!

`Welke aanklachten zou de tegenstander over jou kunnen indienen bij God, als hij dat zou mogen doen? Hij is een leugenaar, maar hoeveel zou hij over jou moeten liegen om je te veroordelen? Wat is onze enige hoop?`

`Hebreeën 10:19-22 Welke uitnodiging bevat deze passage?`
