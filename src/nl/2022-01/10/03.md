---
title:  Gods uitnodiging
date:   28/02/2022
---

`Lees Hebreeën 12:18-22. Wat maakte Israël mee bij de Sinai?`

Toen God Israël uit Egypte leidde, deed Hij dat om een persoonlijke, intieme relatie met hen aan te gaan. Hij zei, ‘Jullie hebben gezien hoe Ik ben opgetreden tegen Egypte, en hoe Ik je op adelaarsvleugels gedragen heb en je hier bij Mij heb gebracht’. Via Mozes gaf God daarom de nodige instructies om het volk voor te bereiden op de ontmoeting met Hem. Het volk moest zich eerst wijden (Exodus 19:3-4,10-15). Zij die de berg opgingen zonder zich te hebben voorbereid, zouden sterven. Als het volk zich twee dagen lang had voorbereid, liet God het volk weten dat ze op de derde dag ‘de berg op mochten gaan als het geluid van een ramshoorn weerklinkt’. Hij wilde dat zij hetzelfde zouden ervaren als Mozes en de leiders van het volk toen zij de berg beklommen en ‘God zagen [...] en aten en dronken’ in zijn aanwezigheid (Exodus 24:9-11).

Het volk erkende later dat ze Gods heerlijkheid hadden gezien en dat God ‘met mensen kan spreken zonder dat het hun het leven hoeft te kosten’. Op het moment zelf schoot hun geloof echter tekort. Jaren later zei Mozes; ‘u was bang voor het vuur en durfde de berg niet op’ (Deuteronomium 5:5,24). In plaats daarvan vroegen ze Mozes om hun bemiddelaar te zijn (Deuteronomium 5:25-27, vergelijk met: Exodus 20:18-21). De openbaring van Gods heiligheid op de Sinai moest het volk ertoe brengen Hem te ‘vrezen’ of te respecteren. Het ‘ontzag voor de HEER’ heeft leven, wijsheid en eer tot gevolg (Deuteronomium 4:10, vergelijk met: Psalm 111:10; Spreuken 1:7; 9:10; 10:27). Ook moest het de mensen leren dat Hij genadig en barmhartig is (Exodus 34:4-9). Hoewel God van Israël verlangde dat ze naar Hem toe zouden komen, werd het volk bang en vroegen ze Mozes in hun plaats te gaan. De beschrijving in Hebreeën van de gebeurtenissen op de Sinai is bijna gelijk aan Mozes’ toespraak waarin hij het volk herinnerde aan hun gebrek aan geloof en hun afgoderij met het gouden kalf en hoe bang hun zonde hen maakte om tot God te gaan (Deuteronomium 9:19). Hoe het volk reageerde, paste niet in wat God voor ogen had voor hen: hun reactie was het gevolg van hun ongeloof.

`Waarom zouden wij door Jezus geen angst moeten hebben naar een heilige God toe te gaan? Waar moeten we echter wel aan voldoen als we in Gods nabijheid willen komen?`

`Hebreeën 12:18-21 Wat maakte het volk mee?`
