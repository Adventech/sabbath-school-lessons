---
title:  De noodzaak van het voorhangsel
date:   01/03/2022
---

Voorhangsels hebben een dubbele functie. Het woord dat Hebreeën gebruikt voor voorhangsel (katepetasma) kan verwijzen naar het gordijn van de afgeschermde ruimte, het gordijn bij de ingang van het heiligdom of naar het gordijn in het heiligdom dat het heilige van het allerheiligste scheidde (Exodus 36:18,37; 26:31-35). Aan de ene kant boden deze drie gordijnen toegang tot het heiligdom. Aan de andere kant brachten ze ook grenzen aan waar slechts een paar mensen overheen mochten gaan.

`Lees Leviticus 16:1-2; 10:1-3. Welke waarschuwing bevat deze verzen?`

Het voorhangsel was een bescherming voor de priesters als zij dienst deden voor een heilig God. Na de zonde met het gouden kalf zei God tegen Mozes dat Hij hen niet zou vergezellen naar het beloofde land om te voorkomen dat Hij hen zou verteren aangezien ze ‘een onhandelbaar volk’ waren. Daarom verplaatste Mozes de tabernakel en zette deze op grote afstand buiten het kamp. Nadat Mozes voor de mensen had gepleit, stemde God er echter mee in om in hun midden met hen mee te trekken (Exodus 33:3,7,12-20). Toch voerde Hij wel een aantal maatregelen in om het volk te beschermen terwijl Hij bij hen woonde.

Zo moest Israël hun kamp op een vastgestelde manier opslaan waardoor middenin een leeg vierkant ontstond waar de tabernakel werd opgericht. Daarnaast waren de Levieten rondom de tabernakel gelegerd om het heiligdom en al zijn toebehoren te beschermen tegen aantasting door vreemdelingen (Numeri 1:51; 3:10). In zekere zin waren zij een soort menselijk gordijn dat het volk van Israël beschermde: ‘De Levieten moeten hun tent opslaan rond de tabernakel met de verbondstekst, om te voorkomen dat het volk door Mijn toorn getroffen wordt. De Levieten moeten zorg dragen voor de tabernakel’ (Numeri 1:53).

Omdat Jezus onze priester is, doet Hij ook dienst als ons gordijn. Door zijn menswording heeft God zijn tent in ons midden geplaatst en stelt Hij ons in staat zijn heerlijkheid te zien (Johannes 1:14-18). Hij maakt het mogelijk dat een heilige God bij onvolmaakte mensen woont.

`Wat betekent het dat God de Schepper, degene die het universum heeft gemaakt, onder zijn volk woont, dat in die tijd bestond uit een groep ontsnapte slaven. Hoe nauw verbonden kan God dus met ons zijn?`

`Leviticus 10:1-3; 16:1-2 Welke waarschuwing bevat deze verzen?`
