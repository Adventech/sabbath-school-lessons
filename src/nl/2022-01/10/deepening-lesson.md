---
title:  Verdieping
date:   04/03/2022
---

## Jezus baant de weg door het voorhangsel

### Hebreeën 10:14-25

#### IJsbrekervraag

`Op welke manier zou je leven, wanneer je niet meer bang voor een hogere Macht hoeft te zijn, omdat je weet dat er een God is die ontzaglijk veel van je houdt?`

#### Ik Verken

Wij leven ongeveer tweeduizend jaar na de kruisdood en opstanding van Jezus. Hij is inmiddels het hemelse heiligdom, het huis van God, binnengegaan en doet daar dienst als onze hogepriester (10:21). Het scheuren van het voorhangsel op het moment dat Jezus stierf stond symbool voor zijn lichaam dat verbroken werd, maar betekende ook dat op dat moment de weg vrijkwam naar nieuw leven (10:20). Die gebeurtenis kan ons inspireren in ons leven goede keuzes te maken. Zoals in 10:22-25 vier keer de aanmoediging ‘Laten wij ...’ staat, zo mogen en kunnen ook wij elkaar en onszelf aanmoedigen tot dingen die ons gezamenlijke welzijn bevorderen.

#### Ik Bestudeer

De schrijver wijst er in 10:14 op, dat Christus in zekere zin volmaaktheid heeft gebracht.

`Om welke volmaaktheid gaat het hier?`

`Hoe kan tegelijk sprake zijn van deze volmaaktheid en van een zich door Christus laten heiligen?`

Hebreeën 10:16-17 is ontleend aan Jeremia 31:31-34.

`Mogen wij de profetie uit Jeremia 31 ook op christenen betrekken die niet van Joodse komaf zijn? Kijk ook naar 10:14.`

`Is het in dit verband van betekenis dat het in Jeremia 31:31 over ‘het volk van Israël’ en ‘het volk van Juda’ gaat, terwijl Hebreeën 10:16 alleen ‘het volk van Israël’ noemt?`

In 10:19-21 wordt nogmaals gebruikgemaakt van het beeld van de tabernakel in de woestijn en de tempel te Jeruzalem. In zowel de tabernakel als in de tempel waren twee voorhangsels (een soort gordijnen). Het ene voorhangsel was een afscheiding tussen de voorhof en het heilige, het andere vormde de scheiding tussen het heilige en het heilige der heiligen.

De schrijver zegt niet welk voorhangsel hij in gedachten heeft.

`Wat probeert de schrijver te bewerkstelligen in deze verzen, voordat hij met een viertal aanmoedigingen komt?`

In 10:22 is sprake van bevrijding van een slecht geweten.

`Waarom is het belangrijk dat je een goed geweten hebt?`

`Welk verband bestaat er tussen dit vers en 1 Petrus 3:21?`

`Wat gebeurt er met je geweten, als liegen je levensstijl wordt? Vgl. 1 Timoteüs 4:2.`

In 10:23-24 staat de oproep vast te blijven houden aan wat God heeft beloofd, maar ook een aansporing tot onderling liefdebetoon. In 10:25 wijst de schrijver tot slot op het belang van onderlinge samenkomsten.

`Efeziërs 2:4-9 Wat is Gods geschenk aan mij?`

#### Ik Pas Toe

Jezus is ons vertrouwen waard, want Hij heeft voor ons de weg naar zijn Vader gebaand, maar ook de weg naar een nieuw leven hier op aarde en de weg naar eeuwig leven. Wij kunnen nu al bij God komen als we tot Hem bidden.

`Als jij ervaring hebt met persoonlijk gebed, wat zeg je dan tegen God als je tot Hem bidt? Het is de bedoeling dat we als christenen eveneens nu al een nieuw leven gaan leiden (Romeinen 6:4).`

`Hoe zie jij dat nieuwe leven voor je?`

Hebreeën 10:23 gaat over standvastigheid in je geloof.

`Hoe kun je tegelijk standvastig zijn in je geloof en open staan voor andere geloofsovertuigingen?`

Hebreeën 10:24 is een herinnering aan het belang van goede daden uit liefde.

`Hoe kun jij in jouw omgeving een weldoener zijn?`

Naarmate de dag nadert waarop Jezus terugkomt, zullen christenen elkaar meer en meer nodig hebben om vol te kunnen houden (vgl. 10:25).

`Wanneer zal jouw aanwezigheid in een eredienst een bemoediging zijn voor iemand anders?`

#### Ik bid …

Heer, ik dank U dat uw Zoon ook voor ons aan het kruis is gestorven. Wilt U ons begeleiden door ons verdere aardse leven heen, en ons in staat stellen vast te houden aan een christelijke levensstijl. Dank U voor mijn broeders en zusters, en dat U mij ook in hen tegemoet komt en helpt. Amen.
