---
title:  Jongerenles
date:   04/03/2022
---

### Jezus baant de weg door het voorhangsel

#### Opdracht van de vorige week

`Wat heeft Jezus moeten doorstaan om ons te redden?`

#### Lees samen

Hebreeën 10:14-25

#### Ijsbrekervraag

`Als de Bijbel spreekt over geloof, dan betekent dat ook ‘erop vertrouwen’. Hoe belangrijk is de steun van anderen voor jou om jouw vertrouwen sterker te maken?`

#### Inspiratie

‘Wij geloven dat God ons zal redden. Aan dat geloof moeten we vasthouden, zonder te twijfelen. Want God zal doen wat Hij beloofd heeft. Daar kunnen we op vertrouwen.’ (Hebreeën 10:23, BGT.)

#### Behandel de tekst

Iedereen die bij Jezus hoort zal gered worden (Hebreeën 10:14). Dat vers begint met ‘dan’ en verwijst naar het voorgaande waaruit blijkt dat het gaat om ‘het einde van de tijd’ (Hebreeën 10:13). Wat voor die redding nodig is, is een nieuw hart, dat alleen Jezus door zijn offer je kan geven. Met dat nieuwe hart leven we volgens de regels (wetten) van God. Hier haalt de schrijver weer de profeet Jeremia aan (Jeremia 31:33-34) zoals we ook in les 8 hebben gelezen. De wet van God lag ooit in de tempel achter een gordijn (voorhangsel) in de heilige kist (ark van het verbond) in de allerheiligste ruimte. Toen Jezus stierf scheurde het voorhangsel in de aardse tempel (Matteüs 27:51). Dit laat zien dat Jezus door zijn dood de weg naar God voor ons heeft vrijgemaakt (Hebreeën 10:19-20). De kruisdood van Jezus was een eenmalig offer waardoor gelovigen vergeving van zonden krijgen. Vanaf het sterven van Jezus hoefde niet meer in een aards heiligdom te worden geofferd. Laten we het geloof dat God ons redt vasthouden, en elkaar daarin steunen. De tijd van het einde komt dichtbij (Hebreeën 10:25).

#### Gespreksvragen naar aanleiding van de tekst

`Hebreeën 10:14 spreekt over degenen die bij Jezus horen. Wie zijn degenen die bij Jezus horen?`

`Waar is het begrijpen van Gods regels (wetten) van afhankelijk? (Hebreeën 10:16)`

`Hebreeën 10:18 zegt: ‘De zonden zijn dus vergeven’. Is dat zo gemakkelijk, of komt daar nog wat bij kijken? Zo nee, waarom niet? Zo ja, wat dan? (Hebreeën 10:23)`

`Wat staat er in de nabije toekomst te gebeuren? (Hebreeën 10:25)`

`Hoe kunnen we elkaar steunen in ons geloof? (Hebreeën 10:24)`

#### Opdracht

`Wat betekent Jezus voor jou?`
