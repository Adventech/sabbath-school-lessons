---
title:  Jezus voor de Vader
date:   27/02/2022
---

`Lees Hebreeën 9:24. Welke reden noemt dit vers voor Jezus’ hemelvaart?`

God zei tegen Israël dat de mannen drie keer per jaar naar Jeruzalem moesten gaan om ‘voor de Heer’ te verschijnen met een offer. De daarvoor bestemde tijden waren het Pesachfeest (Ongezuurde Broden), het Wekenfeest (Pinksteren) en het Loofhuttenfeest (Exodus 23:14-17; Deuteronomium 16:16). Pasen bracht Israëls bevrijding uit Egypte in herinnering. Pinksteren herdacht de gersteoogst en, in de tijd van het Nieuwe Testament, werd het in verbinding gebracht met het geven van de wet op de Sinai. Het Loofhuttenfeest memoreerde Gods zorg voor Israël tijdens hun verblijf in de woestijn.

Hebreeën 9:24 beschrijft hoe Jezus opsteeg naar de tegenwoordigheid van de Vader. Hij ging het hemelse heiligdom in, ‘in de hemel zelf’, om God een beter offer ‘te brengen’, namelijk zijn eigen bloed (Hebreeën 9:23, 24). Jezus vervulde de pelgrimsfeesten met een verbazingwekkende nauwkeurigheid. Hij stierf op de voorbereidingsdag van Pesach op het negende uur, het moment waarop de lammeren voor Pesach werden geofferd (Johannes 19:14; Matteüs 27:45-50). Op de derde dag werd Jezus uit de dood opgewekt en voer Hij op naar de hemel om de zekerheid te ontvangen dat zijn offer was aanvaard (Johannes 20:17; 1 Korintiërs 15:20). Op dat moment moest de priester de gersteschoof als eerste deel van de oogst omhoog heffen (Leviticus23:10-12). Vervolgens steeg Hij veertig dagen later op om plaats te nemen aan de rechterhand van God en op de Pinksterdag het nieuwe verbond in te wijden (Handelingen 1, 2).

De pelgrimsfeesten in het oude Israël waren bedoeld om ‘Gods gelaat te aanschouwen’. Om met andere woorden Gods gunst te ervaren. Zo houdt de Hebreeuwse uitdrukking ‘het aangezicht van God zoeken’ in dat we God om hulp vragen (2 Kronieken 7:14; Psalm 42:2; 17:15; 27:8; 105:4). In Hebreeën is dit het doel van Jezus’ hemelvaart. Jezus steeg op naar God met het volmaakte offer. Jezus ging ook naar God als onze voorloper. Hij heeft de belofte tot werkelijkheid gemaakt voor de gelovigen die ‘op doorreis zijn naar een vaderland’, ‘uitkeken naar een beter vaderland’ en ‘reikhalzend uitkeken naar een stad, [...] door God zelf ontworpen en gebouwd’ (Hebreeën 6:19-20; 11:10,13-16).

`Waarom kunnen we zeker zijn van verlossing door wat Christus heeft gedaan, niet alleen aan het kruis maar ook door wat Hij nu doet in de hemel?`

`Hebreeën 9:24 Welke reden noemt dit vers voor Jezus’ hemelvaart?`
