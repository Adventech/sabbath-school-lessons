---
title:  Ze zullen Hem zien
date:   03/03/2022
---

`Lees Hebreeën 12:22-24. In welk opzicht zijn wij aangekomen in het hemels Jeruzalem en in de tegenwoordigheid van God?`

Er wordt weleens gezegd dat gelovigen door geloof bij de berg Sion ‘zijn aangekomen’, oftewel het hemelse Jeruzalem. Hun ervaring is in dit geval een soort voorproefje van de toekomst. Het hemelse Jeruzalem behoort immers tot de dingen ‘waarop we hopen’ en die ‘we niet zien’, maar wat wel aan ons wordt beloofd op basis van geloof (Hebreeën 11:1). Dit is inderdaad het geval, maar de betekenis van deze passage gaat dieper. We zijn ook aangekomen bij de berg Sion, in de echte tegenwoordigheid van God, door Jezus, onze vertegenwoordiger ( Efeziërs 2:5, 6; Kolossenzen 3:1). Jezus’ hemelvaart is geen kwestie van geloof, het is een feit. Deze historische dimensie van Jezus’ hemelvaart biedt overtuigend bewijs om gehoor te geven aan de oproep van Hebreeën om vast te houden aan ons getuigenis. Paulus zegt: ‘Nu wij een hooggeplaatste hogepriester hebben die de hemel is doorgegaan [...] moeten we vasthouden aan het geloof dat we belijden’ (Hebreeën 4:14,16; 10:23).

We zijn door onze vertegenwoordiger dus al aangekomen en daar moeten we ook naar handelen. Door Hem ‘hebben we geproefd van de hemelse gave [...] en het weldadig Woord van God en de kracht van de komende wereld ervaren’ (Hebreeën 6:4-5). Jezus’ hemelvaart en dienstwerk in het hemelse heiligdom is een ‘betrouwbaar en zeker anker voor de ziel’, de garantie dat de beloften inhoud hebben en ons vertrouwen waardig zijn (Hebreeën 6:19; 7:22). Voor ons heeft het geloof een historisch anker.

Gods doel komt niet alleen in Jezus tot vervulling, maar ook in ons. We hebben al gezien dat Jezus’ hemelvaart de typologie van de twee eerste jaarlijkse pelgrimsfeesten van Israël vervulde, Pesach en Pinksteren. Volgens Hebreeën en Openbaring moet het laatste pelgrimsfeest, het Loofhuttenfeest, nog in vervulling gaan. We zullen het met Jezus vieren, als we in de ‘stad zijn [...] door God zelf ontworpen en gebouwd’, in het hemelse vaderland ( Hebreeën 11:10, 13-16). We hoeven geen tenten te bouwen, maar Gods tent of tabernakel zal uit de hemel neerdalen en we zullen voor eeuwig met Hem leven (Openbaring 7:15-17; 21:1-4; 22:1-5; Numeri 6:24-26).

`Hoe kunnen we de belofte van het eeuwig leven nu tot een werkelijkheid voor ons maken, terwijl we in een wereld leven met zo veel ellende? Wat kun je zeggen tegen hen die beweren dat alles fantasie is om ons een beter gevoel te geven over dit aardse leven?`

`Hebreeën 12:22-24 In welk opzicht zijn wij aangekomen in het hemels Jeruzalem en in de tegenwoordigheid van God?`
