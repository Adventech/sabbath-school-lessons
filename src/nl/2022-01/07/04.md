---
title:  Geen offer meer over voor de zonden
date:   08/02/2022
---

De waarschuwing in Hebreeën 6:4-6 lijkt heel erg op de vermaning in Hebreeën 10:26-29. Paulus legt uit dat de lezers geen aanspraak meer kunnen maken op de vergeving van zonden als ze Jezus’ offer naast zich neerleggen. Alleen Jezus kan die vergeving immers tot stand brengen.

`Lees Hebreeën 10:26-29. Op welke drie manieren omschrijft de auteur de zonde waar geen vergeving voor bestaat? `

De auteur zegt niet dat er voor geen enkele zonde vergeving meer is nadat we de waarheid hebben aanvaard. God heeft Jezus aangesteld als onze pleitbezorger. Door Hem hebben we vergeving van zonden (1 Johannes 1:9; 2:1). De zonde waarvoor geen vergeving of kwijtschelding is, wordt omschreven als het vertrappen van de Zoon van God, het bloed van het verbond ontheiligen en de heilige Geest verachten. Laten we de betekenis van deze uitdrukkingen eens op een rijtje zetten.

De uitspraak ‘de Zoon van God vertrappen’ houdt de afwijzing van Jezus’ heerschappij in. De benaming ‘Zoon van God’ herinnerde de toehoorders eraan dat God Jezus aan zijn rechterhand had laten plaatsnemen en Hem had beloofd zijn vijanden te maken tot een ‘bank voor zijn voeten’ (Hebreeën 10:29; 1:13, zie ook: Hebreeën 1:5-12, 14). Het vertrappen van Jezus houdt in dat de afvallige met Jezus is omgegaan als met een vijand. In het licht van het argument dat centraal staat in de Hebreeënbrief, zouden we ook kunnen zeggen dat, voor zover het om het leven van de afvallige gaat, Jezus van de troon is gestoten. Daar is de afvallige zelf op gaan zitten en Jezus doet dienst als voetenbank. Dat is precies waar Lucifer in de hemel op uit was en wat de ‘wetteloze mens’ in de toekomst probeert te doen (Jesaja 14:12-14; 2 Tessalonicenzen 2:3-4).

De uitspraak ‘het bloed van het verbond ontheiligen’ doelt op het afwijzen van Jezus’ offer (Hebreeën 9:15-22). Deze daad veronderstelt dat het bloed van Jezus geen reinigende kracht bezit. De woorden ‘de Geest van de genade verachten’ zijn heel ernstig. De Griekse term enybrisas (‘belediging’, ‘smaad’) houdt in dat er sprake is van hubris, wat ‘brutaliteit’ of ‘arrogantie’ betekent. Dit woord is geheel tegengesteld aan de omschrijving van de heilige Geest als ‘de Geest van de genade’. Het geeft te kennen dat de afvallige Gods offer van genade met beledigingen van de hand heeft gewezen. De afvallige bevindt zich in een hopeloze toestand. Hij verwerpt Jezus, zijn offer en de heilige Geest.

`Denk je dat het moeilijk of makkelijk is om de net beschreven houding aan te nemen? Hoe zit dat met jouzelf?`

`Hebreeën 10:26-29 Wat wil de schrijver ons duidelijk maken?` 
