---
title:  Het weldadige woord van God ervaren
date:   06/02/2022
---

`Lees Hebreeën 6:4-5. Wat kregen de gelovigen in Christus voor hun trouw aan Hem?`

‘Door het licht beschenen’ betekent dat ze bekeerd zijn. Deze uitspraak verwijst naar degenen die zich van ‘de duisternis’ door de macht van de tegenstander hebben gekeerd tot ‘het licht’ van God. Het duidt op bevrijding van zonde en onwetendheid (Hebreeën 10:32; Handelingen 26:17-18; Efeziërs 5:11; 1 Tessalonicenzen 5:4, 5). De werkwoordsvorm duidt er hier op dat deze verlossing een daad van God is, mogelijk gemaakt door Jezus, want ‘in Hem schittert Gods luister’ (Hebreeën 1:3). ‘Proeven van de hemelse gave’ en ‘deel krijgen aan de heilige Geest’ zijn synonieme uitdrukkingen. De ‘gave’ van God kan verwijzen naar zijn genade of naar de heilige Geest, door wie God die genade schenkt (Romeinen 5:15; Handelingen 2:38). Degenen die de heilige Geest ‘geproefd hebben’, hebben de ‘genade’ van God ervaren. Dat houdt ook in dat ze in staat zijn om zijn wil te doen (Johannes 7:37-39; 1 Korintiërs 12:13; Galaten 5:22, 23). ‘Het weldadige Woord van God’ ervaren wil zeggen dat je persoonlijk de waarheid van het evangelie ondervindt (1 Petrus 2:2-3). ‘De kracht van de komende eeuw’ verwijst naar de wonderen die God in de toekomst voor gelovigen zal verrichten: de opstanding, de verandering van ons lichaam en het eeuwige leven. Gelovigen krijgen daar nu echter al een voorproefje van. Ze hebben een geestelijke opstanding ervaren, een vernieuwd verstand en het eeuwige leven in Christus (Kolossenzen 2:12-13; Romeinen 12:2; Johannes 5:24,28-29).

Paulus denkt nu waarschijnlijk aan het volk in de woestijn, dat de genade van God en zijn verlossing heeft ervaren. Door de vuurpilaar werden ze ‘door het licht beschenen’, beschikten ze over het hemelse geschenk van het manna, ontvingen ze Gods goede geest, genoten ze de ‘goede woorden van de HEER’ en zagen ze ‘de kracht van de komende wereld’ door de ‘wonderen en tekenen’ die plaatsvonden tijdens hun bevrijding uit Egypte (Nehemia 9:12,19-20; Psalm 105:39 Exodus 16:15; Jozua 21:45 (HSV); Handelingen 7:36). Toch oppert Paulus dat het publiek van de Hebreeënbrief hetzelfde dreigde te doen als het volk in de woestijn: ondanks alle gunstbewijzen van God dwaalden ze af (Numeri 14:1-35).

`Heb je zelf meegemaakt waar de verzen in Hebreeën over spreken? Ben jij bijvoorbeeld ‘door het licht beschenen’ waar deze passage over spreekt?`

Hebreeën 6:4-5 Wat kregen de gelovigen in Christus voor hun trouw aan Hem?
