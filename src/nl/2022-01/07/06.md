---
title:  Jezus, anker voor onze ziel
date:   10/02/2022
---

Paulus waarschuwt voor afvalligheid en roept op tot liefde en geloof. Dat laat hij tot een hoogtepunt komen met een grootse beschrijving van onze zekerheid in Christus.

`Lees Hebreeën 6:17-20. Hoe staat God in voor zijn beloften?`

God staat op een aantal manieren in voor de vervulling van zijn beloften aan ons. Allereerst deed Hij dat door een eed. De Bijbel leert dat Gods beloften aan Abraham en David de vertrouwensbasis vormden van de voortdurende genade die God aan Israël schonk. Toen Mozes God smeekte om Israël te vergeven na de afgoderij met het gouden kalf, verwees hij naar Gods eed aan Abraham (Zie: Exodus 32:11-14; Genesis 22:16-18). De onderliggende kracht in dit pleidooi was het feit dat Gods eed onveranderlijk was (Romeinen 9:4; 11:28-29).

De psalmist deed ook een beroep op Gods belofte aan David toen hij tot God bad om Israël te vergeven. God had gezegd: ‘Ik zal mijn verbond niet schenden, mijn woorden niet herroepen. Eens heb Ik dat bij mijn heiligheid gezworen, nooit breek Ik mijn woord aan David. Zijn dynastie zal altijd voortleven, zijn troon voor Mij staan als de zon, als de maan die standhoudt voor eeuwig, trouwe getuige aan de hemel.’ (Psalm 89:35-38) Volgens het Nieuwe Testament gingen beide beloften in vervulling in Jezus. Hij was de nakomeling van Abraham, die naar de hemel opvoer en die de troon van David werd gegeven (Galaten 3:13-16; Lucas 1:31-33,54-55).

God staat ook in voor zijn beloften aan ons doordat Hij Jezus aan zijn rechterhand heeft geplaatst. Het doel van Jezus’ hemelvaart was de belofte te bevestigen die aan gelovigen was gegeven: Jezus steeg op als een ‘voorloper voor ons’ (Hebreeën 6:20). Zijn hemelvaart wijst ons er dus op hoe zeker Gods redding van ons is. God heeft Jezus tot heerlijkheid geleid doordat ‘Zijn dood iedereen ten goede zou komen (...) om vele kinderen te laten delen in zijn luister’ (Hebreeën 2:9-10). Jezus’ aanwezigheid voor de Vader is het ‘anker van de ziel’, en dat is vastgemaakt aan de troon van God. De eer van Gods heerschappij gaat samen met de vervulling van zijn beloften aan ons door Jezus. Willen we nog meer zekerheid?

`Wat doet het met jou als je bedenkt dat God jou een eed heeft gezworen? Waarom kun je je alleen daardoor al zeker voelen van verlossing, al voel je je misschien onwaardig?`

`Hebreeën 6:17-20 Hoe staat God in voor zijn beloften?`
