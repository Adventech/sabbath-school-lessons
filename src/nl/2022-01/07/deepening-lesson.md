---
title:  Verdieping
date:   11/02/2022
---

## Jezus, ons anker

### Hebreeën 6:9-20

#### IJsbrekervraag

`Waarop stel jij je vertrouwen, en waar is dat vertrouwen op gebaseerd?`

#### Ik Verken

In Hebreeën 5:11-6:19 wijkt de schrijver af van het onderwerp. Dat was: Christus als hogepriester ‘op de wijze van Melchisedek’ (5:10). Dit pikt hij in 6:20 weer op en werkt hij verder uit in hoofdstuk 7. Centraal in 6:9-20 staat de hoop op wat door God wordt beloofd. Omdat Abraham ontving wat hem door God was beloofd (vers 15), kan ook onze hoop op wat Hij ons heeft beloofd ‘betrouwbaar en zeker’ zijn (vers 19). Deze hoop is onlosmakelijk verbonden met Jezus, die als ‘voorloper’ (vers 20) reeds bij God is gekomen. Wij leven als gelovigen in de verwachting dat Jezus, onze hogepriester, eens zal terugkeren, dat er een nieuwe hemel en een nieuwe aarde zullen komen en dat wij eens voor altijd in Gods tegenwoordigheid zullen zijn.

#### Ik Bestudeer

De Hebreeën zijn ‘op de goede weg’ (6:9, NBV). Er is in hun leven sprake van ‘betere dingen die met de zaligheid samenhangen’ (Hebreeën 6:9, HSV).

`Welk verband bestaat er tussen dit vers en Hebreeën 6:7,10?`

In 6:11,18-19 benadrukt de schrijver de hoop die de Hebreeën hadden. Hierbij gaat het om iets waarop zij hoopten.

`Hoe omschrijft Paulus in Romeinen 8:20-21,24 deze hoop van een christen?`

Onze hoop heeft alles te maken met door God gegeven beloften. Dat gold niet alleen voor Abraham (Hebreeën 6:13,15), maar geldt ook voor ons. Christus vormde de basis van waar de Hebreeën op mochten hopen. Hij zou hun levensschip uiteindelijk binnen laten lopen in de haven van zijn Vader. Hun hoop op eeuwig leven was verankerd in Jezus (vgl. Kolossenzen 1:27 en 1 Timoteüs 1:1). Wel was het belangrijk dat ze hun geloof bleven onderhouden (6:11-12).

`Dat God doet wat Hij belooft, heeft Hij aan Abraham laten zien met ‘twee onomkeerbare daden’ (6:18). Welke daden waren dat?`

Onze hoop reikt in Jezus tot ‘voorbij het voorhangsel’ (6:19, vgl. 8:2; 9:12,24), dat wil zeggen tot in het hemelse huis van God. Het ‘voorhangsel’ was een gordijn dat onderdeel van de tabernakel en van de tempel was (vgl. 9:3 en Matteüs 27:51).

`Over welk voorhangsel gaat het in 10:20?`

Het woord psuchè (6:19) kan met ‘ziel’ vertaald worden. Daarnaast kan het ook met ‘levend wezen’ of ‘leven’ worden vertaald.

`Bekijk in verschillende vertalingen hoe psuchè in 4:12;10:38-39; 12:3; 13:17 wordt weergegeven.`

In 6:20 wordt Jezus een prodromos (‘voorloper’) genoemd.

`Op welke manier verduidelijkt 2:10 dit?`

`Waarom is het belangrijk, dat Jezus in de hemel voortdurend in functie is als onze hogepriester? Vgl. 2:17; 9:11-12,24.`

`1 Petrus 2:1-6 Welk advies krijgen we hier?`

#### Ik Pas Toe

De schrijver van Hebreeën doet zijn best duidelijk te maken dat Jezus en diens Vader volkomen betrouwbaar zijn.

`Vind jij het weleens moeilijk op God te vertrouwen? Zo ja, wanneer is dat dan het geval?`

`Hoe kun jij je vertrouwen op God vergroten?`

De Bijbel staat vol met beloften voor degenen die op God vertrouwen.

`Aan welke beloftes van God heb je voor jezelf het meest?`

Het woord ‘hoop’ is een neutrale term die niets zegt over de kwaliteit ervan.

`Ken je de uitdrukking ‘Hoop doet leven’? Waarom geldt dit zeker voor ons als christenen?`

Het is belangrijk dat er een moment in je leven komt waarin je jouw leven in handen van Jezus legt.

`Geloof jij in de uitdrukking ‘Eens gered, altijd gered’? Waarom wel, of waarom niet?`

`Hoe denk je te kunnen voorkomen dat jouw geloofsleven afstompt?`

#### Ik bid …

Heer Jezus, wat een heerlijke gedachte is het dat wij U volkomen kunnen vertrouwen voor dit leven en voor het leven in de eeuwigheid. Wij zie ernaar uit U te ontmoeten daar waar U bent, zodat we U kunnen danken voor alles wat U voor ons hebt gedaan. Amen.
