---
title:  Zendingsbericht
date:   11/02/2022
---

### Tina’s beproeving

#### Timor-Leste, 12 februari

_Tina Alves, 39_

Tina, haar man en hun vier kinderen zaten krap bij kas in Timor-Leste. Tina was boekhouder en receptioniste en haar man werkte als monteur. Op de een of andere manier konden ze net de eindjes aan elkaar knopen totdat ze hun zoon naar een adventistische kostschool stuurden in het naastgelegen Indonesië. Er was geen adventistische middelbare school in Timor-Leste. De opleiding van de jongen kostte veel geld en Tina en haar man kregen steeds meer betalingsachterstanden toen onverwachte rekeningen zich aandienden na familiebegrafenissen en een langdurig probleem in de familie.

Tina wist zich geen raad meer. Ze solliciteerde naar een baan op een aardbeienboerderij in Australië. Kerkleden schoven haar voor de voeten dat haar kind nog maar een jaar was, maar ze was vastbesloten. Zij zou als seizoenarbeider aan de slag gaan in Australië. Ze hoopte de schuld af te betalen en na zes maanden terug te keren met wat spaargeld. Tina kreeg werk op een boerderij in Tasmanië. Tijdens haar eerste week kondigde de opzichter van de boerderij aan dat er dubbel uitbetaald werd op zaterdagen. Op zaterdagochtend zette haar kamergenoot, die ook uit Timor-Leste kwam, koers naar de aardbeivelden. Tina daarentegen bleef in haar kamer.

Twee maanden lang vierde ze de sabbat op haar kamer. Op een sabbat besloot ze op zoek te gaan naar een adventistische kerk in de naburige stad, Launceston. Ze kende de stad niet en verdwaalde al snel. Niets leek op Timor-Leste, er liep bijna niemand op de straat, zelfs geen kinderen. Bezorgd probeerde ze de weg terug te vinden naar de boerderij. Na twee uur te hebben gelopen, zag ze een man zijn tuin schoonmaken. ‘Goeiemorgen meneer’, zei ze. ‘Kunt u me helpen alstublieft? Waar is de bushalte?’ ‘Waar kom je vandaan en waar ben je naar op weg?’, vroeg hij. ‘Ik kom uit Timor-Leste en ik zoek de adventkerk’, antwoordde ze. ‘Oh! Mijn vrouw is adventist, maar ze gaat niet naar de kerk’, zei de man. ‘Maar ik ken wel een paar kerkleden’.

De man nam Tina mee naar het huis van een kerklid en vanaf die tijd ging Tina elke sabbat naar de adventkerk. Kerkleden ontvingen haar vriendelijk, overlaadden haar met eten, kleding en zelfs keukenspullen. Haar kamergenoot en andere werklieden werden boos toen ze haar op zaterdagavonden terug zagen komen met haar armen vol cadeaus. ‘Wat is de echte reden dat je naar Australië bent gekomen?’, vroeg een arbeider. ‘Om geld te verdienen’, reageerde Tina. ‘Waarom werk je dan niet op zaterdag? Je weet toch dat je op zaterdag het dubbele tarief verdient?’, zei een ander. ‘Je bent hier enkel om plezier te maken’, zei een derde.

De onterechte beschuldigingen deden Tina pijn. ‘Zes dagen per week kan ik geld verdienen en is er slechts één dag voor God’, zei ze. ‘Ik ben er zeker van dat God mij voorziet, al krijg ik geen dubbel tarief uitbetaald’. De arbeiders eisten van de opzichter van de boerderij dat hij haar dwong op zaterdagen te werken. In het gesprek met de opzichter legde Tina uit dat ze de eigenaar van de boerderij tijdens het sollicitatiegesprek had verteld dat ze adventist was en niet op zaterdagen werkte. De eigenaar had daarop geantwoord dat Australië een vrij land is waar mensen kunnen kiezen op welke dag ze aanbidden. ‘Het spijt me’, zei Tina tegen de opzichter. ‘Wat er ook gebeurt met me, ik zal nooit op zaterdag werken. Al stuur je me terug naar Timor-Leste’.

Tina kreeg toestemming om op zaterdag vrij te zijn. Naarmate de tijd verstreek, kregen vier of vijf andere arbeiders interesse in Tina’s geloof en gingen ze op sabbat met haar naar de kerk. Aan het einde van de zes maanden vroeg Tina zich af of ze de juiste keuze had gemaakt. Het geld dat ze verdiend had was nauwelijks genoeg om de schuld bij de school mee af te betalen. In het vliegtuig naar Timor-Leste bleek echter dat ze meer geld had verdiend dan haar vrienden die op zaterdag gewerkt hadden. Hoe dat kwam?

Op haar laatste sabbat in Australië gaven kerkleden haar een afscheidscadeau, een stapel enveloppen. In de badkamer van de kerk opende Tina de enveloppen en zag ze geld. Het was meer geld dan ze ooit verdiend zou hebben als ze elke zaterdag een dubbel tarief had ontvangen voor haar werk. Tranen vulden haar ogen terwijl ze neerknielde in de badkamer. ‘Dank U God voor deze geweldige zegen’, bad ze. ‘Wat geweldig. Ik had nooit gedacht dat ik deze zegen zou ontvangen zonder ervoor te werken. Toch heeft God alles voor me klaargemaakt. Het is net als wat Jezus zei in Lucas 18:27:‘Wat bij de mensen onmogelijk is, is mogelijk bij God’.
