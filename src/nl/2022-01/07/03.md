---
title:  Herstel is onmogelijk
date:   07/02/2022
---

`Vergelijk Hebreeën 6:4-6; Mattheüs 16:24; Romeinen 6:6; Galaten 2:20; 5:24; 6:14. Wat betekent het om Christus te kruisigen? `

De Griekse brontekst legt de nadruk op het woord ‘onmogelijk’. God kan degenen die ‘afvallig zijn geworden’ niet bekeren omdat ‘zo iemand voor zichzelf de Zoon van God opnieuw kruisigt’. Paulus wil hier benadrukken dat er geen andere weg tot verlossing is dan door Christus. Op een andere manier bevrijd worden, is net zo onmogelijk als het voor God is ‘om te liegen’ of God ‘zonder geloof’ vreugde te bereiden (Hebreeën 6:6; 4:12; 6:18; 11:6).

De Zoon van God opnieuw kruisigen is een figuurlijke uitdrukking om aan te duiden dat er iets gebeurt in de persoonlijke relatie tussen Jezus en de gelovige. Toen de godsdienstige leiders Jezus kruisigden, deden ze dat omdat Jezus een bedreiging vormde voor hun overheersing en onafhankelijkheid. Daarom wilden ze Jezus als persoon uit de weg ruimen en een machtige en gevaarlijke vijand vernietigen. Het evangelie vormt een uitdaging voor de soevereiniteit en het zelfbeschikkingsrecht van het individu op het meest fundamentele niveau. In het christelijke leven gaat het erom dat we ons kruis op ons nemen en onszelf verloochenen (Matteüs 16:24). Dit houdt in dat we ‘de wereld kruisigen’ en ook ‘de oude mens’ en ‘de eigen natuur met alle hartstocht en begeerte’ (Galaten 5:24; 6:14; Romeinen 6:6). Het doel van het leven van een christen is dat hij op één of andere manier sterft. Als we ons eigen ‘ik’ niet laten sterven, kunnen we het nieuwe leven niet ontvangen dat God ons wil geven (Romeinen 6:1-11).

De worsteling tussen Jezus en het eigen ‘ik’ is een strijd op leven en dood (Romeinen 8:7-8; Galaten 5:17). Het is een zwaar gevecht dat je niet zomaar wint. Deze passage spreekt niet over de persoon die soms tekort schiet in de strijd met de ‘oude mens’ en ‘de eigen natuur’. Deze zonde heeft betrekking op de persoon die besluit dat Jezus een bedreiging vormt voor het soort leven waar hij of zij naar verlangt. Dat doet die persoon nadat hij of zij ware verlossing heeft ervaren en beseft wat het inhoudt en die dan toch de keuze maakt om zijn/haar relatie met Hem te verbreken (Hebreeën 6:4-5). Zolang een individu er niet doelbewust voor kiest zich van Christus af te keren, is er dus nog steeds hoop op verlossing.

`Wat betekent het om het eigen ‘ik’ te laten sterven en om ‘het kruis’ op je te nemen? Wat vind jij moeilijk om over te geven in Christus’ handen?`

`Hebreeën 6:4-6; Mattheüs 16:24; Romeinen 6:6; Galaten 2:20; 5:24; 6:14 Wat willen deze verzen ons zeggen?`
