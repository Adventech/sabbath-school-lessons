---
title:  Verdere studie
date:   14/01/2022
---

De komst van Jezus, de Zoon van God, naar deze wereld had meerdere functies tegelijkertijd. In de eerste plaats kwam Jezus, als de goddelijke Zoon van God, om de Vader aan ons te openbaren. Door zijn daden en woorden liet Jezus ons zien hoe de Vader werkelijk is en waarom we Hem kunnen vertrouwen en gehoorzamen.

Jezus kwam ook als de beloofde Zoon van David, Abraham en Adam, door wie God de vijand zou verslaan en de wereld zou regeren. Jezus nam dus de plaats van Adam in aan het hoofd van de mensheid om het oorspronkelijke doel te vervullen dat God voor hen had (Genesis 1:26-28; Psalm 8:3-8). Jezus kwam om de rechtmatige heerser te zijn die God altijd had gewild voor deze wereld.

‘De woorden die tot Jezus werden gesproken bij de Jordaan, ‘Dit is mijn geliefde Zoon, in Hem vind ik vreugde’, omvatten de gehele mensheid. God sprak tot Jezus als onze vertegenwoordiger. Wij worden met al onze zonden en zwakheden niet als waardeloos terzijde geschoven. ‘Gods genade, ons geschonken in zijn geliefde Zoon.’(Efeziërs 1:6) De heerlijkheid die op Christus rustte is de zekerheid van Gods liefde voor ons. (...) Het licht dat uit de geopende hemel straalde op het hoofd van onze redder, zal op ons rusten als wij bidden om hulp om de verleiding te weerstaan. De stem die tot Jezus sprak, zegt tot iedere gelovige: Dit is mijn geliefd kind, in wie Ik vreugde vind.’ (Ellen White, De wens der eeuwen, p. 83.)

`Hebreeën 1:2-3 Wat houdt ‘Gods luister’ in volgens deze tekst?`

**Gespreksvragen**

`We hebben ontdekt dat een grondiger begrip van Jezus’ woorden en daden ons helpt om God, de Vader, beter te begrijpen. Op welke praktische manieren zou een diepgaandere kennis van Jezus jouw relatie met God, de Vader, kunnen verrijken?`

`We hebben geleerd dat God met Jezus sprak en Hem behandelde, zoals Hij ook tot ons wil spreken en met ons wil omgaan. Wat leert het ons over de manier waarop wij met anderen om moeten gaan?`

`Bedenk hoe belangrijk de eeuwige goddelijkheid van Christus is. Wat verliezen we, als we geloven dat Jezus op de een of andere manier een geschapen wezen was, net als wij, en die naar het kruis ging? Leg dat beeld nu naast het feit dat Christus de eeuwige God was en dat Hij zelf naar het kruis ging? Wat is het grote verschil tussen deze twee opvattingen?`

`Heb het met elkaar over het eren van God. Lees Openbaring 14:7. Waarom maakt de verering van God deel uit van de tegenwoordige waarheid en van de drie-engelenboodschap?`
