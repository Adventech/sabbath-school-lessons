---
title:  Verdieping
date:   14/01/2022
---

## De beloofde Zoon

### Hebreeën 1:1-4

#### IJsbrekervraag

`Als een engelfiguur in een droom tot jou spreekt, hoe weet je dan zeker dat hij een boodschap van God voor jou heeft?`

#### Ik Verken

In het verleden heeft God gesproken door ‘de profeten’ (Hebreeën 1:1) die symbool staan voor het Oude Testament. Engelen speelden daarbij vaak een bemiddelende rol (vgl. Daniël 9:21-22; Handelingen 7:53; Galaten 3:19). Daarna heeft Hij gesproken door ‘Zijn Zoon’ Jezus Christus (Hebreeën 1:2). In Hem ontmoeten we God zelf. Hij heeft ons als gelovigen niet alleen geschapen, maar heeft Hij ons ook van zonden gereinigd en Hij steunt ons (Hebreeën 1:2-3). De erenaam ‘de Zoon van God’ maakt duidelijk dat Jezus ver verheven boven de engelen is en daarop duidt ook zijn plaatsnemen aan de rechterhand van God (Hebreeën 1:3-4).

#### Ik Bestudeer

Waarschijnlijk schreef de auteur van Hebreeën aan nieuwe gelovigen, Hebreeuwse christenen, die nog wat wankel in hun geloof stonden en de neiging hadden terug te keren naar het jodendom. Mogelijk hadden ze met vervolging te maken. In het verleden openbaarde God zich door profeten (Hebreeën 1:1).

`Lees Numeri 12:6-8. Op welke verschillende manieren openbaarde Hij zich aan de profeten?`

`Wat betekenden deze profeten voor de voorouders van de Hebreeën? Vgl. Hosea 12:11 en Lucas 1:55.`

Inmiddels heeft God ook gesproken door zijn Zoon, Jezus Christus (Hebreeën 1:2).

`Vergelijk Hebreeën 1:2 met 9:26 en 1 Petrus 1:20. Wat vertellen deze teksten ons over de tijd waarin we nu leven?`

`Welke waarschuwing bevat Matteüs 21:33-44 voor wie Christus afwijst?`

`Waarvan is Jezus ‘erfgenaam’ geworden, en waarom? Vgl. Hebreeën 1:2 met Johannes 1:3; 1 Korintiërs 8:6 en Kolossenzen 1:16.`

Hebreeën 1:3 schetst Christus als beeld van God, onderhouder van de schepping en als reiniger van zonden.

`Op welke manier is Christus beeld van God (2 Korintiërs 4:4; Kolossenzen 1:15 en vgl. Filippenzen 2:6)?`

`Hoe verwoordt Paulus in Kolossenzen 1:17 dat Christus de geschapen wereld onderhoudt en steunt?`

`Hoe blijkt uit Hebreeën 9:14,26 dat het reinigingsoffer van Christus volkomen was?`

Dat Christus plaatsgenomen heeft ‘aan de rechterzijde van Gods hemelse majesteit’ (Hebreeën 1:3, 8:1,10:12; 12:2; Marcus 16:19; Efeziërs 1:20; 1 Petrus 3:22), zegt iets over zijn positie en toekomstige functie.

`Om welke positie en toekomstige functie gaat het?`

Hebreeën 1:4 benadrukt Christus’ positie ver boven de engelen.

`Hoe maakt Paulus in Filippenzen 2:9-11 duidelijk dat Christus daarmee ook alle mensen te boven gaat?`

`Romeinen 1:3-4; Handelingen 13:32-33 Wat wordt er gezegd over Jezus?`

#### Ik Pas Toe

Er zijn nogal wat mensen die geloven dat iedereen zijn persoonlijke beschermengel heeft.

`Is dat terecht, als je hierbij Matteüs 18:10 en Handelingen 12:6-15 betrekt?`

Het Griekse woord aggelos kan zowel ‘engel’ als ‘boodschapper’ betekenen.

`Om wat voor soort ‘engelen’ gaat het volgens jou in Hebreeën 2:2, als je let op wat er in Hebreeën 1:1, Handelingen 7:53 en Galaten 3:19 staat?`

De Bijbel spreekt niet alleen over een bemiddelende rol van de engelen, maar ook over het middelaarschap van Jezus (Hebreeën 8:6; 9:15; 12:24).

`Waarom stijgt Jezus ook wat dat betreft ver uit boven de hemelse engelen?`

Zowel in Openbaring 19:10 als in Openbaring 22:8-9 geeft een engel aan niet aanbeden te willen worden.

`Waarom is Christus onze aanbidding wel waard? Zie bijvoorbeeld Openbaring 14:7.`

Als de schrijver van Hebreeën ons één ding duidelijk wil maken, dan is het wel dat Jezus op allerlei manieren engelen overstijgt, niet alleen door wat Hij deed, doet en zal doen, maar ook door het feit dat Hij de Zoon van God is.

`Leg uit in welke opzichten Opwekkingslied 387 (Groot en machtig is Hij) toepasbaar is op de verhevenheid van Christus.`

`Hoe kunnen wij Christus aanbidden?`

#### Ik bid …

Heer, wat geweldig dat ik U ken als degene die mij heeft gemaakt, die mij steunt en draagt en het mogelijk heeft gemaakt dat ik zonder zondenlast door het leven ga. Ik zie uit naar uw terugkomst op de wolken, wanneer iedereen in aanbidding en ontzag voor U zal knielen. Amen!
