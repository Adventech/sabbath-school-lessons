---
title:  De beloofde Zoon
date:   08/01/2022
---

### Lezen 
Jesaja 2:2-3; 44:24; Hebreeën 1:1-5,10; Exodus 24:16,17; Lucas 1:31-32

> <p>Kerntekst</p> 
> ‘Maar nu de tijd ten einde loopt heeft Hij tot ons gesproken door zijn Zoon, die Hij heeft aangewezen als enig erfgenaam en door wie Hij de wereld heeft geschapen. In Hem schittert Gods luister, Hij is zijn evenbeeld.’ Hebreeën 1:2-3

Direct nadat Adam en Eva hadden gezondigd, beloofde God hun ‘nageslacht’, een Zoon die hen zou bevrijden uit de handen van de vijand, die de erfenis zou herstellen die ze kwijt waren geraakt en die het doel zou vervullen waarvoor ze waren gemaakt (Genesis 3:15). Deze Zoon zou hen vertegenwoordigen en verlossen door hun plaats in te nemen door de slang te vernietigen. ‘Toen Adam en Eva de belofte voor de eerste maal hoorden, zagen zij uit naar een spoedige vervulling. Vol vreugde verwelkomden zij hun eerste zoon in de hoop, dat hij de verlosser zou zijn. De vervulling van de belofte liet echter op zich wachten.’ (Ellen White, De wens der eeuwen, p. 22.)

Deze belofte werd later ook aan Abraham bevestigd. God verzekerde hem ervan dat hij een ‘nakomeling’ zou voortbrengen, een Zoon door wie alle volkeren op aarde zouden worden gezegend (Genesis 22:16-18; Galaten 3:16). God zei hetzelfde tegen David. Hij beloofde David dat zijn zoon door God zou worden aangenomen als zijn eigen Zoon en zou worden erkend als een rechtvaardige koning over alle koningen ter wereld (2 Samuël 7:12-14; Psalm 89:27-29). Waarschijnlijk is het echter nooit bij Adam en Eva, Abraham of David opgekomen dat de verlossende Zoon God zelf zou zijn.

_Op sabbat 15 januari bespreken we met elkaar deze les._

