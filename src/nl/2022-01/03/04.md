---
title:  In Hem schittert Gods luister
date:   11/01/2022
---

`Lees Hebreeën 1:2-4. Wat leert deze passage ons over Jezus?`

Vandaag richten we ons op het vers waarin staat ‘In Hem schittert Gods luister, Hij is zijn evenbeeld'. (verzen 2-3)

`Lees Exodus 24:16-17; Psalm 4:6; 36:9; 89:15. Wat houdt ‘Gods luister’ in volgens deze teksten?`

In het Oude Testament verwijst de luister van God naar zijn zichtbare tegenwoordigheid bij zijn volk (Exodus 16:7; 24:16-17; Leviticus 9:23; Numeri 14:10). Deze aanwezigheid gaat vaak samen met licht of glans. De Bijbel vertelt ons dat Jezus het licht is dat naar deze wereld kwam om de heerlijkheid van God te openbaren (Hebreeën 1:3; Johannes 1:6-9, 14-18; 2 Korintiërs 4:6). Denk bijvoorbeeld aan Jezus’ verschijning tijdens de verheerlijking op de berg. ‘Voor hun ogen veranderde Hij van gedaante, zijn gezicht straalde als de zon en zijn kleren werden wit als het licht’ (Matteüs 17:2). Je kunt de zon niet waarnemen zonder de weerkaatsing van haar licht en op dezelfde wijze wordt God kenbaar in Jezus. Vanuit ons oogpunt zijn zij beiden één. Gods luister is het licht op zich en daarom is er in wezen geen verschil tussen God en Jezus, net zoals er geen verschil is tussen het licht en zijn straling.

Hebreeën zegt ook dat Jezus ‘het evenbeeld’ is van wie de Vader is (Hebreeën 1:3). Deze metafoor houdt in dat er een perfecte en algehele overeenkomst is in wezen, of essentie, tussen de Vader en de Zoon. Bedenk ook dat mensen Gods beeld dragen, maar niet zijn essentie (Genesis 1:26). De Zoon daarentegen deelt diezelfde essentie wel met de Vader. Geen wonder dat Jezus zei: ‘Wie Mij gezien heeft, heeft de Vader gezien.’ (Johannes 14:9)

`Waarom is het zulk geweldig nieuws dat Jezus het karakter en de luister van de Vader aan ons openbaart? Wat vertelt Jezus ons over wie de Vader is?`

`Hebreeën 1:2-4 Wat leert deze passage ons over Jezus?`
