---
title:  Jongerenles
date:   14/01/2022
---

### De beloofde Zoon

#### Opdracht van de vorige week

`Wat is het gevolg van Jezus’ leven voor jou?`

#### Lees samen

Hebreeën 1:1-4

#### Ijsbrekervraag

`Op wie lijk jij het meest en waar blijkt dat uit?`

#### Inspiratie

‘En Gods stem klonk uit de hemel: “Hij alleen is mijn Zoon. Mijn liefde voor Hem is groot”.’1

#### Behandel de tekst

We zeggen weleens ‘zo vader zo zoon’. Waarmee we willen aangeven dat de appel niet ver van de boom valt, oftewel dat de zoon bijzonder veel op zijn vader lijkt. En dan hoeft dat nog niet eens zo te zijn qua uiterlijk, maar vooral in doen en laten. Nou is dit niet een wet van Meden en Perzen, want die zoon heeft ook nog een moeder. Hij is niet per definitie een gelijkenis van zijn vader, hij kan ook juist veel (en nog meer) van zijn moeder weg hebben. Bij Jezus is het echter zo dat Hij het exacte evenbeeld van God is; Hij is de unieke Zoon van God. Voor wie naar Hem kijkt, is het alsof je naar een spiegelbeeld van God de Vader kijkt. Jezus vormt de perfecte weergave van God. Wie naar Jezus kijkt, ziet God. Het karakter van Jezus is als een letterlijke afdruk van het wezen van God. Daarom gaat de openbaring van God door middel van Jezus de boodschap die God via de profeten heeft kenbaar gemaakt ver te boven.

#### Gespreksvragen naar aanleiding van de tekst

`Hoe communiceerde God met mensen toen er nog geen Bijbel was? (Hebreeën 1:1) Op welke manieren was dat dan en hoe stel jij je dat voor?`

`Hoe heeft God gesproken met de eerste christenen? (vers 2) Hoe ging dat dan?`

`Wie is Gods erfgenaam en waaruit bestaat de erfenis? (vers 2)`

`Wat weten we dankzij Jezus? (vers 3) En wat hebben we verder aan Hem te danken?`

`Wat betekent ‘Jezus zit aan de rechterkant van God’? En wat betekent dat voor jou / ons?`

`Waarom is het belangrijk dat Jezus Gods Zoon is?`

#### Opdracht

`Hoe ziet de relatie tussen de Vader en de Zoon eruit en wat betekent dat?`
