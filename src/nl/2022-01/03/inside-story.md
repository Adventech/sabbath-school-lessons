---
title:  Zendingsbericht
date:   14/01/2022
---

### De nieuwe weg inslaan

#### Timor-Leste, 15 januari

_Adolfo Monteiro, 40_

Ik hield van mijn kerk in Kodo, een dorp in Timor-Leste. Ik ging daar elke zondag naartoe om de erediensten bij te wonen. Ik bezocht elke gebedsbijeenkomst. Ik deed mee aan elke kerkelijke activiteit. Tot Mario naar mijn dorp kwam. Toen hij bij mij op bezoek kwam, vertelde Mario me dat hij in een verafgelegen dorp had gewoond, maar dat hij naar mijn dorp was gestuurd als vrijwillige evangelist binnen de Adventkerk. Ik had nog nooit van de Adventkerk gehoord.

Mario vertelde me hoe hij de Bijbelse waarheid over de sabbat van de zevende dag had achterhaald en de beslissing had genomen om zich bij de Adventkerk aan te sluiten. Hij opende zijn Bijbel en sprak met me over de werkelijke dag van de HEER. Hij zei dat zaterdag die dag is, niet de zondag. Ik zag in de Bijbel dat het waar was wat hij beweerde; dat zaterdag de zevende dag is en zondag de eerste.

Ik begon vurig tot God te bidden. Ik vroeg Hem of ik door moest blijven gaan zoals ik altijd had gedaan en de eerste dag heilig zou houden of dat ik een nieuwe weg in moest slaan door de zevende dag te heiligen. ‘HEER’, bad ik, ‘is de oude levensstijl de bedoeling of juist de nieuwe?’ Ik bad drie dagen achter elkaar. Toen kreeg ik ’s nachts in mijn slaap een droom. Voor me waren twee wegen: een oude weg en een nieuwe. Iemand stond voor me en zei, ‘Het is beter de nieuwe weg te volgen en de oude achter je te laten’.

’s Ochtends werd ik wakker en dacht na over de droom. Het leek alsof het echt gebeurd was. Die dag kwam Mario opnieuw naar mijn huis en nodigde me uit om met hem te werken in de moestuin van mijn vriend Angelo. Terwijl we werkten, vertelde Mario aan Angelo over Gods Woord. Mario sprak altijd over de Bijbel als hij dorpelingen hielp in hun moestuinen en we genoten ervan naar hem te luisteren. Toch werd ik op die dag in het bijzonder geraakt door zijn woorden. Ik vroeg hem mij Bijbelstudies te geven.

Nadat ik me een paar maanden later had laten dopen, vertelde ik mijn vrouw over de Bijbel. Ze werd ook gedoopt, samen met de leden van twee andere families in het dorp. Ons leven is niet over rozen gegaan sinds we ons bij de Adventkerk hebben aangesloten. Een paar jaar na de doop van mijn vrouw eiste haar broer, een ouderling van onze vroegere kerk, dat we ons geloof vaarwel zouden zeggen. Hij sloeg mijn vrouw zelfs waar ik bij was. ‘Alleen jouw man kan zich tot dat geloof bekeren’, zei hij. ‘Je mag zijn voorbeeld niet volgen’.

Mijn vrouw antwoordde dat ze het nieuwe pad wilde volgen. ‘Ik ben al getrouwd en heb een gezin’, zei ze. ‘Mijn man is het hoofd van het gezin. Als hij de weg bewandelt die ik ook moet gaan, zal ik dat doen, al leidt die weg tot het einde van de wereld’. Al oefende onze familie veel druk op ons uit, God is ontzettend goed voor ons geweest. Mijn vrouw en ik hebben voor onze familie gebeden en mijn moeder en twee broers en zussen zijn nu ook lid van de Adventkerk.

Als bewaker verdien ik niet genoeg geld om het evangelie financieel te ondersteunen. Toch heb ik de wilskracht om de waarheid te delen met anderen. Het is mijn plicht en verantwoordelijkheid om harten tot Jezus te brengen, omdat ik weet hoe waardevol elk hart is in Gods ogen. Aan elke persoon die ik ontmoet, laat ik weten dat Jezus ontzettend veel van hen houdt en hen wil redden.
