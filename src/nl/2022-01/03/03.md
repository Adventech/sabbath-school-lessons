---
title:  God sprak tot ons door zijn Zoon
date:   10/01/2022
---

`Lees Hebreeën 1:1-4. Wat is de kerngedachte van deze verzen?`

In de oorspronkelijke Griekse tekst is Hebreeën 1:1-4 slechts één lange zin. Sommigen stellen dat het door de retorische kunstzinnigheid de mooiste zin van het hele Nieuwe Testament is. De zin getuigt er bovenal van dat God tot ons heeft gesproken in zijn Zoon, Jezus. De Joden in de eerste eeuw na Christus hadden het Woord van God al lange tijd niet meer gehoord. De laatste openbaring die in het geschreven Woord van God stond, was afkomstig van de profeet Maleachi en het dienstwerk van Ezra en Nehemia, vier eeuwen daarvoor. Nu sprak God opnieuw tot hen via Jezus.

Gods openbaring door Jezus ging de onthulling die God had gedaan door de profeten te boven. De openbaring door Jezus is van een andere orde. Hij is God zelf, die de hemel en de aarde heeft gemaakt en het universum regeert. Paulus twijfelde nooit aan de goddelijkheid van Christus. Dat is voor hem een onweerlegbaar feit. Paulus beschouwde het Oude Testament ook als het Woord van God. Dezelfde God die in het verleden had gesproken, ging daar nu mee door. Het Oude Testament bracht ware kennis over van Gods wil.

Desondanks was het enkel door de komst van de Zoon naar deze aarde dat de volledigere betekenis van het Oude Testament kon worden begrepen. Volgens de auteur bood de openbaring van de Vader in de Zoon de sleutel tot inzicht in de ware diepgang van het Oude Testament. Net zoals de afbeelding op de bovenkant van een puzzeldoos bepaalt wat de juiste plek is voor elk puzzelstukje. Jezus heeft zo bijzonder veel van het Oude Testament in een helder licht gesteld.

Jezus kwam eveneens om onze vertegenwoordiger en redder te zijn. Hij zou onze plaats innemen in de strijd en Hij zou de slang verslaan. In Hebreeën is Jezus dan ook de ‘bereider’ en de ‘voorloper’ van de gelovigen (Hebreeën 2:10; Hebreeën 6:20). Hij vecht voor ons en vertegenwoordigt ons. Dit betekent eveneens dat God voor ons wil doen wat Hij voor Jezus heeft gedaan want Hij vertegenwoordigt ons. Hij die Jezus heeft verhoogd en aan zijn rechterhand heeft geplaatst, verlangt ernaar dat ook wij met Jezus op zijn troon zitten (Openbaring 3:21). Gods boodschap aan ons in Jezus omvat niet alleen wat Jezus heeft gezegd, maar ook wat de Vader door Hem en voor Hem heeft gedaan, en dat allemaal met het oog op wat voor ons van tijdelijk en eeuwig belang is.

`Denk erover na wat het betekent dat Jezus, God zelf dus, naar deze aarde kwam. Waarom zou deze waarheid ons met zoveel hoop moeten vervullen?`

`Hebreeën 1:1-4 Wat is de kerngedachte van deze verzen?`
