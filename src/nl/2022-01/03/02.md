---
title:  De tijd die ten einde loopt
date:   09/01/2022
---

Paulus was ervan overtuigd dat hij leefde in ‘de tijd die ten einde loopt’. Dat blijkt wel uit de eerste verzen van de Hebreeënbrief. In de Bijbel komen twee van elkaar verschillende manieren voor om over de toekomst te spreken. De profeten hanteerden de woorden ‘in de toekomst’ of ‘het laatste der dagen’ om naar de toekomst in het algemeen te verwijzen (Noot van de vertaler: Deze bewoordingen zijn ontleend aan de NBG-vertaling. Zie bijvoorbeeld: Deuteronomium 4:30-31; Jeremia 23:20 De NBV gebruikt hier echter woorden als ‘wanneer’ en 'eens'.). De profeet Daniël gebruikt een tweede soort uitdrukking, ‘de tijd van het einde’, om het specifiek te hebben over de laatste periode van de wereldgeschiedenis (Daniël 8:17; Daniël 12:4).

`Lees Numeri 24:14-19 en Jesaja 2:2-3. Wat beloofde God voor zijn volk te doen in ‘de toekomst’ of ‘eens’?`

Een paar oudtestamentische profeten verkondigden dat God ‘in de toekomst’ of ‘eens’ een koning zou aanwijzen die de vijanden van zijn volk te gronde zou richten en de volkeren tot Israël zou trekken. Paulus zegt dat deze beloften in Jezus zijn vervuld. Hij heeft de tegenstander verslagen en alle volkeren tot zich getrokken (Kolossenzen 2:15; Johannes 12:32). In dit opzicht zijn de ‘laatste dagen’ dus begonnen toen Jezus Gods beloften heeft vervuld. Onze geestelijke voorouders stierven in geloof. Ze zagen en verwelkomden de beloften vanuit ‘de verte’, maar ze ontvingen deze niet. Wij daarentegen hebben ze in Jezus in vervulling zien gaan.

Laten we even stilstaan bij Gods beloften en Jezus. De Vader beloofde dat Hij zijn kinderen uit de dood zal opwekken. Het geweldige nieuws is dat Hij door de opstanding van Jezus de aanzet gaf tot de opstanding van zijn kinderen (1 Tessalonicenzen 4:15-16; 1 Korintiërs 15:20; Matteüs 27:51-53). De Vader heeft ook een nieuwe schepping beloofd. Hij heeft de vervulling van die belofte in gang gezet door een nieuw geestelijk leven in ons te scheppen (Jesaja 65:17; 2 Korintiërs 5:17; Galaten 6:15). Hij verzekerde ons ervan dat Hij zijn eeuwig Koninkrijk zou oprichten (Daniël 2:44). Hij heeft dat Koninkrijk ingeluid door ons te bevrijden van de macht van de tegenstander en door Jezus aan te stellen als onze heerser (Matteüs 12:28-30; Lucas 10:18-20). Dat is nog maar het begin. Wat de Vader begon te doen bij Jezus’ eerste komst, zal Hij voltooien bij zijn tweede komst.

`Denk eens aan alle beloften die God in het verleden heeft vervuld. Waarom helpt dit ons Hem te vertrouwen als het gaat om de beloften die nog niet in vervulling zijn gegaan?`

`Numeri 24:14-19; Jesaja 2:2-3 Wat beloofde God voor zijn volk te doen in ‘de toekomst’ of ‘eens’?` 
