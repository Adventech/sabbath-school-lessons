---
title:  Jongerenles
date:   23/12/2022
---

### Het oordeel

#### Opdracht van de vorige week

`Welke kenmerken van dienend leiderschap zie je binnen jouw gemeente?`

#### Lees samen

Daniël 7:9-14

#### IJsbrekervraag

`Ooit zal God oordelen over goed en kwaad. Wat vind je daarvan?`

#### Inspiratie

‘Daarna zal het volk van God gaan regeren.’ (Daniël 7:27a, BGT.)

#### Behandel de tekst

In dit hoofdstuk (Daniël 7) gaan we terug in de tijd, tijdens het eerste regeringsjaar van koning Belsassar, zo’n negen jaar na de dood van Nebukadnessar. Het was een tijd van politieke onzekerheid, ook voor de ballingen. Daniël was toen ongeveer zeventig jaar oud en de val van Babylon lag nog in de toekomst, maar zou niet lang op zich laten wachten. Op een nacht droomde Daniël over een kolkende watermassa waaruit vier dieren tevoorschijn kwamen. Het eerste dier leek op een leeuw, het tweede dier op een beer en het derde op een panter. Het vierde dier week ervan af. Dit was niet te vergelijken met een ander dier. Het was angstaanjagend en afschrikwekkend en geweldig sterk. Bovendien had het tien horens op zijn kop. Ook al ziet dit er dreigend uit, de belangrijkste boodschap van Daniël 7 is dat degenen die trouw zijn aan God niet bang hoeven te zijn.

#### Gespreksvragen naar aanleiding van de tekst

`Vergelijk de vier dieren plus de tien horens met de vier metalen plus de voeten van ijzer en leem van het beeld in Daniël 2. Welke overeenkomsten zie je? (Daniël 7:4-8,17 + 2:37-45)`

`Wat zag Daniël nog meer ná de vier dieren? (7:9-10) Wat voor een situatie schetst Daniël hier?`

`Wat gebeurt er met die koninkrijken en daarna? (vers 11-12,18; vergelijk Daniël 2:44-45) Wat betekent dit voor ons? (vgl. vers 18)`

`Wie zag Daniël in zijn droom verschijnen en wat gebeurde er met hem? (vers 13-14) Naar wie wordt hier verwezen? Wat betekent dat voor de mensen die God trouw blijven?`

`Wat leert deze profetie ons met het oog op wat er zich allemaal op het wereldtoneel afspeelt?`

`Welk hoopvol element zit er voor alle gelovigen in deze profetie?`

#### Opdracht

`Waarom hoef je je geen zorgen te maken?`

