---
title:  Het laatste oordeel
date:   18/12/2022
---

Voor velen betekent het idee van oordeel veroordeling. Dat maakt inderdaad deel uit van het proces, maar we moeten niet vergeten dat het idee van een oordeel ook een positieve kant heeft. Het oordeel houdt ook de rechtvaardiging van de rechtvaardigen in. Daniël verwijst naar het eindtijdoordeel als het moment dat ‘er recht werd verschaft aan de heiligen’ (Daniël 7:22). Gods oordeel omvat het principe dat in deze oudtestamentische tekst staat: ‘Luister dan vanuit de hemel en grijp in. Spreek recht over uw dienaren, verklaar de boosdoener schuldig en geef hem zijn verdiende straf, maar spreek de onschuldige vrij en herstel hem in zijn recht.’ (1 Koningen 8:32)

`Lees Matteüs 25:31-46 en Johannes 5:21-29. Hoe wees Christus in het laatste oordeel zowel op veroordeling als op rechtvaardiging?`

Sommigen beweren dat de uitdrukking ‘wordt geen oordeel uitgesproken’ betekent dat degenen die in Christus zijn helemaal niet worden geoordeeld (Johannes3:18;Johannes5:24). Deze uitdrukkingen houden alleen in dat gelovigen niet worden veroordeeld. Vandaar dat de tekst moet worden opgevat als zeggende ‘zal niet worden veroordeeld’.

Ons lot wordt bepaald in ons huidige leven. Degenen die in Christus zijn, zijn al verzekerd van hun rechtvaardiging in het oordeel. Zij die niet in Christus zijn, blijven veroordeeld. Christus beschreef het oordeel en zei dat de bokken (slecht) en de schapen (rechtvaardig) werden geoordeeld (Matteüs 25:31-46). Paulus zei nadrukkelijk: ‘Wij moeten allen voor de rechterstoel van Christus verschijnen, zodat ieder van ons krijgt wat hij verdient voor wat hij in zijn leven heeft gedaan, of het nu goed is of slecht.’ (2 Korintiërs 5:10) Terwijl we nadenken over het oordeel, moeten we weten dat we gered zijn door genade, gerechtvaardigd door geloof, en geoordeeld door werken. De basis van het oordeel is Gods morele wet zoals de Tien Geboden die samenvat (Jesaja 55:1; Efeziërs 2:8-10; Genesis 15:6; Romeinen 5:1; Prediker 12:13-14: Matteüs 25:31-46: Openbaring 20:11-13; Jakobus 1:25; 2:8-17). Onze werken zijn de uiterlijke bewijzen van de echtheid van onze reddende ervaring. Die elementen worden tijdens het oordeel beoordeeld. Er is geen willekeurig besluit van God om sommigen te verkiezen gered te worden en anderen om verloren te gaan. Ieder is moreel verantwoordelijk voor zijn of haar eigen lot. Het oordeel is niet het moment waarop God besluit ons te accepteren of af te wijzen, maar het moment waarop God onze keuze definitief maakt of we Hem al dan niet hebben aangenomen. Die keuze wordt zichtbaar door onze werken.

`Hoe zeker ben jij ervan dat je door je geloof bent gered?`

`Matteüs 25:31-46 en Johannes 5:21-29 Waar wees Christus op?`
