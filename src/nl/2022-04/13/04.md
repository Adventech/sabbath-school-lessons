---
title:  Het oordeel tijdens het millennium
date:   20/12/2022
---

De Bijbel vertelt ons dat bij de wederkomst zowel de levende heiligen als de herrezen heiligen ‘de Heer in de lucht tegemoet gaan’ en dat alle heiligen naar de hemel worden gebracht om te verblijven in de hemelse ‘kamers’ die Hij zelf voor hen heeft bereid. Pas aan het einde van het millennium zal het nieuwe Jeruzalem naar deze aarde komen en het eeuwige thuis worden van de heiligen (1 Tessalonicenzen 4:16-17; Johannes 14:1-3; Openbaring 21:1-3,9-11). Gedurende het millennium zal deze aarde woest zijn en zullen de heiligen met Christus in de hemel heersen (Jeremia 4:23; Openbaring 20:4).

`Lees 1 Korintiërs 6:2-3 en Openbaring 20:4-6,11-13. Waarom zouden de heiligen deelnemen aan het oordeel tijdens het millennium?`

Het hele oordeelsproces is bedoeld om Gods karakter te rechtvaardigen. God wordt door de tegenstander op een oneerlijke manier beschuldigd in verband met de wijze waarop Hij zijn schepselen behandelt. Verder gaat het er om de onpartijdigheid vast te stellen van de beloningen van de rechtvaardigen en om de rechtvaardigheid van de straffen van de goddelozen aan te tonen. Ten slotte is het bedoeld om alle twijfels weg te nemen die zouden kunnen leiden tot een nieuwe rebellie in het universum. Bij dit onderzoekende oordeel van de rechtvaardigen voor de wederkomst zijn alleen de hemelingen betrokken (Daniël 7:9-10;). Aan het oordeel dat tijdens het millennium over de goddelozen en de gevallen engelen wordt uitgesproken, zullen ook de heiligen zelf deelnemen (1 Korintiërs 6:3; Judas 6; Openbaring 20:4-6).

Het onderzoekend oordeel voor de wederkomst begon in 1844 toen Daniël ‘zag dat er tronen werden neergezet ... Het hof nam plaats en de boeken werden geopend.’ (Daniël 7:9-10) Het oordeel tijdens het millennium begint echter pas nadat de heiligen naar de hemel zijn gebracht en op tronen zijn gezeten, en het oordeel aan hen is toevertrouwd. Dan worden de hemelse boeken nogmaals geopend en worden de doden ‘op grond van wat in de boeken stond geoordeeld naar hun daden’ (Openbaring 20:4,1). Dit proces biedt de heiligen de gelegenheid om de hemelse boeken te evalueren en Gods eerlijke behandeling in alle gevallen vast te stellen. Hij beloont niet alleen alle mensen naar wat ze verdienen op basis van hun eigen beslissingen, maar Hij legt hun ook uit waarom Hij dat zo heeft gedaan.

`Voordat één van de in het graf rustende mensen die verloren gaan, wordt opgewekt om de tweede dood te ondergaan, worden zij die gered zijn bij het oordeelsproces betrokken. Niemand wordt gestraft totdat ook wij de rechtvaardigheid en eerlijkheid van God hebben vastgesteld. Wat leert dit ons over het karakter van God?`

`1 Korintiërs 6:2-3 en Openbaring 20:4-6, 11-13 Waar doen de heiligen aan mee tijdens het millennium en waarom?`
