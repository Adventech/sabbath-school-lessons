---
title:  Het oordeel wordt uitgevoerd
date:   21/12/2022
---

Tijdens de Middeleeuwen was er een sterke neiging God af te schilderen als een strenge, straffende Rechter. Tegenwoordig is de neiging Hem te beschrijven als een liefhebbende, toegeeflijke Vader die zijn kinderen nooit straft. Liefde zonder gerechtigheid verandert in chaos en wetteloosheid. Gerechtigheid zonder liefde leidt tot onderdrukking en onderwerping. Het proces van oordelen door God is een volmaakte mix van gerechtigheid en barmhartigheid, die beide voortkomen uit zijn onvoorwaardelijke liefde.

Het oordeel dat wordt uitgevoerd is Gods definitieve en onomkeerbare, bestraffende interventie in de menselijke geschiedenis. Er kwamen ook al eerder beperkte straffende oordelen voor. Denk bijvoorbeeld aan het uit de hemel werpen van de tegenstander en zijn opstandige engelen, het verdrijven van Adam en Eva uit de tuin van Eden, de zondvloed, de vernietiging van Sodom en Gomorra, de dood van de eerstgeborenen in Egypte, en de dood van Ananias en Saffira (Openbaring 12:7-12; Genesis 3; 6-8; 19; Judas 19; Exodus 11-12; Handelingen 5:1-11). Het hoeft ons dus niet te verrassen dat er ook aan het einde van de menselijke geschiedenis een oordeel over de goddelozen wordt uitgevoerd.

`Lees 2 Petrus 2:4-6 en 3:10-13. Hoe helpen deze teksten ons de aard van het uiteindelijke oordeel te begrijpen? Hoe laten ze het idee van de voltooiing van het oordeel naar voren komen in tegenstelling tot het eeuwig doorgaan ervan, wat een ontkrachting van rechtvaardigheid zou zijn en niet een uitdrukking ervan?`

‘Gods goedheid en lankmoedigheid, zijn geduld en barmhartigheid jegens zijn onderdanen, zullen Hem er niet van weerhouden de zondaar te straffen die weigerde te gehoorzamen aan zijn regels. Het is niet aan de mens om God iets voor te schrijven. De mens heeft Gods heilige wet overtreden en ontvangt alleen vergiffenis door het grote offer dat Hij bracht door zijn Zoon te geven om voor de schuldigen te sterven, want zijn wet is onveranderlijk.’ (Ellen White, Manuscript Releases, vol. 12, blz. 208.)

Alles wat God had kunnen doen om de mens te redden en te voorkomen dat hij voor eeuwig verloren gaat, heeft Hij gedaan, zelfs als dat ten koste van Hemzelf ging. Zij die verloren gaan, hebben uiteindelijk zelf keuzes gemaakt die hen tot dit ongelukkige einde hebben geleid. Het idee dat Gods oordeel over de verlorenen en zelfs de vernietiging van de verlorenen (in tegenstelling tot eeuwige kwelling), indruist tegen het karakter van een liefhebbende God is gewoon verkeerd. Gods liefde, en dan ook alleen zijn liefde, vereist echter ook gerechtigheid.

`Wat leert het kruis ons over wat God bereid was te doen om iedereen te redden die gered zou worden?`

`2 Petrus 2:4-6; 3:10-13 – Hoe helpen deze teksten ons de aard van het uiteindelijke oordeel te begrijpen?` 
