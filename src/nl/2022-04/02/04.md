---
title:  ‘Jullie zullen helemaal niet sterven’
date:   04/10/2022
---

`Lees Genesis 3:4. Op hoe vele manieren is deze leugen door de eeuwen heen herhaald?`

Deze leugen komt zeer duidelijk naar voren in de veelvoorkomende overtuiging dat de ziel onsterfelijk is. Dit idee was het fundament van vele oude godsdiensten en filosofieën. In het oude Egypte zette het aan tot het mummificeren van de doden en het neerzetten van monumenten voor hen, zoals de piramiden. Deze theorie behoort ook tot één van de belangrijkste pijlers binnen de Griekse filosofie. In De republiek van Plato, vraagt Socrates bijvoorbeeld aan Glaucon: ‘Weet je niet dat onze ziel onsterfelijk is en nooit vergaat?’ In Plato’s Phaedo haalt Socrates hetzelfde argument aan door te zeggen dat ‘de ziel onsterfelijk en onvergankelijk is en dat onze zielen in feite verder leven in Hades’. Deze filosofische gedachtegangen hebben de westerse cultuur in grote mate bepaald. Dat geldt zelfs voor het christendom in de tijd na de apostelen. Toch zijn ze al veel eerder ontstaan, en waren ze er al in de tuin van Eden, bij Gods tegenstander zelf. De kern van de verleiding in Eden was dat de tegenstander Eva ervan overtuigde, ‘Jullie zullen helemaal niet sterven!’ (Genesis 3:4) Door deze nadrukkelijke bewering, plaatste de tegenstander zijn eigen woord boven het Woord van God.

`Lees Psalm 115:17; 146:4; Johannes 5:28-29; Matteüs 10:28; 1 Korintiërs 15:51-58. Wat leren deze verzen ons wat tegenover de leer van de onsterfelijkheid van de ziel staat, en hoe kunnen we deze verzen gebruiken om die valse leerstelling te weerleggen?`

De valse theorie van de aangeboren onsterfelijkheid van de ziel is blijven bestaan, zelfs tot in deze moderne wereld. Boeken, films en tv-programma’s blijven voortdurend het idee bepleiten dat we na onze dood in een ander stadium van bewustzijn terechtkomen. Hoe triest is het dat deze dwaalleer ook vanaf vele christelijke preekstoelen wordt verkondigd. Zelfs de wetenschap is erbij betrokken geraakt. Er is een instelling in de Verenigde Staten die een technologie probeert te ontwikkelen waardoor we, zo pretenderen ze, met de doden kunnen communiceren. Naar hun mening leven die nog steeds verder als PMP’s. Ze leven verder als ‘Post Materiële Personen’. Omdat deze dwaling zo overheersend is, zou het ons niet moeten verbazen dat deze misleiding ook een centrale rol zal spelen in de laatste gebeurtenissen van de menselijke geschiedenis.

`Hoe uit deze leugen zich in onze eigen cultuur? Waarom moeten we meer op Gods Woord vertrouwen dan op wat onze zintuigen ons vertellen?`

`Psalm 115:17; 146:4; Johannes 5:28-29; Matteüs 10:28; 1 Korintiërs 15:51-58 Hoe weerleggen deze verzen de leugen van de slang in Genesis 3:4?`