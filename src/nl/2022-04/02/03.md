---
title:  Misleid door de slang
date:   03/10/2022
---

`Lees Genesis 3:1-7. Welke maatstaf gebruikte Eva om te kiezen tussen Gods Woord en dat van de slang?`

Genesis 3 is een van de duidelijkste voorbeelden van de psychologie achter misleiding. God had Adam en Eva gewaarschuwd dat ze zeker zouden sterven als ze van de verboden vrucht aten (Genesis 2:16-17). In de gedaante van een slang gebruikte de tegenstander een paar retorische foefjes om Eva tot zonde te verleiden. Ten eerste generaliseerde hij Gods specifieke verbod. Hij vroeg haar, ‘Is het waar dat God gezegd heeft dat jullie van geen enkele boom in de tuin mogen eten?’ Eva bracht daar tegenin dat het verbod alleen gold voor één bepaalde boom. Als ze daarvan aten of die aanraakten, zouden ze sterven. Vervolgens sprak de tegenstander Gods Woord tegen. Hij zei onomwonden, ‘Jullie zullen helemaal niet sterven!’ Ten slotte beschuldigde hij God ervan dat Hij noodzakelijke kennis met opzet had achtergehouden van haar en haar man. De misleider beweerde, ‘God weet dat jullie de ogen zullen opengaan zodra je daarvan eet, en dat jullie dan als God zullen zijn en kennis zullen hebben van goed en kwaad’. Eva’s nieuwsgierigheid trok haar naar het betoverende terrein van de tegenstander. Daar werd ze gedwongen te kiezen voor trouw aan Gods beperkende gebod of om toe geven aan de verleidelijke verlokkingen van de tegenstander. Omdat ze Gods Woord in twijfel trok, vertrouwde ze op haar eigen zintuigen. Ze gebruikte de empirische methode van eigen waarneming om te kiezen tussen de twee tegengestelde uitspraken.

Allereerst stelde ze vanuit een voedingsperspectief vast dat ‘de vruchten [van de boom] er heerlijk uitzagen’. Daarnaast merkte ze vanuit esthetisch oogpunt op dat ‘[de vruchten] een lust voor het oog waren’. Ten derde duidden haar logische redeneringen erop dat ‘de boom haar wijsheid zou schenken’. Naar haar mening had ze dus genoeg goede redenen om acht te slaan op de woorden van de slang en te eten van de verboden boom. Helaas is dat ook precies wat ze deed. Sommige mensen beweren dat alle vormen van kennis juist zijn, zolang we ‘het goede behouden’ (1 Tessalonicenzen 5:21). Toch laat de tragische ervaring van Adam en Eva in de tuin van Eden maar al te duidelijk zien dat kennis op zich schadelijk kan zijn. Er zijn dus echt dingen die we beter niet kunnen weten.

`Hoe leert dit Bijbelgedeelte ons hoe makkelijk het is om onze zondige beslissingen te beredeneren en te rechtvaardigen?`

`Genesis 3:1-7 Welke maatstaf gebruikte Eva om te kiezen tussen Gods Woord en dat van de slang?`