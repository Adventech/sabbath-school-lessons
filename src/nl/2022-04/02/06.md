---
title:  De eerste evangeliebelofte
date:   06/10/2022
---

`Lees Genesis 3:15,21. Welke hoop bieden deze verzen aan de gehele mensheid?`

Genesis 3 brengt de vreselijke tragedie in beeld die de wereld na de zondeval in zijn greep had. Alles veranderde en Adam en Eva zagen maar al te duidelijk hoe de wereld verschilde van hoe ze eerder was geweest. Te midden van hun teleurstelling en wanhoop, gaf God hun echter een houvast voor het heden en hoop voor de toekomst. Allereerst vervloekte Hij de slang door te verwijzen naar de aanstaande op de Messias gebaseerde hoop. Hij stelde, ‘Vijandschap sticht Ik tussen jou en de vrouw, tussen jouw nageslacht en het hare, dat verbrijzelt jou de kop, jij bijt het in de hiel.’

Het woord ‘vijandschap’ (in het Hebreeuws: ’eevaa) duidt niet alleen op een langdurige kosmische strijd tussen goed en kwaad, maar ook op een persoonlijke afschuw van de zonde, die Gods genade in het menselijke verstand heeft geplant. Van nature zijn we volledig in zonde gevallen en ‘slaven van de zonde’ (Efeziërs 2:1,5; Romeinen 6:20). Toch is het door de genade die Christus in ieder mens heeft gelegd dat er vijandschap is tegenover de tegenstander. Deze ‘vijandschap’ is het goddelijke geschenk vanuit Eden en dat stelt ons in staat zijn reddende genade te aanvaarden. Zonder deze levensveranderende genade en vernieuwende kracht zou de mens de gevangene blijven van de tegenstander, een slaaf die altijd naar zijn pijpen moet dansen. Vervolgens gebruikte de Heer een dierenoffer om deze messiaanse belofte te illustreren. ‘Toen Adam, in navolging van de instructies die God had gegeven, een offer bracht voor de zonde, was deze ceremonie een pijnlijke ervaring voor hem. Hij moest zijn hand opheffen om het leven weg te nemen, dat alleen God kon geven, door een offer te brengen voor de zonde. Het was voor het eerst dat hij de dood in de ogen zag. Terwijl hij neerkeek op het bloedende slachtoffer, kronkelend in doodsangst, moest hij door geloof vooruitkijken naar de Zoon van God, waar het slachtoffer naar vooruit wees. Hij zou zijn leven geven als offer voor de mens.’ (Ellen White, The Story of Redemption, p. 50.)

`Lees 2 Korintiërs 5:21 en Hebreeën 9:28. Wat leren deze verzen ons over wat in Eden voor het eerst zichtbaar werd?`

Met de wetenschap dat ze uiteindelijk zouden sterven, verlieten Adam en Eva de tuin van Eden. Ze gingen niet naakt weg of met de bedekkingen die zij zelf van vijgenbladeren hadden gemaakt. God zelf ‘maakte kleren van dierenvellen’ voor hen en ‘trok hun die [zelfs] aan’. Dat staat symbool voor zijn bedekkende gerechtigheid (Zie: Zacharia 3:1-5; Lucas 15:22). Zelfs toen al, vanaf het begin, in Eden, werd het evangelie geopenbaard aan de mens.

`Genesis 3:15,21 Welke hoop bieden deze verzen aan de gehele mensheid?`