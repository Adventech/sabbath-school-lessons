---
title:  Verdieping
date:   07/10/2022
---

## Dood in een zondige wereld

### Genesis 3:1-7 

#### IJsbrekervraag
`Heb je ooit in je leven een verkeerde keuze gemaakt, hoewel iemand je vooraf voor de vervelende gevolgen van die keuze had gewaarschuwd?`

#### Ik Verken
Genesis 3:1-7 gaat over de eerste zonde die op aarde begaan werd, en die tot gevolg had dat Adam en Eva eens zouden sterven. Het maakt deel uit van Genesis 3 t/m 11, met daarin de oergeschiedenis van de mensheid. De oerchristelijke gemeente ging ervan uit dat Mozes het boek Genesis had geschreven (vgl. Lucas 24:27 en Johannes 5:46). Mozes leefde in de periode van de uittocht uit Egypte, die een vroege en een late datering kent (rond 1450 v.Chr. en rond 1250 v.Chr.). Mozes woonde de eerste 40 jaar van zijn leven in Egypte (vgl. Handelingen 7:23), de tweede 40 jaar in Midjan (vgl. Handelingen 7:29-30), en de derde 40 jaar (vgl. Exodus 7:7; Numeri 14:34; Hebreeën 3:17 en Deuteronomium 34:7) bevond hij zich tussen Egypte en Kanaän.

#### Ik Bestudeer
Gods tegenstander verschijnt in Genesis 3:1 aan Eva in de gedaante van een slang. Hij deed alsof God zelfzuchtig was en zijn kennis van goed en kwaad niet met de mens wilde delen, en hun om die reden had verboden te eten van de vruchten van een bepaalde boom.

`Wat zegt Johannes 8:44 over deze tegenstander?`

`Waar kwam hij oorspronkelijk vandaan? Vgl. Jesaja 14:12 en Ezechiël 28:14,16-17. Vergelijk Genesis 2:25 en 3:7 met elkaar.`

`Wat was het directe gevolg van de verkeerde keuze van de mens en zijn vrouw?`
Een ander gevolg van hun zonde was dat zij zouden sterven, evenals de mensen die na hen zouden komen (Genesis 3:19; Romeinen 5:12,15).

`Welke maatregel nam God waardoor de mens inderdaad niet voor altijd leefden? Zie Genesis 3:22-24.`

`Welke beloftes staan in Jakobus 1:12 en Openbaring 2:7?`
1 Timoteüs 5:6 geeft aan dat je in zekere zin al dood kunt zijn, als je losbandig leeft. 

`Welke hoop is er volgens Efeziërs 2:1,4-5 en Kolossenzen 2:13 voor wie op een dergelijke
manier ‘geestelijk’ dood is?`

Vergelijk Genesis 3:5 en Hebreeën 5:14 met elkaar.

`Waarom is Genesis 3:5 dubbelzinnig?`

`Wanneer is ‘weet hebben van goed en kwaad’ iets negatiefs, en wanneer iets positiefs?`

#### Ik Pas Toe

In Genesis 3:6 staat hoe de vrouw zich liet verleiden en vervolgens ook haar man ertoe bracht te doen wat niet mocht.

`Welke les verbindt 2 Korintiërs 11:3 aan wat er met de vrouw in de tuin gebeurde? `

`Welke bemoediging biedt 1 Korintiërs 10:13, voor het geval wij net als de vrouw worden beproefd?`

`Hoe kan God ons beschermen wanneer we het moeilijk hebben, en wanneer zijn we
kwetsbaar?`

Soms kun je zeggen dat iemand ‘geen leven meer heeft’, omdat iemand anders hem of haar het leven (zoals God het bedoeld heeft) onmogelijk heeft gemaakt.

`Waarom is de toeslagenaffaire hier een voorbeeld van?`

`Is er een verband tussen Exodus 20:13 en het monddood maken van iemand? Zo ja, welk verband? `

`Voel jij je wel eens monddood? Zo ja, hoe komt dat dan, en wat zou je daaraan kunnen doen?`

De slang richtte de aandacht van de vrouw op iets wat niet voor haar was bestemd. Daarom eigenden zij zich iets toe wat niet van hen was, en verborgen zij zich vervolgens voor God. 

`Heb jij zoiets weleens gedaan, en zo ja, wat heeft dat dan met jou gedaan?`

Wat doe jij wanneer je medelijden met jezelf voelt opkomen om iets wat je in je leven mist, maar waarop je ook geen recht hebt?

#### Ik bid …

Heer, dank U voor het leven dat U aan mij hebt gegeven, en voor het eeuwige leven dat U mij aanbiedt. Leer mij de juiste keuzes te maken en op U gericht te blijven. Ik dank U ook dat er ooit een einde zal komen aan de macht van de tegenstander, en dankzij U, Here Jezus, zonde en dood volkomen zullen verdwijnen.
Amen.