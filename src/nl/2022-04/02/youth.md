---
title:  Jongerenles
date:   07/10/2022
---

### Dood in een zondige wereld

#### Opdracht van de vorige week
`Wat is de oplossing voor zonde?`

#### Lees samen
Genesis 3:1-7

#### IJsbrekervraag
`Welke aankoop heb je weleens gedaan naar aanleiding van een reclame waarin teveel werd beloofd?`

#### Inspiratie
‘Maar God is trouw. ... Hij zal ervoor zorgen dat ... jullie geen verkeerde keuzes maken.’ (1 Korintiërs 10:13 BGT.)

#### Behandel de tekst
Soms is er sprake van sprekende dieren in de Bijbel, vaak om ons iets duidelijk te maken wat eigenlijk ons begrip te boven gaat. De duivel of de satan wordt ons hier voorgesteld als een slang. Opeens is hij daar en het is bijzonder dat Eva in het verhaal niet lijkt te schrikken en ook niet verbaasd is dat dit dier spreekt. Zij geeft antwoord op zijn vraag, of God echt wel gezegd heeft dat zij van alle bomen in de tuin mogen eten. Het subtiele is, dat door dit zo te vragen Eva’s aandacht juist meteen gericht is op de boom waarvan de vruchten niet gegeten mogen worden. Eva kijkt naar die vruchten die er wel heel aantrekkelijk uitzien. Dat is aanleiding om er toch maar een hap van te nemen. Kennelijk bevalt haar de smaak van deze vrucht, want ze laat Adam er ook van proeven. Ook hij negeert het verbod van God. De hele Bijbel vertelt over de gevolgen van deze ongehoorzaamheid, maar ook over Gods oplossing.

#### Gespreksvragen naar aanleiding van de tekst
`In Genesis 3:1 staat dat de slang het sluwst is. Wat is er sluw aan de vraag die hij haar stelt?`

`Nadat de satan de aandacht van Eva heeft, vertelt hij haar twee leugens. Welke twee zijn dat? (zie Genesis 3:4-5).`

`Hoe spelen deze twee leugens nog steeds een grote rol in de wereld van vandaag, deels in veel religies en filosofieën, deels daar waar sprake is van het uitoefenen van macht?`

`Welke waarschuwing kunnen wij halen uit het feit dat Eva naar de boom en de vruchten keek? Hoe zagen die vruchten er voor haar uit?`

`Wat kunnen we van Jezus leren tijdens zijn verzoeking in de woestijn? (Matteüs 4:11)`

`Lees 1 Korintiërs 10:13. Wat leer jij uit deze tekst?`

#### Opdracht 
`Wat maakt de verleiding van satan aantrekkelijk en fout tegelijk?`