---
title:  Gevolgen van de zonde
date:   05/10/2022
---

`Lees Genesis 3:7-19 en Romeinen 5:12. Als je deze teksten leest, wat zijn dan de ergste gevolgen van de zonde?`

In de ban van de overtuigende toespraak van de slang, had Eva geen oog voor de verstrekkende gevolgen van de weg die ze koos. Het werkelijke eten van de verboden vrucht was niet zo betekenisvol maar datgene waar dat voor stond was dat wel. Door die daad van ongehoorzaamheid verbrak Eva haar loyaliteit aan God en ging ze een verbintenis aan met de tegenstander. Genesis 3 beschrijft de val van Adam en Eva en vertelt welke tragische consequenties die had. Theologisch gezien, werden beiden overmand door theophobia (bang zijn voor God) en verborgen ze zich voor Hem. Vanuit een psycho-sociaal oogpunt, schaamden ze zich en begonnen ze elkaar te beschuldigen. Fysiek gezien, zouden ze zich voortaan in het zweet moeten werken, pijn doorstaan en uiteindelijk sterven. Ecologisch gezien was de natuurlijke wereld onderhevig aan verval.

De tuin van Eden was niet langer de prachtige en aangename plek die het ooit was geweest. ‘Toen ze in het verwelken van de bloemen en het vallen van de bladeren de eerste tekenen van verval zagen, treurden Adam en zijn metgezellin dieper dan mensen nu treuren over hun doden. Het vergaan van tere, kwetsbare bloemen was een bron van verdriet, maar toen de statige bomen hun bladeren lieten vallen, werden ze zich duidelijker bewust dat de dood het lot is van alles wat leeft.’ (Ellen White, Patriarchen en profeten, p. 36.)

Adam en Eva stierven niet meteen, in de zin dat ze niet direct dood neervielen, maar op die dag ontvingen ze hun doodvonnis. De Heer zei tegen Adam, ‘Zweten zul je voor je brood, totdat je terugkeert tot de aarde, waaruit je bent genomen: stof ben je, tot stof keer je terug.’ De tragische consequenties van de zondeval troffen de hele mensheid. De apostel Paulus zegt dit: ‘Daarom, zoals door één mens de zonde in de wereld is gekomen en door de zonde de dood, en de dood voor ieder mens is gekomen omdat ieder mens heeft gezondigd.’

Het is een verdrietig en pijnlijk feit dat ook wij de consequenties ondergaan van wat gebeurde in Eden, net zoals de mens dat door alle eeuwen heen heeft moeten doen. Hoe dankbaar mogen we zijn dat we, door Jezus en het kruis, de hoop op een eeuwig leven bezitten in een wereld waar de zonde nooit meer de kop opsteekt.

`Als we nadenken over Eva’s tragische ervaring, wat leert het ons dan over de gevolgen van onze eigen zondige daden?`

`Genesis 3:7-19 en Romeinen 5:12 Wat zijn de ergste gevolgen van de zonde?`
