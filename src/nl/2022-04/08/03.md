---
title:  ‘Ik kom terug’
date:   14/11/2022
---

`Lees Johannes 14:1-3. Het is al bijna 2000 jaar geleden dat Jezus beloofde terug te komen. Hoe kunnen we anderen helpen inzien dat, ondanks de lange tijd die er voorbij is gegaan (en dat is iets wat er eigenlijk niet toe doet), deze belofte ook relevant is voor onze eigen generatie, ofschoon het al zo lang geleden is dat Jezus die belofte gaf?`

Tot vier keer toe zei Jezus in het boek Openbaring ‘Ik kom spoedig!’ (Openbaring 3:11; 22:7,12,20) De verwachting van zijn spoedige komst dreef de opdracht van de apostolische kerk en vervulde de levens van ontelbare christenen door de eeuwen heen met hoop. De ene generatie na de andere is gestorven en deze beloofde gebeurtenis heeft nog niet plaatsgevonden. Velen vragen zich af: hoe lang moeten we nog prediken dat ‘Jezus spoedig komt’? Hebben deze woorden een verwachting opgewekt die niet realistisch is? (2 Petrus 3:4) Veel christenen hebben geklaagd over het lange ‘uitstel.’ (Vergelijk Matteüs 25:5) Hoe stellen we eigenlijk vast dat het uitstel lang duurt? Wat zou de ‘juiste’ tijd voor Christus zijn geweest om terug te keren? Zou het 50 jaar geleden zijn geweest, of 150, of zelfs 500? Wat er echt toe doet, is de Bijbelse belofte dat ‘de Heer niet traag is in het nakomen van zijn belofte, zoals sommigen menen. Hij heeft alleen maar geduld met u, omdat Hij wil dat iedereen tot inkeer komt en niemand verloren gaat.’ (2 Petrus 3:9)

Ondanks de lange eeuwen die er sinds Jezus’ hemelvaart voorbijgingen, blijft de belofte van zijn komst zelfs vandaag nog relevant. Waarom? Alles wat we hebben is ons eigen korte leven, gevolgd door een onbewuste rust in het graf, en dan volgt de uiteindelijke opstanding. Er komt ook niet nog een latere kans om onze bestemming te veranderen (Psalm 90:10; Prediker 9:5,10; Hebreeën 9:27). In les 3 stond dat de doden slapen en geen bewustzijn hebben, en dat dit geldt voor alle doden. Daarom is de wederkomst van Christus nooit langer dan maar even na het moment dat ze zijn gestorven. Jouw persoonlijke ervaring zal zijn dat de wederkomst van Christus niet meer dan een moment na jouw dood zal zijn. Dat geldt voor Gods hele volk van welke leeftijd dan ook. Dat is toch heel snel?

Elke dag die voorbijgaat, brengt ons een dag dichter bij de glorieuze verschijning van de Heer Jezus Christus op de wolken des hemels. We weten niet wanneer Hij komt, maar we kunnen er zeker van zijn dat Hij komt , en dat is toch waar het echt om gaat.

`Een predikant hield een preek en zei dat het hem niet kon schelen wanneer Christus terugkwam. Het enige wat hij wilde is dat Christus terugkeert. Hoe werkt die logica voor jou, en hoe zou het je kunnen helpen als je ontmoedigd bent over het feit dat Christus nog niet is teruggekeerd?`

`Johannes 14:1-3 Welke belofte hebben we gekregen?`
