---
title:  Hoop die voorbij dit leven gaat
date:   13/11/2022
---

In de vijfde eeuw voor Christus schreef de oude Griekse historicus Herodotus over een stam die bij een geboorte begon aan een periode van rouw. Ze liepen vooruit op het lijden dat het kind zou ondergaan als het volwassen zou worden. Dit ritueel komt misschien wat vreemd op ons over, maar er zit wel een zekere logica in. Duizenden jaren later staat er aan het begin van de 20e eeuw in een advertentie in Amerika te lezen: ‘Waarom zou je willen leven, als je voor tien dollar begraven kunt worden?’ We weten dat het leven al moeilijk genoeg kan zijn, zelfs als we in God geloven en hopen op de eeuwigheid. Stel je eens voor hoe moeilijk het is voor degenen die geen hoop hebben op iets anders dan alleen het korte en vaak moeilijke bestaan hier op aarde. Meer dan één seculiere schrijver heeft commentaar gehad op de zinloosheid van het menselijk bestaan. We sterven niet alleen allemaal, maar we leven ook allemaal met het besef dat we zullen sterven. Dit besef maakt dit hele project van het menselijk leven, dat op zichzelf al vaak moeilijk en verdrietig is, schijnbaar van nul en generlei waarde. Een denker noemde mensen niets anders dan ‘brokken vlees die aan bederf onderhevig zijn op botten die langzaam uit elkaar vallen.’ Dat klinkt nogal macaber, maar nogmaals, het is moeilijk om tegen deze logica in te gaan.

Daartegenover staat natuurlijk de Bijbelse belofte van eeuwig leven in Jezus. Dat is de sleutel: we hebben deze hoop in Jezus en wat zijn dood en opstanding ons te bieden hebben. Welke hoop hebben we anders?

`Lees 1 Korintiërs 15:12-19. Wat zegt Paulus hier over hoe nauw de opstanding van Christus is verbonden met de hoop op onze eigen opstanding?`

Paulus is er heel duidelijk over: onze opstanding is onlosmakelijk verbonden met de opstanding van Christus. Als wij niet opstaan dan is ook Christus niet opgestaan. Als Christus niet is opgestaan, wat gebeurt er dan? ‘Uw geloof is nutteloos, u bent nog een gevangene van uw zonden.’Als we sterven, blijven we ook voor altijd dood, en dus is alles zinloos. Paulus zegt dat eigenlijk ook: ‘Wanneer de doden toch niet worden opgewekt, kunnen we maar beter zeggen: “Laten we eten en drinken, want morgen sterven we”.’ (1 Korintiërs 15:32) Als ons huidige bestaan van op koolstof gebaseerd protoplasma alles is wat er is, en dat ‘onze dagen zeventig jaar duren, of tachtig als wij sterk zijn.’ (Psalm90:10) Als we geluk hebben en niet roken of te veel McDonald-hamburgers eten, dan is dat alles wat we ooit krijgen. Dan staan we er vrij beroerd voor. Geen wonder dat Ellen White eraan toevoegt: ‘De hemel is ons alles waard, en als we de hemel verliezen, verliezen we alles.’ (Ellen White: Sons and Daugthers of God, p. 349.)

`Bedenk hoe kostbaar onze hoop en ons geloof zijn. Waarom moeten we alles doen wat we kunnen om dat met Gods genade te behouden?`

`1 Korintiërs 15:12-19 Hoe nauw is de opstanding van Christus verbonden aan de onze?`
