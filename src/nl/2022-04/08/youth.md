---
title:  Jongerenles
date:   18/11/2022
---

### De nieuwtestamentische hoop

#### Opdracht van de vorige week

`Hoe heeft Jezus de dood overwonnen en wat doet dat met je?`

#### Lees samen

1 Tessalonicenzen 4:13-18

#### IJsbrekervraag

`Ben je weleens door iemand bemoedigd, of heb je zelf weleens iemand bemoedigd? Wat was daarvan het effect?`

#### Inspiratie

‘Ik juich en zing. Ik blijf op God vertrouwen, zelfs als ik sterf.’ (Handelingen 2:26 BGT.)

#### Behandel de tekst

De brief aan de Tessalonicenzen is een gezamenlijke brief van Paulus, Silvanus en Timoteüs. Mogelijk had Timoteüs bij zijn bezoek aan Tessalonica opgevangen dat er zorgen waren onder de gemeenteleden over degenen die gestorven waren. ‘Spreek elkaar moed in met deze woorden’, is het advies van Paulus en zijn metgezellen. Natuurlijk is er verdriet over degenen die gestorven zijn, maar degenen die in Jezus geloven hebben toekomstperspectief. Want ... 'wij geloven dat Jezus is gestorven en opgestaan’, en als we dát geloven dan moeten we ook geloven dat God de doden zal laten opstaan. Als de tijd er klaar voor is zullen we trompetgeschal horen en vervolgens Jezus uit de hemel zien komen. Daarna wekt Hij alle doden op die in Hem geloofden, en vervolgens gaan degenen die op dat moment in leven zijn samen met hen Jezus tegemoet in de lucht. Vanaf dan zullen we voor altijd bij Hem zijn. Dat is waar wij naar uit zien, en het is belangrijk dat we elkaar daarmee troosten en bemoedigen.

#### Gespreksvragen naar aanleiding van de tekst

`‘Hopen’ kun je op meerdere manieren opvatten. Wat is de definitie van hoop zoals die in deze studie aan de orde komt?`

`De titel luidt ‘nieuwtestamentische hoop’. Hoe zit dat met die hoop in de tijd van het Oude Testament? (Zie Hebreeën 11:1-2, 19, 39-40)`

`Misschien was het voor degenen in Tessalonica moeilijk om hun oude overtuigingen helemaal los te laten, zij waren nog maar pas bekeerd. Wat betekent het voor ons en onze verantwoordelijkheid tegenover degenen onder ons die pas tot bekering zijn gekomen?`

`‘Met die woorden moeten jullie elkaar moed inspreken’ (1 Tessalonicenzen 4:18) Wat zegt dit in meer brede zin over de verantwoordelijkheid die wij voor het geloofsvertrouwen van onze medegelovigen hebben?`

#### Opdracht

`Welke redenen heb jij om Jezus te danken en te aanbidden?`
