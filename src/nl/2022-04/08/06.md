---
title:  De eeuwige ontmoeting
date:   17/11/2022
---

`Lees 1 Korintiërs 15:51-55. Welk ‘geheim’ legt Paulus uit?`

Sommige populaire predikers suggereren dat dit ‘geheim’ de ‘geheime opname’ van de gemeente is en die zou zeven jaar voor de glorieuze wederkomst van Christus plaatsvinden. In deze ‘geheime opname’ worden trouwe christenen plotseling, stilletjes en in het geheim, meegevoerd naar de hemel, terwijl alle anderen hier blijven en zich afvragen wat er met hen is gebeurd. Mensen kunnen plotseling in een auto zonder bestuurder zitten, omdat de bestuurder in de hemel werd opgenomen. Het enige dat ‘overblijft zijn hun kleren’. De 16-delige bestseller Left Behind-serie heeft deze valse leer onder de aandacht gebracht. Er zijn ook vier films van gemaakt. Miljoenen mensen zijn hieraan blootgesteld.

Natuurlijk bevestigt geen enkele Bijbelpassage zo’n kunstmatig onderscheid tussen de opname en de wederkomst. Het ‘geheim’ waar Paulus naar verwijst, is eenvoudig de verandering van de levende rechtvaardigen om zich bij de wederkomst van Christus aan te sluiten bij de rechtvaardigen die zijn opgestaan. Dat is de ‘opname’ . Er is geen ‘geheime opname’ omdat de wederkomst zichtbaar zal zijn voor alle levende mensen (Openbaring 1:7). Zowel de opstanding van de doden als de verandering van de levenden vindt plaats bij het geluid van de bazuin bij Christus’ wederkomst. Deze wederkomst zal voor de meest verbazingwekkende ontmoeting ooit zorgen. De levende rechtvaardigen worden veranderd ‘in een ondeelbaar ogenblik, in een oogwenk’. Wanneer de stem van God klinkt, worden ze verheerlijkt. Ze worden dan onsterfelijk gemaakt en samen met de heiligen die zijn opgestaan, opgenomen om hun Heer in de lucht te ontmoeten. Engelen ‘brengen zijn uitverkorenen uit de vier windstreken bijeen, van het ene uiteinde van de hemelkoepel tot het andere.’ (Matteüs 24:31) ‘Kleine kinderen worden door heilige engelen in de armen van hun moeder gelegd. Vrienden die lang van elkaar gescheiden waren door de dood, worden herenigd, om nooit meer van elkaar gescheiden te worden. Onder het zingen van vreugdeliederen varen ze samen op naar de stad van God.’ (Ellen White, De grote strijd, p. 595.) Dit is zo’ n geweldige belofte en zo anders dan alles wat we hebben meegemaakt dat het moeilijk te bevatten is. Denk aan de uitgestrektheid van de kosmos en aan de ongelooflijke complexiteit van het leven hier op aarde. De schepping zelf getuigt van Gods verbazingwekkende kracht.

`Wat leert dit alles ons over de kracht van God om de levenden te veranderen en de doden op te wekken bij de wederkomst van Jezus?`

`1 Korintiërs 15:51-55 Welk ‘geheim’ legt Paulus uit?`
