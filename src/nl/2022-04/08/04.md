---
title:  ‘Ik laat hem opstaan’
date:   15/11/2022
---

‘Ik laat hem opstaan’ In een van zijn wonderen had Jezus vijfduizend mensen gevoed met slechts een kleine hoeveelheid brood en vis (Johannes 6:1-15). Toen Jezus merkte dat de menigte van plan was Hem tot koning uit te roepen, stapte Hij met zijn leerlingen in een boot en ging naar de andere kant van het meer van Galilea. De volgende dag was de menigte Hem daarheen gevolgd. Daar hield Hij toen zijn machtige preek over het brood dat leven geeft, met speciale nadruk op de gave van eeuwig leven.

`Lees Johannes 6:26-51. Hoe verbond Jezus de gave van eeuwig leven met de uiteindelijke opstanding van de rechtvaardigen?`

In zijn preek benadrukte Jezus deze drie hoofdideeën met betrekking tot het eeuwige leven. Ten eerste identificeerde Hij zichzelf als ‘het brood dat uit de hemel is neergedaald en dat leven geeft aan de wereld’. Door te zeggen ‘Ik ben [Grieks egō eimi ] het brood dat leven geeft’, stelt Jezus zichzelf voor als de grote ‘IK BEN’ uit het Oude Testament (Exodus 3:14). Ten tweede legt Jezus uit dat je zeker kunt zijn van eeuwig leven in Hem: ‘wie bij Mij komt’ en ‘wie in Mij gelooft’ zal deze zegen ontvangen. Ten slotte brengt Jezus de gave van onsterfelijkheid in verband met de uiteindelijke opstanding, en verzekerde Hij zijn gehoor daar tot drie keer toe van: ‘op de laatste dag doe Ik hen opstaan’ (Johannes 6:40,44,54).

Jezus gaf ook deze verbazingwekkende belofte: ‘Werkelijk, Ik verzeker u, wie gelooft, heeft eeuwig leven.’ Het geschenk van het eeuwige leven is dus nu al een realiteit. Dit betekent niet dat de gelovige nooit zal sterven, want de uitdrukking ‘laten opstaan’ veronderstelt dat je weer tot leven komt nadat je bent gestorven.

Het beeld is duidelijk. Zonder Christus heeft men geen eeuwig leven. Zelfs nadat we Christus hebben aangenomen en we de zekerheid van het eeuwige leven hebben ontvangen, blijven we voorlopig nog sterfelijk en daarom onderworpen aan de natuurlijke dood. Bij zijn terugkeer zal Jezus ons doen opstaan en op dat moment zal Hij ons de gave geven van onsterfelijkheid die eigenlijk al van ons is. Deze gave staat vast, niet op grond van een veronderstelde natuurlijke onsterfelijkheid van de ziel, maar vanwege de gerechtigheid van Jezus die tot de onze wordt door geloof in Hem.

`Sta stil bij de woorden van Jezus dat je, als je in Hem gelooft, het eeuwige leven hebt (in de zin van ‘nu al’)! Hoe kan deze prachtige belofte je helpen om te gaan met de pijnlijke realiteit van onze huidige sterfelijkheid, al is dat iets dat slechts tijdelijk is?`

`Johannes 6:26-51 Hoe verbond Jezus de gave van eeuwig leven met de uiteindelijke opstanding van de rechtvaardigen?`
