---
title:  Geen dood en geen tranen meer
date:   28/12/2022
---

De theorie dat een onsterfelijke ziel voor altijd zal lijden in een eeuwig brandende hel, is in tegenspraak met de Bijbelse leer dat er in de nieuwe hemel en de nieuwe aarde ‘geen rouw, geen jammerklacht, geen pijn’ meer zal zijn. Als de theorie van een eeuwig brandende hel waar zou zijn, dan zou de ‘tweede dood’ de zonde en de zondaars niet uit het universum verwijderen, maar hen alleen opsluiten in een eeuwige hel van verdriet en gejammer. Het universum zou ook nooit volledig in zijn oorspronkelijke volmaaktheid worden hersteld. Prijs de Heer dat de Bijbel ons een heel ander beeld schetst!

`Lees Jesaja 25:8; Openbaring 7:17; 21:4. Welke troost en hoop bieden deze teksten ons te midden van de beproevingen en het lijden in deze wereld?`

Het leven kan soms heel hard, oneerlijk en wreed zijn. Sommige van onze dierbaren worden op brute wijze meegesleurd door de koude omhelzing van de dood. Soms komen er mensen op een subtiele manier in ons leven, stelen onze gevoelens en lopen dan weg alsof er niets is gebeurd. Het is verschrikkelijk verraden te worden door iemand van wie we hielden en die we vertrouwden. Er zijn momenten waarop we ons met een gebroken hart zelfs afvragen of het leven wel de moeite waard is. Hoe diepgaand ons verdriet ook is, God wil niets liever dan zoveel mogelijk de tranen van onze wangen afvegen. Sommige tranen die we storten over dingen die ons zwaar vallen, zullen blijven stromen tot die heerlijke dag waarop dood, verdriet en tranen zullen ophouden te bestaan (Openbaring 21:1-5).

We kunnen erop vertrouwen dat God bij het laatste oordeel ieder mens eerlijk en liefdevol behandelt. Al onze in Christus gestorven geliefden, worden opgewekt uit de dood om voor altijd bij ons te zijn. Zij die het eeuwige leven niet waard zijn, zullen uiteindelijk ophouden te bestaan, zonder dat ze in een ‘onaangename’ hemel of in een eeuwig brandende hel terechtkomen. Onze grootste troost komt voort uit de eerlijke manier waarop God iedereen behandelt. Wanneer de dood definitief ophoudt te bestaan, zullen de verlosten vreugdevol roepen: ‘Dood, waar is je overwinning? Dood, waar is je angel?’ (1 Korintiërs 15:54-55) De Heer heeft beloofd dat Hij in de nieuwe hemel en op de nieuwe aarde hiervoor zou zorgen: ‘Wat er vroeger was raakt in vergetelheid, het komt niemand ooit nog voor de geest.’ (Jesaja 65:17) Dit betekent niet dat de hemel een plaats van geheugenverlies zal zijn, maar eerder dat het verleden geen hinderpaal zal zijn voor de blijvende vreugde van de hemel.

`Wie heeft hier niet de oneerlijke en verwoestende effecten gevoeld van het menselijk leven? Hoe kunnen we vooral in die slechte tijden leren om te vertrouwen, en ons in de mate van het mogelijke te verheugen, in Gods goedheid en liefde?`

`Jesaja 25:8; Openbaring 7:17; 21:4 Welke troost en hoop bieden deze teksten ons?`
