---
title:  Jongerenles
date:   30/12/2022
---

### ‘Alles maak Ik nieuw’

#### Opdracht van de vorige week

`Waarom hoef je je geen zorgen te maken?`

#### Lees samen

Openbaring 22:1-5

#### IJsbrekervraag

`Wat is een van de mooiste plekken waar je ooit bent geweest? Wat maakte het zo mooi?`

#### Inspiratie

‘Nu is God zelf op aarde. Vanaf nu zal Hij bij de mensen wonen. ... Hij zal al hun tranen drogen. Niemand zal meer sterven, en er zal geen verdriet en pijn meer zijn. Want alles van vroeger is verdwenen.’ (Openbaring 21:3-4, BGT.)

#### Behandel de tekst

Het gehele boek Openbaring wijst vooruit naar die ene volmaakte gebeurtenis, de bruiloft van het Lam. Wie denkt dat Harmagedon de belangrijkste gebeurtenis van het boek Openbaring is, vergist zich. Alles is toegespitst op de verbintenis tussen het Lam en de gemeente, zijn bruid. Jezus heeft de bruidsschat betaald door zijn leven op Golgota te geven. Iedereen die dit offer van Jezus aanvaardt, maakt deel uit van zijn bruid. En bij de wederkomst zal de vereniging tussen Christus en zijn volgelingen eindelijk definitief vorm krijgen. ‘Hij die op de troon zat zei: ‘Alles maak Ik nieuw!’ – Ik hoorde zeggen: ‘Schrijf het op, want wat hier wordt gezegd is betrouwbaar en waar.’ (Openbaring 21:5)

#### Gespreksvragen naar aanleiding van de tekst

`Wat ziet Johannes in dit visioen? (Openbaring 20:11) Wie staan er voor de troon en wat gebeurt er vervolgens? (vers 12) Wat betekenen deze gebeurtenissen volgens jou? Wat vindt er plaats?`

`Op grond waarvan wordt men geoordeeld en wat hebben die boeken daarmee te maken? (vers 13) Waarom staat daar niet: op grond van hun geloof in Jezus Christus?`

`Wat gebeurt er nadat er met de dood, de duivel en zijn aanhangers is afgerekend? (21:1-2)`

`Wat wordt er nieuw geschapen en waar vandaan komt het nieuwe Jeruzalem? (vers 2) Waarom spreken gelovigen dan vaak over ‘naar de hemel gaan’? Wat is het eindstation voor degenen die God trouw gebleven zijn en vastgehouden hebben aan het geloof in Jezus?`

`Wat zal er niet meer zijn op de nieuwe aarde? (vers 3-4) Verlang jij naar deze situatie?`

#### Opdracht

`Waar kijk jij naar uit?`
