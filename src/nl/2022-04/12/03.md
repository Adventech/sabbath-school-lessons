---
title:  Het lichaam als tempel
date:   12/12/2022
---

Het dualistische idee van een sterfelijk lichaam met een onsterfelijke ziel heeft verschillende theorieën over het menselijk lichaam voortgebracht. Voor oude Griekse filosofen was het menselijk lichaam bijvoorbeeld de gevangenis van de ziel. Door de dood werd de ziel bevrijd. In navolging van dit heidense idee geloven veel christenen tegenwoordig dat het lichaam de tijdelijke behuizing is van de onsterfelijke ziel, die bij de opstanding weer met het lichaam wordt verenigd. Pantheïsten daarentegen maken het menselijk lichaam juist goddelijk. Zij geloven dat God en het universum één en hetzelfde zijn. Voor hen zijn alle dingen God en maakt het menselijk lichaam deel uit van de ene geïntegreerde en universele goddelijke substantie. We worden omringd door tegenstrijdige theorieën over dit onderwerp en daarom moeten we ons standvastig vasthouden aan wat de Bijbel leert over de natuur van de mens.

`Lees 1 Korintiërs 6:19-20 en 1 Korintiërs 10:31. Hoe kan het besef dat ons lichaam ‘een tempel is van God’ en ‘een tempel van de heilige Geest’, een positieve invloed hebben op onze manier van leven?`

Man en vrouw werden beiden geschapen naar Gods beeld en gelijkenis (Genesis 1:26-27). Dat gold voor hun karakter en ook voor hun lichaam. Dat beeld werd ontsierd en zelfs verborgen door de aanwezigheid van zonde. Daarom is het terugbrengen van mensen in hun oorspronkelijke staat een deel van het verlossingswerk. Dat geldt ook voor hun lichamelijke gezondheid voor zover dat mogelijk is voor wezens die niet van de boom des levens kunnen eten. Dit herstel is een levenslang proces dat pas voltooid wordt bij de terugkeer van Christus, wanneer het vergankelijke onvergankelijk wordt en het sterfelijke onsterfelijk (1Korintiërs15:53-54).

Johannes schreef dit aan zijn vriend Gajus: ‘Geliefde broeder, ik hoop dat het u in alle opzichten goed gaat en dat u gezond bent. Dat het uw ziel goed gaat weet ik.’ (3 Johannes 1:2) Als we erkennen dat de mens een ondeelbaar geheel is en dat religie over alle aspecten van het menselijk leven gaat, dan is onze lichamelijke gezondheid ook een religieuze plicht. We moeten ons laten leiden door dit geïnspireerde principe: ‘Dus of u nu eet of drinkt of iets anders doet, doe alles ter ere van God.’ (1 Korintiërs 10:31) Bedenk daarbij wel dat we nog steeds in een wereld leven waar goede mensen hun best kunnen doen en toch de gevolgen moeten dragen van een zondige menselijke natuur en een zondige omgeving. We moeten dus op God vertrouwen en ons best doen, en de resultaten aan God overlaten.

`Hoe goed lukt het jou om alles aan God over te laten?`

`1 Korintiërs 6:19-20; 10:31 Hoe kunnen deze teksten een positieve invloed op onze manier van leven hebben?`
