---
title:  De geest van Christus
date:   13/12/2022
---

Sommigen geloven dat mensen veranderen als je hun omgeving verandert. We moeten beslist plaatsen en omstandigheden vermijden die ons kwetsbaarder kunnen maken voor verleiding ( Psalm 1:1; Spreuken 5:1-8). Ons probleem met verleiding en zonde wordt echter alleen opgelost door de verandering van ons hart of verstand. Christus raakte de kern van de kwestie: ‘Want van binnenuit, uit het hart van de mensen, komen slechte gedachten, ontucht, diefstal, moord, overspel, hebzucht, kwaadaardigheid, bedrog, losbandigheid, afgunst, laster, hoogmoed, dwaasheid’ (Marcus 7:21-22). We moeten onze geest veranderen om ons gedrag te veranderen.

`Lees 1 Korintiërs 2:16; Psalm 24:3-4; Romeinen 12:2; Filippenzen 4:8; Kolossenzen 3:2. Wat betekent het om de ‘gezindheid van Christus’ te hebben?`

De Heer had beloofd dat Hij onder het ‘nieuwe verbond’ zijn wet in de geest van zijn volk zou leggen en in hun hart zou schrijven (Jeremia 31:31-33 en vergelijk met Hebreeën 8:8- 10; 10:16). Het is dan ook geen verrassing dat Christus in de Bergrede de betekenis van Gods geboden heeft uitgebreid en verdiept tot het niveau van gedachten en bedoelingen (Zie Matteüs 5:17-48). We kunnen dus alleen de verleiding overwinnen door Gods veranderende genade. Op het niveau van gedachten en bedoelingen, zouden we beslag moeten leggen op die belofte zodat we zondige gedachten kunnen stoppen. In dit leven zullen we nooit de volledige zondeloosheid bereiken, hoe trouw we ook zijn. Als we in Christus zijn, zijn we volledig bedekt door zijn gerechtigheid. Hoewel we nog niet volmaakt zijn, worden we in Hem al als volmaakt beschouwd (Filippenzen 3:12-15). ‘Als we met Christus verenigd zijn, hebben we de gezindheid van Christus. Zuiverheid en liefde komen tot uitdrukking in ons karakter. Zachtmoedigheid en waarheid beheersen het leven. Onze gelaatsuitdrukking verandert. Christus die in de ziel verblijft, oefent daar een veranderende kracht uit, en ons uiterlijk getuigt van de vrede en vreugde die we in ons innerlijk hebben.’ (Ellen White, Selected Messages , boek 1, p. 337.)

Alleen door een dagelijkse overgave, een dagelijks sterven aan onszelf, een dagelijkse vastberaden inspanning, door geloof, om gehoorzaam te zijn aan Jezus, kunnen we een dergelijke verandering in ons leven hebben.

`Stel je voor hoe je leven eruit zou zien als je zelfs zondige gedachten kon stoppen. Hoe anders zou je leven dan zijn? Wat is de enige mogelijke manier om dit mee te maken?`

`1 Korintiërs 2:16; Psalm 24:3-4; Romeinen 12:2; Filippenzen 4:8; Kolossenzen 3:2 Wat betekent het om de ‘gezindheid van Christus’ te hebben?`
