---
title:  De leiding van de Geest
date:   14/12/2022
---

De heilige Geest is Gods machtige instrument dat de liefde van God in onze harten uitstort, ons leidt naar een echte reddende ervaring, ons leidt in alle waarheid, en ons in staat stelt de evangelieopdracht uit te voeren (Romeinen 5:5; Johannes 16:7-11,13; Handelingen 1:8). De heilige Geest gaat het tot degeneratie leidende werk van de tegenstander tegen. Het is dan ook geen verrassing dat de tegenstander met alle middelen probeert ons begrip van de aard en het werk van de heilige Geest te verdraaien. Sommigen ontkennen zijn persoonlijkheid, terwijl anderen meer de gaven van de Geest benadrukken dan zijn veranderende kracht.

`Lees Handelingen 8:4-24. Simon de tovenaar van Samaria wilde de gaven van de heilige Geest ontvangen, zonder te worden vernieuwd door de Geest. Hoe kom je in onze tijd die houding nog steeds tegen?`

Gods kinderen worden door de heilige Geest in de hele waarheid van Gods woord geleid (Romeinen 8:1; Johannes 16:13; 17:17). Jezus waarschuwde in duidelijke bewoordingen: ‘Niet iedereen die “Heer, Heer” tegen Mij zegt, zal het koninkrijk van de hemel binnengaan, alleen wie handelt naar de wil van mijn hemelse Vader. Op die dag zullen velen tegen Mij zeggen: “Heer, Heer, hebben wij niet in uw naam geprofeteerd, hebben wij niet in uw naam demonen uitgedreven, en hebben wij niet in uw naam vele wonderen verricht?” En dan zal Ik hun rechtuit zeggen: “Ik heb jullie nooit gekend. Weg met jullie, onrechtplegers!”’ (Matteüs 7:21-23) De heilige Geest leidt nooit iemand weg van Gods Woord. Hij heeft dat immers zelf geïnspireerd! Hij leidt ons er juist naartoe om altijd in overeenstemming met dat Woord te zijn.

De heilige Geest die ons in de hele waarheid leidt, geeft ons ook de kracht anderen daar naartoe te leiden (Matteüs 28:18-20; Handelingen 1:8). Bij het vervullen van onze heilige opdracht ontvangen we zijn speciale hulp. Elke morgen knielen we voor de Heer om onze geloften van toewijding aan Hem te hernieuwen. Als we dit doen, schenkt Hij ons de aanwezigheid van zijn Geest en die geeft ons kracht ons te heiligen en tot nieuw leven te laten komen. We moeten openstaan voor zijn leiding door elke dag bewuste keuzes te maken om dat te doen waarvan we weten dat het goed is en te vermijden wat we weten dat verkeerd is. Alleen door met de door God gegeven kracht te zoeken en te leven zoals we zouden moeten leven, staan we open voor het ontvangen van die kracht van de heilige Geest in ons leven, die God ons belooft

`Waarom is het zo belangrijk om er iedere morgen voor te bidden dat we open staan voor de leiding van de heilige Geest in ons leven?`

`Handelingen 8:4-24 Wat wilde Simon en wat had hij niet goed begrepen?`
