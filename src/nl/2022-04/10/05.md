---
title:  Een paradijs met lichaamloze zielen
date:   30/11/2022
---

Hoewel protestanten het vagevuur niet accepteren, geloven velen wel dat de zielen van de rechtvaardige doden al genieten van het paradijs in de aanwezigheid van God. Sommigen beweren dat die ‘zielen’ gewoon lichaamloze geesten zijn. Anderen geloven dat ze geesten zijn, die worden bedekt door een verheerlijkt geestelijk lichaam. Wat de veronderstelde metafysische toestand van de levende doden ook moge zijn, deze theorieën ondermijnen de Bijbelse leer van de uiteindelijke opstanding en het oordeel over de doden. Waarom is er een opstanding en een oordeel nodig als de zielen van de rechtvaardigen al genieten van het paradijs? (Openbaring 20:12-14)

`Lees Handelingen 2:29,34-35 en 1 Korintiërs 15:16-18. Hoe werpen deze teksten licht op de toestand van de doden en degenen die wachten op de opstanding?`

De Bijbel leert dat alle mensen die al in de hemel zijn, ofwel levend zijn opgenomen, zoals dat met Henoch en Elia het geval is, of dat ze uit de dood zijn opgestaan, zoals Mozes en degenen die met Christus zijn opgewekt ( Genesis 5:24; 2 Koningen 2:9-11; Judas 9; Matteüs 27:51-53). Zoals we al hebben gezien, is de toespeling op de zielen ‘onder het altaar’ die tot God roepen om wraak, slechts een zinnebeeld voor gerechtigheid. Het is geen bewijs voor de theorie van de natuurlijke onsterfelijkheid van de ziel (Openbaring 6:9-11). Het klinkt ook nauwelijks alsof deze mensen genieten van hun eeuwige beloning. In werkelijkheid is het graf een rustplaats voor de doden, die zich van niets bewust zijn en wachten op de uiteindelijke opstanding. Dan wordt hun bewuste bestaan hersteld. Zelfs de rechtvaardige doden zijn geen lichaamloze zielen die rondzwerven in de hemel en die geduldig wachten om bij de uiteindelijke opstanding te worden herenigd met hun lichaam.

Waar zou Paulus het over kunnen hebben in 1 Korintiërs 15:18 wanneer hij zegt dat, als er geen opstanding van de doden zou zijn, ‘de doden die Christus toebehoren niet worden gered.’ Hoe kunnen ze zijn omgekomen als ze al in de gelukzaligheid van de hemel zijn sinds ze zijn gestorven hoe lang daarvoor dat dan ook was? De opstanding van de doden bij Christus’ terugkeer, staat centraal in het Nieuwe Testament en vormt daarvan een sleutelleerstelling. Dat wordt van nul en generlei waarde door de valse leerstelling dat de rechtvaardige doden naar hun eeuwige beloning gaan direct nadat ze zijn gestorven. Toch horen we het telkens weer, vooral bij begrafenissen.

`Hoe kun jij mensen helpen te begrijpen dat het idee dat de doden in de aarde slapen echt ‘goed nieuws’ is, in de zin dat ze echt rusten en geen pijn en lijden kennen?`

`Handelingen 2:29, 34-35; 1 Korintiërs 15:16-18 – Wat zeggen deze teksten over de toestand van de doden en degenen die wachten op de opstanding?`
