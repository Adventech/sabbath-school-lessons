---
title:  De Bijbelse visie
date:   01/12/2022
---

`Lees 1 Johannes 5:3-12. Waarom beperkt de apostel Johannes het ‘eeuwige leven’ alleen tot degenen die in Christus zijn?`

De Bijbelse leer van de voorwaardelijke onsterfelijkheid wordt beschreven in vers 11 en 12. Om de betekenis van deze belangrijke tekst te begrijpen, moeten we bedenken dat alleen God ‘onsterfelijk is’ en de enige oorsprong van leven is (1 Timoteüs 6:15-16; Psalm 36:9; Kolossenzen 1:15-17; Hebreeën 1:2). Toen zonde de wereld binnenkwam door de val van Adam en Eva, kwamen zij en al hun nakomelingen, en daartoe behoren ook wij, onder de vloek van de fysieke dood en verloren ze de gave van het eeuwige leven (Genesis 3). Onze liefhebbende God voerde het plan uit om mensen te redden en hun opnieuw het eeuwige leven te geven. Dat is het leven dat vanaf het begin van hen had moeten zijn. Paulus schreef: ‘In Christus immers heeft God, voordat de wereld gegrondvest werd, ons uitgekozen om heilig en zuiver voor Hem te staan, en vol liefde.’ (Efeziërs 1:4)

Paulus legt uit dat ‘zoals door één mens [Adam] de zonde in de wereld is gekomen en door de zonde de dood’, zo kwam ‘de genade van God, het geschenk dat we danken aan die ene mens, Jezus Christus, aan alle mensen’ (Romeinen 5:12-21). Paulus verwijst hier ondubbelzinnig naar een letterlijke Adam die zonde en dood in deze wereld bracht. Je kunt niets begrijpen van wat er in de Bijbel staat zonder een letterlijke Adam die zonde en dood in onze wereld bracht door zijn overtreding. De apostel Johannes voegt daaraan toe: ‘God heeft ons eeuwig leven geschonken en dat leven is in zijn Zoon. Wie de Zoon heeft, heeft het leven. Wie de Zoon van God niet heeft, heeft het leven niet.’ Het hele plaatje wordt nog duidelijker in het licht van Jezus’ uitspraken: ‘Iedereen die de Zoon ziet en in Hem gelooft, heeft eeuwig leven, en op de laatste dag laat ik hen opstaan’. Dat geldt ook voor deze tekst: ‘Ik ben de opstanding en het leven. Wie in Mij gelooft zal leven, ook wanneer hij sterft’ (1 Johannes 5:11-12; Johannes 6:40; 11:25).

Het eeuwige leven is een geschenk van God door Christus. Daarvan verzeker je je op dit moment, maar je geniet er pas ten volle van na de uiteindelijke opstanding van de rechtvaardigen. De conclusie is heel eenvoudig: als eeuwig leven alleen wordt gegeven aan degenen die in Christus zijn, dan hebben degenen die niet in Hem zijn geen eeuwig leven. Daarentegen verleent de theorie van de natuurlijke onsterfelijkheid van de ziel eeuwig leven, of dat nu in het paradijs is of in de hel is, aan alle mensen, zelfs aan hen die niet in Christus zijn. Hoe populair deze leer ook is, ze is niet Bijbels.

`1 Johannes 5:3-12 Waarom beperkt Johannes het ‘eeuwige leven’ alleen tot degenen die in Christus zijn?`
