---
title:  Onsterfelijke wormen?
date:   27/11/2022
---

`Vergelijk Marcus 9:42-48 met Jesaja 66:24. Hoe begrijp je de uitdrukking ‘de worm blijft knagen’?`

Sommigen interpreteren het enkelvoudige zelfstandig naamwoord ‘worm’ als een toespeling op de veronderstelde lichaamloze ziel of geest van de goddelozen. Na de dood gaat die naar de hel, waar hij nooit sterft en eeuwige pijniging ondergaat (Marcus 9:48). Deze uitleg is geen weergave van het Bijbelse idee dat je je van niets bewust bent in de dood. Die zienswijze negeert ook de oudtestamentische achtergrond van deze tekst. Eigenlijk wordt ‘dit enkelvoud “de worm” in een algemene zin gebruikt van “de wormen” en het staat dus niet voor een enkele worm. De verwijzing is naar wormen die zich voeden met lichamen die in ontbinding zijn.’ (Robert G. Bratcher en Eugene A. Nida, A Translator’ s Handbook on the Gospel of Mark (London: United Bibles Societies, 1961), p. 304.) In Marcus citeert Jezus uit Jesaja. Daar staat: ‘Bij het verlaten van de stad zien ze de lijken van hen die tegen Mij in opstand kwamen: de worm die aan hen knaagt zal niet sterven, en het vuur waarin ze branden zal niet doven; ze worden verafschuwd door alles wat leeft.’ Deze angstaanjagende zinnebeeldige scène beeldt een slagveld uit waarbij Gods vijanden dood op de grond liggen en worden vernietigd. De lichamen die niet door vuur worden verteerd, vergaan door de wormen, of misschien worden ze eerst door wormen aangetast en daarna door het vuur vernietigd. Er is hoe dan ook geen enkele verwijzing naar een vermeende ziel die aan de vernietiging van het lichaam ontsnapt en naar de hel gaat.

Hoe zit het dan met die ‘wormen’ die nooit sterven? De zinnebeeldige taal van Jesaja die in Marcus wordt geciteerd, houdt niet in dat die wormen onsterfelijk zijn. De nadruk ligt erop dat de wormen hun vernietigende taak volledig uitvoeren. Ze blijven de lichamen van de goddelozen dus vernietigen totdat er van deze lichamen niets over is. Daarentegen zullen Gods trouwe kinderen vreugdevol verblijven in ‘de nieuwe hemel en op de nieuwe aarde’ en God aanbidden in zijn aanwezigheid. Met dergelijke tegenover elkaar staande lotsbestemmingen in gedachten, is het geen wonder dat Jezus zei dat het voor iemand veel beter zou zijn om het koninkrijk van God binnen te gaan zonder een vitaal deel van zijn of haar lichaam. Het is beter zonder een hand, of voet, of zelfs een oog in te gaan dan om een volmaakt lichaam te hebben dat wordt vernietigd door wormen en vuur.

`Uiteindelijk worden we ofwel geheel en al gered of we gaan totaal verloren. Er is geen middenweg. We kunnen ofwel eeuwig leven hebben, ofwel eeuwige vernietiging onder ogen moeten zien. Welke keuzes moet jij vandaag maken? Hoe zou deze realiteit van eeuwig leven of eeuwige vernietiging die keuzes moeten beïnvloeden?`

`Marcus 9:42-48 en Jesaja 66:24 Hoe begrijp je de uitdrukking ‘de worm blijft knagen’?`
