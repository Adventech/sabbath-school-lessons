---
title:  Het vuur van de hel
date:   28/11/2022
---

In zijn boekje voor kinderen illustreert de Engelse rooms-katholieke priester Johannes Furniss (1809-1865) de eeuwige pijniging door middel van een grote massief ijzeren bal, die groter is dan de hemel en de aarde. ‘Een vogel komt eens in de honderd miljoen [sic] jaren en raakt de grote ijzeren bal gewoon aan met een veer van zijn vleugel.’ (The Sight of Hell (Dublin: James Duffy, [1874], p. 24.) De auteur stelt dat het verbranden van zondaars in de hel doorgaat, zelfs nadat die ijzeren bal is weggesleten door zo nu en dan met een veer te worden aangeraakt! Het trieste is dat veel protestanten zelfs vandaag nog in iets dergelijks geloven voor hen die verloren gaan.

`Lees Maleachi 3:19 en Judas 7. Hoe kunnen deze teksten ons helpen het begrip ‘eeuwig vuur’ beter te begrijpen of het idee, zoals Jezus het heeft gezegd, dat de verlorenen in ‘het eeuwige vuur worden geworpen’ of in een ‘vuur dat nooit zal worden uitgeblust’? (Matteüs 18:8; Marcus 9:43. Merk op dat de NBV hier spreekt over een ‘onblusbaar vuur’. Dat is veel duidelijker: zo’n vuur gaat wel gewoon uit als er geen brandstof meer is.)`

Het woord ‘eeuwig’ (Hebreeuws ‘olam en in het Grieks aion, aionios) heeft verschillende betekenissen, afhankelijk van het directe verband. Wanneer het bijvoorbeeld betrekking heeft op God, drukt het woord zijn eeuwigheid uit (Deuteronomium 33:27:‘eeuwig’). Wanneer het over mensen gaat, wordt het woord beperkt door hun levensduur (Exodus 21:6 : ‘voorgoed’). Bij het beschrijven van vuur, houdt dit in dat het vuur niet uit zal gaan totdat het volledig heeft verteerd wat er wordt verbrand (Matteüs 18:8; 25:41: ‘eeuwig’). Dit betekent dat het ‘eeuwige vuur’ eeuwig zal zijn in de zin dat het de goddelozen volledig en onomkeerbaar zal verteren, en er ‘geen wortel of tak’ van hen zal overblijven.

De theorie van een eeuwige bestraffing van de goddelozen heeft ernstige gevolgen. Als de goddelozen voor altijd worden gestraft, dan wordt het kwaad ook nooit uitgeroeid. Al het menselijk leven komt van God. De Bijbel zegt dat ‘de dood van een slecht mens Me geen vreugde geeft’ (Deuteronomium 32:39; Psalm36:9; Ezechiël33:11). Waarom zou Hij dan doorgaan met het geven van leven aan de goddelozen om eindeloos te worden gekweld? Zou het niet veel aannemelijker zijn dat Hij gewoon een einde maakt aan hun bestaan? De goddelozen worden gestraft ‘naar hun daden’ (Openbaring20:12). Waarom zou dan een kort mensenleven eindeloos moeten worden gestraft? Alle Bijbelse verwijzingen naar het ‘eeuwige vuur’ moeten worden gezien als toespelingen op de ‘poel van vuur’ na het millennium van Openbaring 20 (zie les 13). Het is dus on-Bijbels om te spreken van een reeds aanwezige, altijd brandende hel.

`Hoe betreurenswaardig het vuur van de hel ook is, wat onthult de waarheid over de hel ons over Gods liefde, vooral in tegenstelling tot het idee van eeuwige pijniging?`

`Maleachi 3:19 en Judas 7 Hoe helpen deze teksten het ‘eeuwig vuur’ beter te begrijpen?`
