---
title:  Jongerenles
date:   09/12/2022
---

### Misleidingen in de eindtijd

#### Opdracht van de vorige week

`Hoe belangrijk is Gods liefde voor jou?`

#### Lees samen

1 Samuel 28:3-25

#### IJsbrekervraag

`Hoe belangrijk is het voor jou om te weten wat er in de toekomst zal gebeuren?`

#### Inspiratie

‘De Heer is trouw. Hij zal jullie kracht geven en beschermen tegen de macht van het kwaad.’ (2 Thessalonicenzen 3:3, BGT.)

#### Behandel de tekst

In overeenstemming met de wet had Saul ooit het oproepen van geesten verboden (Leviticus 20:27). Door ongehoorzaamheid aan de opdrachten van de Heer verloor hij echter het koningschap en dat niet alleen. Toen zijn angst voor de Filistijnen de overhand nam, liep hij in de val. Hij raadpleegde via een geestenbezweerster de overleden profeet Samuel. De opgeroepen Samuel voorspelde behalve de uitlevering van Israël aan de Filistijnen ook de dood van Saul en zijn zonen. Vlak voor de kruisdood en de opstanding van Jezus vroegen de apostelen Hem naar de tijd van zijn wederkomst. Jezus liet hun weten dat het een tijd zou zijn van veel misleiding: ‘Er zullen talrijke valse profeten komen, die velen zullen misleiden’. Waar en hoe vinden we veiligheid tegenover boze machten? Saul bewoog zich op glad ijs door ontrouw te zijn aan de Heer. In de Bijbel lezen we dat naast het houden van de geboden het van groot belang is trouw te zijn aan Jezus.

#### Gespreksvragen naar aanleiding van de tekst

`Toen de apostelen in de storm op het meer van angst uitriepen: ‘We vergaan’, vroeg Jezus hun: ‘Waar is jullie geloof?’ Hoe kun je deze vraag van Jezus toepassen op de stormen en misleidingen waarmee we te maken krijgen in de eindtijd?`

`1 Johannes 4:1 waarschuwt ons niet elke geest te vertrouwen en te onderzoeken of een geest van God komt. Hoe onderzoek je dat?`

`Wat leer jij uit het verhaal van koning Saul?`

`Hoe voorkom je dat je misleid zult worden door valse boodschappen in de tijd waar we nu leven? Welke rol spelen het lezen van de Bijbel en het bidden tot God daarbij?`

`Hoe blijf je trouw aan Jezus?`

#### Opdracht

`Wat is het effect van Gods liefde?` 
