---
title:  Mystiek
date:   04/12/2022
---

Onze wereld wordt overspoeld door de sterke golven van mystiek. Het woord ‘mystiek’ is een veelomvattend begrip dat een enorme verscheidenheid aan ideeën omvat. Vanuit een religieus perspectief staat het woord voor de vereniging van het individu met het goddelijke of absolute in een spirituele ervaring of trance van welke aard dan ook. Dit is zelfs kenmerkend voor hoe bepaalde kerken de eredienst ervaren. De verschijnselen kunnen variëren in vorm en intensiteit, maar de neiging is altijd om het gezag van het geschreven Woord van God te vervangen door de eigen subjectieve ervaringen. In ieder geval verliest de Bijbel veel van zijn leerstellige functie en blijft de christen kwetsbaar voor zijn of haar eigen ervaringen. Dit soort subjectieve religie biedt geen bescherming tegen misleiding, vooral niet tegen die in de eindtijd.

`Lees Matteüs 7:21-27. Wat betekent het in het licht van Jezus’ eigen woorden om ons geestelijke huis ‘op de rots’ of ‘op het zand’ te bouwen?`

Er is een sterke neiging in de postmoderne christelijke wereld om de relevantie van Bijbelse leerstellingen te bagatelliseren en ze te beschouwen als saaie echo’s van een achterhaalde vorm van religie. In dit proces worden de leringen van Christus kunstmatig vervangen door de persoon van Christus. Dat gebeurt bijvoorbeeld met het argument dat een of ander Bijbels verhaal niet waar kan zijn omdat Jezus, zoals zij Hem zien, nooit zou hebben toegestaan dat dit zou gebeuren zoals het is opgeschreven. Persoonlijke gevoelens en smaak worden de criteria voor het uitleggen van de Schrift of voor het onomwonden verwerpen van wat de Bijbel duidelijk leert. Dat gaat vaak over gehoorzaamheid aan Gods wet. Jezus zei dat dit belangrijk is voor het bouwen van iemands huis op de rots.

Degenen die denken dat het er niet toe doet wat ze geloven wat betreft leerstellingen, zolang ze maar in Jezus Christus geloven, bevinden zich op een hellend vlak. De leden van de Inquisitie, die ontelbare protestanten ter dood veroordeelden, geloofden ook in Jezus Christus. Degenen die ‘demonen hadden uitgeworpen’ in de naam van Christus, geloofden ook in Hem (Matteüs 7:22). ‘Het idee dat het er niet toe doet wat mensen geloven, is een van de tegenstanders meest succesvolle misleidingen. Hij weet dat de waarheid die je in liefde ontvangt, het innerlijk van de ontvanger heiligt. Daarom probeert hij voortdurend dat te vervangen door valse theorieën, fabeltjes en een ander evangelie.’ (Ellen White, De grote strijd, pp. 478-479.)

`Hoe kunnen we de zeer menselijke neiging tegengaan om ons door onze emoties en verlangens ertoe te laten brengen dingen te doen die in strijd zijn met het Woord van God?`

`Matteüs 7:21-27 Waar moeten we ons geestelijk huis op bouwen?`
