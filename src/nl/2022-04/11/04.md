---
title:  Reïncarnatie
date:   06/12/2022
---

Het heidense idee van een onsterfelijke ziel vormt de basis voor het on-Bijbelse idee van reïncarnatie of zielsverhuizing. Dit idee is overgenomen door enkele grote wereldreligies. De meeste christenen geloven in het bestaan van een onsterfelijke ziel die na de dood in een permanente hemel of hel verblijft. Er zijn ook mensen die in reïncarnatie geloven en denken dat zo’ n onsterfelijke ziel vele cycli van dood en wedergeboorte hier op aarde doorloopt. Sommigen beschouwen reïncarnatie als een proces van spirituele evolutie dat de geest in staat stelt steeds hogere niveaus van kennis en moraliteit te bereiken op zijn reis naar volmaaktheid. Hindoes geloven dat de eeuwige ziel een voortgang van bewustzijn of ‘samsara’ doormaakt in zes levensklassen: waterdieren, planten, reptielen en insecten, vogels, dieren en mensen met inbegrip van de bewoners van de hemel.

`Lees Hebreeën 9:25-28 en 1 Petrus 3:18. Als Jezus slechts ‘één keer’ stierf en alle mensen dan ook maar ‘een keer’ sterven, waarom geloven zelfs sommige zogenaamde christenen in een vorm van reïncarnatie?`

Veel mensen geloven niet in wat ze zouden moeten geloven, maar in wat ze willen geloven. Als een theorie hun rust en troost brengt in hun leven, dan is dat genoeg om de discussie te beslechten. Voor degenen die de Bijbel serieus nemen, is er geen manier om de theorie van reïncarnatie te accepteren.

Ten eerste is deze theorie in tegenspraak met de Bijbelse leer van de sterfelijkheid van de ‘ziel’ en de opstanding van het lichaam (1 Tessalonicenzen 4:13-18).

Ten tweede ontkent het de leer van redding door genade door geloof in het verlossende werk van Jezus Christus. Dat wordt vervangen door menselijke inzet (Efeziërs 2:8-10).

Ten derde is de theorie in tegenspraak met de Bijbelse leer dat de eeuwige bestemming voor altijd wordt bepaald door iemands beslissingen in dit leven (Matteüs 22:1-14;25:31-46).

Ten vierde vermindert deze theorie de betekenis en relevantie van de wederkomst van Christus (Johannes 14:1-3).

Ten vijfde biedt de theorie mogelijkheden aan iemand na de dood om zijn of haar eigen valkuilen te overwinnen. Dat is niet Bijbels (Hebreeën 9:27).

Er is met andere woorden geen plaats voor het idee van reïncarnatie in het christelijk geloof.

`Hebreeën 9:25-28 en 1 Petrus 3:18 Wat leren deze tekstgedeelten ons?`
