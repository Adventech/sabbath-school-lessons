---
title:  Dodenbezwering en voorouderverering
date:   07/12/2022
---

Het woord ‘necromantie’ (=dodenbezwering) is afgeleid van de Griekse termen nekros (dood) en manteia (waarzeggerij). Het wordt al beoefend sinds de oudheid. Dodenbezwering is het oproepen van vermeende actieve geesten van doden om kennis te verkrijgen, vaak over toekomstige gebeurtenissen. Voorouderverering is de gewoonte om overleden voorouders te vereren omdat ze nog steeds als familie worden beschouwd. Hun geest kan de zaken van de levenden beïnvloeden. Dat neemt men althans aan. Deze heidense praktijken kunnen zeer aantrekkelijk zijn voor degenen die in een onsterfelijke ziel geloven en die ook hun overleden dierbaren missen.

`Lees 1 Samuël 28:3-25. Welke geestelijke lessen tegen elke veronderstelde communicatie met de doden kunnen worden getrokken uit Sauls ervaring met de geestenbezweerster in Endor?`

De Bijbel zegt heel duidelijk dat alle spiritisten, mediums, tovenaars en dodenbezweerders in de oude Israëlitische theocratie gruwelen waren voor de Heer en dat zij ter dood moesten worden gebracht door steniging. In overeenstemming met deze wet had Saul een verbod uitgevaardigd ‘op het bezweren van geesten en het raadplegen van schimmen’ (Leviticus 19:31; 20:6,27; Deuteronomium 18:9-14; 1 Samuel 28:3,9). Toen Saul zelf echter door de Heer was afgewezen, ging hij naar de Kanaänitische stad Endor om een geestenbezweerster te raadplegen (1 Samuel 28:6-7,15; vergelijk met Jozua 17:11; Psalm 83:10). Hij vroeg haar om de overleden profeet Samuël op te roepen. Die verscheen in een zogenaamde geestverschijning en sprak met Saul. De misleidende geest, die zich voordeed als Samuël, vertelde Saul: ‘Morgen zijn jij en je zonen hier bij mij’. Terwijl hij de dood van Saul voorspelde, bevestigde die bedrieglijke geest, louter door de gedaante van Samuël aan te nemen, de on-Bijbelse theorie van de natuurlijke onsterfelijkheid van de ziel. Het was een krachtig bedrog, en Saul had beter moeten weten dan betrokken te raken bij wat hij eerder had veroordeeld.

Meer dan twee eeuwen later schreef de profeet Jesaja: ‘Wanneer men jullie vraagt om de geesten van doden te raadplegen en te luisteren naar het gefluister en gemompel van schimmen – elk volk raadpleegt toch zijn goden en vraagt de doden om raad voor de levenden? –, ga dan alleen af op dit onderricht, op mijn getuigenis. Want de woorden van schimmen kunnen het kwaad niet bezweren.’ (Jesaja 8:19-20; zie ook 19:3)

`Hoe vaak doen we onder druk dingen waarvan we weten dat ze verkeerd zijn? Waarom zijn geloof, gebed en gehoorzaamheid aan het Woord van God onze enige zekere verdediging tegen onszelf?`

`1 Samuël 28:3-25 Waarom ging Saul naar Endor en wat gebeurde er daar?`
