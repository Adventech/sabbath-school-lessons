---
title:  De rijke man en Lazarus
date:   20/11/2022
---

`Lees Lucas 16:19-31. Waarom kan dit verhaal geen letterlijke beschrijving zijn van het hiernamaals?`

Sommige geleerden zeggen dat je Lucas 16:19-31 letterlijk moet uitleggen. Dat wil zeggen dat het een beschrijving is van de toestand van de doden. Deze kijk op het geheel leidt tot verschillende on-Bijbelse conclusies en zou in tegenspraak zijn met veel van de teksten die we al hebben bekeken. Ten eerste zouden we moeten toegeven dat de hemel en de hel dicht genoeg bij elkaar zijn dat er een gesprek mogelijk is tussen de bewoners van beide plaatsen. We moeten dan ook aannemen dat er in het hiernamaals een bewuste vorm van de geestelijke ziel blijft met ‘ogen’, een ‘vinger’, een ‘tong’ en dat je zelfs dorst kunt hebben en dat allemaal terwijl het lichaam in het graf ligt.

Als deze tekst echt een beschrijving zou zijn van de menselijke toestand in de dood, dan zou de hemel bepaald geen plaats zijn van vreugde en geluk. Zij die gered zijn, kunnen immers het eindeloze lijden van hun verloren dierbaren op de voet volgen. Ze kunnen zelfs een gesprek met hen aangaan. Hoe kan een moeder gelukkig zijn in de hemel terwijl ze de onophoudelijke pijn van haar geliefde kind in de hel moet aanzien? In een dergelijk geval zou het vrijwel onmogelijk zijn dat Gods belofte in vervulling gaat dat er geen tranen, rouw, jammerklacht en pijn meer zal zijn (Openbaring 21:4).

Vanwege dergelijke ongerijmdheden beschouwen veel moderne Bijbelgeleerden het verhaal van de rijke man en Lazarus als een gelijkenis. Daarin kun je niet elk detail letterlijk uitleggen. George E. Ladd is geen adventistische theoloog, maar klinkt hier zeker wel zo als hij zegt dat dit verhaal waarschijnlijk ‘een gelijkenis was die gebruik maakte van een gangbare wijze van Joods denken en die niet is bedoeld om ons iets te leren over de toestand van de doden’ (GE L[add], ‘Eschatology,’ in The New Bible Dictionary, onder redactie van JD Douglas (Grand Rapids, MI: Eerdmans, 1962), p. 388.). De gelijkenis van de rijke man en Lazarus laat een scherp contrast zien tussen een goedgeklede ‘rijke man’ en ‘een bedelaar die Lazarus heette en overdekt was met zweren’. Het verslag leert dat status en sociale erkenning in het heden niet de criteria zijn die worden gebruikt voor het geven van de toekomstige beloning. Tevens vertelt het verhaal ons dat de eeuwige bestemming van elke persoon in dit leven wordt bepaald en niet kan worden teruggedraaid in het hiernamaals.

`‘Maar Abraham zei: “Als ze niet naar Mozes en de Profeten luisteren, zullen ze zich ook niet laten overtuigen als er iemand uit de dood opstaat.”’ Welke boodschap van Jezus’ krachtige woorden moeten we zelf ter harte nemen met betrekking tot het gezag van de Bijbel en hoe we daarop reageren?`

`Lucas 16:19-31 – Waarom kan dit verhaal geen letterlijke beschrijving zijn van het hiernamaals?`
