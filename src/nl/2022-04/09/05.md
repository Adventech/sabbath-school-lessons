---
title:  Prediken tot de geesten die gevangenzitten
date:   23/11/2022
---

`Lees 1 Petrus 3:13-20; Genesis 4:10. Hoe is Christus ‘naar de geesten gegaan die gevangenzaten ... ten tijde van Noach’?`

Commentatoren die in de natuurlijke onsterfelijkheid van de ziel geloven, wijzen er gewoonlijk op dat Christus predikte ‘tot de geesten die gevangenzaten’ terwijl Hij nog in het graf rustte. Voor hen ging zijn lichaamloze geest naar de hel en predikte daar tot de lichaamloze geesten van de mensen van voor de zondvloed. Dit fantasierijke idee is Bijbels gezien onaanvaardbaar, omdat er geen tweede kans op redding voor de doden is (Hebreeën 9:27-28). Waarom zou Jezus prediken tot degenen die geen kans meer hadden op redding? Het belangrijkste is echter dat deze theorie in tegenspraak is met de Bijbelse leer dat de doden onbewust in het graf blijven tot de uiteindelijke opstanding (Job 14:10-12; Psalm 146:4; Prediker 9:5,10; 1 Korintiërs 15:16-18; 1 Tessalonicenzen 4:13-15). Als dit vers echt zegt dat Jezus, terwijl hij lichamelijk in het graf lag, naar de hel ging en tot de goddeloze mensen van voor de zondvloed predikte, waarom hoorden dan alleen deze mensen zijn boodschap? Brandden er geen andere verloren mensen met hen in de hel? Waarom hoorden alleen de mensen van voor de zondvloed Hem prediken? Het is ook zinloos om te suggereren dat Christus predikte tot de gevallen engelen die ongehoorzaam waren in de dagen van Noach. De ‘geesten die gevangenzaten’ worden beschreven als ongehoorzaam ‘ten tijde van Noach’. De Bijbel spreekt over de boze engelen als nog steeds ongehoorzaam (Efeziërs 6:12; 1 Petrus 5:8). Bovendien worden de gevallen engelen ‘tot het oordeel op de grote dag gevangen gehouden in de onderwereld met boeien die nooit kunnen worden verbroken.’ (Judas 6) Zonder enige kans op redding.

In 1 Petrus 3 worden de ‘geesten die gevangenzaten’ in vers 20 geïdentificeerd als de ‘ongehoorzamen ten tijde van Noach’. Het woord geest (Griekse pneuma ) wordt in deze tekst en elders in het Nieuwe Testament gebruikt met verwijzing naar levende mensen die de uitnodiging tot redding kunnen horen en aanvaarden (1 Korintiërs 16:18; Galaten 6:18). De uitdrukking ‘gevangenzaten’ verwijst duidelijk niet naar een letterlijke gevangenis, maar naar de gevangenis van de zonde waarin de niet wedergeboren menselijke natuur zich bevindt (Romeinen 6:1-23; 7:7-25). Christus’ prediking tot de onboetvaardige mensen voor de zondvloed werd uitgevoerd door Noach. Hij werd door God onderwezen om een ‘prediker van de gerechtigheid’ te zijn voor zijn tijdgenoten (Hebreeën 11:7; 2 Petrus 2:5). De woorden van Petrus horen thuis in het verband van wat het betekent om trouw te zijn. Ze zijn geen commentaar op de toestand van de doden.

`In welke ‘gevangenis van de zonde’ bevind jij je nog?`
