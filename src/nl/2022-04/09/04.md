---
title:  Sterven en bij Christus zijn
date:   22/11/2022
---

`Sterven en bij Christus zijn Lees Filippenzen 1:21-24 en 1 Tessalonicenzen 4:13-18. Wanneer verwachtte Paulus ‘met Christus’ en ‘met de Heer’ te zijn?`

Paulus werd gedreven met de passie om nu ‘één met Christus’ te zijn en om ‘met Christus’ te zijn na zijn wederkomst. Voor de apostel kon zelfs de dood de verzekering niet verbreken dat hij zijn Heiland en Heer toebehoorde. In de brief aan de Romeinen zei hij dat ‘dood noch leven ... ons zal kunnen scheiden van de liefde van God, die Hij ons bewezen heeft in Christus Jezus, onze Heer’. ‘Zolang wij leven, leven we voor de Heer; en wanneer wij sterven, sterven we voor de Heer. Dus of we nu leven of sterven, wij zijn van de Heer.’ (Romeinen 8:38-39;14:8) Met deze zekerheid in gedachten sprak Paulus over de gelovigen die al gestorven waren als ‘zij die in Jezus ontslapen zijn’ en die zullen worden opgewekt bij de wederkomst van Christus om eeuwig leven te ontvangen (1 Korintiërs 15:16-18, 1 Tessalonicenzen 4:13-18 (lees vers 14 in de HSV)).

Toen Paulus zei ‘enerzijds verlang ik ernaar te sterven en bij Christus te zijn,’ hield dat dan in dat zijn ziel na de dood zou vertrekken om bewust met Christus te leven? In het geheel niet. In deze tekst ‘verwoordt Paulus zijn verlangen om dit huidige, moeilijke bestaan achter zich te laten en bij Christus te zijn, zonder daarbij te verwijzen naar enige tijdelijke onderbreking die er tussen die twee gebeurtenissen zou zijn. Dit vers leert niet dat Paulus verwachtte bij de dood naar de hemel te gaan. Hij was er heel duidelijk in dat hij zijn beloning pas bij de wederkomst zou ontvangen (2 Timoteüs 4:8). Paulus zegt dat het volgende dat hij zou weten na zijn vertrek (dood) dit zou zijn: dat Christus op de wolken des hemels zou komen om de doden op te wekken, wanneer hij “met de Heer zou zijn”. Er moet ook worden opgemerkt dat Bijbelschrijvers soms twee gebeurtenissen in één adem noemen die door een lange tijdsperiode van elkaar gescheiden kunnen zijn.’ (Andrews Study Bible, p. 1555)

Waarom zou Paulus liever sterven dan leven? Dan zou hij eindelijk kunnen uitrusten van al zijn problemen, zonder nog langer lichamelijke pijn te hoeven lijden. Hij zou dat doen in de zekerheid dat hij bij de wederkomst ‘de erekrans van de gerechtigheid’ zou ontvangen (1 Korintiërs 9:27; 2 Timoteüs 4:6-8). Hoewel Paulus zeker niet dood wilde, wist hij wat er zou volgen als dat gebeurde.

`Wie heeft er vooral in moeilijke tijden niet aan gedacht hoe mooi het zou zijn je ogen te sluiten in de dood en, voor je het weet, ‘met Christus te zijn’? Hoe helpt deze gedachte ons te begrijpen wat Paulus in Filippenzen zei?`

`Filippenzen 1:21-24 en 1 Tessalonicenzen 4:13-18 Wanneer verwachtte Paulus ‘met Christus’ en ‘met de Heer’ te zijn?` 
