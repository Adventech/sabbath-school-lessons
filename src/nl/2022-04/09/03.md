---
title:  ‘Vandaag ... met Mij in het paradijs’
date:   21/11/2022
---

Lucas 23:43 is een van de Bijbelgedeelten dat het meest wordt gebruikt om te proberen de onsterfelijkheid van de ziel te bewijzen. ‘Jezus antwoordde: “Ik verzeker je: nog vandaag zul je met Mij in het paradijs zijn”.’ Met slechts een paar uitzonderingen hebben alle Bijbelversies deze tekst op dezelfde wijze vertaald. Daardoor wordt de indruk gewekt dat op de dag dat Christus stierf, Hij samen met deze misdadiger in het paradijs zou zijn. Dit hoeft ons niet te verbazen, want die vertalingen zijn gemaakt door Bijbelgeleerden die geloven in het dogma van de natuurlijke onsterfelijkheid van de ziel. Is dit echter wel de beste vertaling van deze tekst?

`Vergelijk Lucas 23:43 met Johannes 14:1-3 en 20:17. Hoe moet de belofte aan de berouwvolle misdadiger aan het kruis worden begrepen in het licht van Jezus’ woorden aan Maria Magdalena en zijn belofte aan zijn leerlingen?`

De veronderstelling dat Christus en de misdadiger dezelfde dag naar het paradijs (of de hemel) gingen, is in tegenspraak met de woorden van Jezus aan Maria Magdalena na zijn opstanding. Die woorden bevestigen dat Hij nog niet in de tegenwoordigheid van zijn Vader in de hemel was geweest (Johannes 20:17). Deze fout, dat zowel Jezus als de berouwvolle misdadiger die dag naar de hemel gingen, is ook in tegenspraak met de belofte van Jezus aan zijn leerlingen. Daar staat dat ze pas bij zijn tweede komst naar de hemel zouden worden meegenomen. In Lucas 23:43 draait het om de vraag of het bijwoord ‘vandaag’ (Grieks sēmeron ) moet worden gekoppeld aan het werkwoord dat erop volgt (‘zijn’) of aan het werkwoord dat eraan voorafgaat (‘verzekeren’). Wilson Paroschi erkent dat het ‘vanuit grammaticaal oogpunt’ vrijwel onmogelijk is om te bepalen welk alternatief hier correct is. ‘Lucas heeft echter een duidelijke neiging dit bijwoord met het voorafgaande werkwoord te gebruiken. Dit gebeurt in 14 van de 20 keer dat sēmeron in Lucas en Handelingen voorkomt.’ (Wilson Paroschi, ‘The Significance of a Comma: An Analysis of Luke 23:43’ , in Ministry, juni 2013, p. 7.)

Dus de meest natuurlijke lezing van Lucas 23:43 zou zijn: ‘Ik verzeker je vandaag, dat je met Mij in het paradijs zult zijn.’ Dan benadrukt de idiomatische uitdrukking ‘Ik verzeker je vandaag’ de relevantie en de plechtigheid van de uitspraak ‘je zult met Mij in het paradijs zijn’. Jezus beloofde hem daar en dan, dat hij zou worden gered.

`Lees het verhaal van de berouwvolle misdadiger, aan wie, ondanks zijn zonde en het feit dat hij God niets te bieden had, door Christus eeuwig leven werd beloofd (Lucas 23:39-43). Hoe laat dit verhaal op krachtige wijze de grote waarheid zien van redding door geloof alleen? In welke opzichten zijn we net als die dief? In welke opzichten zijn we anders?`

`Lucas 23:43 en Johannes 14:1-3; 20:17 Hoe moet de belofte aan de berouwvolle misdadiger begrepen worden?`
