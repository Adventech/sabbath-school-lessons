---
title:  Verdere studie
date:   11/11/2022
---

Lees Ellen White, ‘In het graf van Jozef’, pp. 641-650, ‘De Heer is opgestaan!’, pp. 651-656, ‘Op weg naar Emmaüs’, pp. 662-665, ‘Vrede zij u’, pp. 667-672, in De wens der eeuwen.

Het moderne sentiment is niet geneigd te geloven in zoiets als de opstanding van Jezus. Toch is het historische bewijs zo sterk dat zelfs degenen die de waarheid over de opstanding niet aanvaarden wel toe moeten geven dat vele mensen ervan overtuigd waren dat ze de opgestane Jezus hadden gezien. De tegenwerpingen die meestal klinken als het gaat om de opstanding zijn er dan ook veelal op gericht om uit te leggen waarom zovele mensen geloofden dat ze de opgestane Christus hadden gezien. Sommigen beweren dat alle leerlingen hallucineerden toen ze de opgestane Jezus zagen. Anderen stellen dat Jezus niet werkelijk was gestorven, maar slechts bewusteloos was geweest en weer tot leven kwam nadat Hij van het kruis werd afgenomen. Toen Hij aan zijn volgelingen verscheen, dachten zij dat Hij uit de dood was opgestaan. Geloof het of niet, maar er zijn zelfs mensen die aandragen dat Jezus een tweelingbroer had die de leerlingen ten onrechte voor de opgestane Christus hebben aangezien. Het historische bewijs voor Christus’ opstanding is echter zo sterk dat mensen met dit soort argumenten moeten komen om de opstanding van de hand te wijzen. Gezien het grote belang daarvan hoeven we niet verbaasd te zijn over het aantal goede argumenten dat we hebben gekregen om het te geloven.

‘De stem die aan het kruis uitriep, ‘Het is volbracht’, werd door de doden gehoord. Die stem drong door de muren van grafkelders heen en riep de slapers op om op te staan. Zo zal het ook zijn als de stem van Christus van de hemel wordt gehoord. Die stem zal tot in de graven doordringen en de grafkelders ontsluiten en de doden in Christus zullen opstaan. Bij de opstanding van de Heiland werden enkele graven geopend, maar bij zijn wederkomst zullen alle dierbare doden zijn stem horen en opstaan tot een heerlijk, onsterfelijk leven. Dezelfde macht die Christus uit de doden heeft opgewekt, zal zijn gemeente opwekken en haar met Hem verheerlijken, boven alle overheden en machten, boven iedere naam die wordt genoemd, niet alleen in deze wereld maar ook in de wereld die gaat komen.’ (Ellen White, De wens der eeuwen, p. 656.)

`1 Korintiërs 15:50-54 Wat laat Paulus ons hier weten?`

**Gespreksvragen**

` ‘Het is volbracht’ en ‘Hij is opgestaan.’ (Johannes 19:30; Matteüs 28:6) Dat zijn twee van de meest betekenisvolle uitspraken die ooit zijn gedaan. Hoe vullen die elkaar aan in het licht van de heilsgeschiedenis? Welke hoop kunnen wij putten uit deze woorden?`

`Eerst lieten de religieuze leiders bewakers plaatsen bij het graf om de leerlingen te weerhouden Jezus’ lichaam te stelen. Later betaalden ze de bewakers om te zeggen dat de leerlingen het lichaam hadden gestolen. Waarom bewijst dit verhaal dat Christus’ graf inderdaad leeg is? Waarom is dat lege graf zo belangrijk voor ons als christenen?` 
