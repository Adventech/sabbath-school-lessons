---
title:  De eerste van de gestorvenen
date:   10/11/2022
---

`Lees 1 Korintiërs 15:20 met Deuteronomium 26:1-11 in uw achterhoofd. Waarom verwees Paulus naar de opgestane Christus als ‘de eerste van de gestorvenen’?`

Het offeren van de ‘eerstelingen’ was een oud, Israëlitisch landbouwgebruik met een diepe, godsdienstige betekenis. Het was een heilige erkenning dat God de genadige voorziener is, die het land waar de gewassen op groeiden had toevertrouwd aan zijn beheerders ( Zie: Exodus 23:19; Exodus 34:26; Leviticus 2:11-16; Deuteronomium 26:1-11). De eerste vruchten van de oogst toonden aan dat de oogst niet alleen was begonnen, maar die lieten ook de kwaliteit daarvan zien. Volgens Wayne Grudem gebruikt Paulus een voorbeeld uit de landbouw ‘als hij Christus “de eerste (Grieks; aparchē)” noemt om aan te duiden dat wij in Christus’ voetspoor zullen volgen. Net zoals de ‘eerste vruchten’ van het rijpende gewas een voorproefje zijn van de rest van de oogst, zo laat Christus als ‘eerste’ zien hoe onze opgewekte lichamen eruit zullen zien als God ons, in de uiteindelijke ‘oogst’, uit de dood doet opstaan en in zijn tegenwoordigheid brengt.’ (Wayne Grudem, Systematic Theology (Grand Rapids, MI: Zondervan, 1994), p. 615.)

Laten we niet vergeten dat Jezus uit het graf kwam met een verheerlijkt menselijk lichaam, terwijl Hij toch nog de littekens droeg van zijn kruisiging (Johannes 20:20, 27). Zullen Gods opgestane kinderen dan ook de fysieke herinneringen dragen van hun eigen lijden? Draagt Paulus in zijn verheerlijkte lichaam dan nog steeds ‘de doorn in het vlees’ en ‘de littekens van Jezus’? (2 Korintiërs 12:7; Galaten 6:17) Tot zijn dood ‘zou Paulus de tekenen van Gods heerlijkheid op zijn lichaam dragen, in zijn ogen, die verblind waren geweest door het hemelse licht’ (Zie: Handelingen 9:1-9).’ (Ellen White, The Story of Redemption, p. 275.)

Dit betekent niet dat hij of wie dan ook van de verheerlijkte verlosten worden opgewekt met de littekens van hun eigen lijden (Vergelijk met: 1 Korintiërs 15:50-54). Voor Christus geldt dat ‘Hij de littekens van deze wreedheid voor eeuwig zal dragen. Elk litteken van de spijkers zal het verhaal vertellen van de wonderbare verlossing van de mens en de hoge prijs die ervoor werd betaald.’ (Ellen White, Early Writings, p. 179.) Zijn littekens verzekeren ons ervan dat die van ons voorgoed verdwenen zijn.

`Christus zal de littekens van zijn kruisiging voor eeuwig met zich meedragen. Wat laat dat zien over Gods liefde voor ons en wat onze verlossing heeft gekost? Waarom wijst het ook op de prijs die de Godheid betaalde om ons te redden?`

`1 Korintiërs 15:20 en Deuteronomium 26:1-11 – Waarom verwees Paulus naar de opgestane Christus als ‘de eerste van de gestorvenen’?`
