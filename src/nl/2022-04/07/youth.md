---
title:  Jongerenles
date:   11/11/2022
---

### Christus’ overwinning over de dood

#### Opdracht van de vorige week

`Hoe belangrijk is het sterven van Jezus voor jou?`

#### Lees samen

1 Korintiërs 15:12-26

#### IJsbrekervraag

`Wat voor belang hebben makers van nepnieuws zoal bij het brengen daarvan?`

#### Inspiratie

‘Gelukkig zijn zij die niet zien en toch geloven.’ (Johannes 20:29, NBV21.)

#### Behandel de tekst

Een onrustbarende gedachte is de gemeente van Korinte binnengeslopen, namelijk dat mensen niet zullen opstaan uit de dood. Paulus reageert hierop in zijn brief aan hen. Het is goed mogelijk dat de Korintiërs zich lieten beïnvloeden door Griekse filosofie met de gedachte dat mensen uiteindelijk bevrijd worden van hun aardse lichaam. Maar het feit is dat Paulus, de apostelen en enkele andere getuigen zelf de opgestane Jezus in levende lijve hebben ontmoet. De reactie van Paulus is dat als Jezus niet uit de dood zou zijn opgestaan, het hele evangelie als een kaartenhuis in elkaar stort: ‘Dan is alles wat wij vertellen onzin’, en ‘ook het hele geloof zinloos’. De opstanding van Jezus is hét fundamenten waarop het christelijke geloof is gebaseerd. Gods oorspronkelijke plan was dat de mens een eeuwig leven zou hebben. Dat gold dus ook voor Adam, de eerste mens. Maar door de zonde van die eerste mens is de dood gaan heersen. Jezus heeft echter de dood overwonnen door als eerste uit de dood op te staan, en als Hij terugkomt zal iedereen die in Hem gelooft ook opstaan. Uiteindelijk vernietigt Hij de dood. Die zal er dan niet meer zijn. Een prachtig vooruitzicht!

#### Gespreksvragen naar aanleiding van de tekst

`Welk beeld hebben veel christenen tegenwoordig van de dood? Wat zegt de Bijbel daarover?`

`The Passion is een evenement waarmee ook niet-christenen gewezen worden op het lijden en sterven van Christus. Welke creatieve methoden kunnen we bedenken om niet-gelovigen van nu bekend te maken met Jezus’ opstanding en ook met de grote opstanding bij zijn wederkomst?`

`Jezus heeft onnoemelijk moeten lijden voor onze bevrijding uit de dood. Wat motiveerde Jezus om al dat lijden te doorstaan?`

`Welke ideeën die ons geloof kunnen ondermijnen leven er in de tijd waarin wij leven, en hoe wapenen we ons daartegen?`

#### Opdracht

`Hoe heeft Jezus de dood overwonnen en wat doet dat met je?`
