---
title:  Velen stonden met Hem op
date:   08/11/2022
---

`Lees Matteüs 27:51-53. Wat leert dit ontzagwekkende verhaal ons over de opstanding van Jezus en wat het veroorzaakte?`

De dood van Jezus ging gepaard met een aardbeving en een tweede vond plaats bij zijn opstanding (Matteüs 28:2). Op het moment dat Jezus stierf, ‘beefde de aarde en spleten de rotsen. De graven werden geopend en de lichamen van veel gestorven heiligen werden tot leven gewekt; na Jezus’ opstanding kwamen ze uit de graven, gingen de heilige stad binnen en verschenen aan een groot aantal mensen.’ Deze heiligen werden met een verheerlijkt lichaam opgewekt als ooggetuigen van Christus’ eigen opstanding en als voorlopers van degenen die worden opgewekt bij de laatste opstanding. Daarom kregen vele Joodse mensen meteen na de opstanding van Jezus krachtig bewijs om in zijn opstanding te geloven en Hem op grond daarvan te aanvaarden als hun Redder. Velen deden dat ook, met inbegrip van een grote groep priesters (Zie: Handelingen 6:7).

‘Tijdens zijn werk had Jezus doden opgewekt. Hij had de zoon van de weduwe van Naïn, het dochtertje van de overste en ook Lazarus opgewekt. Dezen werden niet bekleed met onsterfelijkheid. Nadat zij waren opgewekt, waren zij nog steeds aan de dood onderworpen. Zij die bij de opstanding van Christus uit het graf kwamen, werden opgewekt tot eeuwig leven. Zij stegen met Hem op als overwinningstekenen van zijn triomf over de dood en het graf [...] Deze mensen gingen de stad in en verschenen aan velen met de boodschap dat Christus was opgestaan uit de doden en zij met Hem. Op deze wijze werd de heilige waarheid van de opstanding vereeuwigd.’ (Ellen White, De wens der eeuwen, p. 655.)

Vanuit menselijk oogpunt genoten de hogepriesters en ouderlingen vele voorrechten. Zij vormden de godsdienstige macht van het volk en konden zelfs de Romeinse autoriteiten en de menigten inschakelen voor de uitvoer van hun intriges. Toch vergaten ze dat ‘de hoogste God met de hemelse machten en met de mensen op aarde doet wat Hij wil.’ (Daniël 4:32) Hun leugens werden tegengesproken en ontkracht door de opgewekte heiligen.

`Situaties kunnen nu heel erg zijn. Waarom kunnen we tijdens onze worsteling in deze gevallen wereld blijven vertrouwen op Gods uiteindelijke overwinning voor ons?`

`Matteüs 27:51-53 – Wat leert dit ons over de opstanding van Jezus en wat het veroorzaakte?`
