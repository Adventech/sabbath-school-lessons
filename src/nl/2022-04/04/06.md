---
title:  Zij die slapen in de aarde
date:   20/10/2022
---

Zoals we nog zullen zien, besteedt het Nieuwe Testament veel aandacht aan de opstanding van de doden. Zoals al is gebleken, komt dat onderwerp ook terug in het Oude Testament. De mensen in de tijd van het Oude Testament hoopten net als wij op de uiteindelijke opstanding uit de doden. Marta leefde in de tijd van Jezus en zag daar ook al naar uit (Johannes 11:24). Het is dus zeker dat zelfs de Joden iets afwisten van de opstanding in de eindtijd, al geloofde niet iedereen dat (Zie: Handelingen 23:8).

`Lees Daniël 12. Welk hoopvol vooruitzicht op de opstanding bevat deze passage van Daniël, één van de grootste profeten?`

Daniël 12:1 spreekt over Michaël, ‘de grote vorst’. Er bestaat veel twijfel over zijn identiteit. Omdat elk visioen in het boek Daniël zijn hoogtepunt bereikt met de komst van Christus en zijn koninkrijk, moet dat ook gelden voor deze passage. Het boek Daniël verwijst naar dit goddelijke wezen ook als ‘de vorst van het leger’, ‘de vorst der vorsten’, ‘een gezalfde vorst’ en tot slot als ‘de grote vorst’ (Daniël 8:11,25; 9:25). Daaruit blijkt dat Michaël op Christus doelt.

Tot nu toe hebben de passages uit het Oude Testament gesproken over de opstanding van de rechtvaardigen (Job 19:25-27; Psalm 49:15; Psalm 71:20; Jesaja 26:19). Daniël 12 heeft het over de opstanding van zowel de rechtvaardigen als de onrechtvaardigen. Als Michaël opstaat, ‘zullen velen van hen die slapen in de aarde, in het stof, ontwaken, sommigen om eeuwig te leven, anderen om voor eeuwig te worden veracht en verafschuwd.’ Velen bevestigen dat dit vers naar een speciale opstanding van een selecte groep verwijst bij Christus’ komst, waartoe zowel de getrouwe als ontrouwe mensen behoren.

‘Graven openen zich en “Velen van hen die slapen in de aarde, in het stof, zullen ontwaken, sommigen om eeuwig te leven, anderen om voor eeuwig te worden veracht en verafschuwd.” Al degenen, die gestorven zijn in het geloof in de boodschap van de derde engel, komen verheerlijkt uit het graf tevoorschijn om Gods vredesverbond te horen met hen, die zijn wet hebben gehouden. “Ook degenen die Hem doorstoken hebben” (Openbaring 1:7). Dat zijn zij die Christus in zijn doodsangst hebben gehoond en bespot, en de hevigste tegenstanders van zijn waarheid en van zijn volk. Zij worden opgewekt om Hem in zijn heerlijkheid te aanschouwen, en de eer te zien die aan de getrouwen en gehoorzamen wordt gegeven.’ (Ellen White, De grote strijd, p. 744.)
