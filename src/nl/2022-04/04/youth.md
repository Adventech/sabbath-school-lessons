---
title:  Jongerenles
date:   21/10/2022
---

### Hoop in het oude testament

#### Opdracht van de vorige week

`In hoeverre is jong geleerd oud gedaan waar?`

#### Lees samen

Job 19:25-27

#### IJsbrekervraag

`Waaruit put jij kracht als je iets verschrikkelijks hebt meegemaakt?`

#### Inspiratie

‘Want U zult grote wonderen doen. Wonderen waar wij niet meer op durfden te hopen.’ (Jesaja 64:2 BGT.)

#### Behandel de tekst

Job, eens een rijk en gezegend man is alles kwijt, van zijn kinderen beroofd en tot overmaat van ramp getroffen door ziekte. Dat alles omdat de satan meende dat Jobs eerbied voor God niets anders was dan eigenbelang. God gaf de satan de ruimte om Job op de proef te stellen waarmee de ellende voor Job begon. Ondanks alles bleef Job trouw aan God (Job 1:22; 2:10). Om hem te troosten komen er drie vrienden die eerst perplex waren en niets wisten te zeggen. Maar na enige tijd wordt de stilte doorbroken en Job klaagt over zijn ellende. De reactie van zijn vrienden is echter niet opbeurend. Zij laten Job weten dat God schuldige mensen straft en dat alle narigheid daar een gevolg van moet zijn (zie bijv. Job 4:7-9). Job verwijt zijn vrienden slechte troosters te zijn: ‘...jullie zijn toch mijn vrienden? Heb dan medelijden met mij.’ (Job 19:21) En dan midden in al die misère ervaart Job een sprankje hoop: ‘Ik weet, mijn redder leeft.’ (Job 19:25, NBV21) De schrijver van de tekst voor de beroemde muziek van de ‘Messaiah’ (componist G.F. Händel), citeerde die woorden, omdat hij ervan overtuigd was dat ze verwezen naar onze Verlosser Jezus Christus.

#### Gespreksvragen naar aanleiding van de tekst

`Je kunt je nauwelijks voorstellen hoe je zelf zou reageren als er een Jobstijding over je zou komen, maar hoe kun je ervoor zorgen dat je bij moeilijkheden sterk zult staan en de hoop op een goede afloop zult vasthouden?`

`Wat kun je iemand, die in de put zit, bieden om weer met meer hoop naar de toekomst te kijken?`

`Onderzoek heeft aangetoond dat gelovige mensen langer leven en gezonder zijn. Denk je dat er een verband is met wat we in deze les hebben geleerd?`

`Waarvan was Job overtuigd? (verzen 25-27)`

#### Opdracht 

Wat is het verband tussen hoop hebben en vertrouwen op God?