---
title:  Hoop in het Oude Testament
date:   15/10/2022
---

### Lezen

Job 19:25-27; 1 Timoteüs 6:16; Psalm 49; 71; Jesaja 26:14,19; Daniël 12

> <p>Kerntekst</p> 
>  ‘Door zijn geloof kon Abraham, toen hij op de proef werd gesteld, Isaak als offer opdragen. Hij die de beloften had ontvangen, was bereid zijn enige zoon te offeren [...] Hij zei bij zichzelf dat het voor God mogelijk moest zijn iemand uit de dood op te wekken, en daarom kreeg hij hem ook terug, bij wijze van voorafbeelding.’ Hebreeën 11:17,19

De hoop van het Oude Testament is niet gebaseerd op de Griekse denkwijze over de aangeboren onsterfelijkheid van de ziel, maar op de Bijbelse leer over de uiteindelijke opstanding van de doden. Hoe kan een lichaam dat niet langer bestaat, tot as is verbrand of op een andere manier aan zijn eind is gekomen, weer tot leven worden gebracht? Hoe kan iemand die overleden is, misschien al eeuwen of zelfs millennia, zijn/haar identiteit weer terugkrijgen?

Deze vragen brengen ons ertoe na te denken over het mysterie van het leven. We leven en genieten van het leven dat God elke dag uit genade aan ons geeft. Al begrijpen we de bovennatuurlijke oorsprong van het leven niet, we weten dat God in het begin uit het niets het leven schiep door de kracht van zijn Woord (Genesis 1; Psalm 33:6,9). Als God er dus de eerste keer in slaagde om het leven op aarde vanuit het niets (Latijn: ex nihilo) tot stand te brengen, waarom zouden we dan twijfelen aan zijn vermogen het menselijk leven te herscheppen en de oorspronkelijke identiteit te herstellen?

Deze week willen we stilstaan bij het idee hoe de uiteindelijke opstanding al werd ontvouwd in de tijd van het Oude Testament. Daarbij letten we vooral op de uitspraken van Job, een paar psalmisten en de profeten Jesaja en Daniël.

_Op sabbat 22 oktober bespreken we met elkaar deze les._