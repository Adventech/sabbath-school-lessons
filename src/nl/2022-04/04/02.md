---
title:  ‘Ik zal God aanschouwen’
date:   16/10/2022
---

`Lees Job 19:25-27 en vergelijk die met Johannes 1:18 en 1 Timoteüs 6:16. Wanneer en onder welke omstandigheden voorspelde hij ‘God te aanschouwen’?`

Dat het leven niet altijd eerlijk is, merken we vooral doordat ‘goede mensen’ lijden terwijl ‘onrechtvaardigen’ voorspoed kennen (Zie: Psalm 73:12-17; Maleachi 3:14-18). Job was ‘rechtschapen en onberispelijk, hij had ontzag voor God en meed het kwaad’. Toch liet God de tegenstander hem op diverse manieren beproeven. Zijn lichaam werd verwoest door een pijnlijke ziekte. Hij verloor in materieel opzicht het overgrote deel van zijn vee en bezittingen. Zijn huishouden verloor zijn dienstknechten en zelfs zijn kinderen. In emotioneel opzicht werd hij omringd door vrienden die hem verweten een onbekeerlijke zondaar te zijn die kreeg wat hij verdiende. Zelfs zijn eigen vrouw zei, ‘Waarom blijf je zo onberispelijk? Vervloek God toch en sterf.’ (Job 1:1,13-18; 2:1-9; 4:1-5:27; 8:1-22; 11:1-20)

Job besefte niet dat hij het epicentrum was geworden van een hevige kosmische strijd tussen God en zijn tegenstander. Toen die beproevingen op zijn pad kwamen, vervloekte Job zijn geboortedag en wenste hij nooit geboren te zijn. Zijn onvoorwaardelijke trouw aan God blijkt uit deze woorden, ‘Al zou Hij mij doden, zou ik niet hopen?’(Job 3:1-26; 13:15) Hij vermoedde wel dat zijn dood niet lang op zich zou laten wachten, maar hij twijfelde er niet aan dat de dood niet het laatste woord zou hebben. Hij stelde onomwonden dat hij zijn laatste adem kon uitblazen, maar dat zijn Verlosser op een dag zou optreden en dat hij dan ‘in dit lichaam’ God zou zien (Job 19:25-27). ‘Dit is onmiskenbaar een glimp van de opstanding.’ (Ellen White, The SDA Bible Commentary, vol.3, p.549.)

Wat een prachtige hoop middenin zo’n drama! Omgeven door ziekte en pijn, financieel verlies, sociale verwijten en een emotioneel dieptepunt, kon Job evengoed uitzien naar de dag dat hij uit de dood zou opstaan om zijn geliefde Verlosser te aanschouwen. De zekerheid in Jobs uitspraak hoor je eeuwen later terug in de woorden die Marta tot Jezus sprak: ‘Ik weet dat hij [Lazarus] bij de opstanding op de laatste dag zal opstaan.’ (Johannes 11:24) Net als Marta moest Job door geloof aanspraak maken op deze belofte, al werd Marta’s geloof (in tegenstelling tot dat van Job) al snel bevestigd door krachtige en zichtbare bewijzen.

`Hoe kunnen we leren op God te vertrouwen, al is het leven vaak oneerlijk?`

`Job 19:25-27 Welke zekerheid had Job?`