---
title:  Jongerenles
date:   04/11/2022
---

### Hij stierf voor ons

#### Opdracht van de vorige week

`Hoe belangrijk is de opstanding voor jou en waarom?`

#### Lees samen

1 Korintiërs 1:18-25

#### IJsbrekervraag

`Hoe belangrijk is zeker weten voor jou wanneer het om geloof en vertrouwen gaat?`

#### Inspiratie

‘Hij offerde zijn leven voor de schuld van anderen, om zijn nageslacht te zien en lang te leven.’1

#### Behandel de tekst

‘Grieken zoeken wijsheid’ (1 Korintiërs 1:22). Paulus is bezorgd omdat er ruzie is in de gemeente van Korinte (Griekenland). De een zegt bij Paulus te horen, de ander bij Apollos, of bij Petrus en weer anderen bij Christus. Iedereen lijkt wel de wijsheid in pacht te hebben. Als reactie hierop maakt Paulus in zijn brief gebruik van de liefde van Grieken voor wijsheid. ‘Wat heb je aan wijsheid?’ vraagt Paulus hun, ‘God liet zien dat menselijke wijsheid niets voorstelt’ (zie 1 Korintiërs 1:20). ‘God had een ander plan, zijn wijsheid is totaal anders’. De kern van de boodschap van Paulus is dat Christus aan het kruis gestorven is en dat is de wijsheid van God, en ‘God is wijzer en sterker dan mensen’ (1 Korintiërs 1:25). Sommigen willen bewijzen zien, anderen zoeken het in aardse wijsheid, maar voor christenen is de dood van Christus juist het bewijs van zijn wijsheid en macht. De dood van Christus is naar Gods wijsheid en kracht bedoeld voor alle mensen, dus ook voor jou.

#### Gespreksvragen naar aanleiding van de tekst

`In welk opzicht toonde God zijn kracht door de kruisdood van Jezus?`

`Je zou mogen verwachten dat de kracht van God juist ook getoond wordt in de opstanding. Kun je een reden bedenken waarom Paulus in dit gedeelte daar juist niet de nadruk op legt?`

`In Handelingen 17:16-33, dat zich afspeelt in Athene, lezen we over een andere gelegenheid waarbij Paulus te doen had met Griekse wijsheid. Wat bleek daar het obstakel te zijn om de boodschap van Paulus te aanvaarden? (Zie Handelingen 17:32)`

`Welke barrières worden er in onze tijd zoal opgeworpen om het christelijk geloof te aanvaarden?`

`Wat is voor Paulus hét bewijs om het sterven van Jezus serieus te nemen? (vers 25) Geldt dat ook voor jou?`

#### Opdracht

`Hoe belangrijk is het sterven van Jezus voor jou?`
