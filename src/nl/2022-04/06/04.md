---
title:  ‘Het is volbracht’
date:   01/11/2022
---

`Lees Johannes 19:1-30. Welke belangrijke les ligt in Jezus’ uitspraak ‘Het is volbracht’?`

Ten slotte waren die uiterst belangrijke momenten aangebroken voor Christus, het menselijke ras en voor het hele universum. Gekweld door veel pijn worstelde Hij met de machten van de duisternis. Stap voor stap vervolgde Hij zijn weg door de hof van Getsemane, zijn oneerlijke processen tot aan de berg Golgota. Duivelse engelen probeerden Hem te overwinnen. Toen Hij aan het kruis hing, maakten de opperpriesters, de schriftgeleerden en de oudsten Hem belachelijk door te zeggen ‘Anderen heeft Hij gered, maar zichzelf redden kan Hij niet. Hij is toch koning van Israël, laat Hij dan nu van het kruis afkomen, dan zullen we in Hem geloven.’ (Matteüs 27:42) Had Christus van het kruis kunnen komen om zichzelf te redden? Ja, dat kon Hij, maar Hij wilde dat niet doen. Zijn onvoorwaardelijke liefde voor de hele mensheid, inclusief zijn bespotters, weerhield Hem ervan op te geven. Feitelijk ‘hoorden de spotters bij degenen voor wie Hij zijn leven gaf. Daarom kon Hij niet van het kruis komen om zichzelf te verlossen. Hij werd niet tegengehouden door de spijkers, maar door zijn verlangen hen te redden.’ (Alfred Plummer, An Exegetical Commentary on the Gospel According to S. Matthew (London: Elliot Stock, 1910), p. 397.) Door zijn lijden overwon Jezus het koninkrijk van de tegenstander, ook al was juist hij degene die de gebeurtenissen in gang zette die tot het kruis leidden. Daar hoort ook Judas’ verraad bij (Johannes 6:70; Johannes 13:2, 27).‘De evangelist waagt zich er niet aan het zo te omschrijven, maar in zekere zin is Jezus’ dood zowel een daad van de tegenstander als een daad waardoor Jezus hem overwint.’ (George E. Ladd, A Theology of the New Testament, rev. ed. (Cambridge, UK; Lutterworth Press, 1994), p. 192.)

Met zijn uitroep ‘Het is volbracht’, maakte Christus niet alleen duidelijk dat zijn lijden tot een einde was gekomen. Het wees er vooral op dat Hij de overwinning had behaald in de grote kosmisch-historische strijd tegen de tegenstander en zijn kwade machten. ‘De gehele hemel triomfeerde door de overwinning van de Heiland. De tegenstander was verslagen en wist dat zijn rijk verloren was.’ (Ellen White, De wens der eeuwen, p. 634.) De enorme tegenstelling hier is nauwelijks te bevatten: de Zoon van God werd op de laagste manier vernederd en toch had Hij gewonnen en de meest glorieuze overwinning behaald. Voor ons en voor het universum.

`Bedenk hoe erg de zonde wel niet moet zijn, dat de dood van Christus ervoor nodig was om er verzoening voor te doen. Hoe kunnen we hieruit opmaken hoe zinloos onze inzet is om ons verdienstelijker te maken in Gods ogen? Wat kunnen wij nog toevoegen aan wat Christus voor ons heeft gedaan? Bespreek je antwoorden met de groep op sabbat.`

`Johannes 19:1-30 Welke belangrijke les ligt in Jezus’ uitspraak ‘Het is volbracht’?`
