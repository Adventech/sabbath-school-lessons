### Over de dood en sterven: onze hoop voor de toekomst

_Dr. Alberto R. Timm_

God schiep mensen om voor eeuwig te genieten binnen een liefdevolle relatie met Hem en zijn schepping. Deze relatie werd echter verstoord doordat de zonde op een onverklaarbare manier ontstond aan het hemelse hof en de daaropvolgende val van Adam en Eva (Jesaja 14:12-15; Ezechiël 28:12-19; Openbaring 12:7-12; Genesis 3:1-19; Romeinen 5:12). Tragisch genoeg had de dood niet alleen invloed op het menselijk ras, maar op al het leven dat er is. De dood wordt nu zichtbaar in de bladeren die van de bomen vallen, de bloemen die slap worden in de vaas, onze onschuldige huisdieren die in doodsangst sterven en onze geliefden die op zo’n brute wijze van ons worden weggenomen. Onze wereld is vol lijden en niet-afgewiste tranen.

Omdat mensen verlangen naar een betere wereld hebben zij zich vele ‘paradijzen’ voorgesteld waarin ze graag zouden willen wonen. In 1933 gaf de Engelse auteur James Hilton bijvoorbeeld zijn boek Lost Horizon uit. Een paar jaar later zou het verfilmd worden onder dezelfde titel. De film legt de benarde toestand vast van een vliegtuig waar de brandstof van opraakt en die uiteindelijk neerstort in de met sneeuw bedekte Himalaya. De piloot komt om door dat ongeluk. De paar overlevenden die er zijn, worden uit het wrak gehaald en door een groep Tibetanen begeleid naar de paradijselijke vallei, de Shangri-La. Ze leven daar geïsoleerd van de buitenwereld en de inwoners groeien daar op in liefde en wijsheid en leiden daar een bijna on- sterfelijk leven in voortdurende harmonie en blijdschap.

Natuurlijk is het maar een verhaal. Als sterfelijke mensen hebben we zekerheid nodig in de tijd waarin we leven en hoop voor de toekomst. De Zwitserse theoloog Emil Brummer vat dat in deze treffende woorden samen, ‘Wat zuurstof is voor de longen, dat is hoop voor de betekenis die het leven van de mens heeft. Haal zuurstof weg en de dood treedt in door verstikking. Haal hoop weg en de mensheid wordt beperkt door een gebrek aan lucht. Wanhoop krijgt de overhand en dat blijkt uit de verlamming van intellectuele en geestelijke machten door een gevoel van zinloosheid en doelloosheid van het bestaan. Zoals het lot van het menselijk organisme afhangt van de aanwezigheid van zuurstof, zo rust het lot van de mensheid op de aanwezigheid van hoop.’ (Emil Brunner, Eternal Hope (London: Lutterworth Press, 1954), p. 7.)

De Bijbelse hoop geeft ons inderdaad steun in de levenscrises waar we mee te maken krijgen tijdens onze reis naar de eeuwigheid. In tegenstelling tot de fictieve Shangri-La in Lost Horizon, ‘baseerden wij ons niet op vernuftige verzinsels.’ Die hoop is gebaseerd op Gods betrouwbare belofte van een volmaakte wereld zonder tranen, pijn of dood (Openbaring 21:1-5). Deze kostbare belofte inspireerde de apostolische kerk en vele christenen hebben daar door de eeuwen heen aan vastgehouden en hebben die belofte gekoesterd. Deze belofte heeft nooit aan kracht ingeboet en geeft ook ons leven zin en betekenis. We kunnen de toekomst met vertrouwen tegemoet zien. Het verzekert ons ervan dat al onze geliefden die in Christus zijn gestorven uiteindelijk uit de dood worden opgewekt om het eeuwig leven te krijgen. De grote strijd tussen goed en kwaad staat in deze Bijbellessen centraal en zal vanuit het perspectief van twee hoofdthema’s worden bestudeerd. Het eerste thema is het ontstaan en blijvende bestaan van zonde en dood. Het tweede thema is Gods voortdurende inzet om deze problemen op te lossen en de wereld terug te brengen tot haar oorspron- kelijke volmaakte staat. Er ligt vooral ook een speciale nadruk op de sterfelijke natuur van mensen en waarom juist de opstanding leidt tot onsterfelijkheid. In werkelijkheid hoeven we niet bang te zijn voor de dood omdat Christus voor ons is gestorven en de macht van de dood heeft overwonnen. We mogen er zeker van zijn dat Hij ‘de sleutels van de dood en van het dodenrijk heeft’ (Openbaring 1:18). Dit kwartaal richten we ons op het pijnlijke thema van ‘de dood’, maar we doen dat vanuit de hoop die Jezus ons biedt.

_Dr. Alberto R. Timm (Andrews Universiteit), is adjunct-directeur van de Ellen White Stichting en lid van het Instituut voor Bijbelonderzoek en het Instituut voor Geowetenschap. Voorheen was hij werkzaam als voorzitter van het Latijns-Amerikaanse Adventistische Theologische Seminarie, dat uit meerdere campussen bestaat._