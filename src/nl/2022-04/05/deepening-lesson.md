---
title:  Verdieping
date:   28/10/2022
---

## Opstandingen vóór het kruis

### Lucas 9:28-36

#### IJsbrekervraag

`Heb jij weleens meegemaakt dat een ontmoeting met een bepaalde persoon jou op een bijzondere manier bemoedigde, en zo ja, hoe kwam dat?`

#### Ik Verken

De gebeurtenis in dit Bijbelgedeelte vindt plaats acht dagen nadat Jezus tegenover zijn leerlingen zijn lijden en dood had voorzegd (vgl. Lucas 9:18,22,28). Petrus, Johannes en Jakobus kwamen oog in oog met Mozes en Elia te staan (Lucas 9:30-32). Deze twee oudtestamentische figuren verschenen ‘in hemelse luister’, hetgeen erop duidt dat ze een hemels lichaam hadden gekregen.
Het Lucas-evangelie dateert van rond 63 n. Chr. en is opgedragen aan Theofilus (vgl. Lucas 1:3), die daarmee de verantwoordelijkheid kreeg voor het maken van afschriften en de verspreiding van dit evangelie. Het was bestemd voor christenen van niet-Joodse afkomst.

#### Ik Bestudeer

Vers 28: Jezus had met Petrus, Johannes en Jakobus intiemer contact dan met de andere leerlingen (vgl. Lucas 8:51 en Matteüs 26:36-37). Vandaar ook de woorden: ‘Ongeveer acht dagen nadat Hij dit had gezegd, ging Hij met Petrus, Johannes en Jakobus de berg op om te bidden.’
Vers 29: ‘En werd zijn kleding stralend wit’:

`Wie zijn in Openbaring 7:9 ‘in het wit gekleed’, en wat is de betekenis daarvan?`

Vers 31: ‘Hemelse luister’ (vgl. vers 32): De HSV vertaalt het woord doxè in beide verzen met ‘heerlijkheid’, net als doxè in 1 Korintiërs 15:43.

`Wat zegt de uitdrukking en doxè in Lucas 9:31 over het lichaam waarmee Mozes en Elia
verschenen? Vgl. met 1 Korintiërs 15:42-44.`

Vers 30-32: Mozes en Elia vertegenwoordigden het oude verbond, Jezus zou spoedig met een nieuw verbond komen.

`Wat zal de verschijning van Mozes en Elia voor Jezus en zijn drie leerlingen betekend
hebben?`

Mozes leidde het volk Israël bij de uittocht (exodus) uit Egypte. Ook Jezus stond op het punt een soort uittocht (vers 31: exodon) mee te maken, nl. zijn uittocht uit het leven, zijn kruisdood.

`Noem een overeenkomst tussen de uittocht uit Egypte en dood van Jezus aan het kruis.`
Vers 33:

`Wat heeft dit vers te maken met Matteüs 16:22?`

Vers 34-35: De komst van de wolk kondigde aan dat Mozes en Elia tijdelijk waren verschenen.

`Waarom werden de leerlingen bang van de wolk? Vgl. 1 Koningen 8:10-11.`

Vers 36: Hierna verzwegen de leerlingen dit voorval eerst.

`Waarom deden ze dat? Vgl. Matteüs 17:9; Marcus 9:9; Lucas 24:44-46.`

`1 Johannes 5:10-12
Over welk getuigenis lezen we hier?`

#### Ik Pas Toe

Bergervaringen houd je het liefst zo lang mogelijk vast, vanwege de ermee gepaard gaande euforie. Zo’n ervaring kan inspirerend zijn en leidt vaak tot een positieve verandering. Wel geldt dat je, zolang je op de ‘berg’ blijft, in deze periode anderen die daar niet zijn, minder gemakkelijk of helemaal niet kunt bijstaan.
`Ben jij weleens met een aantal anderen op een retraite geweest, en zo ja, hoe heb je dat ervaren en hoe was het om na afloop daarvan weer naar huis te gaan?`

Een uittocht is altijd een vorm van ‘afstand doen van’.

`Op welke manier heeft Jezus’ ‘uittocht’ uit het leven geleid tot een ‘uittocht’ in het
leven van talloze mensen?`

Jezus kreeg door zijn lijden heen definitief een verheerlijkt lichaam.

Wat betekent het voor ons, wanneer wij ons kruis op ons nemen en Jezus volgen (vgl.
Lucas 9:23-24)?

Je hoeft niet alles altijd meteen te begrijpen. Ook de leerlingen die Jezus vergezelden, waren niet zo snel van begrip.

`Is er in het Bijbelgedeelte van vandaag iets wat je nog steeds niet begrijpt? Zo ja, wat dan?`

`Wat wil je doorvertellen van wat je wel hebt begrepen?`

#### Ik bid …

Heer Jezus, het is geruststellend te weten dat uw leerlingen niet alles meteen snapten. Wat is het fijn dat ook op onze ‘uittocht’ uit het leven een ‘intocht’ in een nieuw leven volgt, als we ons leven in uw handen leggen. Leid ook ons door moeilijke periodes heen, en inspireer ons telkens opnieuw door uw Woord en Geest.

Amen.