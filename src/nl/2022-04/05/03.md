---
title:  Twee voorvallen in het Oude Testament
date:   24/10/2022
---

`Lees 1 Koningen 17:8-24 en 2 Koningen 4:18-37. Welke overeenkomsten en verschillen zie je tussen deze twee opstandingen?`

In Hebreeën 11 lezen we dat ‘vrouwen [door geloof] hun doden terugkregen doordat die uit de dood opstonden’ (Hebreeën 11:35). Dit geldt ook voor de opstandingen die deze passages beschrijven. De eerste vond plaats tijdens de grote afvalligheid van Israël, mede veroorzaakt door koning Achab en zijn heidense vrouw Izebel (Zie: 1 Koningen 17:8-24). Terwijl een ernstige droogte het land teisterde, gaf God Elia de opdracht naar Sarefat te gaan. Dat is een dorp buiten Israël. Daar ontmoette hij een arme Fenicische vrouw die op het punt stond haar laatste schamele maaltijd te bereiden voor haarzelf en haar zoon om daarna te sterven. Hun levens werden gespaard door het wonder van het meel en de olie, die niet opraakten tot de droogte voorbij was. Enige tijd later werd haar zoon ziek en overleed hij. In haar wanhoop richtte de moeder zich tot Elia, die de Heer aanriep. ‘De HEER verhoorde Elia’s smeekbede: de levensadem keerde terug in de borst van het kind, en het leefde weer’ (1 Koningen 17:22).

De tweede opstanding vond plaats in Sunem, een dorpje ten zuiden van berg Gilboa. Elisa had een arme weduwe geholpen haar schulden af te betalen door een wonder te verrichten en vele kruiken met olie te vullen (2 Koningen 4:1-7,18-37). Enige tijd later ontmoette hij in Sunem een vooraanstaande getrouwde vrouw die geen kinderen had. De profeet zei haar dat ze een zoon zou krijgen en zijn voorspelling kwam uit. Het kind groeide op en was gezond, tot het op een dag ziek werd en stierf. De Sunamitische vrouw ging naar de berg Karmel en vroeg Elisa met haar mee te gaan om haar zoon te zien. Met volharding bad Elisa tot de Heer en uiteindelijk werd het kind weer levend. Deze vrouwen leefden in hele andere omstandigheden, maar ze bezaten hetzelfde reddende geloof. De Fenicische vrouw ontving de profeet Elia in een ontzettend moeilijke tijd waarbij er in Israël voor hem geen veilige plek was. De Sunamitische vrouw en haar man richtten speciaal een kamer in voor de profeet Elisa zodat hij bij hen kon blijven als hij op zijn reis langskwam. Toen de twee kinderen stierven, deden de twee trouwe moeders een beroep op de profeten van God en mochten ze de blijdschap ervaren hun kinderen weer tot leven te zien komen.

`Dit zijn geweldige verhalen, maar hoeveel onvermelde verhalen zijn er niet over mensen die nooit zoiets wonderbaarlijks hebben ervaren? Waarom wijst dit ons erop dat de beloofde opstanding aan het einde der tijden de kern is van ons geloof?`

`1 Koningen 17:8-24 en 2 Koningen 4:18-37 – Welke overeenkomsten en verschillen zie je tussen deze twee opstandingen?`
