---
title:  De zoon van de weduwe uit Naïn
date:   25/10/2022
---

De Bijbel vertelt dat Jezus ‘als weldoener door het land trok en iedereen genas die in de macht van de duivel was, want God stond Hem bij’ (Handelingen 10:38). Alle evangeliën staan inderdaad ook vol met verhalen waarin Jezus de gebroken en gekwetste mensen bijstond. Om die reden raakten vele Joden er later van overtuigd dat Jezus de beloofde Messias was.

‘Er waren hele dorpen, waar in geen enkel huis het gekreun van een zieke meer was te horen, nadat Hij er op bezoek was geweest en alle zieken had genezen. Zijn werk liet duidelijk zijn goddelijke zalving zien. Uit elke daad, die Hij verrichtte, bleek zijn liefde, ontferming en medelijden. Zijn hart ging vol medeleven uit naar de mensenkinderen. Hij nam de menselijke natuur aan om de mens in zijn noden te kunnen bereiken. De armste en de eenvoudigste mensen waren niet bang om naar Hem toe te gaan. Zelfs kleine kinderen voelden zich tot Hem aangetrokken.’ (Ellen White, De weg naar Christus, p. 5.)

`Lees Lucas 7:11-17. Welk belangrijk verschil is er tussen deze gebeurtenis en de opstandingen die we gisteren hebben bestudeerd?`

Gedurende zijn dienstwerk in Galilea genas Jezus de zieken en dreef Hij demonen uit. Op een keer naderden Hij en zijn leerlingen de poorten van de stad Naïn, toen daar juist een rouwstoet uit kwam. In de open kist lag de enige zoon van een weduwe die ontroostbaar huilde. Vol medeleven voor de rouwende moeder, zei Jezus tot haar, ‘Weeklaag niet meer’. Daarna draaide Jezus zich om in de richting van de overleden zoon in de doodskist en gebood hem, ‘Jongeman, Ik zeg je: sta op!’ ‘De dode richtte zich op en begon te spreken, en Jezus gaf hem terug aan zijn moeder’. De hele situatie veranderde radicaal door de aanwezigheid van Jezus en vele mensen die het wonder voor hun ogen hadden zien gebeuren, waren er niet alleen van overtuigd dat er iets verbazingwekkends was voorgevallen. Ze wisten zeker dat er een heel bijzonder Iemand in hun midden was. Ze noemden Hem ‘een grote profeet’. Zowel de Fenicische als de Sunamitische vrouw hadden gesmeekt om hulp, aan Elia dan wel aan Elisa (2 Koningen 4:18-37; 17:8-24). De weduwe uit Naïn daarentegen kreeg hulp, zonder dat ze daar om had gevraagd. God zorgt voor ons, al kunnen we Hem niet om hulp vragen of voelen we ons er te onwaardig voor. Jezus zag het probleem en loste het op. Dat is typerend voor Jezus tijdens zijn gehele dienstwerk.

`Ware godsdienst houdt in dat we zorg dragen voor de wezen en weduwen om ons heen (Jakobus 1:27). Al kunnen we niet tippen aan het soort wonderen dat Jezus deed, wat kunnen we doen om de bedroefden rondom ons toch te helpen?`

`Lucas 7:11-17 – Welk belangrijk verschil is er met 1 Koningen 17:8- 24 en 2 Koningen 4:18-37?`