---
title:  Jongerenles
date:   14/10/2022
---

### De menselijke natuur begrijpen

#### Opdracht van de vorige week

`Wat maakt de verleiding van satan aantrekkelijk en fout tegelijk?`

#### Lees samen

Prediker 12:1-7

#### IJsbrekervraag

`Wat ervaar je als je oudere mensen met gebreken ontmoet?`

#### Inspiratie

‘Toen ik jong was, heb ik veel verkeerd gedaan. Heer, vergeet het! Denk daar niet meer aan. U bent toch goed en trouw?’ (Psalm 25:7, BGT.)

#### Behandel de tekst

Van sommige Bijbelgedeelten is het belangrijk om goed en dieper over de bedoeling van de tekst na te denken, zo ook over deze. Dit Bijbelgedeelte is voornamelijk gericht aan jongeren: ‘Denk aan God ... zolang je nog jong bent.’ (Prediker 12:1) Met verschillende beelden schetst de schrijver de lichamelijke aftakeling als je een hoge leeftijd bereikt. Als je het tekstgedeelte vanaf Prediker 12:2 tot je door laat dringen en je je inbeeldt dat dit je toekomst is, word je steeds somberder. Hoewel Adam en Eva niet direct na hun zondeval stierven, gaf God hun wel te kennen dat ze ooit zouden sterven (zie Genesis 3:19). Prediker 12 schetst aspecten van de laatste levensfase die aan de dood, ‘het weer aarde worden’, voorafgaat. Dit is het onvermijdelijke gevolg van de zonde. Voor het geval de tekst je somber maakt is het belangrijk om deze niet los van de hele boodschap van de Bijbel te lezen. Tenslotte begint Prediker 12:1 met ‘Gedenk daarom je Schepper in de dagen van je jeugd’. Met het woordje daarom wordt een verband gelegd met de tekst die ervoor staat, waarin het jonge mensen wordt aanbevolen om van het leven te genieten (Prediker 11:9).

#### Gespreksvragen naar aanleiding van de tekst

`Wat komt er in je gedachten nadat je de tekst voor vandaag gelezen hebt en weer teruggaat naar het eerste vers uit Prediker 12:1, ‘denk aan God die je gemaakt heeft’?`

`Wat zou de schrijver van Prediker aan ons willen overbrengen wanneer we de
verzen 2-7 lezen?`

`Waarom richt Prediker zich specifiek tot jongeren?`

`Lees de Bijbeltekst ook eens in de NBV of NBV21 om de oorspronkelijke symbolische
taal te proeven. Bespreek met elkaar één of twee voorbeelden hiervan, vergelijk
die daarbij met de tekst uit de BGT.`

`Voel jij je door Prediker aangesproken?`

#### Opdracht 

`In hoeverre is jong geleerd oud gedaan waar?`