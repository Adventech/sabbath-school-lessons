---
title:  ‘Een levend wezen’
date:   09/10/2022
---

`Lees Genesis 1:24-27 en 2:7,19. Welke overeenkomsten en verschillen zie je in de manier waarop God de dieren en de eerste mensen schiep? Wat leert Genesis 2:7 ons over de menselijke natuur?`

In Genesis kunnen we lezen dat God op de zesde scheppingsdag de landdieren schiep en de eerste mensen, een echtpaar (Genesis 1:24-27). Er staat dat Hij ‘uit aarde alle in het wild levende dieren en alle vogels vormde’. Ook ‘vormde Hij de mens uit stof, uit aarde’. Al werden zowel de dieren als de mensen ‘uit aarde’ gevormd, toch was de schepping van de mens op twee manieren anders dan die van de dieren. Ten eerste schiep God het lichaam van de mens waarna Hij ‘hem levensadem in de neus blies. Zo werd de mens een levend wezen’. Hij was een stoffelijk wezen voordat hij een levend individu werd. Ten tweede schiep God zowel man als vrouw naar het beeld en de gelijkenis van de Godheid (Genesis 1:26-27).

Genesis 2:7 legt uit dat het fysieke lichaam van de mens tot ‘een levend wezen’ (Hebreeuws: nèfesj chajja) of letterlijk ‘een levende ziel’ (Statenvertaling) werd door daaraan ‘de levensadem’ toe te voegen. Dit betekent dat niemand van ons een ziel heeft die los van het lichaam kan bestaan. Integendeel, een ieder van ons is een levend wezen of een levende ziel. De bewering dat deze ‘ziel’ een bewuste eenheid is die er los van het menselijk lichaam kan zijn is een heidens idee en geen Bijbels idee. Door de ware aard van de mens te begrijpen, voorkomen we dat we de populaire opvatting aanvaarden van een immateriële ziel en alle gevaarlijke dwalingen die daarop zijn gebaseerd.

Er is geen bewust deel van de mens dat gescheiden is van de persoon als geheel. God schiep ons op een ontzagwekkende en wonderbaarlijke manier en we moeten niet verder speculeren dan wat de Bijbel ons over dit onderwerp vertelt. De aard van het leven is op zich al een mysterie. Wetenschappers zijn het er nog steeds niet over eens wat het feitelijk inhoudt dat iets leeft. Wat de aard is van het bewustzijn is nog mysterieuzer. Hoe kan een paar pond materie (wat cellen en wat chemicaliën) in ons hoofd, onze hersenen immateriële dingen voortbrengen zoals gedachten en emoties? Degenen die dat bestuderen, moeten toegeven dat ze het eigenlijk niet echt weten.

`Wat een wonder is het leven! Waarom zouden we blij moeten zijn, niet alleen met het geschenk van leven maar ook van eeuwig leven, wat een nog groter wonder is?`

`Genesis 1:24-27; 2:7,19 – Welke overeenkomsten en verschillen
zie je in de manier waarop God de dieren en de eerste mensen schiep?`
