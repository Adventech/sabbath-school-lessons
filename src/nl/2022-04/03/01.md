---
title:  De menselijke natuur begrijpen
date:   08/10/2022
---

### Lezen
Genesis 1:24-27; 2:7, 19; Matteüs 10:28; Prediker 12:1-7; 1 Koningen 2:10; 22:40

De spanning tussen Gods Woord, ‘Je zult onherroepelijk sterven!’ en de valse belofte van de tegenstander, ‘Jullie zullen helemaal niet sterven!’, was er niet alleen in de tuin van Eden (Genesis 2:16-17; 3:4). Die leugen klinkt door de hele geschiedenis heen. Heel veel mensen proberen een goede middenweg te vinden tussen de woorden van God en die van zijn tegenstander. Voor hen geldt de waarschuwing ‘Je zult onherroepelijk sterven!’ alleen voor het sterfelijke fysieke lichaam, terwijl de belofte ‘Jullie zullen helemaal niet sterven!’ op een onsterfelijke ziel of geest duidt.

Deze aanpak werkt echter niet. Hoe kunnen de tegenstrijdige uitspraken van God en zijn tegenstander op één lijn worden gebracht? Is er een immateriële ziel of geest die de fysieke dood bewust overleeft? Zowel de filosofie als de wetenschap hebben gepoogd die vragen te beantwoorden. Christenen die de Bijbel als uitgangspunt nemen, moeten echter erkennen dat alleen de almachtige God, die ons heeft geschapen ons perfect kent (Zie: Psalm 139). We kunnen alleen in zijn Woord voor ons de antwoorden vinden op deze belangrijke vragen. Deze week onderzoeken we hoe het Oude Testament de menselijke natuur beschrijft en de toestand van mensen bij en na de dood.

> <p>Kerntekst</p> 
> ‘Toen maakte de HEER God de mens. Hij vormde hem uit stof, uit aarde, en blies hem levensadem in de neus. Zo werd de mens een levend wezen.’ Genesis 2:7

_Op sabbat 15 oktober bespreken we met elkaar deze les._