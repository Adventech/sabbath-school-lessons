---
title:  ‘Wie zondigt, zal sterven’
date:   10/10/2022
---

`Lees Ezechiël 18:4,20 en Matteüs 10:28. Hoe kunnen deze verzen ons helpen om te begrijpen wat de aard is van de menselijke ziel?`

Het mensenleven in deze zondige wereld is heel broos en tijdelijk. (Jesaja 40:1-8) Wat is aangetast door de zonde, kan van nature niet eeuwig zijn. ‘Door één mens is de zonde in de wereld gekomen en door de zonde de dood, en zo is de dood voor ieder mens gekomen, want ieder mens heeft gezondigd.’ (Romeinen 5:12) De dood is het natuurlijke gevolg van de zonde en dat heeft invloed op al het leven. Op dit punt zijn er twee belangrijke Bijbelse leringen. Ten eerste, dat zowel mens als dier sterft. Salomo zegt, ‘want de mensen en de dieren treft hetzelfde lot. Zoals een dier sterft, zo sterft ook een mens; ze delen in dezelfde adem. Dat is hun beider lot. Een mens is niet beter af dan een dier, want alles is leegte.’ (Prediker 3:19-20) Ten tweede, dat de fysieke dood van een mens zijn/haar bestaan als levend wezen (Hebreeuws: nèfesj) beëindigt. In Genesis 2:16-17 waarschuwde God Adam en Eva ervoor dat ze zouden sterven als ze zouden zondigen door te eten van de boom van kennis van goed en kwaad. 

Deze waarschuwing klinkt ook door in Ezechiël 18:4,20, waar de Heer dat punt nog eens onderstreept: ‘Iemand die zondigt, zal sterven’. Deze uitspraak heeft twee belangrijke lessen. Allereerst dat ieder mens onvermijdelijk te maken heeft met het proces van oud worden en sterven, want alle mensen zijn zondaars (Romeinen 3:9-18, 23). Ten tweede doet dit Bijbelvers de populaire opvatting teniet dat de ziel van nature één of andere onsterfelijkheid bezit. Als de ziel onsterfelijk is en het leven na de dood voortzet in een andere bestaanswereld, dan sterven we toch eigenlijk helemaal niet?

De verklaring die de Bijbel biedt voor het vraagstuk van de dood heeft niets te maken met een lichaamloze ziel die ofwel naar het paradijs, naar het vagevuur of zelfs naar de hel gaat. De oplossing ligt uiteraard in de uiteindelijke opstanding van hen die in Christus zijn gestorven. Zoals Jezus zei in zijn toespraak over het brood dat leven geeft, ‘dat iedereen die de Zoon ziet en in Hem gelooft, eeuwig leven heeft, en dat Ik hen op de laatste dag laat opstaan.’ (Johannes 6:40)

`Waarom is het vooruitzicht van de tweede komst zo fundamenteel voor alles waar we in geloven? Die tweede komst is zeker door Christus’ eerste komst. Welk nut zou Christus’ eerste komst immers hebben als de tweede er niet op zou volgen? Welke hoop zouden we hebben zonder de belofte van zijn terugkeer?`

`Ezechiël 18:4,20 en Matteüs 10:28 Wat willen deze verzen ons helpen te begrijpen?`