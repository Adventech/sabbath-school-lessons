---
title:  ‘De doden weten niets’
date:   12/10/2022
---

`Lees Job 3:11-13; Psalm 115:17; 146:4 en Prediker 9:5,10. Wat zeggen deze verzen over de toestand van mensen bij de dood?`

Sommige Bijbelgeleerden stellen dat deze verzen de menselijke toestand bij de dood niet kunnen verklaren vanwege het poëtische taalgebruik. Natuurlijk is het zo dat poëzie soms meerduidig is en makkelijk verkeerd kan worden begrepen, maar dat geldt niet voor deze passages. Hun taal is heel duidelijk en hun onderricht is volledig in harmonie met wat het Oude Testament in zijn geheel leert over dit onderwerp.

In Job 3 vervloekt deze patriarch zijn geboortedag vanwege al het lijden waarmee hij heeft te maken. Komt het ons niet bekend voor om in de moeilijke momenten te wensen dat we nooit geboren waren? Hij beseft wel dat hij in slaap was gebleven en vrede had gehad, als hij dood was gegaan bij zijn geboorte. Psalm 115 beschrijft de plaats waar de doden zich bevinden als een plaats waar ‘de doden de HEER niet loven’. Hieruit kun je toch moeilijk opmaken dat de doden, dat zijn de getrouwe (en dankbare) mensen die zijn overleden, God aanbidden in de hemel.

Volgens Psalm 146 houden de geestelijke activiteiten van een mens op met de dood: ‘Stokt zijn adem, hij keert terug tot de aarde, op die dag gaat hij met zijn plannen ten onder’. Dit is een prachtige Bijbelse beschrijving van wat er gebeurt bij de dood. Prediker 9 voegt er nog aan toe dat ‘de doden niets weten’ en dat ‘er geen daden en gedachten, geen kennis en geen wijsheid in het dodenrijk is’. Deze uitspraken bevestigen de Bijbelse leer dat de doden geen bewustzijn hebben.

Dit Bijbelse onderricht over een onbewuste staat tijdens de dood zou christenen niet in paniek hoeven te brengen. Ten eerste wacht er geen eeuwig brandende hel of tijdelijk vagevuur op degenen die niet in het geloof sterven. Daarnaast mogen degenen die in Christus sterven een geweldige beloning verwachten. Geen wonder dat ‘voor de gelovige de dood slechts van geringe betekenis is [...] Voor de christen is de dood slechts een slaap, een moment van stilte en duisternis. Het leven is met Christus verborgen in God en “wanneer Christus, uw leven, verschijnt, zult ook u in luister verschijnen, samen met Hem”’ (Johannes 8:51-52; Kolossenzen 3:4).’ (Ellen White, De wens der eeuwen, p. 656.)

`Denk eens aan de doden in Christus. Zij sluiten hun ogen bij hun sterven en de tijd staat stil voor hen, of ze nou 1500 jaar of 5 maanden in het graf liggen. De wederkomst van Christus is het eerstvolgende dat ze meemaken. Hoe kan iemand dan zeggen dat de overledenen het op een bepaalde manier beter hebben dan wij levenden?`

`Job 3:11-13; Psalm 115:17; 146:4; Prediker 9:5,10 – Wat zeggen deze verzen over de toestand van mensen bij de dood?`


