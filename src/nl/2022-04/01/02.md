---
title:  De schepping als uitdrukking van liefde
date:   25/09/2022
---

De natuur draagt een dubbelzinnige boodschap uit. Het goede is vermengd met het kwade. Rozen kunnen prachtige, heerlijk ruikende bloemen voortbrengen, maar ook pijnlijke dorens waar je je lelijk aan kunt bezeren. Een toekan doet ons versteld staan door zijn schoonheid, maar we zijn ontzet als hij de nesten van andere vogels leegrooft. Zelfs mensen kunnen het ene moment vriendelijk zijn en het andere moment gemeen, hatelijk en gewelddadig. Geen wonder dat de slaven de heer des huizes deze vraag stelden in de gelijkenis over het tarwe en het onkruid, ‘Heer, hebt u soms geen goed zaad op uw akker gezaaid? Waar komt dat onkruid dan vandaan?’ De heer des huizes antwoordde toen, ‘Dat is het werk van een vijand’ (Matteüs 13:27-28). Op dezelfde manier heeft God het universum volmaakt geschapen, maar een vijand heeft het verontreinigd door raadselachtige zaden van zonde.

`Lees 1 Johannes 4:8,16. Welke beschrijving geven deze teksten van God? Hoe zien we die terug in Gods scheppingsdaden?`

Het feit dat ‘God liefde is’ brengt ten minste drie fundamentele punten over. Ten eerste, dat liefde van nature iets is dat je niet voor jezelf kunt houden, maar wat tot uiting moet komen. Wat voor soort liefde wordt er immers niet geuit? Gods liefde wordt intern gedeeld door de drie personen binnen de Godheid en extern door zijn relatie met al zijn schepselen. Ten tweede is alles wat God doet een teken van zijn onvoorwaardelijke en onveranderlijke liefde. Daarbij gaat het om zijn scheppingsdaden, zijn verlossingsdaden en zelfs om de manier waarop Hij straft. In feite ‘komt Gods liefde evenzeer in zijn gerechtigheid tot uitdrukking als in zijn barmhartigheid. Zijn troon is gebaseerd op rechtvaardigheid en op de vrucht van zijn liefde.’ (Ellen White, De wens der eeuwen, p. 638.) Ten derde is God liefde en al zijn daden zijn daarvan een uiting en daarom kan Hij niet de veroorzaker zijn van de zonde. Het zou in directe tegenspraak zijn met zijn karakter.

Was het echt nodig dat God het universum schiep? Als we zijn opperheerschappij in gedachten houden, zou je die vraag met ‘nee’ kunnen beantwoorden. Hij nam die beslissing vanuit zijn eigen vrije wil. Als we denken aan zijn liefdevolle karakter, wilde Hij een universum om zijn liefde te kunnen tonen. Hoe geweldig is het dat Hij levensvormen schiep zoals mensen, die Gods liefde niet alleen kunnen beantwoorden, maar die ook liefde kunnen delen en tonen, zowel aan God als aan anderen (Zie ook: Marcus 12:30-31).

`Kijk eens naar de geschapen wereld om je heen. Hoe weerspiegelt die Gods liefde, ondanks de ravage die de zonde aanricht? Welke hoopvolle lessen kunnen we meenemen uit de liefde die God laat zien in de schepping?`

`1 Johannes 4:8,16 Wat zeggen deze verzen over God?`