---
title:  Rebellie in een volmaakt universum
date:   24/09/2022
---

### Lezen 
1 Johannes 4:7-16; Ezechiël 28:12-19; Jesaja 14:12-15; Openbaring 12

> <p>Kerntekst</p> 
> ‘O morgenster, zoon van de dageraad, hoe diep ben je uit de hemel gevallen. Overwinnaar van alle volken, hoe lig je daar ter aarde neergeworpen.’ Jesaja 14:12

Vele denkers hebben een poging gedaan het ontstaan van het kwaad te verklaren. Sommigen suggereren dat het kwaad er altijd is geweest, omdat je de goede dingen alleen kunt waarderen als die tegenover het kwade staan. Anderen geloven dat de wereld volmaakt werd geschapen, maar dat het kwaad op de een of andere manier ontstond. In de Griekse mythologie kwam het kwaad bijvoorbeeld tot stand toen de nieuwsgierige Pandora een verzegelde doos opende van waaruit al het kwaad op de wereld ontsnapte. Deze mythe legt echter niet uit waar de kwade dingen vandaan kwamen die zogenaamd in die doos verborgen zaten.

De Bijbel daarentegen leert dat onze liefdevolle God almachtig is en volmaakt (1 Kronieken 29:10-11; Matteüs 5:48). Alles wat Hij doet, moet dus ook volmaakt zijn (Deuteronomium 32:4). Dat geldt ook voor hoe Hij de wereld heeft geschapen. Hoe konden het kwaad en de zonde dan ontstaan in zo’n volmaakte wereld? Volgens Genesis 3 zorgde de val van Adam en Eva voor de intrede van de zonde, het kwaad en de dood op deze aarde. Dat antwoord stelt wel een vervolgvraag aan de orde. Het kwaad moet er dan al zijn geweest voor de zondeval. Het openbaarde zich in de ‘slang’ die Eva misleidde (Genesis 3:1-5). We moeten dus nog verder teruggaan, nog voor de zondeval, om de bron en het ontstaan van het kwaad te vinden. Dat beheerst ons huidige bestaan zozeer en drukt er op bepaalde tijden zo’n negatief stempel op.

_Op sabbat 1 oktober bespreken we met elkaar deze les._ 