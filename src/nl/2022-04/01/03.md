---
title:  De vrije wil als basis voor de liefde
date:   26/09/2022
---

`Lees 1 Johannes 4:7-16. Wat leert deze passage ons over de vrije wil als voorwaarde om liefde te laten groeien?`

Kunstbloemen kunnen heel mooi zijn, maar ze groeien en bloeien niet zoals echte bloemen. Robotten zijn voorgeprogrammeerd om te praten en vele taken uit te voeren, maar ze hebben geen leven in zich of enige emotie. In werkelijkheid zijn leven en vrije wil onmisbare voorwaarden voor iemand om liefde te ontvangen, te doen groeien en te delen. Daarom maakte God engelen (waaronder Lucifer) en mensen met de vrijheid om eigen beslissingen te nemen, met inbegrip van de mogelijkheid het verkeerde pad op te gaan. God schiep met andere woorden het hele universum als een volmaakte en harmonieuze omgeving waar zijn schepselen konden groeien in liefde en wijsheid.

In 1 Johannes 4:7-16 legt de apostel Johannes er de nadruk op dat ‘God liefde is’ en dat Hij zijn liefde voor ons heeft getoond door zijn eigen Zoon te sturen om voor onze zonden te sterven. Daarom behoren we door onze liefde voor anderen te laten zien hoe dankbaar we zijn met zijn oneindige liefde. Een dergelijke liefde heeft een goddelijke oorsprong en is het meest overtuigende bewijs dat God in ons woont en wij in Hem. Deze oproep om Gods liefde aan elkaar te laten zien, heeft alleen maar zin als die wordt gedaan aan schepselen die ervoor kunnen kiezen die liefde te laten groeien en te uiten of om in plaats daarvan een leven te leiden dat op het eigen ik is gericht. Toch kan keuzevrijheid heel makkelijk worden misbruikt. Een triest feit dat blijkt uit de tragische rebellie van Lucifer in de hemel.

Sommige mensen erkennen wel het belang van een vrije wil, maar vragen zich toch af: Als God wist dat Lucifer in opstand zou komen, waarom schiep Hij hem dan? Maakt dat God niet de eindverantwoordelijke voor de oorsprong van de zonde? Dit kan een hele moeilijke vraag zijn om over na te denken, omdat het van veel dingen afhankelijk is. Denk bijvoorbeeld aan wat het woord ‘verantwoordelijk’ betekent. De oorsprong en aard van de zonde zijn geheimen die niemand volledig kan doorgronden. Toch riep God de zonde niet in het leven. Hij stond haar bestaan alleen toe en nam toen zelf aan het kruis de hoogste straf voor die zonde op zich. Dat maakte het God mogelijk het kwaad uiteindelijk te vernietigen. Hoe we ook peinzen over de zonde, we mogen nooit vergeten dat God zelf de hoogste prijs heeft betaald voor het bestaan van de zonde en van het kwaad.7 God heeft er meer onder geleden dan iemand van ons ooit hoeft mee te maken.

`De vrije wil is Gods heilige geschenk en dat komt met verreikende consequenties, niet alleen voor onszelf maar ook voor anderen. Welke belangrijke beslissingen sta jij op het punt te nemen met behulp van jouw vrije wil en wat zullen de gevolgen zijn van die keuzes?`

`1 Johannes 4:7-16 Wat leert deze passage ons?`