---
title:  Raadselachtige ondankbaarheid
date:   27/09/2022
---

`Lees Ezechiël 28:12-19. Wat leert deze passage ons over de onverklaarbare oorsprong van de zonde?`

Voor een groot deel is het boek Ezechiël geschreven in eindtijdachtige, symbolische taal. In veel gevallen worden bepaalde zaken, zoals personen, dieren, voorwerpen en plaatselijke gebeurtenissen gebruikt om grotere kosmische en/of historische werkelijkheden mee weer te geven en te beschrijven. In Ezechiël 28:1-10 heeft de Heer het over de koning van Tyrus als een rijke en hoogmoedige heerser die slechts een ‘mens’ was maar beweerde god te zijn en (naar hij meende) op de troon van de goden zat. Tyrus was een welvarende havenstad in het oude Fenicië.

In Ezechiël 28:12-19 wordt deze historische realiteit tot een voorbeeld om daarmee de oorspronkelijke val van Lucifer in de hemelse hoven te beschrijven. De koning van Tyrus, een mens die leefde ‘midden in de zee’ staat nu symbool voor ‘een cherub, je vleugels beschermend uitgespreid’, die ‘in Eden, in de tuin van God’ was en ‘op de heilige berg van God’ (Ezechiël 28:2, 8, 13-14). Een van de belangrijkste uitspraken in de hele passage kunnen we vinden in Ezechiël 28:15. Daar staat ‘Je was onberispelijk in alles wat je deed, vanaf de dag dat je was geschapen tot het moment dat het kwaad vat op je kreeg’. Lucifer was dus volmaakt, maar had, en dit is van groot belang, de mogelijkheid kwaad te doen en verkeerd te handelen. Als een moreel wezen bezat Lucifer een vrije wil, één van de kenmerken van een volmaakt geschapen wezen.

De werkelijkheid is dus dat Lucifer foutloos was geschapen. Daar hoorde ook de mogelijkheid bij om vrij te kiezen. Omdat hij die volmaaktheid misbruikte door die vrije wil verkeerd te gebruiken, werd hij tot een verdorven wezen dat zichzelf belangrijker vond dan hij eigenlijk was. Hij was niet meer tevreden met de manier waarop God hem had geschapen en geroemd. Daarom was Lucifer God niet langer dankbaar en wenste hij meer erkenning te krijgen dan hem eigenlijk toekwam. Hoe het mogelijk is dat dit gebeurde met een volmaakt engelachtig wezen dat in een volmaakt universum woonde, is en blijft een mysterie.

‘Zonde is een raadselachtig, onverklaarbaar iets. Er was geen reden voor haar bestaan. Door te proberen het uit te leggen, doen we een poging er een verklaring voor te geven. Door dat te doen proberen we het ook te rechtvaardigen. Zonde verscheen in een volmaakt universum en dat is iets waarvan werd aangetoond dat het onaanvaardbaar is.’ (Ellen White, The Truth About Angels, p. 30.)

`In 1 Tessalonicenzen 5:18 zegt Paulus dat we ‘onder alle omstandigheden’ dank moeten geven. Hoe kunnen deze woorden ondankbaarheid en zelfmedelijden tegengaan, vooral in moeilijke periodes?`

`Ezechiël 28:12-19 Wat zegt dit gedeelte over de oorsprong van de zonde?`