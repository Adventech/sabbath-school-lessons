---
title:  Het ongeloof verspreidt zich
date:   29/09/2022
---

`Lees Openbaring 12. Wat leert dit hoofdstuk ons over de manier waarop de rebellie in de hemel zich uitbreidde naar de aarde?`

De val van Lucifer kwam niet tot stand door tegenover elkaar staande ideeën. Openbaring 12 vertelt ons dat er een grote oorlog uitbrak in de hemel tussen Lucifer en zijn engelen enerzijds en Christus en zijn engelen anderzijds. In deze passage wordt Lucifer ‘de grote draak’ genoemd, de ‘slang van weleer’, ‘de duivel en satan’ en ‘de aanklager van onze broeders en zusters’. Christus is ‘Michaël’ en dat betekent ‘wie is als God’.

Vanwege de toespeling op ‘Michaël de aartsengel’ zijn sommige geleerden van mening dat het hier slechts om een engel gaat (Judas 9). In het boek Daniël eindigt elk groot visioen echter met Christus en zijn eeuwig koninkrijk. Denk aan de steen die zonder mensenhanden losraakte, de mensenzoon, de vorst van het leger en de vorst der vorsten en Michaël, de grote vorst (Daniël 2:34,45; 7:13; 8:11,25; 12:1). Als de Engel van de Heer de Heer zelf is, dan moet Michaël naar dezelfde goddelijke persoon verwijzen, oftewel naar Christus zelf. (Exodus 3:1-6; Handelingen 7:30-33, etc)

Openbaring 12 schetst de grote lijnen van de aanhoudende grote strijd, die (1) in de hemel begon door de opstand van Lucifer en een derde van de hemelse engelen, (2) zijn hoogtepunt bereikte door Christus’ beslissende overwinning aan het kruis en (3) nog steeds gaande is tegen Gods overblijfsel in de eindtijd. Als ze het begin van deze strijd beschrijft, legt Ellen White uit dat ‘God, in zijn grote barmhartigheid, lang geduld heeft gehad met Lucifer. Zijn hoge positie werd hem niet direct afgenomen toen hij voor het eerst toegaf aan een geest van ontevredenheid. Dat gebeurde zelfs niet toen hij zijn onrechtmatige aanspraken onder de trouwe engelen begon te verspreiden. Hij behield lange tijd zijn hoge positie in de hemel. Steeds weer werd hem vergiffenis aangeboden, op voorwaarde dat hij tot inkeer kwam en zich aan Gods gezag onderwierp.’ (Ellen White, De grote strijd, p. 457.)

We weten niet hoe lang de oorlog heeft geduurd in de hemelse gewesten. Hoe intens de strijd ook was en hoe lang het ook heeft geduurd, de kern van het hele conflict is dit, dat de tegenstander en zijn engelen ‘verslagen werden; sindsdien is er voor hen in de hemel geen plaats meer’ (Openbaring 12:8, zie ook: Lucas 10:18). Het probleem is natuurlijk dat ze toen naar deze aarde kwamen.

`Waaruit blijkt dat de strijd nu echt op deze aarde woedt? Wat is onze enige hoop om onze vijand in die strijd te overwinnen?`

`Openbaring 12 Wat leert dit hoofdstuk ons?`
