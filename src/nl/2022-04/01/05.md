---
title:  De prijs van hoogmoed
date:   28/09/2022
---

In de Bijbel zijn er twee hoofdthema’s of allesbeheersende motieven die tegenover elkaar staan. Het ene thema is Salem, de berg Sion, Jeruzalem en het Nieuwe Jeruzalem, dat voor Gods koninkrijk staat. Het andere thema is dat van Babel en Babylon, wat voor de valse heerschappij van de tegenstander staat. Verschillende keren riep God zijn volk uit het heidense Babylon om Hem te dienen in het beloofde land. Abram (die later Abraham wordt genoemd) kreeg bijvoorbeeld de opdracht om uit Ur, de stad van de Chaldeeën, te trekken naar het land Kanaän. (Genesis 11:31-12:9) Aan het einde van hun lange ballingschap verlieten de Joden Babylon en keerden zij terug naar Jeruzalem. In het boek Openbaring wordt Gods volk uit het Babylon van de eindtijd geroepen om tenslotte met Hem te zijn op de berg Sion en het Nieuwe Jeruzalem (Ezra 2; Openbaring 14:1,8; 21:1-3,10).

`Lees Jesaja 14:12-15. Welke verreikende gevolgen had Lucifers hoogmoed in de hemel, voor het universum en voor deze wereld?`

In de Bijbel staat de stad Babylon symbool voor een macht die zich lijnrecht opstelt tegenover God en zijn koninkrijk. De koning van Babylon (met vooral een toespeling op Nebukadnessar) wordt tot een symbool van hoogmoed en arrogantie. God had aan koning Nebukadnessar te kennen gegeven dat Babylon slechts het gouden hoofd was van het grote beeld met opeenvolgende koninkrijken. Om Gods openbaring uit te dagen, liet de koning een beeld maken dat helemaal van goud was. Dat was een teken dat zijn koninkrijk eeuwig zou blijven bestaan en dat het zelfs van iedereen eiste dat het beeld zou worden aanbeden (Daniël 2:37-38; 3). De koning van Babylon werd net als de koning van Tyrus een symbool voor Lucifer.

Jesaja 14:3-11 omschrijft de ondergang van de hooghartige en onderdrukkende koning van Babylon. Dan verruilt Jesaja 14:12-15 de historische gebeurtenissen voor het hemelse hof en legt er de nadruk op dat een soortgelijke hoogmoedige en arrogante geest tot de val van Lucifer leidde. De tekst legt uit dat Lucifer zijn troon wilde verheffen boven alle hemelse inwoners en ‘de Allerhoogste evenaarde’. Dat was het begin van een nieuwe en vijandige situatie waarin Gods onzelfzuchtige liefde en samenwerking werden uitgedaagd door Lucifers egoïsme en rivaliteit. De vijand deinsde er niet voor terug God te beschuldigen van datgene waar hij zich zelf schuldig aan maakte en om zijn leugens te verspreiden onder de engelen. Hier vinden we het mysterieuze begin van het kwaad in het universum.

`Waarom is het zo makkelijk om hoogmoedig te zijn op of te pronken met onze positie en/ of prestaties? Waarom weerhoudt een blik op het kruis ons ervan in die valkuil te vallen?`

`Jesaja 14:12-15 Over welke verreikende gevolgen lezen we hier?`