---
title:  Verdieping
date:   30/09/2022
---

## Rebellie in een volmaakt universum

### Ezechiël 28:12-19

#### IJsbrekervraag
`Geloof jij in het bestaan van de duivel? Zo niet, waarom niet, en zo ja, waar baseer je dat dan op?`

#### Ik Verken
Dit gedeelte staat in Ezechiël 25-32 met profetieën over de heidense buurvolken van Israël. Hoofdstuk 26 t/m 28:19 gaat over Tyrus en de verzen12-19 richten zich enerzijds op de koning van Tyrus, anderzijds op een figuur die ‘in de tuin van God’ en ‘op de berg van God’ verbleef. Die koning is ‘op de aarde neergeworpen’, maar dat lot staat ook Gods tegenstander te wachten. Hij is zijn hoge positie kwijtgeraakt en maakt op aarde het leven van mensen moeilijk, door hen te misleiden en verdriet, dood en verderf te zaaien. De koning van Tyrus was een van zijn slachtoffers. Ezechiël was vanaf 593 v. Chr. zeker twintig jaar profeet in het land van de Chaldeeën (vgl. Ezechiël 1:2-3).

#### Ik Bestudeer
Lees Ezechiël 28:12-19 en Jesaja 14:4,12-15.
Het gaat hierin in elk geval over de koning van Tyrus en van Babylonië. In Patriarchen en Profeten (pp. 10-11), betrekt Ellen White deze teksten evenwel vooral op Lucifer (de naam van satan vóór zijn zondeval).

`Vind je dat wel of niet terecht?`

In Eerste Geschriften (pp. 167-169) beschrijft zij hoe deze zondeval plaatsvond. Deze ging vooraf aan die van Adam en Eva. Lucifer was jaloers op Jezus, omdat hij niet betrokken werd bij de schepping van de mens. Hij wilde zichzelf verhogen, en daarom werd hij met zijn volgelingen uit de hemel verdreven.

`Slaat Lucas 10:18 op deze gebeurtenis, of ergens anders op?`

Toen Job leefde zwierf deze tegenstander op aarde rond, maar kennelijk mocht hij ook nog in de hemel komen (Job 1:6-7).

`Waaruit blijkt dat satan na zijn bezoek aan de hemel God weer niet gehoorzaamde?`

Zie Job 1:12.

`Waarom liet God toe dat Job zo veel ellende overkwam? Vgl. 1 Korintiërs 10:13.`

In Johannes 12:31 staat: ‘Nu zal de heerser van deze wereld uitgebannen worden.’

`Op welk moment doelt Jezus hier? Vgl. Ellen White, De wens der eeuwen (p. 567).`

Lees nu Openbaring 12:7-10,12.

`Sinds wanneer is er voor de draak en zijn engelen geen plaats meer in de hemel, en
over welke val gaat het in vers 10?`

Aan de opstand van de tegenstander komt een einde wanneer hij definitief onschadelijk wordt gemaakt (vgl. Openbaring 20:10).

In Openbaring 12:9 wordt hij op vijf manieren beschreven: De naam ‘satan’ komt van het Hebreeuwse satan, dat ‘tegenstander’ betekent. Het woord ‘duivel’ is afgeleid van het Griekse diabolos, dat letterlijk ‘door-elkaar-werper’ betekent. Hij deed zich aan Adam en Eva voor als een slang, hetgeen duidt op zijn sluwheid. Dat hij ook als een draak verschijnt, betekent dat hij bijzonder gevaarlijk is.

#### Ik Pas Toe
Je hebt nu een antwoord gekregen op de vraag waar het kwaad in deze wereld vandaan is gekomen.

`Vind je dit antwoord bevredigend of niet? Verklaar je antwoord.`

In 1 Petrus 5:8 staat: ‘Uw vijand, de duivel, zwerft rond als een brullende leeuw, op zoek naar een prooi’

`Ervaar je dat vandaag ook nog? Zo ja, hoe ga jij daar dan mee om?`

De tegenstander doet zich op allerlei manieren voor.

`Hoe herken je zijn gedrag in wat mensen elkaar soms aan kunnen doen?`

In Spreuken 16:18 staat: ‘Hoogmoed komt voor de val.’

`Ken je iemand die dit zelf ondervonden heeft, en welke conclusie trek je daar voor jezelf uit?`

#### Ik bid …
Heer, behoed mij voor hoogmoed, en leer mij mezelf te waarderen zoals ik op deze wereld gekomen ben. Dank U dat U laat weten dat aan het kwaad in al zijn vormen eens een eind zal komen, en dat de aanstichter daarvan volkomen vernietigd zal worden. Houd de verwachting hiervan voor altijd levend in mijn hart.
Amen.