---
title:  Een Hebreeër in Athene
date:   03/12/2023
---

`Lees Handelingen 17:1-16. Hoe kwam Paulus in Athene terecht, en hoe reageerde hij op wat hij daar aantrof?`

In de stad Athene bevonden zich ‘vele godenbeelden’. Paulus kende de geschiedenis van zijn eigen volk en hun neiging (ondanks eindeloze waarschuwingen) tot afgoderij. Daarom was Paulus ontdaan over alle afgoden die hij ook in Athene aantrof. Het lijdt geen twijfel dat Paulus werd gemotiveerd door mededogen met de Atheners. Zij zouden in hun zonden sterven als ze geen kennis over de ware God opdeden.

Tot op de dag van vandaag staan onze steden nog steeds vol met afgoden, ook al doen ze zich op een minder voor de hand liggende wijze aan ons voor dan die Paulus ondervond. Helaas zijn veel gelovigen heel goed in staat om door een stad te lopen zonder ook maar in het minst te reageren op al die afgoden. Paulus was echter voldoende afgestemd op de heilige Geest om dat wel te doen. Hij liep ook uit de pas met andere gelovigen, die nog steeds niet begrepen dat het evangelie voor de hele wereld was. Paulus besefte dat God wilde dat de Atheners zouden worden gered, samen met alle andere mensen. Hij begreep dat de zendingsopdracht bedoeld was om het evangelie wereldwijd te brengen ook aan degenen tot wie die boodschap nog helemaal niet was gekomen. Daar hoorden ook de heidenen bij die afgoden aanbaden en de filosofen die de straten van Athene bevolkten. Daarom bezocht Paulus de marktplaats waar je deze mensen tegenkwam. Je zou kunnen zeggen dat hij het eerste Wereldwijde Zendingscentrum oprichtte. Hij gebruikte de marktplaats om methoden te bestuderen en te testen om de harten en geesten van deze heidenen te bereiken.

Paulus wist dat hij de Atheners niet op dezelfde manier kon benaderen als die hij gebruikte voor Joden of heidenen die God vereerden. Deze mensen namen niet de God van Israël als uitgangspunt of wat God had gedaan voor Israël. Deze voorstellingen en overtuigingen vormden het centrum van het denken van de Joden en ook van de heidenen die God vereerden. Die zaken hadden geen betekenis voor de mensen die Paulus op de markt in Athene tegenkwam. Er was een geheel nieuwe aanpak nodig. Tegenwoordig proberen we vaak mensen te bereiken met een achtergrond die niets gemeen heeft met wat ‘het joods-christelijke’ erfgoed wordt genoemd. Daarom moeten ook wij ons aanpassen, net als Paulus. Een aanpak die bijvoorbeeld in Buenos Aires prima werkt, kan in Bangkok nutteloos zijn.

`Wat voor soort afgoden aanbidden mensen in jouw samenleving. Hoe kun je hun ogen openen voor het feit dat die geen enkele waarde hebben?`

`Handelingen 17:1-16 – Hoe kwam Paulus in Athene terecht en hoe reageerde hij op wat hij daar aantrof?`