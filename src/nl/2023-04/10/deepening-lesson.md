---
title:  Verdieping
date:   08/12/2023
---

## Zending naar de onbereikten (1)

### Handelingen 17:16-34

#### IJsbrekervraag

`Hoe zou jij reageren als een evangelist Jezus voorstelde als een hindoeïstische afgod? `

#### Ik Verken

Het boek Handelingen is een verslag van het begin van de christelijke gemeente na de hemelvaart van Christus. Het is waarschijnlijk geschreven door Lucas, een kerkhistoricus en leerling, die de aandacht vooral richt op de apostel Paulus en zijn zendingsreizen. De gebeurtenissen in Handelingen 17 vinden plaats tijdens Paulus’ tweede reis.

#### Ik Bestudeer

Paulus heeft het goede nieuws van Jezus in Berea verkondigd en gaat dan naar Athene om te ontsnappen aan de vervolging van de Joden uit Filippi. Daar komt hij terecht in een stad met veel heidense invloeden. Hoe zal de apostel reageren?

**Verzen 16-17**

`Waarom is Paulus alleen als hij in Athene aankomt? Hoe reageert hij? Wat doet hij?`

`Waarom zijn vaste gewoontes vooral in moeilijke tijden belangrijk?`

**Verzen 18-21**

`Waarom noemt Lucas de namen van twee filosofische scholen?`

`Waarom brachten ze Paulus naar de Areopagus, ondanks hun schijnbare minachting voor zijn ideeën?`

**Verzen 22-31**

`Wat zijn de belangrijke elementen van Paulus’ toespraak?`

`Hoe overbrugt Paulus de kloof tussen zijn ideeën en de cultuur van de Atheners?`

`Hoe verklaar je het respect waarmee Paulus zijn publiek toespreekt, ondanks alle afgoden?`

**Verzen 32-34**

`Waartoe leiden Paulus’ inspanningen? Was dit het waard om zijn leven ervoor te riskeren?`

**Epicurisme:** een door Epicurus (2e eeuw v. Chr.) gestichte filosofische stroming die stelt dat de wereld uitsluitend materie is. Het doel was om bijgeloof en mystiek te bestrijden. Men dacht dat de goden, als zij al bestonden, veel te ver weg waren en het veel te druk hadden om zich voor menselijke aangelegenheden te interesseren.

**Stoïcisme:** een filosofische stroming die was gesticht door Zeno (drie eeuwen voor Christus). De Stoïcijnen geloofden dat ons universum doortrokken is van een goddelijke kracht, die zij de logos noemden. Deze kracht verbindt wezens met elkaar via natuurwetten, die de mens kan ontdekken en die gerespecteerd moeten worden.

`Romeinen 1:18-25 Waar wijst Paulus op?`

#### Ik Pas Toe

Paulus’ toespraak in Handelingen 13 laat zien hoe hij Joodse mensen probeert te bereiken. In dit tekstgedeelte richt Paulus zich tot niet-Joden. Hij noemt niet één keer de naam van Jezus, maar hij reikt zijn toehoorders de hand en prijst hen zelfs om hun vroomheid.

`Wat leren wij van deze benadering van Paulus, waarbij hij Griekse auteurs citeert, en de toehoorders waardeert vanwege hun religiositeit (ondanks hun fouten). Hij onderstreept duidelijk dat het christelijk geloof en het oordeel universeel zijn.`

`In het Grieks betekent het woord dat vertaald is met ‘praatjesmaker’ (σπερμολόγος) letterlijk ‘een domme vogel’, of ‘iemand die geleerde woorden gebruikt zonder de betekenis te kennen’. Hoe kan men iemand blijven respecteren als men zo wordt bespot?`

`Paulus weet dat hij, net als Socrates, de dood riskeert door naar de Areopagus te gaan. Socrates werd op die plaats gedood vanwege zijn impopulaire ideeën. Toch is Paulus’ toespraak (Handelingen 17:22-31) bedoeld om verbinding te scheppen, zonder de grondslagen van het christelijk geloof te ontkennen. Het idee van oordeel en opstanding werd verworpen door alle grote filosofische scholen van toen. Hoe sterkt deze vrijmoedigheid van Paulus ons vandaag in ons getuigenis?`

`Nadat hij de God van de Bijbel heeft durven vergelijken met een van de naamloze afgoden van Athene, spreekt Paulus deze verbazingwekkende zin uit: ‘Wat u vereert zonder het te kennen, dat kom ik u verkondigen’ (vers 23). Kunnen we God aanbidden zonder Hem te kennen? Hoe kan dit een bron van hoop zijn in onze huidige wereld?`

#### Ik bid …

Heer Jezus, dank U voor uw aanwezigheid in ons leven. Wij bidden dat dit voorbeeld van Paulus ons helpt ons hart te openen voor hen die U nog niet kennen. Help ons hen te respecteren, zelfs als we van mening verschillen. Geef ons uw liefde, zodat onze houding barmhartig is, en geef ons de moed trouw te blijven, zelfs bij spot en afwijzing. Amen.