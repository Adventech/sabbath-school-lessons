---
title:  Paulus op de Areopagus
date:   04/12/2023
---

Waar hij ook was, Paulus predikte het evangelie. Dat was conform de opdracht die God hem had gegeven en dat is ook precies wat hij wilde doen in Athene.

`Lees Handelingen 17:18-21. Hoe reageerden de heidenen op de markt anders dan anderen op wat Paulus zei en vroeg?`

Paulus maakte beslist indruk met zijn ‘vreemde goden’ op deze mensen op de markt en dus namen ze hem mee naar de Areopagus. Daar beoordeelde men juridische en religieuze zaken. Het lijkt er echter niet op dat Paulus te maken had met enige vorm van een juridisch proces. Het lijkt erop dat ze voor zijn ‘nieuwe leer’ een hoorzitting hielden. Het was moeilijk iemand met de welsprekendheid, gedrevenheid en intelligentie van Paulus te negeren, ook al had hij ideeën die deze mensen vreemd in de oren klonken. In vers 21 staat dat de Atheners niets anders deden dan praten over en luisteren naar de nieuwste ideeën. Beschuldigde Lucas hen dus van luiheid? Vermoedelijk niet. Het is waarschijnlijker dat hij erop wilde wijzen dat het ervaren denkers waren die graag het debat aangingen. De Grieken brachten niet voor niets mensen voort als Socrates, Plato en Aristoteles. Dat zijn filosofen wier invloed tot onze tijd reikt. Athene werd eeuwenlang gezien als het centrum van intellectueel en filosofisch denken. Sommige van deze denkers waren zeker geen atheïsten in de zin zoals we tegenwoordig over atheïsme spreken. Hun filosofische ideeën verschilden echter wel radicaal van datgene waar het christendom voor stond. Het is bijvoorbeeld moeilijk voor te stellen welke rol een opgestane Messias zou kunnen spelen in de filosofie van de epicureeërs en stoïcijnen.

Paulus had verwacht dat de heilige Geest in Athene zijn kennis en redenaarsvaardigheden zou kunnen gebruiken, die hij had opgedaan tijdens zijn opleiding onder Gamaliël. In werkelijkheid was het Paulus’ opleiding in de straten van Athene die de heilige Geest nog beter kon gebruiken. ‘De verstandigste van zijn toehoorders waren verbaasd toen ze naar zijn redeneringen luisterden. Hij toonde zich vertrouwd met hun kunstwerken, hun literatuur en hun religie.’ (Ellen White, Van Jeruzalem tot Rome, p. 176.)

`Na zijn ervaring in Athene met deze heidenen en filosofen, schreef Paulus aan de Korintiërs: ‘Ik had besloten u geen andere kennis te brengen dan die over Jezus Christus – de gekruisigde.’ (1 Korintiërs 2:2) Welke les staat daar voor ons over hoe centraal Christus in onze boodschap moet staan, ongeacht tot wie we prediken?`

`Handelingen 17:16-21 Hoe reageerden de heidenen op de markt anders dan anderen op wat Paulus zei en vroeg?`