---
title:  Nebukadnessar
date:   26/11/2023
---

Als zevendedagsadventisten geloven we in wat bekend staat als ‘onbeperkte verzoening’. Dit betekent dat we in tegenstelling tot sommige christenen, geloven dat de dood van Christus voor de hele mensheid was en niet alleen voor een speciale groep van mensen die door God voorbestemd waren tot redding. Want God ‘wil dat alle mensen worden gered en de waarheid leren kennen.’ Daarom heeft Jezus zichzelf aangeboden als een offer ‘niet alleen voor onze zonden, maar voor de zonden van de hele wereld’. Daarom is iedereen gekozen ‘in Christus voordat de wereld gegrondvest werd.’ (1 Timoteüs 2:4; 1 Johannes 2:2; Efeziërs 1:4) Dat betekent niet dat iedereen in antwoord daarop ook voor Hem kiest. Daarom vinden we in de Bijbel verslagen van allerlei soorten mensen die voor God worden bereikt.

`Lees Daniël 4. Wat gebeurde er hier met de koning, en wat zegt dit ons over de redding van één van 's werelds machtigste mannen? `

Een treffend voorbeeld in de Bijbel van hoe God machtige ongelovigen bereikt, is het verhaal van koning Nebukadnessar. Gods oordeel over hem werd voltrokken op een manier die vergelijkbaar is met die van sommige Israëlitische koningen (Zie bijvoorbeeld 2 Kronieken 32:25, 26; 1 Koningen 14:21-31; 1 Samuël 28). Het Bijbelse verslag van Nebukadnessar, die tot bezinning kwam en de Schepper-God erkende, laat zien dat God zowel om de rijken en machtigen als om de zwakken en behoeftigen geeft. In vers 34 verklaarde de machtigste man op aarde: ‘Ik, Nebukadnessar, roem, verhef en verheerlijk nu de koning van de hemel. Al zijn daden zijn juist en zijn paden recht. Wie de weg van de hoogmoed bewandelen, kan Hij vernederen.’ Als alle rijken, machtigen en hooghartigen onder ons sterfelijke wezens deze waarheid eens zouden begrijpen!

Wat leren we van dit verhaal? Ten eerste dat God toegewijde gelovigen zoals Daniël gebruikt als een brug om machtige ongelovigen te bereiken. Ten tweede kan God rechtstreeks ingrijpen in het proces van getuigen om machtige ongelovigen te bereiken. Nebukadnessar werd door God vernederd vanwege zijn trots en arrogantie. Dit is een wel zeer dramatisch verhaal, maar toch zijn er veel andere manieren waarop de rijken en machtigen en hooghartigen tot nederigheid kunnen worden gebracht.

`Zelfs als we niet rijk en machtig zijn volgens de begrippen van de wereld moeten we voorzichtig zijn het soort arrogantie te vermijden dat deze koning aan de dag heeft gelegd. Waarom is het zoveel makkelijker die houding aan te nemen dan we misschien denken?`

`Daniël 4 – Wat gebeurde er hier met de koning en wat zegt dit ons over de redding van één van 's werelds machtigste mannen?`