---
title:  Getuigen naar hoogopgeleiden - Nikodemus
date:   28/11/2023
---

Nikodemus was een geleerd man. De Bijbel beschrijft hem als een Joodse leider. Jezus noemde hem een leraar van Israël. Hij had een goed begrip van de Bijbel en een geestelijke honger naar de Heer. Vanuit menselijk perspectief zou je kunnen denken dat hij een volgeling was van God. Hij hield zich aan alle geboden en was een gerespecteerd leider onder de Joden. Hij was machtig en rijk. Velen beschouwen dit als een teken dat God hem had gezegend. Desalniettemin blijkt dat de uiterlijke kenmerken slechts dat waren: uiterlijke kenmerken.

`Lees Johannes 3:1-12. Wat laat dit verhaal zien over de geestelijke behoeften van Nikodemus en hoe Jezus daar meteen op inspeelde?`

Toen Nikodemus bij Jezus kwam, probeerde hij de schijn op te houden, de status quo. Maar God kende zijn hart. God kent de harten en noden van alle rijken en machtigen, ongeacht hun achtergrond. Nikodemus kwam naar Jezus toe omdat wat Hij leerde hem had overtuigd. Zijn trots weerhield hem ervan openlijk te belijden dat Jezus Christus Heer is. Die nacht veranderde hem echter voorgoed, maar zelfs nadat hij ervan overtuigd was dat Jezus door God was gezonden, erkende hij nog steeds niet openlijk dat hij een volgeling was van Jezus.

`Lees Johannes 7:43-52; 19:39. Wat vertellen deze teksten ons over Nikodemus en Jezus?`

Deze verzen laten duidelijk zien dat Nikodemus echt sterk beïnvloed was door Jezus. Hij probeerde Jezus te beschermen toen Hij nog leefde en Hem te eren nadat Jezus was gestorven. Het lijdt geen twijfel dat Jezus Nikodemus had bereikt. Zelfs met zijn geroemde kennis en wijsheid had hij de Heiland hard nodig, net zoals wij die allemaal nodig hebben.

`Waarom moeten we oppassen voor de valkuil om te denken dat, omdat ‘we de waarheid hebben’, de kennis van deze waarheid alleen al voldoende is om ons te redden? Hoeveel mensen zullen verloren gaan die meer dan genoeg kennis hadden, zelfs van de drie-engelenboodschap, om gered te worden?`

`Johannes 3:1-12 – Wat laat dit verhaal zien over de geestelijke behoeften van Nikodemus en hoe Jezus daar meteen op inspeelde?`

