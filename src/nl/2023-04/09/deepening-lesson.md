---
title:  Verdieping
date:   01/12/2023
---

## Opdracht naar machthebbers

### 2 Koningen 5:1-19

#### IJsbrekervraag

`Kun je vertellen in hoeveel etappes je tot geloof in Jezus bent gekomen en vertel welke daarvan van doorslaggevende betekenis waren?`

#### Ik Verken

De geschiedenis over de genezing van Naäman begint in zijn thuisland Aram, dat ten noordoosten van het meer van Galilea ligt. Slechts enkele jaren daarvoor voerde Aram tijdens de regering van Achab verschillende oorlogen met Israël. Legeroverste Naäman stond bij zijn koning hoog aangeschreven vanwege zijn succesvolle veldtochten. In Israël werd in deze periode de grote profeet Elia opgevolgd door Elisa. Dat Elisa voortging in de kracht van Elia blijkt uit een aantal wonderen die via hem werden verricht (zie 2 Koningen 4). Elisa’s naam zal daardoor waarschijnlijk alom bekend zijn geweest in Israël.

#### Ik Bestudeer

Het is opmerkelijk dat het verhaal al in het begin melding maakt van de inbreng van de Heer door Naäman een grote overwinning te laten behalen (vers 1). Blijkbaar ondernam het leger van Aram ook strooptochten in Israël waarbij zij vrouwen en meisjes als slaven meevoerden. Eén van die slaven was een jong meisje dat in het huishouden van Naäman werd aangesteld. Deze Naäman blijkt een besmettelijke huidziekte te hebben

`Wat zou je ten aanzien van het dienstmeisje kunnen afleiden uit het initiatief dat zij ondernam om de vrouw van Naäman te wijzen op de ‘profeet in Samaria’ om genezing te zoeken? Bedenk daarbij wat dit meisje al niet heeft meegemaakt en wat haar positie is in het huishouden.`

`Naäman besluit het advies van het meisje op te volgen. Hoe bijzonder is dat gezien de situatie?`

`Welke indirecte route volgt de communicatie om genezing te vinden verder (verzen 4-6 en 8)?`

`Wat is de reactie van Elisa als hij hoort dat de koning van Israël ‘zijn kleren scheurde’ nadat hij de brief van de vorst van Aram had gelezen? Wat moet Naäman leren? (vers 8b)`

Naäman staat voor de deur van Elisa die een dienstknecht naar buiten stuurt. We zouden hieruit kunnen concluderen dat Naäman moet leren dat zijn genezing het werk van God is, niet van de profeet. Zie in dit kader ook de reactie van Elisa (vers 16) bij het weigeren van geschenken nadat Naäman alsnog zijn aanwijzingen heeft opgevolgd en is genezen.

`Hoe blijkt uit het slot (verzen 17-18) dat Naäman de les heeft begrepen? `

`Lucas 19:1-10 en Matteüs 19:16-22 Waarin verschillen deze verhalen?`

#### Ik Pas Toe

`Uit het verhaal zou je kunnen afleiden (zie vers 1) dat God van meet af aan is betrokken, al is Hij niet zichtbaar. Wat betekent dit voor jou met betrekking tot het getuigen?`

`Merk ook op dat een getuigenis kan lopen via verschillende schakels: via een jong slavinnetje, de vrouw van Naäman, de koning van Aram, de koning van Israël komen we uiteindelijk uit bij de profeet (Elisa). Ook de bedienden van Naäman spelen nog een rol. In welke rol(len) zou de Geest jou kunnen gebruiken als een schakel op iemands pad om Jezus te vinden?`

`Welke bijzondere kwaliteiten had het slavinnetje dat haar tot een instrument maakte waardoor Naäman niet alleen genezen werd maar ook de almacht van God leerde kennen? Wat kunnen wij daaruit leren voor onszelf?`

`Lees verzen 18-19 nog eens en denk na over de reactie van Elisa. Wat zou je hieruit kunnen afleiden over hoe begripvol en tolerant wij zouden moeten omgaan met pasbekeerden. Lees in dit kader in Handelingen 15:19 ook de reactie van Jakobus op de kwestie van het al of niet eisen van de besnijdenis voor bekeerde heidenen.`

#### Ik bid …

Heer in de hemel, dank U dat ik U ken als een liefdevolle Vader die er alles voor over heeft gehad om ook mij helemaal te genezen en eeuwig leven te geven. Gebruik ook mij om een schakel in de keten te mogen zijn waardoor anderen U zullen vinden. Amen!