### Ophouden met praten en iets gaan doen!

Jaren geleden publiceerde een van onze adventistische tijdschriften een soort gelijkenis over een vreselijk moeras. Wanneer mensen het pad volgden dat door het moeras voerde, werd het ze vaak te machtig en vielen ze erin. Hun doodskreten waren overal in het nabijgelegen dorp te horen. Dat was verschrikkelijk.

De mensen riepen de dorpsraad bijeen. Ze hielden zelfs heel vaak van die dorpsraden. Er werden verschillende theorieën en stukken voorgelegd waarin de oorzaak werd geanalyseerd. Soms werden er zelfs oplossingen voorgesteld. Er werd echter nooit iets anders gedaan dan doorgaan met vergaderen en praten. Die discussies sleepten zich jarenlang voort. Mensen schreven zelfs proefschriften over het onderwerp. Er werden gastdocenten uitgenodigd. Garages werden opgeruimd en onnodige spullen werden verkocht om geld in te zamelen om daarmee de maaltijden te bekostigen die werden verstrekt aan degenen die zoveel uren opofferden om deze vergaderingen bij te wonen. Uiteindelijk werd er geld ingezameld om een geluiddichte vergaderruimte te bouwen, zodat de kreten van de stervenden de lopende discussies niet zouden verstoren. Maar niemand deed iets om degenen te helpen die in nood waren. Er was ook niemand die iets deed om te voorkomen dat er nog meer mensen omkwamen in het moeras. Ze bleven bezig met alleen maar praten.

De kerk als geheel, en je sabbatschoolgroep in het bijzonder, moeten niet willen dat ze zijn zoals de mensen in dat dorp. We zijn gesteld op de momenten dat we samen zijn om te bidden, na te denken, dingen met elkaar te delen en te discussiëren. We dienen er ook naar te verlangen een stap meer te zetten en echt iets te doen voor en met de mensen om ons heen. We willen een verschil maken in onze omgeving en dat strekt zich uit tot over de hele wereld. We willen dat het evangeliewerk wordt afgerond en dat Jezus terugkeert.

De Bijbelstudiegids voor volwassenen (Dialoog) voor de sabbatschool van dit kwartaal is bedoeld om de aandacht te vestigen op de noodzaak eropuit te gaan en iets te doen. We zullen stilstaan bij veel prachtige Bijbelverhalen. We lezen over opwindende ervaringen en illustraties. We zullen kennis maken met beschikbare hulpmiddelen die ons helpen in contact te komen met onze buren (vooral met hen die geen christelijke achtergrond hebben). Dat zijn slechts mogelijkheden die iets illustreren en die ons motiveren. De echte aandacht, datgene waar het werkelijk om gaat, komt elke week in het donderdaggedeelte van de les aan de orde: daar worden we uitgedaagd eropuit te gaan en echt iets te doen.

We zullen theologische inzichten delen en hulpmiddelen en ideeën aanreiken om mee aan de slag te gaan. Het donderdaggedeelte bevat een zorgvuldige reeks uitdagingen. Die zullen in het begin wat gemakkelijker zijn. Naarmate het kwartaal vordert, zal er sprake zijn van een subtiele (en soms niet zo subtiele) toename van intensiteit van de uitdagingen. De bedoeling is dat een ieder van ons de uitdaging aangaat en bidt om de leiding van de heilige Geest. Op grond daarvan kunnen we dan toepassen wat we hebben geleerd. Een week later staan we een paar minuten stil bij de vraag hoe het ging. Dit is geen moment om op te scheppen. Het is een gelegenheid om met elkaar te delen, zowel wat goed ging als wat niet goed ging. Terwijl we onze ervaringen delen, ontstaan er in de groep nieuwe ideeën. Gebedslijsten zullen langer worden, zowel voor ons persoonlijk als voor de groep als geheel.

Uiteindelijk is het de wens dat we ons dit kwartaal niet herinneren vanwege gedenkwaardige gedachten, boeiende verhalen of diepgaande theologische ideeën. Daarvan kan wel sprake zijn en dat kunnen er zelfs heel veel zijn. Het is echter veel meer onze wens dat we allemaal terugkijken op dit kwartaal als de tijd dat de heilige Geest onze bescheiden inspanningen nam en er wonderen mee deed wat betreft zendingswerk tot eer en verheerlijking van Gods naam.

De Global Mission Centres werden voor het eerst ingesteld door de Generale Conferentie in 1980. Ze vallen onder de leiding van het General Conference Office van Adventist Mission. Momenteel zijn er zes van zulke centra. Hun doel is de kerk te helpen effectiever nieuwe groepen gelovigen op te richten onder de belangrijkste niet-christelijke bevolkingsgroepen van de wereld.

Op het moment van schrijven waren Petras Bahadur, Richard Elofer, Kleber Gonçalves, Clifmond Shameerudeen, Doug Venn, Amy Whitsett en Greg Whitsett de leiders van deze centra. Zij worden bijgestaan door Gary Krause (leider van Adventist Mission), Homer Trecartin (gepensioneerd leider van Global Mission Centers) en Jeff Scoggins (Global Mission planning director). Met elkaar hebben zij deze Bijbelstudiegids voor volwassenen geschreven. Ga voor meer informatie naar www.GlobalMissionCenters.org

Bezoek voor extra informatie over het sabbatschoolmateriaal deze website: www.adultbiblestudyguide.org