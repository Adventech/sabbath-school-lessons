---
title:  Verdere studie
date:   17/11/2023
---

Lees Ellen White ‘De barmhartige Samaritaan’, blz. 413-418, in Wens der eeuwen. Er zijn veel hongerige, behoeftige en mishandelde mensen in de wereld. Daarvoor kun jij jouw deel doen, hoe ‘klein’ dat ook lijkt te zijn. We kunnen niet alle problemen oplossen voordat Jezus terugkomt. Daar zijn we ook niet toe geroepen. Tot dat moment kan ons werk zo basaal zijn als het helpen van iemand die je kent die niet genoeg te eten heeft. Of het kan gaan om een lid van de gemeente dat te maken heeft met onrecht, of zelfs met onverdraagzaamheid. Dat is ook vandaag de dag nog steeds een reëel probleem in onze wereld.

‘Voor God, de Vader, is alleen dit reine, zuivere godsdienst: weduwen en wezen bijstaan in hun nood, en jezelf vrijwaren van de smetten van de wereld.’ (Jakobus 1:27) Christus verlangt van ons goede daden als vrucht: vriendelijke woorden, welwillendheid, tedere zorg voor de armen, de behoeftigen en de ellendigen. Als mensen meevoelen met anderen die gebukt gaan onder ontmoediging en verdriet, wanneer je hand dingen uitdeelt aan de behoeftigen, wanneer de naakten worden gekleed, de vreemdeling wordt verwelkomd op een stoel in je huiskamer en een plaats heeft in je hart, dan komen engelen heel dichtbij, en komt er vanuit de hemel een reeks antwoorden. Elke daad van gerechtigheid, barmhartigheid en welwillendheid klinkt de hemel als muziek in de oren. De Vader kijkt vanaf zijn troon naar hen die deze daden van barmhartigheid betonen, en rekent die tot de kostbaarste schatten. ‘Op de dag die Ik voorbereid – zegt de HEER van de hemelse machten – zullen zij mijn eigendom zijn.’ (Maleachi 3:17) Elke barmhartige daad jegens de behoeftigen, de lijdende, wordt gerekend als aan Jezus gedaan. Wanneer je de armen steunt, meevoelt met de bedroefden en onderdrukten, en vriendschap sluit met de wees, breng je jezelf in een nauwer contact met Jezus.’ (Ellen White,Testimonies for the Church,deel 2,p.25)

`Galaten 5:14; Micha 6:6-8; 1 Johannes 4:20-21 Hoe versterken deze verzen wat Jezus ons heeft gezegd?`

**Gespreksvragen**

`Hoe zorgen we ervoor dat we begrijpen dat het gebod om God en anderen lief te hebben geen redding door werken is? Bedenk wie Jezus is en wat Hij voor ons deed aan het kruis. Waarom is het een grote vergissing om te denken dat we de verlossing kunnen verdienen? Hoe kunnen we leren onderscheid te maken tussen werken voor verlossing, wat een fatale fout is, en in ons leven de verlossing openbaren die we al in Jezus hebben ontvangen?`

`Hoe kunnen we leren enkele van de diepgewortelde vooroordelen te herkennen die we kunnen hebben naar hen die anders zijn dan wij?`

`Welke andere Schriftuurlijke ondersteuning ken je naast die uit deze les, die de noodzaak duidelijk maken om vriendelijkheid te betonen aan anderen, ongeacht wie ze zijn?` 