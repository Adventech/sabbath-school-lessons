---
title:  Je naaste liefhebben als jezelf
date:   15/11/2023
---

`Lees Matteüs 22:37-40. Hoe is wat Jezus hier zegt te vergelijken met zijn antwoord aan de wetgeleerde in Lucas 10:27-28?`

Jezus maakte duidelijk dat de wijze waarop je van dag tot dag je geloof tot uitdrukking brengt, afhankelijk is van deze twee geboden. De tekst in Lucas maakt duidelijk dat als iemand deze twee dingen doet, hij of zij eeuwig leven heeft. ‘Liefde is het basisbeginsel van Gods bestuur in de hemel en op de aarde en moet ook de grondslag zijn van het karakter van elke christen. Alleen daardoor wordt en blijft een volgeling van Jezus standvastig. En alleen daardoor is het mogelijk om zware problemen en verleidingen het hoofd te bieden.’ (Ellen White Verhalen om verder te vertellen, p. 29.)

`Lees Galaten 5:14; Micha 6:6-8; 1 Johannes 4:20-21. Hoe versterken deze verzen wat Jezus ons heeft gezegd?`

Paulus zegt: ‘Want de hele wet is vervuld in één uitspraak: “Heb uw naaste lief als uzelf.”’ Voor Paulus wordt het liefhebben van God eigenlijk alleen maar zichtbaar als die liefde tot uitdrukking wordt gebracht in hoe we anderen behandelen. Ook al zei hij dat ‘de rechtvaardige zal leven door geloof’, toch is leven door geloof niet iets dat voor anderen verborgen, onbekend of onzichtbaar blijft (Romeinen 1:17). Paulus, Micha en Johannes maken duidelijk dat in de praktijk gebrachte dingen de realiteit aantonen van het geloof waar we aanspraak op maken. In 1 Korintiërs 13 zei Paulus op niet mis te verstane wijze dat als iemand beweert veel kennis te hebben, grootse daden te doen, een groot geloof te hebben, of zelfs zijn leven op te geven, maar geen liefde heeft, hij/zij niet meer is dan' een dreunende gong of een schallende cimbaal’ (1 Korintiërs 13:1).

`Kijk naar het citaat van Ellen White hierboven. Merk op wat ze zegt over hoe mensen alleen in liefde standvastig kunnen blijven en verleidingen kunnen doorstaan. Hoe laat dit idee zien dat het gebod om lief te hebben geen redding door werken is, maar veeleer een uitdrukking van het geloof dat we in Jezus hebben?`

`Matteüs 22:37-40 – Hoe is wat Jezus zelf hier zegt te vergelijken met het antwoord in Lucas 10:27-28?`