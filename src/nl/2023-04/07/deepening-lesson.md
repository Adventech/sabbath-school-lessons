---
title:  Verdieping
date:   17/11/2023
---

## Mijn omgeving als mijn zendingsgebied

### Lucas 10:25-37; Jakobus 2:17-22

#### IJsbrekervraag

`Zou jij iemand helpen als anderen in jouw omgeving daar vreemd van opkijken of je zelfs voor gek verklaren? Heb je dat wel eens gedaan?`

#### Ik Verken

Jezus is op weg gegaan naar Jeruzalem voor zijn kruisdood (Lucas 9:51). Bewoners van een Samaritaans dorp hadden Hem niet willen ontvangen, maar Hij had geweigerd hen daarvoor te straffen (vers 52-55). In Lucas 10:25-37 maakt Jezus duidelijk, dat er ook hulpvaardige Samaritanen kunnen zijn en geeft daar een prachtig voorbeeld van. Het Lucas-evangelie dateert van rond 63 na Christus en is opgedragen aan Theofilus (Lucas 1:3), die daarmee de verantwoordelijkheid kreeg voor het maken van afschriften en de verspreiding van dat evangelie. Het was bestemd voor christenen van niet-Joodse komaf. Jakobus noemt geloof zonder daden dood (Jakobus 2:26) en schrijft over het belang van horen en doen (1:22-25) en van geloof en daden (2:17-25). De geloofsdaad van Abraham was ‘een rechtvaardige daad’ (2:21) en Rachab heette ‘rechtvaardig’ om wat ze deed (2:25). De brief van Jakobus is waarschijnlijk geschreven tussen 44 en 49 n. Chr. Deze Jakobus was een van de broers van Jezus. Paulus noemt hem, Kefas en Johannes ‘steunpilaren’ (Galaten 2:9), vanwege hun betekenis voor de gemeente te Jeruzalem.

#### Ik Bestudeer

In Lucas 10:36-37 beklemtoont Jezus dat het belangrijk is een naaste voor iemand anders te zijn. Jezus geeft als antwoord op de in vers 29 gestelde vraag (‘Wie is mijn naaste?’): ‘Degene voor wie jij een naaste bent.’ In het verhaal dat Jezus vertelt hielp een Samaritaan ‘iemand die van Jeruzalem naar Jericho reisde’ (vers 30). Wellicht was deze reiziger een Jood. In Johannes 4 helpt de Jood Jezus een Samaritaanse vrouw. In die tijd was de regel: ‘Joden gaan ... niet met Samaritanen om’ (4:9). Dat ging terug op een gebeurtenis in het verre verleden (zie 2 Koningen 17:24-33).

`Wat wilde Jezus volgens jou met het verhaal van de barmhartige Samaritaan en door de manier waarop Hij omging met de Samaritaanse vrouw duidelijk maken?`

`Wat is opvallend aan Lucas 10:34-35?`

`Wat hebben de liefde voor God, naastenliefde en de liefde voor jezelf met elkaar te maken? Vgl. 10:27.`

In Jakobus 2:17 staat: Geloof dat zich niet bewijst is dood.

`Vertel wat je vindt van de volgende stelling: ‘Geloofspunten zijn belangrijk, zo ook het geloofspunt dat er maar één God is (2:19), maar alleen als ze een positieve invloed op je leven hebben.’`

Rachab (2:25) geloofde in de macht van de God van Israël (Jozua 2:11). Daarom ontving zij Israëlitische verkenners gastvrij in haar huis en bleef zij samen met haar familie in leven (Jozua 6:23; Hebreeën 11:31).

`Psalm 119:105 Waar wil dit vers ons op wijzen?`

#### Ik Pas Toe

De barmhartige Samaritaan en Rachab praktiseerden naastenliefde door een naaste te zijn.

`Wat doe jij om iets voor mensen om jou heen te betekenen? Hoe geef jij daar ‘handen en voeten’ aan?`

`Wat kunnen hulpverleners leren van wat er in Lucas 10:34-35 staat?`

`Wat vind je van de uitdrukking ‘Angst is een slechte raadgever’, als je bedenkt wat Rachab met haar angst (Jozua 2:9,11) deed?`

Jezus bracht naastenliefde als geen ander in praktijk. Hij ging liefdevol om met iedereen, al verschilde zijn aanpak van persoon tot persoon.

`Las Jezus de wetgeleerde uit Lucas 10:25,27,29 de les, of niet? Verklaar je antwoord.`

In onze kerk hebben we 28 geloofspunten.

`Noem er enkele, en omschrijf in hoeverre deze punten kunnen bijdragen aan christelijk gedrag.`

De Samaritanen hadden veel goden, terwijl Jezus ervoor pleitte God met heel je hart lief te hebben.

`Als we dit bedenken, welke grens heeft naastenliefde dan? `

#### Ik bid …

Heer, laat mij zien hoe ik voor mensen om mij heen van betekenis kan zijn. Daarbij wil ik me niet laten leiden door een verlangen naar waardering, maar door wat U van mij vraagt. Breng anderen door mijn gedrag in aanraking met uw liefde. Amen.