---
title:  Jezus’ methode en reactie
date:   13/11/2023
---

De Bijbel vertelt ons dat de wetgeleerde Jezus op de proef kwam stellen, maar dat Jezus zijn bedoelingen doorzag. God kent inderdaad de verlangens en wensen van ons hart meer dan wijzelf. Wij kennen daarentegen toch zeker niet het hart of de motieven van degenen die ons vragen stellen?

Soms stellen mensen van andere religies ons vragen over ons geloof. Onze moslimvrienden stellen ons bijvoorbeeld vragen over de goddelijkheid van Jezus, zoals: ‘Waar staat er in de Bijbel dat Jezus zei dat Hij God is?’ of ‘Waarom zeg je dat er maar één God is terwijl er drie personen deel uitmaken van de drie-eenheid?’ Hoewel dit provocerende vragen lijken te zijn, kan er sprake zijn van een oprechte behoefte aan Jezus. Daaraan kan een diep verlangen of leegte ten grondslag liggen van degenen die de vragen stellen. We kennen hun hart niet en dat is ook niet nodig. We moeten ons naar anderen toe gewoon zo dienstbaar mogelijk opstellen, ongeacht wat hun diepste motieven zijn.

`Lees Matteüs 26:56; Handelingen 17:11; 1 Korintiërs 15:3; 2 Timoteüs 3:16. Hoe helpen deze verzen ons om Jezus’ reactie op de wetgeleerde in Lucas 10:26 te begrijpen?`

Soms willen we antwoorden, maar zijn we niet bereid energie te steken in het vinden daarvan. Jezus zei: ‘Wat staat er in de wet geschreven? Wat leest u daar?’ (Lucas 10:26) Jezus wees op een heel belangrijk aspect in het leerproces. In plaats van alleen luisteren naar wat anderen ons vertellen, moeten we zelf de Schrift (het Woord van God) lezen. De antwoorden zijn er al, en de heilige Geest werkt in ons hart om ons te doordringen van wat we moeten doen. God heeft ons zijn Woord gegeven. Daarin kunnen we de hele waarheid vinden die we moeten kennen wat betreft de vraag hoe te leven, over hoe we anderen moeten behandelen en over hoe we ‘deel kunnen krijgen aan het eeuwige leven’. Leraren en predikanten spelen daar wel een rol in, maar uiteindelijk moeten we zelf naar de Bijbel gaan voor de waarheden die er toe doen. ‘Uw woord is een lamp voor mijn voet, een licht op mijn pad.’ (Psalm 119:105) Dit vers is meer dan mooie poëzie, het is een heilige waarheid, die ons wijst op het Woord van God en het belang ervan voor de gelovige.

`Jezus is het mensgeworden Woord van God en Hij wees de mensen altijd op het geschreven Woord. Wat zegt dit ons over het belang van de Bijbel en waarom we elke filosofische of theologische redenering moeten verwerpen die ons vertrouwen daarin vermindert?`

`Matteüs 26:56; Handelingen 17:11; 1 Korintiërs 15:3; 2 Timoteüs 3:16 Hoe helpen deze verzen ons om Jezus' reactie op de wetgeleerde in Lucas 10:26 te begrijpen?`