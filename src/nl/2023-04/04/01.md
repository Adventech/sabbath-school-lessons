---
title:  Meedoen aan Gods opdracht
date:   21/10/2023
---

### Lezen

Genesis 18; 19:1-29; 12:1-9; Jakobus 5:16; Romeinen 8:34; Hebreeën 7:25

> <p>Kerntekst</p> 
> ‘Ik geef jullie een nieuw gebod: heb elkaar lief. Zoals Ik jullie heb liefgehad, zo moeten jullie elkaar liefhebben. Aan jullie liefde voor elkaar zal iedereen zien dat jullie mijn leerlingen zijn.’ Johannes 13:34-35

Vanaf het begin wilde Abraham door God gebruikt worden om mee te doen aan Gods plan. Deze waarheid vind je bijvoorbeeld terug in Genesis 18, toen God hem waarschuwde voor wat er ging gebeuren met Sodom en Gomorra. ‘Zo doet God, de HEER, niets zonder dat Hij zijn plan heeft onthuld aan zijn dienaren, de profeten.’ (Amos 3:7) In het verhaal van Sodom en Gomorra was Abraham ‘zijn dienaar de profeet’.

Abraham rustte op het heetst van de dag toen hij drie reizigers zag. ‘Abraham had in zijn gasten slechts drie vermoeide reizigers gezien en het kwam niet bij hem op dat er onder hen iemand was die hij kon aanbidden zonder dat hij daardoor zou zondigen.’ (Ellen White, Patriarchen en profeten, p. 111.) Abraham raakte echter al snel persoonlijk betrokken bij Gods plan. Dit hoofdstuk laat zien dat zijn betrokkenheid daarin bestond dat hij ging bidden en voorbede deed voor de mensen van Sodom en Gomorra. Hij wilde met andere woorden zien of deze mensen op de een of andere manier konden worden gered, ondanks wat ze deden. Als het daar niet om draait in zending, waar gaat het dan wel om?

Door dit hoofdstuk heen worden drie belangrijke geestelijke eigenschappen van Abraham geopenbaard: gastvrijheid, liefde en gebed. Die eigenschappen kunnen ook van groot nut zijn bij zending.

_Op sabbat 28 oktober bespreken we met elkaar deze les._