---
title:  Abrahams liefde voor iedereen
date:   23/10/2023
---

`Lees Genesis 18:16-33. Hoe oefende Abraham die grootse eigenschap van liefde voor alle mensen uit zonder onderscheid te maken tussen stam, ras of volk?`

De tweede eigenschap van Abraham die je in dit hoofdstuk terugvindt, was zijn liefde voor mensen, zelfs voor degenen die hij niet persoonlijk kende. Dit is een geweldige les voor een ieder van ons. De mensen van Sodom en Gomorra waren zondaars en zij stonden ver van zijn waarden af. Zijn hart vloeide over van liefde voor iedereen, zonder enig onderscheid te maken wat betreft ras, geslacht, taal of religie. Dan openbaart God aan Abraham zijn besluit om de steden Sodom en Gomorra te verwoesten. ‘Daarom zei de HEER: “Er zijn ernstige beschuldigingen geuit tegen Sodom en Gomorra, hun zonden zijn ongehoord groot. Ik zal ernaartoe gaan om te zien of de klachten die Ik over hen heb gehoord gegrond zijn en zij verwoesting over zich hebben afgeroepen. Dat wil Ik weten.”’ Met grote nederigheid en eerbied richtte Abraham zich tot God met zijn verzoek: ‘Zoiets kunt U toch niet doen, hen samen met de schuldigen laten omkomen! Dan zouden schuldigen en onschuldigen over één kam worden geschoren. Dat kunt U toch niet doen! Hij die rechter is over de hele aarde moet toch rechtvaardig handelen?’

Door zijn liefde hoopte Abraham alle mensen in deze steden te redden en dan niet alleen de rechtvaardigen. Zeker, Abraham wist hoe slecht en verdorven de mensen waren die daar woonden. Wie weet wat hij allemaal over die mensen en hun praktijken had gehoord? Wat we over hen weten, wordt duidelijk in het volgende hoofdstuk. Daar staat het laaghartige verhaal van Lot en de menigte buiten zijn huis. Dit waren zeer slechte mensen (Genesis 19:1-11).

Abraham kende Gods liefde voor hem en daarom deed hij een beroep op God ten behoeve van hen. Abraham wist dat mensen altijd berouwvol tot God kunnen terugkeren. Voor Abraham zou het redden van de inwoners van deze steden ertoe leiden dat zij een kans kregen om zich te bekeren. Uiteindelijk baseerde Abraham zijn verzoek op wat hij persoonlijk wist over Gods liefde voor de mens. Hij koesterde zelf ook een grote liefde voor zondaars, en hij wist dat zolang er leven is, er hoop is op redding.

`Waarom is voorbede zo belangrijk in ons eigen gebedsleven? Hoe kan bidden voor mensen in nood ons helpen geestelijk te groeien en de realiteit van Gods liefde voor zondaars meer te ervaren?`

`Genesis 18:16-33 Waaruit bleek Abrahams liefde voor mensen, zonder onderscheid te maken voor stam, ras of volk?`