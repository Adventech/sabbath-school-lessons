---
title:  Verdere studie
date:   27/10/2023
---

‘Liefde voor mensen die verloren gingen, inspireerde Abrahams gebed. Hij verafschuwde weliswaar de zonden van die verdorven stad, maar toch wenste hij dat de zondaars gered zouden worden. Zijn diepgaande belangstelling voor Sodom toont de zorg die we zouden moeten voelen voor mensen die niet tot inkeer willen komen. We moeten haat tegen de zonde hebben, maar medelijden en liefde voor de zondaar. Overal om ons heen gaan mensen ten onder op een even hopeloze en verschrikkelijke wijze als wat er met Sodom gebeurde. Elke dag sluit de proeftijd van sommigen. Elk uur komen er mensen buiten het bereik van genade. Waar zijn de waarschuwende stemmen en de smeekbedes om de zondaar op te roepen aan deze vreselijke ondergang te ontkomen? Waar zijn de handen die worden uitgestrekt om iemand weg te trekken van de dood? Waar zijn degenen die met nederigheid en volhardend geloof bij God voor hem pleiten?

‘De geest van Abraham was de geest van Christus. De Zoon van God is zelf de grote bemiddelaar ten behoeve van de zondaar. Hij heeft de prijs voor zijn verlossing betaald en kent de waarde van de menselijke ziel. Met een vijandigheid tegen het kwaad zoals er alleen kan zijn in iemand met een natuur van vlekkeloze zuiverheid, liet Christus naar de zondaar toe een liefde zien die alleen oneindige goedheid kan bedenken. Hij onderging de kwellingen van de kruisiging en droeg het verschrikkelijke gewicht van de zonden van de hele wereld. Toch bad Hij toen voor zijn lasteraars en moordenaars: ‘Vader, vergeef hun, want ze weten niet wat ze doen.’ (Lucas 23:34), (Ellen White, Patriarchen en Profeten, p. 112-113.)

‘Abraham werd door de omringende volken geëerd als een machtige vorst en een wijs en bekwaam leider. Hij verborg zijn invloed niet voor zijn omgeving. Zijn leven en karakter liet een uitgesproken contrast zien met dat van de afgodenaanbidders en oefenden een veelzeggende invloed uit ten gunste van het ware geloof. Zijn trouw aan God was onwankelbaar, terwijl zijn vriendelijkheid en welwillendheid mensen aanzetten tot vertrouwen en vriendschap. Zijn grootheid, die door niets werd aangetast, dwong respect en achting af.’ ( Ellen White, Patriarchen en profeten, p. 106-107.)

**Gespreksvragen**

`Welke andere Bijbelse voorbeelden tonen ons een persoon die zijn roeping tot zending vervulde? Hoe zit het met Johannes de Doper? Zou je hem succesvol willen noemen?`

`Lees Genesis 19:30-36. Wat zegt dit ons over het karakter van sommigen die zijn gered?`

`Welke andere lessen kunnen we leren van het voorbeeld van Abraham met betrekking tot zending en hoe je dat doet?`

`Denk hier eens over na: zou je Abrahams voorspraak voor Sodom en Gomorra een succes of een mislukking willen noemen?`

`Romeinen 8:34; Hebreeën 7:25 Wat vertellen deze teksten ons over wat Jezus voor ons doet.`