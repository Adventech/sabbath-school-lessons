---
title:  Het geschenk van gastvrijheid
date:   22/10/2023
---

`Lees Genesis 18:1-15. Op welke elementen van gastvrijheid wijst Abrahams reactie als je ziet hoe hij omgaat met zijn gasten?`

Abraham zat op het heetst van de dag bij de ingang van zijn tent. Dit gedrag was ongebruikelijk. Op dat tijdstip van een zomerdag, als de zon op haar hoogste punt staat, is iedereen op zoek naar schaduw en een fris briesje. Verdroeg Abraham misschien die hitte om iedereen te helpen die langs zou komen? Terwijl hij daar zat, zag hij drie reizigers. Het was hoogstwaarschijnlijk zijn gewoonte vreemden gastvrijheid aan te bieden. Daarom kwam het initiatief tot de ontmoeting van Abraham. De tekst vertelt ons dat hij de tent uit snelt en op hen af gaat. Het is belangrijk te beseffen dat Abraham het initiatief nam om hen te ontmoeten nog voordat ze naar hem kwamen. ‘Ik zal wat water voor u laten halen zodat u uw voeten kunt wassen. Maak het u hier onder de boom intussen gemakkelijk. Ik zal u ook iets te eten brengen, zodat u weer op krachten kunt komen voordat u verdergaat. Daarvoor bent u immers bij uw dienaar langsgekomen.’

Abraham was zich bewust van zijn taak, namelijk om met iedereen de kennis te delen van de Heer die hij had. Hij deed dat in een wereld die overspoeld werd door heidendom, afgoderij en polytheïsme. Zoals we in dit voorval kunnen zien, was zijn meest directe manier om zijn taak te doen, het tonen van gastvrijheid aan deze vreemdelingen. Het leek wel dat die zomaar bij toeval aan de horizon waren verschenen. Ondertussen bestond Abrahams ‘omvangrijke huishouden uit meer dan duizend mensen, waarvan velen gezinshoofden waren. Daaronder bevonden zich niet slechts een paar die zich nog maar pas hadden bekeerd van het heidendom. Zo’n huishouden vereiste iemand die met een stevige hand aan het roer staat. Zwakke en weifelende methoden zouden niet volstaan. ... Abrahams invloed reikte verder dan dat van zijn eigen huishouden. Waar hij zijn tent ook opsloeg, hij zette er een altaar naast voor offers en aanbidding. Wanneer de tent werd afgebroken, liet hij het altaar staan. Menige rondzwervende Kanaäniet, die zijn kennis van God had verkregen door het leven van zijn knecht Abraham, bleef bij dat altaar om een offer aan de HEER te brengen.’ ( Ellen White, Karaktervorming, p. 185.)

Vanaf het begin begreep deze man dat God hem had geroepen om een opdracht uit te voeren. Zijn vertrek naar het beloofde land was niet voor een vakantie, maar om een bron van zegen te zijn voor de mensen om hem heen en, via zijn nageslacht, ook voor de wereld.

`Welke principes van Abrahams voorbeeld van gastvrijheid kun je navolgen in je eigen leven?`

`Genesis 18:1-15 Op welke elementen van gastvrijheid wijst Abrahams reactie en hoe ging hij om met zijn gasten?`