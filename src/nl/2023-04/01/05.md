---
title:  De God die altijd bij ons blijft
date:   04/10/2023
---

Het leven en dienstwerk van Jezus waren Gods ultieme openbaring. In ongeveer drie jaar was God in staat meer te openbaren over wie Hij was en wat zijn opdracht was dan in alles wat Hij door middel van andere methodes in voorgaande generaties had gedaan. Christus was het volmaakte ‘beeld van God, de onzichtbare’, degene in wie ‘de volheid heeft willen wonen, ... door vrede te brengen met zijn bloed aan het kruis’ (Kolossenzen 1:15,19-20). In Christus werd het taakbewuste karakter van God volledig bekendgemaakt. Jezus zelf openbaarde zijn taak door te zeggen: ‘de Mensenzoon is gekomen om te zoeken en te redden wat verloren was’ (Lucas 19:10).

`Lees Johannes 3:16. Hoe zie je Gods liefde en opdracht hier op elkaar inwerken?`

Later in zijn bediening, tijdens de laatste week van Jezus’ leven, stond de uiteindelijke bestemming van de mens op het spel. De gebeurtenissen die toen plaatsvonden, verbonden de verwachting uit het verleden met hoop voor de toekomst. De viering van het Pascha wees op bevrijding van de Egyptische onderdrukking. Toen Jezus dat vierde, de mensgeworden God, gaf Hij zijn leven op om ons te verlossen van de slavernij van de zonde. De apostel Paulus zegt: ‘Ter wille van ons heeft God Hem die de zonde niet kende één gemaakt met de zonde, zodat wij in Hem rechtvaardig voor God konden worden.’ (2 Korintiërs 5:21)

`Lees Matteüs 28:18-20. Welke belofte bevat de grote opdracht? Hoe geeft dat ons zekerheid als wij ook betrokken raken bij Gods opdracht?`

De dood van Christus was onderdeel van het verzoeningsproces, maar niet het einde daarvan. Door zijn opstanding overwon Jezus de dood en ontving Hij ‘alle macht ... in de hemel en op de aarde’. Op grond van deze werkelijkheid gaf Hij toen aan al zijn volgelingen de opdracht leerlingen te maken over de hele wereld, met deze ontzagwekkende belofte die daarbij hoort: ‘Ik ben met jullie, alle dagen, tot aan de voltooiing van deze wereld.’

`Op welke manieren heb jij de belofte van Jezus om ‘altijd bij je te zijn’ in je eigen leven in vervulling zien gaan terwijl je bezig bent met de zendingsopdracht?`

`Johannes 3:16 Hoe zie je Gods liefde en opdracht hier op elkaar inwerken?`