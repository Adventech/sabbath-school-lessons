---
title:  De God die zijn hand naar ons uitstrekt
date:   01/10/2023
---

God schiep ons naar zijn beeld en gelijkenis. Hij gaf ons een volmaakte wereld, en zijn doel was dat we in een volmaakte verbondenheid met Hem zouden leven. In die relatie staat Gods kostbaarste eigenschap centraal: liefde. Om liefde echt liefde te laten zijn, heeft God ons ook nog een ander kostbaar geschenk gegeven: een vrije wil. Hij gaf ons de vrijheid te kiezen welke weg we willen volgen. God gaf Adam en Eva natuurlijk duidelijke instructies over het gevaar en de dodelijke gevolgen van ongehoorzaamheid. Zijn tegenstander overtuigde Eva er op bedrieglijke wijze van dat ze zonder negatieve gevolgen de vrucht van de boom van kennis van goed en kwaad kon eten. Hij beweerde zelfs dat ze ‘als God zouden zijn, goed en kwaad kennend’. (Genesis 2:16-17; 3:5) Helaas koos Eva ervoor te eten en gaf zij de vrucht ook aan Adam, die dezelfde keuze maakte. De volmaakte schepping was toen bevlekt door de zonde. Daardoor veranderde Gods oorspronkelijke plan en doel voor deze nieuw geschapen planeet, de aarde. De opdracht tot redding was al ontworpen ‘voordat de wereld gegrondvest werd’ (Efeziërs 1:4). Dat moest nu worden uitgevoerd.

` Lees Genesis 3:9-15. Wat waren Gods eerste woorden tot Adam nadat Adam en Eva hadden gezondigd? Waarom is die uitspraak zelfs nu nog zo belangrijk voor de theologie?`

God wist natuurlijk heel precies waar ze waren. Bevangen door angst waren Adam en Eva degenen die moesten beseffen wat er aan de hand was. Ze moesten worden geconfronteerd met de zonde, opdat ze de vreselijke gevolgen daarvan zouden begrijpen. Het was ook nodig dat de tegenstander werd verslagen. Daarom begon God toen al zijn opdracht aan hen voor te houden: het verlossingsplan. Dat is de enige hoop dat God ‘de wereld met zichzelf verzoent’ (Genesis 3:14-15; 2 Korintiërs 5:19). We moeten er echter goed acht op slaan dat God al vóór die confrontatie en de belofte van verzoening op zoek was naar de gevallen mens. Ondanks de schijnbaar hopeloze situatie, gaat God in wezen in op twee vraagstukken als Hij Adam die vraag stelt: Hij gaat in op onze gevallen staat en ook op zijn eigen natuur die op zending is gericht. We zijn verloren en hebben redding nodig. Hij is degene die ons vindt met de vaste wil ons te redden en bij ons te zijn.

`Door de geschiedenis heen blijft God vragen : ‘Waar ben je?’ Wat betekent dit in jouw persoonlijke ervaring en welk antwoord heb je Hem gegeven?`

`Genesis 3:9-15 – Wat waren Gods eerste woorden tot Adam nadat Adam en Eva hadden gezondigd?`