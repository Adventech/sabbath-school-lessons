---
title:  Verdere studie
date:   06/10/2023
---

‘Het plan om ons te verlossen was niet iets wat later werd bedacht, een plan dat werd opgesteld na de val van Adam. Het was ‘een onthulling van het geheim waarover eeuwenlang gezwegen is’. (Romeinen 16:25) ... Het was een openbaring van de principes die van eeuwigheid af het fundament onder Gods troon zijn geweest. Vanaf het begin wisten God en Christus van de afvalligheid van satan en van de val van de mens door de bedrieglijke macht van de afvallige. God heeft niet bepaald dat er zonde zou komen, maar Hij voorzag het bestaan ervan en trof voorzieningen om het hoofd te bieden aan die verschrikkelijke noodsituatie. Zo groot was zijn liefde voor de wereld, dat Hij een verbond sloot om zijn eniggeboren Zoon te geven, ‘opdat iedereen die in Hem gelooft niet verloren gaat, maar eeuwig leven heeft.’ (Johannes 3:16; Ellen White, Wens der eeuwen, p. 22.)

‘Christus heeft zijn leerlingen niet gezegd dat hun werk gemakkelijk zou zijn. ... Ze zouden in die strijd echter niet alleen worden gelaten. Hij verzekerde hen ervan dat Hij bij hen zou zijn en dat zij, als ze er in geloof op uit zouden gaan, onder de bescherming van de Almachtige zouden staan. ... Zolang ze zijn woord gehoorzaamden en in verbinding met Hem werkten, konden ze niet falen. Ga naar alle volken, zei Hij tegen hen. Ga naar dat deel van de bewoonbare aardbol die het verste weg ligt en wees ervan verzekerd dat mijn aanwezigheid ook daar bij je zal zijn. Werk in geloof en vertrouwen want er zal nooit een moment komen dat Ik je zal verlaten. Ik zal altijd bij je zijn en je helpen je plicht te vervullen. Ik zal je altijd leiden, troosten, heiligen, ondersteunen en succes geven in het spreken van woorden die de aandacht van anderen op de hemel zullen richten (Ellen White, Van Jeruzalem tot Rome, p. 21.).

`Exodus 29:43,45 Wat was één van de doelen van het oudtestamentische heiligdom? `

**Gespreksvragen**

`Bedenk wat het betekent dat Gods eerste woorden tot de gevallen mens niet waren: ‘Wat heb je gedaan?’ Of: ‘Waarom ben je Mij ongehoorzaam geweest?’ In plaats daarvan waren de eerste woorden: ‘Waar ben je?’ Welke troost zou deze waarheid ons moeten geven met betrekking tot Gods bedoeling met ons en onze dierbaren?`

`Bedenk wat het betekent dat God zelf, in de persoon van Jezus, naar deze wereld kwam om ons te redden. Christus aan het kruis was de ultieme manifestatie van God als een God met een opdracht. Wat zegt dit ons over zijn karakter?`

`Het is Gods opdracht. Daarom zal Hij mensen toerusten en kracht geven voor die taak. In het licht van deze realiteit en als je kijkt naar de uitdagingen van wereldwijde evangelisatie, hoe kun je dan omgaan met gevoelens en houdingen van ontoereikendheid of angst?`