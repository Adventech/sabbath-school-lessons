---
title:  Voor een tijd als deze
date:   20/12/2023
---

`Lees Ester 4:1-14. Waarom werd het passend geacht dat Ester zich dan als Jodin bekendmaakt?`

Toen Mordechai contact opnam met Ester om haar om hulp te vragen, was ze al enkele jaren getrouwd met Ahasveros. Er was een wet in Perzië die zei dat niemand tot de troon van de koning kon komen zonder de uitdrukkelijke uitnodiging van de koning. Iedereen die deze regel niet eerbiedigde, riskeerde de dood. Ester kende het risico, maar ging toch zonder uitnodiging naar de troonzaal.

Mordechai probeerde op basis van zijn geloof dat van Ester wakker te maken. De kern van het probleem vind je in Mordechai’s woorden tot Ester: ‘Toen liet Mordechai het volgende antwoord aan Ester geven: ‘Beeld je maar niet in dat jij, omdat je in het koninklijk paleis woont, als enige van alle Joden zult ontkomen. Als jij nu zwijgt, nu het moment daar is, komt er van een andere kant wel uitkomst en redding voor de Joden. Maar jij en je vaders familie komen dan om. Wie weet ben je juist koningin geworden met het oog op een tijd als deze.’

Esters geloof werd op de proef gesteld toen Mordechai een beroep deed op haar liefde voor haar volk. Behalve Mordechai wist niemand dat ze Joods was. Toen ze eenmaal het besluit had genomen om mee te doen, aarzelde ze niet haar leven op het spel te zetten. Haar geloof in God was sterk en ze wist dat ze zonder Gods hulp niet zou slagen. Haar antwoord aan Mordechai onthulde haar geloof: ‘Roep alle Joden die in Susa wonen bij elkaar en vast voor mij: eet niet en drink niet, overdag niet en ’s nachts niet, drie dagen lang. Ook ik zal op die manier vasten met mijn dienaressen. Daarna zal ik naar de koning gaan, al is dat tegen de wet. Moet ik omkomen, goed, dan zal ik omkomen.’ Mordechai stuurde deze informatie naar de hele Joodse gemeenschap in Susa, en terwijl ze vastten en baden, bereidde Ester zich voor op het gevaarlijke moment. ‘Toen de derde dag aangebroken was, hulde Ester zich in een koninklijk gewaad en ging naar de binnenhof van het koninklijk paleis. Daar bleef ze staan, tegenover de troonzaal. In de zaal zat de koning op zijn koninklijke troon, tegenover de ingang. Zodra hij koningin Ester in de hof zag staan, voelde hij zo veel genegenheid voor haar dat hij haar de gouden scepter toestak die hij in zijn hand hield. Ester ging naar voren en raakte het uiteinde van de scepter aan.’ (Ester 4:16;5:1-2)

`Voor de Joden in deze situatie ging vasten zeker gepaard met gebed. Hoewel ze in hun eigen belang handelden, stond gebed centraal. Welke overduidelijke les kunnen we hieruit trekken?`

`Ester 4:1-14 –Waarom vroeg Mordechai Ester om hulp?`