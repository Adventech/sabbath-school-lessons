---
title:  Een beeld van de vroege kerk
date:   09/11/2023
---

`Lees Handelingen 2:41-47. Welk beeld van de vroege kerk wordt hier geschetst?`

Handelingen 2 eindigt met een prachtig beeld van hoe het er in de vroege kerk aan toe ging. Handelingen 2:41 (NBG) zegt dat zij die zich lieten dopen, ‘aan hen werden toegevoegd’. We kunnen dit zo lezen en zeggen dat iemand rekenwerk deed en het aantal nieuwe gelovigen optelde bij het aantal bestaande gelovigen en zo tot een nieuw totaal kwam voor de groep. Dat is echter een oppervlakkig begrip. In de bewoordingen ligt het idee opgesloten dat deze pasgedoopte gelovigen als gelijkwaardigen deel gingen uitmaken van de groep.

Ondertussen was het zijn van een leerling een kerntaak van de vroegchristelijke gemeente. Toen er nieuwe leden werden toegevoegd, werden ze op drie manieren tot leerlingen gemaakt. Ten eerste wijdden ze zich trouw aan het onderricht van de apostelen en ook aan de onderlinge gemeenschap. De woorden ‘onderricht’ en ‘gemeenschap’ in deze tekst betekenen letterlijk ‘instructie’ en ‘partnerschap’. In de prediking gingen de apostelen in op onjuiste overtuigingen en boden ze nieuwe verklaringen aan voor wat mensen zagen en meemaakten. Dat leerde hun niet hoe ze die nieuwe waarheid in hun leven moesten uitleven. Het toepassen van de waarheid op iemands leven gebeurde veeleer in de relaties als onderdeel van het groepsgebeuren. Nieuwe gelovigen werden zorgvuldig en doelbewust tot leerlingen gemaakt door middel van direct onderricht, en door deelname aan het dagelijkse leven van de andere gelovigen. Dat vond allemaal plaats onder toezicht en leiding van de geestelijk volwassen en goed onderlegde apostelen.

Het getuigt van slechte prediking als je mensen vertelt wat ze moeten doen, maar niet hoe ze dat moeten doen. Zelfs als je ‘hoe-doe-je-dat-boeken ́ leest of naar preken luistert waarin wordt uitgelegd hoe je iets moet doen, dan is dat nog steeds geen alternatief om mensen te laten zien hoe je iets doet en ze dat vervolgens te laten nadoen. Paulus wist dit en droeg zijn volgelingen op hem na te volgen zoals hij Jezus had nagevolgd (1 Korintiërs 11:1). Wanneer anderen jou en de realiteit van jouw ervaring met Christus kunnen zien, maakt dat indruk op hen.

**Uitdaging:** denk aan iemand in je leven van wie je wenst dat hij ook een gelovige was. Bid elke dag dat hij of zij een persoonlijke ervaring met Jezus mag hebben.

**Extra uitdaging:** Wie train jij als leerling en leid jij naar een relatie met Jezus? Zoek naar manieren om hem of haar in contact te brengen met andere gelovigen

`Handelingen 2:41-47 Welk beeld van de vroege kerk wordt hier geschetst?`