---
title:  Die u door goddelozen hebt laten kruisigen
date:   08/11/2023
---

Handelingen 2 beschrijft de uitstorting van de heilige Geest met Pinksteren. Terwijl de volgelingen van Jezus aan het bidden waren, zetten zich vuurtongen op hun hoofd neer. Ze beseften dat de beloofde kracht van de heilige Geest nu aan hen was gegeven.

`Lees Handelingen 2:1-41. Wat gebeurde er toen de leerlingen de heilige Geest ontvingen?`

De leerlingen spraken in andere talen ‘zoals de Geest hun had ingegeven’. Van groot belang is dat God elke persoon kracht gaf ten behoeve van ongelovigen. De zegen was niet alleen bedoeld voor hun eigen bestwil. Het was geen zegen om ze geschikt te maken voor de hemel of een zegen om het gemakkelijker te maken zaken te doen in een vreemde taal. De zegen werd gegeven om Gods opdracht uit te voeren en zich in te zetten voor mensen die verloren gingen. Vandaag roept God al zijn volgelingen op hun gaven te gebruiken voor het welzijn van anderen en zijn opdracht aan ongelovigen. We hebben gaven ontvangen: is er een indringender oproep tot zending dan dat te gebruiken wat we hebben gekregen om anderen te bereiken?

De uitstorting van de heilige Geest had tot gevolg dat veel mensen berouw hadden van hun afwijzing van de Messias. Sommigen van hen waren zeker in Jeruzalem toen Hij stierf. Denk aan deze krachtige woorden: Petrus beschuldigde sommigen van hen ervan de Christus te hebben gekruisigd. Het is duidelijk dat ze beseften wat ze hadden gedaan en toen ze werden veroordeeld, riepen ze uit: ‘Wat moeten we doen, broeders?’ Toch konden zelfs zij vergeving ontvangen. Petrus zei tot hen: ‘Kom tot inkeer en laat u allen dopen in de naam van Jezus Christus om vergeving te krijgen voor uw zonden. Dan zal de heilige Geest u geschonken worden.’ Door samen te werken, in harmonie met de heilige Geest en met elkaar, predikten deze volgelingen van Jezus bekering en vergeving van zonden. Dat gold zelfs voor degenen die mogelijk direct betrokken waren bij het kruisigen van Jezus! Dat is de kracht van het evangelie. Als die boodschap ons niet aanzet tot zending, wat dan wel? We zijn geroepen het evangelie over de wereld te verspreiden, een zondige, gevallen, verdorven wereld met zondige, gevallen en verdorven mensen. Het is niet onze taak te oordelen, maar om te getuigen van de reddende kracht van Jezus.

`Sommigen van hen die medeplichtig waren aan Christus’ dood krijgen verlossing aangeboden. Waarom zou dat voor ons een aanmoediging moeten zijn? Hoe kan dat ons aanmoedigen om naar anderen toe te getuigen, hoe slecht die mensen ook lijken te zijn?`

`Handelingen 2:1-41 Wat gebeurde er toen de leerlingen de heilige Geest ontvingen?`