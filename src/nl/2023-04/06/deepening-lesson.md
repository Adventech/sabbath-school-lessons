---
title:  Verdieping
date:   10/11/2023
---

## Motivatie en voorbereiding voor zending

### Lucas 24:36-49

#### IJsbrekervraag

`Wat stelt ons in staat een boodschap te horen, te begrijpen en in praktijk te brengen?`

#### Ik Verken

Het evangelie van Lucas vertelt over de opstanding van Jezus en vervolgens over verschillende ontmoetingen tussen de opgestane Heer en enkele van zijn leerlingen (24:1-35). In onze tekst (24:36-49) vinden we de laatste verschijning vóór Jezus’ hemelvaart. Deze hemelvaart wordt kort beschreven voordat het boek eindigt (24:50-53). In zijn tweede boek, de Handelingen der Apostelen, herinnert Lucas aan deze ontmoeting met de Verrezene, alvorens uitvoeriger in te gaan op de hemelvaart van Jezus. De rest van dit tweede boek van Lucas is gewijd aan de eerste fase van het ontstaan van de gemeente. Het zijn deze ongelooflijke gebeurtenissen (opstanding, verschijningen en hemelvaart) die de apostelen zullen motiveren om zich erop voor te bereiden zich Gods opdracht eigen te maken.

#### Ik Bestudeer

Lees Lucas 24:36-49 zorgvuldig in verschillende Bijbelvertalingen.

`Welke personen worden hier genoemd? Wie spreekt er? Hoe vaak? Waarover? Wat zijn de belangrijkste elementen in wat er wordt gezegd?`

`Met welke acties gaan sommige van die woorden gepaard?`

`Wat zijn de emotionele, intellectuele en geestelijke effecten van deze woorden en deze daden op de omstanders? Welke werkwoorden worden gebruikt om deze effecten te beschrijven? Welke progressie zie je in deze effecten?`

Vergelijk Lucas 24:27 met 24:44-45: De term ‘de Schriften’ verwijst naar wat wij nu het Oude of Eerste Testament noemen. In deze verzameling werden de boeken in drie groepen gerangschikt:

1. de eerste vijf boeken of de Wet van Mozes. 
2. de Profeten, d.w.z. wat wij de historische boeken noemen, van Jozua tot en met 2 Koningen en de boeken met profetische inhoud (van Jesaja tot Maleachi behalve Daniël). 
3. de Psalmen of andere geschriften, met alle andere boeken inclusief Ruth en Daniël. Maar de uitdrukking in vs. 27: Mozes en de Profeten was voldoende om de hele verzameling aan te duiden.

De opbouw van dit laatste tekstgedeelte in het evangelie van Lucas duidt aan dat de overtuiging dat Jezus verrezen is met een tastbaar lichaam, en met de mogelijkheid om te eten, het eerste stadium is van de motivatie en voorbereiding op de zending. De erkenning dat Jezus’ lijden en opstanding in het Oude Testament waren voorspeld, is het tweede stadium. De overtuiging dat God vergeving biedt en het leven van alle mensen wil veranderen, met inbegrip van niet-Joden, is het derde stadium. Tenslotte is het vierde stadium dat de door God beloofde kracht de getuigen kwalificeert voor hun zendingsopdracht.

`Hoe worden we aan deze opeenvolgende stadia herinnerd in de eerste acht verzen van het boek Handelingen?`

`Hebreeën 10:24-25 Welk verzoek krijgen we hier?`

#### Ik Pas Toe

`Hoe kan ik er zeker van zijn dat ik deze vier stadia heb doorlopen en zo de motivatie en kwalificatie heb verworven om een getuige van Christus te zijn?`

`Hoe kan ik alle oude of nieuwe twijfels overwinnen over een opgestane Heer, die aangeraakt kan worden en die handen en voeten heeft en gebraden vis kan eten?`

`Welke messiaanse profetieën ken ik? Welke lijken me misschien vergezocht? Heb ik nog twijfels ten aanzien van deze profetieën? Hoe kan ik deze twijfels overwinnen?`

`Met welke mensen vind ik het moeilijk om over Gods vergeving te spreken? Waarom?`

`Welk bewijs heb ik dat ik de kracht van de heilige Geest heb ontvangen?`

#### Ik bid …

Heer, dank U, ik zeg U oneindig dank voor het feit dat U mij vergeeft. Het Oude Testament voorspelde dit al. Jezus leed en Hij verrees tot een fysiek leven, en Hij liet dat duidelijk zien. Dank U daarvoor. U hebt getuigen gekozen die U met uw macht hebt bekleed. Dank U, want dankzij hen heb ik het evangelie gehoord. Geef mij het verlangen om ook uw getuige te zijn. Stel me ertoe in staat en geef me uw kracht. En ik zeg nogmaals: Dank U wel. Amen.