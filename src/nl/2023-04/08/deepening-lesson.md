---
title:  Verdieping
date:   24/11/2023
---

## Opdracht mensen in nood

### Matteüs 25:31-40

#### IJsbrekervraag

`Als je nadenkt over het bieden van hulp aan anderen, waar voel je je dan het meest toe geroepen en wat zou je het meest motiveren?`

#### Ik Verken

De missie van Jezus op aarde loopt ten einde. Zijn leerlingen zullen die taak gaan voortzetten. Als zij de tempel verlaten vragen zij Hem naar het teken van zijn komst en de voltooiing van de wereld. Deze vragen biedt Jezus de gelegenheid om zijn leerlingen voor te bereiden op de dingen die gaan komen en ook op hun taak. Daarvoor wijst Jezus hen in een vergelijking op het belang van het wijs gebruik van de middelen (talenten) die zijn gegeven (Matteüs 25:14-30). Jezus besluit zijn reactie met aan te geven wat de criteria zijn voor het oordeel dat zal worden geveld bij zijn terugkomst naar de aarde.

#### Ik Bestudeer

Het tekstgedeelte dat we bestuderen staat in het kader van het laatste oordeel. We zouden dus mogen aannemen dat de illustratie die Jezus gebruikt ten aanzien van de ‘gezegenden’ en ‘vervloekten’ een algemene en diepgaande toepassing heeft. Merk ook op dat er een absolute scheiding is, er is geen groep die er tussenin staat en nog een tweede kans krijgt.

`Wat zou je kunnen afleiden uit de verbazing van de ‘rechtvaardigen’ die blijkt uit de herhaling – wanneer? wanneer? wanneer? (verzen 38-40).`

`Mag je dus concluderen dat het niet de bedoeling is om de zorg voor mensen in nood puur als een plicht te beschouwen?`

`In de Bijbel wordt nogal eens gewerkt met contrasten om een boodschap duidelijk te maken. Het is daarom goed ook het tekstgedeelte (Matteüs 25:41-45) over ‘de vervloekten’ erbij te nemen. Wat zou voor hen de drijfveer kunnen zijn geweest waardoor zij wel goede werken zouden hebben gedaan? Let hiervoor met name op hun reactie in vers 44.`

`Wat was voor de gezegenden de drijfveer voor het doen van goede werken en wat was voor Jezus die drijfveer? Zie bijvoorbeeld Lucas 7:33.`

`In Matteüs 22:34-40 lezen we over het grootste gebod van de wet. Daarin zegt Jezus dat het liefhebben van God gelijk staat aan het liefhebben van de naaste. In welke zin staat dit in relatie tot de tekst van deze les?`

#### Ik Pas Toe

`Als je terugkijkt naar de reactie van de ‘rechtvaardigen’ in de verzen 38-40, zouden we onze opdracht, om te zorgen voor mensen in nood, dan wel als een opdracht moeten beschouwen? Zo niet, hoe dan wel?`

`In hoeverre is mijn natuurlijke liefde voor de medemens nog onvoldoende om de missie voor mensen in nood uit te voeren zoals God dat graag van mij zou willen zien? Speelt gerichtheid op het eigen ik niet toch altijd nog (een beetje) mee op de achtergrond? Hoe kan daar in gunstige zin verandering in komen?`

`Handelingen 1:8 – Waar wil de heilige Geest kracht voor geven?`

`Merk op dat volgens vers 32 alle volken voor de Mensenzoon verschijnen en op basis van dezelfde criteria worden geoordeeld. Het gaat hier dus niet alleen om christenen. Is er dan wel een verschil tussen christenen en niet-christenen die steun aan mensen in nood als hun opdracht beschouwen, en zo ja wat is die dan?`

`De opdracht om te zorgen voor mensen in nood vraagt om inzet van je tijd, je middelen en misschien ook je fysieke mogelijkheden. Bovendien heb je waarschijnlijk meer affiniteit en gaven voor het een ten opzichte van het ander. Bedenk en bespreek met elkaar wat jouw inzet zou zijn en hoe je die efficiënt kunt gebruiken.`

#### Ik bid …

Onze Vader, dank U voor zegeningen die wij telkens weer uit liefde voor ons van U ontvangen. Help mij Heer om uit liefde tot zegen voor anderen te zijn zoals Jezus ons heeft laten zien. Amen.