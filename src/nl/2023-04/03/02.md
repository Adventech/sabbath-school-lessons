---
title:  Uit onze comfortzone komen
date:   15/10/2023
---

Om anderen te bereiken, wil God dat we uit onze comfortzone komen. De wens om alleen bij onze eigen soort en etnische of sociale groep te blijven, kan leiden tot egoïsme en zelfs tot kwaadaardigheid. Dit gevaar is één van de lessen uit het verhaal van Babel.

`Lees Genesis 11:1-9. Wat waren de bedoelingen van de mensen? Wat wilden ze doen, en waarom zou God dat verhinderen?`

Dit verhaal van de mensen bij de toren van Babel laat de grote ambities zien die ze hadden. Ze waren van plan een monumentaal bouwwerk te maken, een stad en een toren zoals je nergens anders in de wereld kon vinden: ‘een stad met een toren die tot in de hemel reikt. Zo vestigen we onze naam.’ Hoe vaak proberen mensen vandaag de dag niet precies hetzelfde te doen? Of het nu via politiek, kunst, zaken of zelfs religie is, dat maakt niet uit. Er zijn mensen die naam willen maken. Hun inspanningen zijn uiteindelijk nutteloos en zinloos (Prediker 2:1-11).

De Bijbel zegt in Genesis 11:4 dat deze mensen die toren wilden bouwen om te voorkomen dat ze over de hele aarde verspreid zouden worden. Ze wilden bij elkaar blijven vanwege hun eigen egoïstische redenen. God had echter een ander plan. Deze mensen hadden zich ook aaneengesloten om dit werk te doen. ‘De HEER zei : “Dit is één volk en ze spreken allemaal een en dezelfde taal, en wat ze nu doen is nog maar het begin. Alles wat ze verder nog van plan zijn, ligt nu binnen hun bereik”.’ Dit ambitieuze plan van het volk was in de kern slecht.

De Bijbel zegt het niet met zoveel woorden, maar Ellen White zegt dat ze geen vertrouwen hadden in Gods belofte dat Hij de aarde nooit meer met water zou vernietigen (Genesis 9:14-15). Ze waren van plan iets te bouwen waarbij ze zelf zorgden voor hun veiligheid in plaats van dat ze op Gods Woord vertrouwden. Wat uiteindelijk hun motieven ook waren, God wist dat hun bedoelingen niet zuiver waren, maar dat die vervuld waren van zelfzuchtige ambitie. Dus zorgde Hij ervoor dat ze de door hen gestelde doelen niet zouden bereiken.

`Maak jij deel uit van een groep of van een etnische gemeenschap waarvan de mensen zich meer op hun gemak voelen als ze onder elkaar zijn? Hoe kun je omgaan met anderen die geen deel uitmaken van het ras, de etniciteit of de nationaliteit waartoe jij behoort?`

`Genesis 11:1-9 – Wat waren de bedoelingen van de mensen en waarom verhinderde God dat?`