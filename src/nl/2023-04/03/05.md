---
title:  De vroege kerk en comfortzones
date:   18/10/2023
---

`Lees Handelingen 8:1-4. Wat veroorzaakte in de vroege kerk de verstrooiing van de gelovigen tot buiten hun comfortzone?`

Tot dit moment was de vroege kerk voornamelijk in Jeruzalem aanwezig (dus binnen het Joodse grondgebied en onder het Joodse volk). Toen de vervolging begon, was Saulus, een vrome Jood en een Farizeeër, daar actief bij betrokken. Daardoor werd de kerk in Jeruzalem verspreid over Judea en Samaria. Jezus had al voorspeld dat ‘jullie kracht zullen ontvangen om mijn getuigen te zijn in Jeruzalem, in heel Judea en Samaria’. Deze uitspraak ging als volgt in vervulling: ‘Degenen die verdreven waren, trokken rond en verkondigden het woord van God.’ (Handelingen 1:8; 8:4)

Zelfs nadat de gemeente zich tot buiten Jeruzalem begon uit te breiden, predikten ze nog steeds in Joodse gebieden of op plekken waar Joden waren in andere steden. De gemeente verspreidde zich tot in Fenicië (Libanon) en Cyprus (Handelingen 11:19). In dit stadium predikten ze de boodschap echter aan niemand anders dan alleen aan Joden. De leerlingen van Jezus en de vroegchristelijke kerk waren niet van plan de heidenen tot de Heer te zien komen, maar alleen Joden. Ze hadden nog steeds zeer beperkte ideeën over wat de opdracht van de gemeente eigenlijk was.

Petrus was een leerling van Jezus en één van de leidende figuren van de eerste gemeente en hij stond afkerig tegenover het brengen van de evangelieboodschap aan de heidenen. Dat was zelfs nog zo nadat Paulus daarmee was begonnen. Petrus stond bekend als de apostel voor de besnedenen (d.w.z. de Joden) en Paulus als de apostel voor de heidenen. In het begin wilde Petrus niet eens samen worden gezien met de heidenen (Galaten 2:8,11-12). God haalde Petrus uit zijn comfortzone en veranderde zijn hart. Hij begon in te zien wat de evangelieopdracht werkelijk inhield en dat het sterven van Jezus iets voor de hele wereld tot stand moest brengen.

`Lees Handelingen 10:9-15,28-29. Wat was de boodschap die de Heer aan Petrus gaf, en hoe moeten we in onze tijd dit beginsel toepassen op het zendingswerk?`

`Handelingen 8:1-4 Wat veroorzaakte in de vroege kerk de verstrooiing van de gelovigen?`