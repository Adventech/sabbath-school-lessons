---
title:  Verdieping
date:   20/10/2023
---

## God roept ons tot zijn opdracht

### Handelingen 8:1-4

#### IJsbrekervraag

`Hoe ga je het liefst te werk, als je iemand in aanraking met Gods Woord wilt brengen? Leg uit waarom je de voorkeur aan deze aanpak geeft.`

#### Ik Verken

Dit gedeelte gaat over leden van de gemeente te Jeruzalem, die in Judea en Samaria het Woord van God gingen verkondigen. Hoofdstuk 8 volgt direct op de steniging van Stefanus, en beschrijft hoe het evangelie naar diverse plekken buiten Jeruzalem wordt gebracht. Het boek Handelingen is (waarschijnlijk in Rome) geschreven door de evangelist Lucas, die ook het derde evangelie heeft geschreven (vgl. Lucas 1:3 en Handelingen 1:1). Hij was een medewerker van Paulus en van niet-Joodse afkomst. Het boek dateert van rond 64 n. Chr. De in 1:1 genoemde Theofilus was vermoedelijk een vooraanstaand persoon. Lucas had geprobeerd hem te overtuigen van de betrouwbaarheid van wat Jezus naar verluidt had gedaan en gezegd (vgl. Lucas 1:4 en Handelingen 1:1) en wilde hem nu inlichten over het werk van de apostelen.

#### Ik Bestudeer

Het vertrek van een groot deel van de gemeente te Jeruzalem was geen vrijwillig op weg gaan in gehoorzaamheid aan de zendingsopdracht uit Matteüs 28. Ze werden verdreven. Het was Gods bedoeling dat de gehele wereld (‘alle volken’, Matteüs 28:19) in aanraking zou komen met het evangelie. Dat zou hoe dan ook gebeuren. De verdrijving van gemeenteleden naar gebieden buiten Jeruzalem leidde ertoe dat het Woord van God ook daar bekend werd.

`Was dit een logisch gevolg van hun verdrijving? Waarom wel, of waarom niet?`

Mensen die vanwege hun geloof in God werden vervolgd, gingen door met het verkondigen van Gods Woord.

`Wat zegt dit over de uitwerking die dit Woord op hen had?`

`Waarom konden gelovigen door de eeuwen heen doorgaan met getuigen van God, zelfs wanneer ze tegenstand ondervonden of met de dood werden bedreigd? Vgl. Handelingen 1:8.`

`Waarom groeit een gemeente wanneer het Woord van God wordt verkondigd? Vgl. Handelingen 9:31.`

Zendingswerk houdt meer in dan alleen een aantal geloofswaarheden overbrengen.

`Tot welke daden riep Paulus zijn Joodse en heidense toehoorders op? Vgl. Handelingen 26:20.`

Wanneer je zendingswerk doet, moet je ook rekening houden met de mogelijkheid van tegenstand.

`Wat deed Jezus om mentaal overeind te blijven, en hoe reageerde Hij op wie het Hem moeilijk maakte?`

`Handelingen 10:9-15,28-29 Wat was de boodschap die de Heer aan Petrus gaf?`

#### Ik Pas Toe

‘Degenen die verdreven waren ... verkondigden het Woord van God’, terwijl de diepgelovige en van de heilige Geest vervulde Stefanus (Handelingen 6:5) nog maar kort geleden was vermoord en Saulus doorging met de vervolging van de gemeente te Jeruzalem.

`Wat geeft jou als gelovige moed, wanneer medegelovigen vanwege hun geloof gevangen worden gezet of vermoord?`

Als mens kun je in je leven heel wat meemaken. Moeilijkheden zijn onprettig, maar kunnen wel leiden tot geestelijke groei en je mentaal sterker maken.

`Kun je een voorbeeld noemen van een lastige situatie waar je sterker uit bent gekomen?`

`Hoe kan God onze pijn gebruiken en daar iets goeds uit laten voortkomen in het leven van anderen?`

`Wat zou jij doen als je evangelist bent en jouw boodschap door niemand wordt aanvaard?`

`Ben je wel eens om je geloof uitgelachen of belachelijk gemaakt? Hoe heb je daar toen op gereageerd?`

Een uitdrukking luidt: ‘Iemands daden spreken luider dan iemands woorden.’

`Wat wil dit zeggen, en wat betekent dit voor ons, wanneer we graag willen dat ook anderen Christus als hun Heer en Verlosser gaan aanvaarden?`

Het kan zijn dat familieleden of vrienden afstand van je nemen omdat je in Christus gelooft en dat uitdraagt.

`Hoe ervaar je dat dan, en wat doe je ermee?`

Zing samen opwekkingslied 569.

#### Ik bid …

Heer, dank U dat ik uw medewerker mag zijn, ook al is mijn verleden niet brandschoon. Geef mij telkens weer kracht en moed, ook bij dreiging en tegenslag, en uw vrede diep van binnen. Amen.