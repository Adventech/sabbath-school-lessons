---
title:  De wereld - de plek van onze taak
date:   12/10/2023
---

`Lees Openbaring 7:9-10. Wat suggereert deze tekst over de geografische reikwijdte van Gods opdracht?`

In deze week bespraken we twee vitale teksten die de centrale rol benadrukken van het maken van leerlingen in de grote opdracht en de boodschap van het eeuwige evangelie. Beide teksten hebben op zijn minst één punt gemeen: de plek ‘waar’ de opdracht wordt uitgevoerd. Daar staat: ‘Ga dus op weg en maak alle volken tot mijn leerlingen’ en ‘de mensen op aarde, uit alle landen en volken, van elke stam en taal’ (Matteüs 28:19; Openbaring 14:6, nadruk toegevoegd.) Het evangelie van Christus moet alle landen, volken, stammen en talen bereiken. De invloed van het evangelie is bedoeld om de geredden tot één grote broederschap te maken. We hebben maar één voorbeeld om na te volgen en dat is Christus. Als we de waarheid aanvaarden zoals die in Jezus is, worden alle nationale vooroordelen en jaloezie doorbroken, en zal de geest van de waarheid ons hart tot één geheel maken met die van anderen.

Toen Jezus zei: ‘jullie zullen mijn getuigen zijn’, had Hij drie gebieden in gedachten (Handelingen 1:8 ):

1. ‘Jullie zullen mijn getuigen zijn in Jeruzalem.’ In die tijd waren zijn leerlingen dichtbij Jeruzalem. Jezus zei eigenlijk: ‘Begin je ervaring met God te delen met mensen die dicht bij je staan.’ Zending begint thuis, bij familie, buren en vrienden. Dit is dé plek voor zending.

2. Jezus gaat verder: ‘in heel Judea en Samaria.’ Bij onze zendingsopdracht zijn ook degenen betrokken die op een wat andere manier dichtbij zijn, maar die tegelijkertijd ook verder van ons af staan. In deze groep zitten mensen die misschien dezelfde taal spreken als wij en die een vergelijkbare cultuur hebben, maar die niet met dezelfde realiteit leven of met ons delen. Ook dit is een plek waar we onze zendingsopdracht ten uitvoer brengen.

3. Daarna zegt Christus: ‘tot aan de uiteinden van de aarde’. Gods opdracht roept ons op individuen uit alle landen, naties, bevolkingsgroepen, talen en etniciteiten te bereiken. Dit is de plek waar we beginnen met de uitvoering van onze opdracht.

***Uitdaging:*** Bid deze week elke dag voor de gemeenschap waar je deel van bent. God heeft je daar met een reden geplaatst.

***Extra uitdaging:*** onderzoek de demografie van waar je woont (welke mensen wonen er om je heen). Welke etnische en religieuze achtergrond hebben mensen? Zijn ze oud, jong, arm of rijk? Welke talen spreken ze, enz.? Vraag God je te laten zien hoe je een kanaal kunt zijn waardoor zijn liefde voor hen kan stromen.

`Openbaring 7:9-10 Wat suggereert deze tekst over de geografische reikwijdte van Gods opdracht?`