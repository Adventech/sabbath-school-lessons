---
title:  Verdieping
date:   13/10/2023
---

## God strekt zijn hand uit naar ons (2)

### Matteüs 28:16-20

#### IJsbrekervraag

`Wanneer is het aannemelijk dat je iets doet wat iemand anders van je verlangt, en wanneer ben je geneigd dit niet te doen?`

#### Ik Verken

Jezus geeft hier drie boodschappen aan zijn elf leerlingen: twee bemoedigingen en een opdracht. In deze opdracht zit ook een boodschap voor alle volken, en daarmee ook voor ons. Deze verzen vormen de afsluiting van het Matteüs-evangelie. Ze volgen op het verhaal over de opstanding van Jezus. Er zijn aanwijzingen dat Matteüs zijn evangelie oorspronkelijk in het Hebreeuws schreef. Hij schreef zijn evangelie ‘te midden van Hebreeërs, in hun taal, in de tijd dat Petrus en Paulus predikten in Rome en de gemeenten stichtten.’ Dit was in 63 n. Chr. of kort daarna.

#### Ik Bestudeer

Vers 16: ‘De berg die Jezus hun had genoemd’. De HSV geeft dit zo weer: ‘de berg waar Jezus hen ontboden had’. De in de grondtekst gebruikte Griekse werkwoordsvorm etaksato betekent letterlijk ‘afgesproken had met’ (vgl. Handelingen 28:23, waar hetzelfde werkwoord gebruikt wordt).

In Matteüs 4:8; 5:1; 8:1; 14:23; 15:29; 17:1,9 gaat het over een aantal bergen.

`Aan welke berg denk je in 28:16, als je uitgaat van de vertaling van de NBV?`

`Zou het hier ook om een andere berg kunnen gaan?`

Vers 18: Hierin staat de eerste bemoediging: ‘Mij is alle macht gegeven in de hemel en op de aarde’ (vgl. Johannes 3:35 en 13:3).

`Naar welk moment verwees Jezus toen Hij dit zei?`

`Vind je deze woorden van Jezus geloofwaardig, of niet? Licht je antwoord toe.`

`Welke specifieke macht van Jezus wordt vermeld in Johannes 17:2?`

Vers 19-20a: Hierin staat wat christenen ‘de grote opdracht’ noemen.

`Op welke manier is deze opdracht inderdaad ‘groot’?`

`Was deze opdracht te veel gevraagd van de elf leerlingen, of niet? Leg je antwoord uit.`

Door de doop word je als gelovige met Christus verbonden.

`Wat betekent deze doop nog meer?`

Jezus heeft zijn leerlingen tijdens zijn leven veel opgedragen.

`Wat valt je op bij het lezen van Matteüs 5?`

`Kunnen we volmaakt worden in de zin waarop Matteüs 5:48 daarover spreekt?`

Vers 20b: Hierin staat de tweede bemoediging: ‘Ik ben met jullie, alle dagen, tot aan de voltooiing van deze wereld.’ In het Johannes-evangelie staan zeven Ik-ben-uitspraken van Jezus (Johannes 6:35; 8:12; 10:7,11; 11:25; 14:6; 15:5), die iets zeggen over wat het betekent dat Hij bij ons wil zijn.

`Handelingen 1:8 Wat wil de heilige Geest ons geven en waarvoor?`

#### Ik Pas Toe

In christelijke kringen wordt wel eens gezegd dat het belangrijk is dat Christus de koning van je hart is. Dat houdt ook in dat je wat Hij zegt ter harte neemt.

`Wie is Jezus vooral voor jou? Een strenge leraar, een vriend, een inspirator, een aanstootgevende persoon, een trooster, een sprookjesfiguur, een verlosser of iemand waar je bang voor bent? Licht je antwoord toe.`

`Wat betekenen de zeven Ik-ben-uitspraken voor jou persoonlijk?`

Het is belangrijk dat je als christen anderen in aanraking brengt met Jezus Christus.

`Als jij jezelf een christen vindt, doe jij dat dan in jouw leven, of heb je enig idee hoe jij dat zelf zou willen doen, rekening houdend met hoe je in elkaar zit?`

Misschien behoor jij wel tot degenen die niet of niet meer in Christus geloven.

`Als dat zo, kun je dan zeggen wat je weerhoudt of wat de reden is dat je jouw geloof in Christus hebt opgegeven?`

De Bijbel spreekt op veel manieren over Gods liefde voor de mensheid. Hij is geen wrede tiran, die het fijn vindt wanneer het uiteindelijk slecht met je afloopt. Nee, het doet Hem verdriet als dat gebeurt, omdat Hij ook jou heeft gemaakt.

#### Ik bid …

Heer, help mij een leerling van U te zijn. Ik wil U meer en meer toelaten in mijn leven. Vul aan waarin ik tekortschiet, zodat ik toch een bruikbaar instrument van U kan zijn. Amen.