---
title:  God strekt zijn hand uit naar ons - Deel 2
date:   07/10/2023
---

### Lezen

Johannes 20:21-22; Matteüs 28:16-20; Openbaring 7:9-10; 14:6-7; Deuteronomium 7:6,11-12

> <p>Kerntekst</p> 
> ‘Ga dus op weg en maak alle volken tot mijn leerlingen, door hen te dopen in de naam van de Vader en de Zoon en de heilige Geest.’ Matteüs 28:19

Het thema dat God een God is die een plan heeft, loopt door de hele Schrift heen. Het is de rode draad in de menselijke geschiedenis die alles met elkaar verbindt en laat zien wat Gods plan is met zijn schepping. Bovendien wordt daardoor bevestigd waar de goddelijke openbaring in hoofdzaak om draait: het herstel van Gods beeld in zijn gevallen kinderen (Zie Kolossenzen 3:9-10; 1 Johannes 3:2).

Dit plan van God fungeert ook als de achtergrond waartegen we Gods Woord voor ons moeten zien en begrijpen. Als we de Bijbel lezen, zien we daarin een God die doelbewust zijn handen naar ons uitstrekt. Ondanks de scheiding die de zonde veroorzaakt, gaat God door met zijn plan, door met het herstellen van de verbroken relatie met de mensheid tot dat glorieuze moment aanbreekt waarop Hij zegt ‘alles maak Ik nieuw’ (Jesaja 59:2; Openbaring 21:5).

Ondertussen heeft God ervoor gekozen zichzelf op zo’n manier aan ons te openbaren dat we zijn aard en bedoelingen kunnen begrijpen, en dat we vooral een echte en duurzame relatie met Hem kunnen aangaan. We leren Hem met andere woorden niet alleen kennen, maar we delen ook met anderen onze ervaring met Hem en zijn reddende liefde. In de Schrift vertelt God ons dus wat de basiselementen zijn waar zijn plan om draait.

_Op sabbat 14 oktober bespreken we met elkaar deze les._