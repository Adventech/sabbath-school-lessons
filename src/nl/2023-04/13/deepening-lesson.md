---
title:  Verdieping
date:   29/12/2023
---

## Het einde van Gods opdracht

### Openbaring 1:1-7

#### IJsbrekervraag

`Als jij begonnen bent aan iets waarvoor je zelf hebt gekozen, wanneer stop je daar dan het liefst mee, en waarom?`

#### Ik Verken

Openbaring 1:1-7 sluit af met een vers dat gaat over de terugkomst van Christus ‘te midden van de wolken.’ Zijn komst zal het einde betekenen van de verbreiding van het evangelie over Gods koninkrijk. De genoemde verzen maken deel uit van hoofdstuk 1-3, waarin het gaat over de verhoogde Christus en aardse gelovigen. De apostel Johannes schreef Openbaring waarschijnlijk rond 95 na Christus, tijdens de christenvervolging onder de Romeinse keizer Domitianus. Hij ontving zijn visioenen op het eiland Patmos (Openbaring 1:9).

#### Ik Bestudeer

Ellen White schrijft in De grote strijd (blz. 606-607): ‘Bij de wederkomst van Christus zullen alle ongelovigen volledig worden uitgeroeid: Ze worden verteerd door “de adem van zijn mond” en worden vernietigd door zijn heerlijkheid. Christus brengt zijn volgelingen naar de stad van God. De aarde is dan onbewoond.’ Dit alles betekent het einde van het zendingswerk.

Vers 1

De terugkomst van Christus zal ‘snel’ plaatsvinden. Verschillende keren gebruikt Johannes een vorm van het Griekse tachos om dat uit te drukken (1:1; 3:11; 22:6-7,12,20). Hierbij is het van belang dat tachos met ‘snelheid’ en ‘spoed’, maar ook met ‘haast’ kan worden vertaald (vgl. Handelingen 12:7) en tachu ook met ‘haastig’ (vgl. Jakobus 1:19).

Vers 3

In Openbaring 1:3 en 22:10 staat ho kairos eggus (‘de tijd is nabij’)

`Over welke tijd gaat het in deze verzen?`

`Vergelijk Daniël 7:22 (in de LXX) met Openbaring 11:18 waar ho kairos staat. Over welke tijd gaat het hier?`

Vers 7

Vgl. Openbaring 1:7 met Handelingen 1:9,11; Matteüs 24:30-31; 26:64 en Daniël 7:13.

`Wat valt je op?`

Ellen White schrijft in Jezus, de wens der eeuwen (blz. 692-693) over een wolk waardoor Jezus bij zijn hemelvaart aan de ogen van zijn leerlingen werd onttrokken, en in verband daarmee over een ‘wolkenwagen van engelen.’ Dit was een ‘groep die in een stralende wolk had gewacht om Jezus naar zijn hemels tehuis te vergezellen.’

`Wat zegt dat over Jezus’ terugkomst? Vgl. Matteüs 25:31.`

`Over welk soort zendingswerk heeft Jezus het in Matteüs 25: 35?`

Iedereen zal Hem bij zijn terugkomst zien.

`Welk beeld gebruikt Hij daarvoor in Matteüs 24:27?`

`1 Timoteüs 2:1-6 Wat vraagt Paulus hier en waarom?`

#### Ik Pas Toe

‘Pas als het goede nieuws over het koninkrijk in de hele wereld wordt verkondigd als getuigenis voor alle volken, zal het einde komen’ (Matteüs 24:14).

`Wat zegt deze tekst volgens jou over hoe lang het nog duurt voordat Christus terugkomt?`

Je kunt evangeliseren in woord en/of daad.

`Heb je dat wel eens gedaan, of niet? Zo ja, hoe dan, en zo niet, wat heeft je daar dan tot nu toe van weerhouden?`

God heeft zichzelf ten doel gesteld door de tijd heen zoveel mogelijk mensen tot geloof in Hem te brengen. Daarvoor gebruikt Hij de Bijbel, zijn Woord, schakelt Hij de heilige Geest in en gebruikt Hij mensen zoals jij en ik. Van zijn opdracht wil Hij onze opdracht maken. Er komt een moment waarop dit zendingswerk ten einde komt.

`Heb jij voor jezelf een duidelijk beeld van hoe God jou wil inzetten voor de uitbreiding van zijn koninkrijk hier op aarde?`

`Is er iets wat jou belemmert je leven volledig in handen van Jezus te leggen? Zo ja, wat voor stappen kun je dan zetten om dat weg te nemen?`

`Vul de volgende zin aan: ‘Jezus zou helemaal in de wolken zijn, wanneer ....’`

#### Ik bid …

Heer, geef mij de moed en de kracht zolang als dat nodig is anderen te vertellen over U en ook metterdaad bij te dragen aan een betere wereld. Ik zie ernaar uit, Heer Jezus, dat U terugkomt en er een nieuwe hemel en een nieuwe aarde zullen komen, en dat al degenen die in U geloven aan een nieuwe, heerlijke toekomst mogen beginnen. Amen.