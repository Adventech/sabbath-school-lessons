---
title:  Onze excuses - verkeerde opvattingen
date:   30/10/2023
---

Toen de storm kwam, gaf Jona zichzelf de schuld (Jona 1:1-12). Zijn houding laat wel iets zien van het soort wereldbeeld en begrip van God of ‘goden’ dat velen toen hadden. Ze geloofden dat verschillende goden regeerden in verschillende landen, maar ze beschouwden de zee als het chaotische rijk van demonen. In het wereldbeeld van de zeelieden was er een offer nodig om hun toorn tot bedaren te brengen. Hoewel Jona een Hebreeër was, kan het heel goed zijn dat hij een wereldbeeld had dat was beïnvloed door de traditionele overtuigingen van zijn tijd.

`Lees Jona 2:1-3,7-10. Wat laten deze verzen zien over hoe Jona Gods voorzienigheid begon te begrijpen?`

Jona vluchtte weg uit het gebied waar de Heer de God voor de mensen was. Jona leerde echter (op de harde manier) dat zelfs als hij naar vreemde culturen ging, de Heer nog steeds soeverein was. De wind en de golven waren van God. De vis ook. ‘Van de HEER is de aarde en alles wat daar leeft, de wereld en wie haar bewonen.’ (Psalm 24:1) Jona’s hart keerde zich tot de soevereine heerser van aarde en zee, en dus beleed hij zijn schuld en werd gered. Ook wij kunnen een verkeerd idee hebben van God en wat Hij van ons verwacht. Een misverstand dat vaak voorkomt, is dat we denken dat het Gods wens voor ons is om ons te concentreren op onze eigen redding en onszelf af te keren van de verdorvenheid van de wereld rondom ons. We hebben inderdaad de opdracht onszelf te ‘vrijwaren van de smetten van de wereld’ (Jakobus 1:27). Toch moet onze aandacht uitgaan naar hoe we Gods zegen en hoop kunnen brengen aan mensen in nood.

Een ander misverstand is te denken dat succes van onszelf afhangt. Wij kunnen net zo min iemand redden als Jona Nineve kon redden. We kunnen een ‘redder’-mentaliteit hebben wat betreft onze opdracht. We zijn niet geroepen om te redden, maar om samen te werken met God in zijn reddende werk. We getuigen en geven God de eer voor de specifieke manieren waarop Hij ons verandert, maar alleen God kan mensen tot zich trekken. We kunnen zaden planten van waarheid, maar alleen God kan het hart bekeren. We verwarren vaak onze rol met die van God. Dat is genoeg om iemand een excuus te laten vinden om niet te getuigen. God gebruikte inderdaad Jona, maar alleen God zorgde voor een ommekeer in Nineve.

`Het winnen van mensen is moeilijk. Het is te moeilijk voor mensen om dat alleen te doen. Hoe kunnen we in plaats daarvan leren God mensen te laten winnen, maar dan wel met onze inzet en door ons leven en ons getuigenis?`

`Jona 2:1-3,7-10 – Wat laten deze verzen zien over hoe Jona Gods voorzienigheid begon te begrijpen?`