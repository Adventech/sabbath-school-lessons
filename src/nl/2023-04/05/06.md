---
title:  Hier ben ik, stuur mij
date:   02/11/2023
---

Het verhaal van Jona is meer dan verbijsterend. Het feit dat God de Ninevieten kon redden ondanks het slechte getuigenis van Jona, is een indringende wenk aan ons dat wij slechts de rol spelen van een hulpje van God. Alleen Hij kan harten overtuigen en tot bekering brengen. Het herinnert ons eraan dat God alleen gewillige en nederige boodschappers zoekt die zijn leiding willen volgen.

`Lees Jesaja 6:1-8. Wat is de centrale gedachte die in deze passage tot uitdrukking komt? `

De roeping is er. God zoekt gewillige vrijwilligers. We moeten die roeping beantwoorden door ons te onderwerpen aan zijn leiderschap, te luisteren naar zijn stem en er vervolgens voor te kiezen om te gehoorzamen aan wat Hij ook tot ons zegt. Het verhaal van Jona laat zien dat Gods liefde er ook is voor mensen die leven waar zijn liefde niet wordt gevoeld en zijn stem niet wordt gehoord. Net zoals God medelijden had met Nineve, heeft Hij medelijden met de miljoenen die tegenwoordig de steden bevolken. Daar hebben gebouwen de bomen en de bloemen vervangen, en daar maakt constant lawaai het moeilijk om stil te zijn en te luisteren. God zei over Nineve dat de mensen ‘het verschil tussen links en rechts niet eens kennen’ (Jona 4:11). God heeft boodschappers nodig die bereid zijn de boodschap van hoop te brengen aan degenen die overweldigd worden door de drukte en lelijkheid van het leven. Jesaja hoorde een stem zeggen: ‘Wie zal ik sturen?’ Wat is jouw reactie?

**Uitdaging:** Maak op een blanco vel papier, of in je gebedsdagboek, een lijst met namen van tien mensen waarvan je weet dat ze niet gelovig zijn. We zullen ze jouw ‘leerlingen’ noemen. Noem ze indien mogelijk bij hun naam. Houd deze lijst bij de hand en bid de rest van het kwartaal dagelijks voor elk van je tien leerlingen. Bid dat God je helpt om vrienden zonder plichtplegingen te worden met deze kennissen. Bid dat je diepere, hechtere, vertrouwelijke vriendschappen kunt ontwikkelen met die oppervlakkige vrienden. Kijk en luister aandachtig terwijl je de relaties met hen verdiept, zodat je kunt vaststellen wat hun specifieke behoeften, wonden en pijn zijn. Bid dan dat God hen zal ontmoeten op dat terrein van nood.

**Extra uitdaging:** Kies een stad bij jou in de buurt en een stad in een ander deel van de wereld. Begin te bidden voor de mensen die daar wonen en werken. Vraag of God ervoor wil zorgen dat daar een sterke adventistische aanwezigheid zal ontstaan die de waarheid kan delen zoals wij die kennen - de waarheid over de spoedige komst van Jezus.

`Jesaja 6:1-8 Wat is de centrale gedachte die in deze passage tot uitdrukking komt?`