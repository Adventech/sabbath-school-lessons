---
title:  Verdieping
date:   03/11/2023
---

## Excuses om de opdracht te ontlopen

### Jesaja 6:1-8; Jona 1-4

#### IJsbrekervraag

`Hoe kijk jij tegen jezelf aan, en inspireert Gods liefde voor mensen jou tot evangelisatie, of juist niet?`

#### Ik Verken

Jesaja krijgt een visioen, ziet hemelse wezens, ‘serafs’ (Jesaja 6:2), en ‘de HEER’ (6:5). Geconfronteerd met de heiligheid en majesteit van deze HEER (6:3) raakt Jesaja doordrongen van de onreinheid en zondigheid van de Israëlieten, inclusief die van zichzelf. Daarom roept hij in 6:5 uit: ‘Wee mij! Ik moet zwijgen.’ Een toekomst als zendeling lijkt op dat moment ver te zoeken. Jesaja was profeet aan het einde van de 8e eeuw v. Chr. Hij maakte de val van het noordelijke koninkrijk, Israël in 722 v. Chr. mee. Jona moest naar Ninevé gaan met een negatieve boodschap (Jona 1:2; 3:2), maar dat weigert hij eerst. In 4:2 staat waarom: ‘U bent een God die genadig is en liefdevol, geduldig en trouw, en tot vergeving bereid.’ Jona wilde niet voor niets gaan, en daarom vluchtte hij ‘weg van de HEER’. Hij profeteerde in de eerste helft van de 8e eeuw v. Chr. In 2 Koningen 14:25 lezen we dat hij voor koning Jerobeam II een voorzegging had.

#### Ik Bestudeer

Jesaja en Jona hadden allebei een ingrijpende ervaring, in voorbereiding op hun taak als profeet.

Jesaja 6:5: God bevrijdt Jesaja van een zware mentale last die hij met zich meeneemt. Eén van de serafs zegt na een symbolische handeling tegen Jesaja: ‘Nu zijn je lippen gereinigd. Je schuld is geweken, je zonden zijn tenietgedaan’ (6:7). Deze gebeurtenis maakte dat Jesaja zich beschikbaar stelde voor de functie van profeet van God (6:8).

Jona 3:4: Jona heeft, nadat hij de dood in de ogen gezien heeft, voor de Ninevieten een waarschuwing en een aanklacht tegelijk. In opdracht van de Heer deelt hij hun mee: ‘Nog veertig dagen, dan wordt Nineve weggevaagd!’ 4:2: Jona wilde niet voor niets naar Nineve gaan. Hij wilde dat uit zou komen wat hij voorspelde, maar in dit geval spaarde God Nineve. De ‘ramptoerist’ Jona ergerde zich hier enorm aan en werd kwaad (4:1). 4:11: ‘Het verschil tussen links en rechts niet eens kennen’ duidt op onwetendheid of hulpeloosheid. Het boek Jona heeft met dit vers een open einde. Er volgt geen reactie van Jona meer.

`Was hij met stomheid geslagen, wist hij niet meer wat hij moest zeggen, of zou er nog een andere reden kunnen zijn dat hij zweeg?`

Oudtestamentische profeten hadden geen gemakkelijk leven. Zij richtten hun boodschappen vaak tot dovemansoren, ook omdat wat ze zeiden vaak onprettig was.

`Hoe werd Ezechiël door God toegerust om tot de eigenzinnige Israëlitische ballingen te kunnen profeteren? Zie Ezechiël 3:1-11.`

`Welk belangrijk advies kreeg Ezechiël in 3:10?`

`Jakobus 1:27 Welke opdracht krijgen we hier?`

#### Ik Pas Toe

God schakelt onvolmaakte mensen in voor de verspreiding van de Bijbelse boodschap. Door God vergeven, verlost en hersteld, kunnen we doen wat Hij vraagt. God is liefdevol, geduldig en trouw, en roept mensen op dat ook te zijn.

`Van welke uitvluchten maak jij gebruik om niet te hoeven doen wat God van je vraagt?`

`Is er een moment in je leven geweest dat iemand je vergeven heeft? Zo ja, welke invloed had deze gebeurtenis op je leven?`

`Waarom is het hebben van leedvermaak zo erg?`

`Ben jij wel eens achteraf zo geschrokken van je gedrag, dat je iets dergelijks daarna nooit weer hebt gedaan?`

In een rechtszitting kan iemand die wordt aangeklaagd een beroep doen op zijn zwijgrecht.

`Wat vind je van een dergelijk recht?`

Sommige christenen willen fulltime zendeling worden.

`Waarom is Ezechiël 3:10 ook voor hen een vers om ter harte te nemen?`

#### Ik bid …

Heer, vergeef me mijn koppigheid wanneer ik zonder U mijn eigen gang ga. Laat me telkens weer zien hoe ik mij kan inzetten voor de uitbreiding van uw koninkrijk hier op aarde. Breng me daar waar U mij wilt hebben, en geef me bewogenheid met de mensen om mij heen. Amen.