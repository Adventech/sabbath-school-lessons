---
title:  Meer sabbatactiviteiten
date:   09/07/2024
---

`Lees Marcus 1:29–34. Op welke manier hielp Jezus de familie van Petrus en welke geestelijke les kunnen wij daaruit leren?`

Na de bijzondere dienst in de synagoge, zoeken Jezus en zijn kleine groep leerlingen (Petrus, Andreas, Jakobus en Johannes) de rust op in het huis van Petrus. Ongetwijfeld willen zij daar de rest van de sabbat doorbrengen met een maaltijd en elkaars gezelschap.

Er spreekt echter een zorg uit het verslag. De schoonmoeder van Petrus is ziek. Ze heeft koorts en in die tijd betekende dat meestal dat je na verloop van tijd weer beter werd, of dat je eraan stierf. Jezus wordt ingelicht over de ziekte en Hij neemt de schoonmoeder van Petrus bij de hand en richt haar op. Ze is meteen beter en ook onmiddellijk weer aan de slag om voor het gezelschap te zorgen. Wat een krachtig voorbeeld van het principe dat wie verlost is, genezen door Jezus, ook dienst doet aan anderen als gevolg daarvan.

Bij Marcus zien we vaak dat Jezus mensen geneest door hen aan te raken, (Zie Marcus 1:41; 5:41) hoewel er ook gelegenheden zijn waar we dat niet zien (Zie Marcus 2:1-12; 3:1-6; 5:7-13).

Het dienstwerk van Jezus zat er nog niet op die dag. Na zonsondergang kwamen vele mensen naar het huis van Petrus om genezen te worden. Ze hadden ongetwijfeld gezien wat er die ochtend in de synagoge gebeurd was, of hadden erover gehoord. De evangelieschrijver vertelt ons niet dat de mensen gewacht hebben tot na de sabbat. We mogen dus verwachten dat Marcus ervan uitging dat zijn lezers bekend waren met de sabbat. Deze karakterisering van Mark komt overeen met het gegeven dat zijn lezers sabbatvierders zijn.

Marcus vertelt ons dat de hele stad zich bij het huis van Petrus verzamelde die avond (Marcus 1:33). Dan heeft het wel even geduurd voordat Jezus alle mensen geholpen had.

‘Onafgebroken kwamen en gingen de mensen. Niemand wist of de Heelmeester er morgen nog zou zijn. Nooit had Kafarnaüm een dergelijke dag meegemaakt. Luid klonk het gejuich van blijdschap en van bevrijding. De Heiland verheugde zich over de blijdschap die Hij had gewekt. Toen Hij het lijden van de mensen, die tot Hem kwamen, zag, werd Hij door medelijden bewogen en Hij was blij dat Hij de macht bezat gezondheid en geluk terug te geven aan deze mensen. Pas toen de laatste zieke geholpen was, beëindigde Jezus zijn werk. Het was diep in de nacht, toen de menigte Hem verliet en de rust in het huis van Simon was teruggekeerd. De lange opwindende dag was voorbij en de Heiland zocht rust. Maar terwijl de stad nog sliep, stond de Heiland diep in de nacht op en ging naar een eenzame plaats om daar te bidden.’ (Ellen White, Jezus-de wens der eeuwen, blz. 206)
