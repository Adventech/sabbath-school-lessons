---
title:  Het geheim van Jezus’ dienstwerk
date:   10/07/2024
---

`Lees Marcus 1:35–39. Welke belangrijke lessen kunnen we leren uit wat Jezus hier deed?`

Jezus stond op voor zonsopgang en ging naar buiten, naar een stille en verlaten plek om te bidden. Marcus 1:35 benadrukt gebed als de kern van Jezus’ handelen. Alle andere werkwoordelijke zaken in de zin worden samengevat – Hij stond op, ging naar buiten en vertrok (allemaal in de verleden tijd in het Grieks. Het is dus al gedaan). Maar het werkwoord ‘bidden’ is in de onvoltooide tijd, het is dus nog een voortgaand proces. Hij was aan het bidden, Hij bleef bidden. De tekst benadrukt ook hoe vroeg het was toen Jezus naar buiten ging, wat aangeeft dat zijn gebedstijd een behoorlijke tijd in beslag neemt.

In de evangeliën leren we Jezus kennen als een man van gebed (Zie Matteüs 14:23; Marcus 6:46; Johannes 17). Het lijkt erop dat dit een van de belangrijkste geheimen is in de kracht van Jezus’ dienstwerk.

`Lees Lucas 6:12. Wat zegt deze tekst ons over het gebedsleven van Jezus?`

Veel christenen hanteren een speciale gebedstijd. Dat is een praktijk die goed is en werkt, maar het kan ook vervallen tot routine, iets wat op de automatische piloot gedaan wordt. Een manier om uit de sleur te breken is de gebedstijd van tijd tot tijd te veranderen of om langer te bidden dan normaal. Het is niet de bedoeling dat we onszelf gevangen nemen in een formule die nooit meer kan veranderen.

Petrus en zijn vrienden gingen niet met Jezus mee naar de plaats van gebed. Misschien kenden ze de locatie, aangezien ze Hem daar vonden. Hun commentaar dat iedereen naar Hem uitkeek, suggereert dat er een vervolg verwacht werd op de intensieve tijd van de vorige dag met nog meer genezingen en onderwijs. Het is echter verrassend dat Jezus die suggestie afwijst en zegt dat er meer plekken zijn waar Hij het goede nieuws moet verkondigen. ‘Toen zei Hij: “Laten we ergens anders heen gaan, naar de dorpen hier in de omtrek, zodat Ik ook daar het goede nieuws kan verkondigen. Daarvoor ben Ik immers op weg gegaan.”’ (Marcus 1:38)

`Als Jezus zelf zoveel tijd in gebed nodig had, hoe zit het dan met ons? Hoeveel tijd zouden wij in gebed door moeten brengen? Wat maakt het voorbeeld van Jezus ons duidelijk?`
