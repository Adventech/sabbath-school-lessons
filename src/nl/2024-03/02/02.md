---
title:  ‘Volg Mij’
date:   07/07/2024
---

`Lees Marcus 1:16-20. Wie waren de mannen die Jezus riep als leerlingen en hoe reageerden zij op zijn oproep?`

Marcus geeft ons niet veel citaten van Jezus zelf. Toch lezen we in Marcus 1:17 zijn woorden aan twee vissers, Simon, die later Petrus genoemd wordt, en zijn broer Andreas. De twee mannen staan aan de oever van het Meer van Galilea en werpen hun netten uit.

Er wordt geen melding gemaakt van een boot of andere vissersbenodigdheden. Dit kan betekenen dat het arme vissers waren. In Marcus 1:19-20 lezen we dat Jakobus en Johannes zich met hun vader en knechten in een boot bevinden. Het lijkt er dan ook op dat zij meer financiële middelen hadden dan Petrus en Andreas. Overigens maakt Lucas wel melding van een boot bij Petrus en daar lijkt het erop dat Jakobus en Johannes compagnons waren van Petrus en Andreas (Zie Lucas 5:1-11). Het zou kunnen dat Marcus wil aangeven dat de twee paren broers verschillend zijn. Om dat verschil te duiden, roept Jezus hier twee mensen die het niet al te breed hebben en twee die er financieel gezien beter voor staan.

De oproep van Jezus aan de mannen is simpel, direct en profetisch. Hij roept hen op Hem te volgen. Dat betekent dat Hij hen vraagt zijn leerlingen te worden. Hij maakt hen duidelijk dat Hij hen tot vissers van mensen zal maken wanneer zij positief op zijn oproep reageren.

`Overweeg waarom de mannen in Marcus 1:16-20 onmiddellijk alles achter zich laten om Jezus te volgen.`

Het evangelie van Johannes vult de gaten in het verhaal enigszins op (Zie Johannes 1:29-42). Het lijkt erop dat de broers volgelingen van Johannes de Doper waren en dat zij hem hoorden vertellen: ‘Daar is het lam van God, dat de zonde van de wereld wegneemt.’ (Johannes 1:29) Zij ontmoetten Jezus en brachten tijd met hem door aan de oever van de Jordaan. Je zou dus kunnen denken dat hun acceptatie van de oproep van Jezus om zijn leerlingen te worden geen vlucht of opwelling was. Ze hadden hier al over nagedacht. Maar waarom geeft Marcus ons die extra details dan niet? Waarschijnlijk wil Marcus de macht van Jezus benadrukken. Hij roept en gewillige vissers geven gehoor aan zijn oproep. Het gevolg is dat hun levens en de wereld nooit meer hetzelfde zullen zijn.

`Wat moest jij opgeven om Jezus te volgen? Denk aan de gevolgen van je antwoord, vooral als je niets kunt bedenken.`
