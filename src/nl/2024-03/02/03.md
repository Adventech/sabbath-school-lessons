---
title:  Een onvergetelijke dienst
date:   08/07/2024
---

`Lees Marcus 1:21-28. Welke onvergetelijke ervaring vond plaats in de synagoge van Kafarnaüm en welke geestelijke waarheden leren wij daaruit?`

De meeste christenen kennen wel enkele onvergetelijke momenten op hun reis met God – de beslissing om Jezus te volgen; de dag van hun doop; een krachtige preek waarbij de aanwezigheid van God sterk gevoeld werd. Sommige van die momenten waren wellicht niet alleen onvergetelijk, maar ook levensveranderend.

Dat zou ook het geval geweest kunnen zijn voor sommige mensen in Kafarnaüm op de sabbat die in Marcus 1 beschreven wordt. ‘Ze waren diep onder de indruk van zijn onderricht, want Hij sprak hen toe als iemand met gezag, en niet zoals de schriftgeleerden.’ (Marcus 1:22) Terwijl Jezus onderricht gaf, schreeuwde een man die bezeten was door een demon, ongetwijfeld door de kracht van Jezus’ woorden: ‘Wat hebben wij met Jou te maken, Jezus van Nazaret? Ben Je gekomen om ons te vernietigen? Ik weet wel wie Je bent, de heilige van God.’ (Marcus 1:24) Jezus sprak de demon streng toe en liet hem uit de man vertrekken.

Denk aan de gevolgen van de woorden van de demon. Ten eerste herkent de demon Jezus als ‘de heilige van God.’ Hij erkent dat Jezus de heilige gezant van God is, in tegenstelling tot de onreine en onheilige gastheren van Satan. In een omgeving van aanbidding verwacht je heilige zaken en individuen en geen onheilige en onreine dingen. In dit verhaal zien we dus een scherpe tegenstelling tussen de krachten van het goede en de krachten van het kwaad. We zien hier de realiteit van de grote strijd. De mensen weten misschien nog niet wie Jezus is, maar de demon weet het wel degelijk en erkent het ook nog eens publiekelijk.

Het is vervolgens begrijpelijk dat Jezus de demon opdraagt uit de man te vertrekken, maar waarom gebiedt Hij hem om te zwijgen? We zien hier in Marcus een opmerkelijk verschijnsel: het gebod van Jezus om te zwijgen over wie Hij werkelijk is. Theologen noemen dit het ‘Messiaanse geheim.’ Jezus’ oproep om te zwijgen is echter niet zo vreemd vanwege de politieke geluiden inzake de messiaanse verwachtingen in die tijd. Het was riskant om Messias te zijn. En toch zien we, samen met het gebod stil te zijn, onmiskenbare openbaringen van wie Jezus is. Wat in de loop van de tijd duidelijk wordt, is dat de identiteit van Jezus niet verborgen kan blijven en de waarheid van wie Hij is, wordt de kern van de evangelieboodschap. Mensen moeten niet alleen weten wie Jezus is; ze moeten ook besluiten hoe ze op zijn oproep reageren en wat dat voor hen betekent.

`Wanneer kan het verstandig zijn niet alles prijs te geven over wat wij weten over de ‘tegenwoordige waarheid’ als we getuigen over ons geloof?`
