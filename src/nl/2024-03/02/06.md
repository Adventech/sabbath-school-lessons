---
title:  Kan je een geheim bewaren?
date:   11/07/2024
---

`Lees Marcus 1:40–45. Wat zegt deze tekst ons over Jezus en hoe Hij zich verhield tot de mensen die naar de randen van de maatschappij verdreven waren?`

Melaatsheid zoals het in dit gedeelte beschreven wordt, evenals in het Oude Testament, verwees niet alleen naar wat we vandaag kennen als de ziekte van Hansen (lepra). De bijbelse terminologie zou beter vertaald kunnen worden met ‘een gevreesde huidziekte,’ aangezien het ook kan verwijzen naar andere huidaandoeningen. De ziekte van Hansen is waarschijnlijk rond de derde eeuw voor Christus naar buiten gekomen in het Oude Nabije Oosten (Zie David P. Wright en Richard N. Jones, “Leprosy,” The Anchor Bible Dictionary, deel 4 [New York: Doubleday, 1992], blz. 277–282). De melaatse in onze passage zou de ziekte van Hansen gehad kunnen hebben, maar we weten niet precies waar de man aan leed, alleen dat het ernstig was.

De melaatse geloofde dat Jezus hem kon genezen en rein maken. Volgens Leviticus 13 was iemand met een huidaandoening ritueel onrein en moest daarom alle contact met andere mensen vermijden. (Zie Leviticus 13:45-46)

Jezus heeft echter medelijden met de man en raakt hem aan. ‘Jezus kreeg medelijden, stak zijn hand uit, raakte hem aan en zei: “Ik wil het, word rein.”’ (Marcus 1:41) Deze handeling had Jezus tot de avond onrein moeten maken. Hij zou zich dan ritueel moeten wassen om opnieuw ritueel rein te worden (Vergelijk met Leviticus 13-15). Maar Marcus maakt zonder meer duidelijk dat de aanraking van Jezus de zieke man geneest en reinigt. Daardoor werd Jezus niet verontreinigd door het aanraken van de man.

Jezus stuurt de man naar een priester met de opdracht het offer aan te bieden dat Mozes geboden heeft in dergelijke omstandigheden, zoals beschreven in Leviticus 14. In het hele evangelie van Marcus leren we Jezus kennen als verdediger van de leer van Mozes (Zie Marcus 7:10; 10:3-4; 12:26, 29-31). Die zienswijze staat in scherp contrast met de religieuze leiders, die in de gedeelten van Marcus 7, 10 en 12 de oorspronkelijke bedoeling van de leer van Mozes ondermijnen. Deze details verklaren de opdracht van Jezus aan de man om te zwijgen, in Marcus 1:44. Als hij de priester zou vertellen dat Jezus hem genezen had, zou dat het besluit van de priester kunnen beïnvloeden vanwege zijn mogelijke vooroordeel tegen Jezus.

Maar de genezen man lijkt het niet helemaal te begrijpen en is ongehoorzaam aan het gebod van Jezus. Hij verspreidt het nieuws van zijn genezing in de wijde omtrek en maakt het Jezus op die manier onmogelijk om openlijk in een stad te verschijnen.

`Op welke manier kunnen we voorzichtig zijn door geen dingen te doen die de verspreiding van het evangelie hinderen, ongeacht onze goede intenties?`
