---
title:  De gelijkenis van de zaaier
date:   21/07/2024
---

`Lees Marcus 4:1–9. Wat zijn de verschillen in ondergrond en wat gebeurt er met het zaad dat erop valt?`

Wanneer we de gelijkenissen lezen in de evangeliën, hebben we de neiging om snel naar de interpretatie te gaan die Jezus eraan geeft. Dat is toch het punt met dergelijke verhalen, dat er een geestelijke les uit te leren valt voor het christelijk leven? Dat klopt, maar soms verklaart Jezus de gelijkenis helemaal niet, op een korte hint na, zoals ‘Het koninkrijk van God is dichtbij,’ of ‘Wie oren heeft, laat hem horen.’

Het is dan ook goed om iets langzamer te gaan en gewoon het verhaal zelf te analyseren om de richting op te pikken waarin de verschillende karakteristieken van de vertelling ons leiden. Als we dat doen met de gelijkenis van de zaaier, leidt dat tot diverse gedachten. In alle gevallen is het zaad hetzelfde, maar de ondergrond waar het op valt, is steeds anders. De ondergrond bepaalt voor een groot deel wat er met het zaad gebeurt. In plaats van een doorlopend verhaal, hebben we hier eigenlijk te maken met vier aparte verhalen die allemaal tot een eigen conclusie komen. De uitkomst van ieder verhaal duurt langer per vergelijking.

**Het zaad dat op de weg valt**, wordt meteen opgegeten door de vogels. ‘Tijdens het zaaien viel een deel van het zaad op de weg, en de vogels kwamen en aten het op.’ (Marcus 4:4) **Het zaad dat op rotsachtige grond valt**, doet er een paar dagen of weken over voordat het echt misgaat, onder andere doordat de zon het verschroeit. **Het zaad dat tussen de distels valt**, doet er nog langer over voordat het toch verdort omdat het verstikt wordt door de dorens. **Het zaad dat zijn weg vindt in de goede grond** groeit het langst van allemaal, waarschijnlijk een heel groeiseizoen, wat normaal is voor een gewas.

Drie verhalen gaan over mislukking, alleen het laatste verhaal leidt tot succes, een overvloedige oogst. De lengte van de verhalen, de steeds langere periode van groei in ieder verhaal en het feit dat slechts één verhaal tot succes leidt, betekent dat er steeds gewezen wordt op het risico van mislukking, maar ook op een overvloedige en succesvolle uitkomst.

De gelijkenis lijkt te wijzen op de moeite en risico’s die het kost om leerling te zijn, maar ook op de overvloedige beloning voor het volgen van Jezus.

`Welke geestelijke lessen kunnen we leren uit de natuur?`
