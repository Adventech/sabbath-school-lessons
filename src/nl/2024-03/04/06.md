---
title:  Gelijkenissen van groeiend zaad
date:   25/07/2024
---

`Lees Marcus 4:26–29. Wat is de kern van deze gelijkenis?`

Het grootste gedeelte van het Marcusevangelie heeft parallellen in Matteüs en/of Lucas. Dat is echter niet het geval met deze gelijkenis, die alleen bij Marcus voorkomt. De kern van de korte gelijkenis ligt in het groeiproces. Jezus geeft aan dat dit is hoe het rijk van God werkt. Mensen spelen er een rol in, maar de echte groei is Gods werk. Het is geen eindeloos proces. Het verhaal komt abrupt ten einde met het graan dat gerijpt is. Op dezelfde manier zal de terugkeer van Christus een plotseling einde brengen aan de geschiedenis van onze wereld.

`Lees Marcus 4:30–32. Wat wordt benadrukt in de gelijkenis van het mosterdzaad?`

Deze gelijkenis benadrukt hoe iets heel kleins kan uitgroeien tot iets dat behoorlijk groot is. Mosterdzaadjes hebben meestal een diameter van ongeveer 1 à 2 millimeter. De plant die hier wordt beschreven is waarschijnlijk de zwarte mosterdplant (Brassica nigra) die hele kleine zaadjes heeft (meer dan 700 zaadjes per gram). Het zijn niet de kleinste zaden in de wereld, maar toch wel erg klein, vooral in vergelijking met de plant die eruit voortkomt. De mosterdplant kan wel drie meter hoog worden. Jezus geeft aan dat er zelfs vogels in de takken zullen nestelen. Die laatste verwijzing brengt ons bij Psalm 104:12 en kent ook een verwijzing naar Daniël 4:10-12. In Psalm 104 lezen we over Gods macht in het scheppen van de wereld en in Daniël 4 wordt Nebukadnessar gerepresenteerd als een grote boom waaronder alle vogels schaduw en voedsel zullen vinden.

Jezus wil duidelijk maken dat het rijk van God, dat ooit heel klein begon, groot en indrukwekkend wordt. De mensen in de tijd van Jezus keken wellicht neer op de stoffige rondreizende prediker uit Galilea met zijn groepje leerlingen. De tijd heeft echter aangetoond dat zijn rijk van genade zich blijft uitbreiden over de hele wereld.

`‘Pas als het goede nieuws van het koninkrijk in de hele wereld wordt verkondigd als getuigenis voor alle volken, zal het einde komen.’ (Matteüs 24:14) Bedenk hoe de ‘kerk’ eruitzag toen Jezus deze voorspelling deed. Waarom is dit zo’n bijzondere en geloofsbevestigende voorspelling?`
