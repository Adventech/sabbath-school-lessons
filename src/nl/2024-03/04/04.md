---
title:  De reden voor gelijkenissen
date:   23/07/2024
---

`Lees Marcus 4:10–12. Waarom gaf Jezus les in gelijkenissen?`

Een vluchtige lezing van de verzen geeft de indruk dat Jezus in gelijkenissen sprak om buitenstaanders in het duister te laten tasten. Maar dat uitgangspunt komt niet overeen met Jezus’ handelingen elders in Marcus. In Marcus 3:5-6 is Jezus verontwaardigd door de hardheid van de religieuze leiders. In Marcus 3:22-30, neemt Jezus de argumenten van de schriftgeleerden serieus en verklaart gedetailleerd waarom zij ernaast zitten met hun uitleg. In Marcus 12:1-12 begrijpen de religieuze leiders dat Jezus’ gelijkenis van de pachters over hen gaat. Het is in feite een waarschuwing waar het complot tegen Hem toe zal leiden en de vreselijke gevolgen ervan. Als zij Hem koud lieten, zou Hij hen niet waarschuwen. Daarom moeten ook de woorden van Jezus in Marcus 4 nader beschouwd worden om erachter te komen wat Hij eigenlijk wil zeggen. Jezus parafraseert hier Jesaja 6:9-10.

`Lees Jesaja 6:1–13. Wat gebeurt hier met Jesaja en wat is de boodschap die hij aan Israël moet brengen?`

Jesaja ziet in een visioen God in de tempel en raakt overweldigd door Gods heerlijkheid en zijn eigen onreinheid. God reinigt hem en belast hem met een schokkende boodschap. Net zoals bij Marcus lijkt het niet te passen bij de rest van Jesaja, waar veel troost te vinden is voor Gods volk.

In Jesaja 6 is de boodschap bedoeld om de mensen wakker te schudden, zodat ze zich van hun kwade wegen zullen afkeren. Bij Marcus vinden we de sleutel voor het begrijpen van Jezus’ woorden in Marcus 3:35. Om Jezus woorden en onderwijs te kunnen begrijpen, moeten we de wil van God doen. Op die manier wordt iemand binnengebracht in de familie van Jezus. Degenen die al besloten hebben dat Jezus bezeten is door Satan, zullen niet luisteren.

Het punt van het citaat dat Jezus geeft, uit Jesaja 6, is niet dat God mensen wil buitensluiten, maar dat hun eigen voorbarige meningen en de hardheid van hun harten ervoor zorgen dat zij zich niet openstellen voor de verlossende waarheid.

Deze waarheid is het overkoepelende onderwerp van de gelijkenis van de zaaier. Ieder kiest welke soort aarde hij of zij zal zijn. Iedereen bepaalt voor zichzelf of hij of zij zich overgeeft aan Jezus of niet. Uiteindelijk zullen we allemaal een keuze maken.
