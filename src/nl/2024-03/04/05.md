---
title:  De lamp en de korenmaat
date:   24/07/2024
---

`Lees Marcus 4:21–23. Waar legt Jezus de nadruk op in de gelijkenis van de lamp?`

In de tijd van Jezus en in dat deel van de wereld, verschilden huizen in grootte en constructie. Veel hing af van de locatie en van welstand. Bij de bouw werd een Grieks patroon gevolgd. Er werd gebouwd rondom een binnenplaats, maar met verschillende mate van bestendigheid. Het kan ook zijn dat Jezus sprak over de kleinere huizen van keuterboertjes. Of het nu gaat om grote- of kleine huizen, het gaat om het principe: dat op zekere dag de waarheid over Jezus geopenbaard zal worden.

Jezus stelt twee vragen in Marcus 4:21. De eerste vraag dient negatief beantwoord te worden – ‘Je pakt toch geen lamp om hem onder een korenmaat te zetten of onder een bed weg te bergen?’ De tweede vraag kan juist positief beantwoord worden – ‘Nee, je zet hem op een standaard.’ Jezus schetst een absurd en haast humoristisch scenario om zijn punt duidelijk te maken. Lampen moeten licht geven, anders zijn ze nutteloos. Marcus 4:22 verklaart de gelijkenis door te verwijzen naar geheimen die openbaar gemaakt worden. Iedereen die weleens een hack heeft ondervonden van de computer of de e-mail weet wat het betekent wanneer geheimen geopenbaard worden. Maar waar Jezus het over heeft, is het evangelie.

`Lees Marcus 4:24-25. Welke les geeft Jezus mee in de gelijkenis van de korenmaat?`

Op veel plaatsen in de wereld worden verse producten verkocht in de buitenlucht. Verkopers hebben vaak een apparaat waarmee ze hun producten kunnen wegen. Het is vrij gebruikelijk dat de verkoper net iets meer afweegt om de koper het gevoel te geven dat hij of zij op een eerlijke manier behandeld wordt. Jezus pakt die gedachte op om een punt te maken over openheid ten opzichte van de waarheid. Wanneer iemand zich openstelt en het licht volgt, zal die persoon nog meer ontvangen. Maar wanneer hij of zij het licht verwerpt, zal zelfs datgene wat iemand bezit van hem of haar worden afgenomen.

`Hoe kunnen we het principe dat de maat waarmee je meet, ook op jou wordt toegepast, beter in ons opnemen? Denk er eens over na in je omgang met andere mensen.`
