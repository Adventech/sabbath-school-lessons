---
title:  De uitleg van Jezus
date:   22/07/2024
---

Jezus had de gelijkenis verteld, zonder daar meteen een uitleg bij te geven. Volgens de tekst vertelde Jezus het verhaal aan een ‘enorme menigte.’ (Marcus 4:1) Pas op een later tijdstip verklaarde hij de betekenis van de gelijkenis aan een kleinere groep (Marcus 4:10).

`Lees Marcus 4:13–20. Welke uitleg gaf Jezus aan de gelijkenis van de zaaier?`

Jezus interpreteert de gelijkenis aan de hand van details die niet in het verhaal voorkomen, maar waar de gebeurtenissen in het verhaal wel voor staan. De uitleg laat zien dat het verhaal een losse allegorie is met verwijzingen naar de echte wereld en niet per se een verwijzing naar ieder detail.

Jezus identificeert het zaad als ‘het woord.’ Dat zou verwijzen naar het Woord van God, in het bijzonder zoals dat wordt uitgelegd door Jezus. In Jakobus 1:21 lezen we: ‘Wees daarom zachtmoedig en leg alle verdorvenheid en elk denkbaar wangedrag af. En aanvaard zo de boodschap die in u is geplant en die u kan redden.’

De verschillende ondergronden zijn diverse soorten luisteraars. In de uitleg van Jezus hoort iedereen het Woord. Dat betekent dat bij iedereen het zaad gezaaid wordt. De ontvangst ervan verschilt echter. Wegen zijn hard en de vogels kunnen het zaad gemakkelijk oppikken. Jezus verbindt dit aan Satan die de waarheid wegkaapt. Rotsachtige grond heeft onvoldoende aarde voor de wortels om te wortelen. Jezus verbindt dit met mensen die zich slechts oppervlakkig willen binden. Zij hebben de moeite van het leerling zijn niet ingecalculeerd. Aarde waar allerlei onkruid groeit, verstikt het zaad dat daarin groeit. Jezus verklaart dit als mensen die zich zorgen maken om hun dagelijks bestaan en verlangen naar rijkdom, waardoor het Woord verstikt wordt. Maar de goede aarde staat voor degenen die het Woord horen en het in zich opnemen, zodat het zich kan ontwikkelen tot een overvloedige oogst.

De langste verklaringen die gegeven worden, zijn voor de rotsachtige ondergrond en de ondergrond met distels. In het beschrijven van de ontvangers van de rotsachtige grond, verwijst Jezus naar enkele tegenstellingen. Ze ontvangen het Woord met vreugde, maar zijn slechts voor korte tijd leerlingen. Wanneer de vervolgingen aanvangen, haken ze af. De ontvangers van de aarde met distels zijn zelf een tegenstelling. Ze haken niet af vanwege moeilijkheden, maar omdat het hen voor de wind gaat. Hun aandacht is gericht op de dingen van de wereld in plaats van het rijk van God. Hun zorgen en wensen concentreren zich op wat de wereld hen te bieden heeft.

`Denk eens na over je eigen leven. Zijn er elementen van de weg, de rotsachtige grond, de distels die zich in jouw ervaring voordoen? Het kan zich subtieler voordoen dan je zou denken. Welke keuze tot verandering zou je kunnen maken, als dat nodig is? `
