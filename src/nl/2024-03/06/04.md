---
title:  Kruimels voor de honden
date:   06/08/2024
---

`Lees Marcus 7:24–30. Welke belangrijke lessen leren we uit dit verhaal?`

Meteen na het uitdagende verhaal uit onze studie van gisteren, vinden we vandaag opnieuw een verhaal met zorgelijke elementen. Waarom reageert Jezus zo narrig op de vrouw en noemt Hij haar in bedekte termen een hond?

Hij verklaart het niet ten volle, maar door twee kenmerken in zijn antwoord aan de vrouw lijkt het dat Hij aan het onderwijzen is. In Marcus 7:27 zegt Hij: ‘Eerst moeten de kinderen genoeg te eten krijgen.’ Als er een ‘eerst’ is, lijkt het logisch dat er ook een ‘tweede’ volgt. Het andere kenmerk is dat Jezus een verkleinwoord gebruikt voor het woord hond. Hij heeft het dan niet zozeer over een puppy maar, en dat past beter in de context, over een hond die binnen mag, dit in tegenstelling tot straathonden. De vrouw pakt deze twee aanwijzingen op in haar antwoord op Jezus. Dat helpt ons haar verklaring te begrijpen.

Het antwoord van de vrouw is spitsvondig. Ze zegt: ‘Heer, de honden onder de tafel eten toch de kruimels op die de kinderen laten vallen.’ (Marcus 7:28)

Wat bracht de vrouw ertoe dit antwoord aan Jezus te geven? Uiteraard werd zij gedreven door de liefde voor haar dochter. Maar Jezus moedigde haar ook aan. Hij zei ‘eerst’ en gaf daarmee aan dat er ook een ‘tweede’ zou zijn. Verder liet Hij doorschemeren dat zij een hond onder de tafel was. Ze was dus aan de voeten van Jezus om voor haar dochter te pleiten. Daarom eiste zij het recht op voor het voedsel dat op de grond valt.

Het antwoord van de vrouw laat haar geloof zien. Eigenlijk noemt ze het machtige wonder van de genezing van haar dochter op afstand een ‘kruimel’ en laat daarmee zien dat de macht van Jezus zeer groot was. Als dit wonder een kruimel was, hoe groot zou het wonder voor een heel brood dan zijn? Ook gaf de vrouw aan dat voldoen aan haar verzoek, voor Hem slechts een kleine moeite was. Jezus werd erdoor geraakt en willigde haar verzoek in.

‘Door zijn handelwijze met haar heeft Hij laten zien dat zij, die beschouwd werd als een uitgestotene van Israël, niet langer een vreemdelinge is, maar een kind in Gods gezin. Als kind heeft zij het recht te delen in de gaven van haar Vader.’ (Ellen White, Jezus – de wens der eeuwen, blz. 329 )

`Waarom zijn vooroordelen ten opzichte van andere rassen en nationaliteiten totaal in tegenstelling tot de leer van Jezus? Hoe kunnen we gezuiverd worden van dit kwaad? `
