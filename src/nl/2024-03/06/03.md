---
title:  Schone handen of een schoon hart?
date:   05/08/2024
---

`Lees Marcus 7:14–19. Wat bedoelde Jezus met het raadsel van Marcus 7:15? `

De woorden van Jezus in deze passage zijn een breinbreker geweest voor veel mensen wanneer zij nadachten over hun relatie tot de leer van Leviticus 11 aangaande rein en onrein voedsel. Gooit Jezus die verschillen hier overboord? Heeft de Adventkerk het helemaal bij het verkeerde eind door haar leden te onderwijzen dat, wanneer zij vlees willen consumeren, dit alleen van de lijst met reine dieren zou moeten gebeuren?

In de eerste plaats zou het vreemd zijn als Jezus hier in Marcus 7:14-19 plotseling de Mozaïsche instructies zou afschaffen, terwijl Hij net daarvoor, in Marcus 7:6-13, Mozes verdedigd had tegenover de traditie. Ten tweede kent de traditie die de farizeeën uitdragen geen basis in de leer van het Oude Testament; de voedselwetten hebben dat echter wel. Ten derde, wanneer Marcus 7:19 spreekt over Jezus die al het voedsel rein maakt, betekent dat niet dat de voedselwetten afgeschaft worden. Het betekent vooral dat de traditie van onreinheid door aanraking, zoals de farizeeën die uitdragen, ongeldig is. Dit is bijvoorbeeld ook de verkeerde voorstelling van zaken dat iemand onrein kon worden door in contact te zijn met een ongelovige. Door voedsel aan te raken dat ook door een ongelovige aangeraakt was, werd je dan ook onrein.

`Lees Marcus 7:20–23. Wat maakt volgens Jezus een persoon onrein?`

In Marcus 7:19 merkt Jezus op dat voedsel niet naar het hart gaat, maar naar de maag, om vervolgens via de darmen zijn weg weer naar buiten te vinden. Maar in Marcus 7:21-23 zegt Hij dat kwaad vanuit het hart komt, vanuit de kern van de persoon. Hij geeft een lijst met ondeugden die beginnen bij slechte gedachten om vervolgens over te gaan in slechte daden.

Als we de verwijzing naar het vijfde gebod, in Marcus 7:10, toevoegen aan de lijst met ondeugden, vinden we daar elk gebod van de tweede gebodstafel in de Decaloog. Verder verwijst Jezus nog naar nutteloze verering in Marcus 7:7. Dat is het breken van de kern van de eerste vier geboden in de Decaloog. In de hele passage treedt Jezus dus op als Verdediger van Gods wet.

`Je kunt je theologie helemaal goed hebben, maar wie bezit jouw hart ten volle?`
