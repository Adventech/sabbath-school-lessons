---
title:  Menselijke tradities tegenover de geboden van God
date:   04/08/2024
---

`Lees Marcus 7:1–13. Welke relevante waarheden worden ons hier getoond? `

Je kunt je voorstellen dat kinderen dit verhaal lezen in de sabbatschool en bij thuiskomst hun moeders vertellen dat het niet nodig is hun handen te wassen voor het eten. Dat is immers wat Jezus zegt in het verhaal. Het verhaal gaat echter niet over hygiëne.

In de tijd van Jezus waren veel mensen in het land bezorgd over hun rituele reinheid. In de tijd tussen de testamenten, werd het idee van het handen wassen om ritueel rein te worden ook doorgegeven aan de gewone mensen. Oorspronkelijk golden deze regels alleen voor de priesters in het Oude Testament. (Exodus 30:17-21) In lijn met de nieuwe praktijk klagen de religieuze leiders bij Jezus over zijn leerlingen.

Jezus geeft niet meteen antwoord op de vraag die Hem gesteld wordt. In plaats daarvan verdedigt Hij zijn leerlingen met een tweeledig antwoord. Eerst citeert Hij Jesaja’s krachtige uitspraken waarbij hij een natie waarschuwt die God alleen met woorden dient, maar niet met het hart. (Jesaja 29:13) Het citaat van Jesaja gaat verder met de veroordeling van het plaatsen van menselijke tradities boven goddelijke geboden.

Het tweede deel van Jezus’ antwoord speelt het citaat van Jesaja uit. De Heer citeert het gebod van God iemands ouders te eren; (Exodus 20:12) dat betekent voor ze zorgen als ze oud geworden zijn. Dit staat in schril contrast met een religieuze praktijk waarbij iemand een gift kan doen aan God, die nog steeds voor eigen gebruik ingezet kan worden, maar die de hulp aan ouderen in nood voorkomt. Stel je voor: ‘Sorry pap, ik zou je heel graag helpen, maar ik heb het geld apart gezet voor de kerk.’

Het is deze vorm van hypocrisie die Jezus onomwonden veroordeelt. Menselijke tradities zijn belangrijker geworden dan het Woord van God en daarmee wint de zonde. Dus wat is het antwoord op de vraag van de farizeeën? Het antwoord van Jezus laat hen weten dat Hij niet overtuigd is van hun eis dat de handen gewassen moeten worden als noodzakelijk ritueel om de wil van God te doen. In plaats daarvan huldigt Hij de geboden van de wet tegenover menselijke tradities. (Zie ook Marcus 1:44; 7:10-11; 10:3–8; 12:26, 29–31)

`Kan het zijn dat wij ook tradities hebben die in botsing komen met de principes van Gods wet? Zo ja, welke?`
