---
title:  De gruwel van verwoesting
date:   03/09/2024
---

`Lees Marcus 13:14–18. Welke aanwijzing geeft Jezus in het bepalen waar de ‘verwoestende gruwel’ naar verwijst? `

Jezus komt aan de kern ten aanzien van de val van Jeruzalem in Marcus 13:14. Hij verwijst naar de ‘verwoestende gruwel.’ De Heer zegt dat de lezer dit zou moeten begrijpen. Met die woorden wijst Jezus zijn leerlingen op het boek Daniël. De terminologie verschijnt in Daniël 9:27; 11:31 en 12:11, met een parallel in Daniël 8:13.

`Lees Daniël 9:26-27. Wie is de ‘gezalfde’ en wie is de ‘toekomstige vorst’?`

De ‘gezalfde’ in Daniël 9:26 is het Hebreeuwse woord māšiah,̣ messias in het Nederlands. Een nauwkeurige bestudering van Daniël 9:24-27 leert ons dat deze gezalfde verwijst naar de komst van Jezus Christus.

Maar wie is dan de ‘toekomstige vorst,’ die verwoesting brengt over Jeruzalem? De stad werd vernietigd door de Romeinse generaal Titus. Het lijkt dan ook logisch dat hij de ‘toekomstige vorst’ is waarnaar wordt verwezen in Daniël 9:26-27. De twee individuen zijn met elkaar verbonden omdat de manier waarop de Messias behandeld werd, de inleiding was voor het onheil over de stad.

Wat is de ‘verwoestende gruwel’ waar Jezus over spreekt, met een verwijzing naar Daniël? Helaas geloven veel geleerden dat deze gruwel verwijst naar Antiochus Epifanes’ ontheiliging van de tempel in de tweede eeuw voor Christus. Dat kan echter niet kloppen. Jezus beschrijft de ‘verwoestende gruwel’ als iets dat plaatsvindt na zijn tijd op aarde. Het kan dus nauwelijks verwijzen naar iets wat reeds twee eeuwen voor Christus’ aardse dienstwerk plaatsvond.

De gruwel verwijst waarschijnlijk naar de installering van de heidense Romeinse gebruiken in Israël gedurende de belegering van Jeruzalem aan het einde van de jaren zestig na Christus. Dit was het teken voor de christenen om te vluchten en dat deden ze dan ook massaal.

`Jeruzalem viel, zoals Jezus voorspelde. Hoe kunnen wij leren Hem en de Bijbel te vertrouwen in alle voorzeggingen?`
