---
title:  De mislukte zendeling
date:   30/06/2024
---

`Lees Handelingen 12:12. Hoe wordt Marcus geïntroduceerd in het boek Handelingen?`

Het lijkt erop dat Johannes Marcus, de meest waarschijnlijke auteur voor het evangelie van Marcus, een jonge man was toen de gebeurtenissen in Handelingen 12 plaatsvonden, waarschijnlijk ergens in de jaren veertig na Christus. Hij wordt ons in vers 12 voorgesteld als de zoon van een zekere Maria. Zij was zonder twijfel een rijke aanhanger van de kerk en hield de beroemde gebedsbijeenkomst uit Handelingen 12 bij haar thuis. Het verhaal van de ontsnapping van Petrus uit de gevangenis, de acties die daarmee gepaard gingen en vervolgens de dood van Herodes, staat vol met treffende en zelfs humoristische tegenstellingen tussen Petrus en de koning. Johannes Marcus speelt in het verhaal geen rol, maar zijn naam wordt genoemd en is daarmee een voorbereiding op de latere connectie met Barnabas en Saulus.

`Lees Handelingen 13:1–5, 13. Hoe kwam Johannes Marcus met Saulus en Barnabas in aanraking en wat was het gevolg van die ontmoeting?`

Handelingen 13 beschrijft de eerste zendingsreis van Saulus en Barnabas, een reis die ongeveer in 46 na Christus begon. Johannes Marcus wordt pas in vers 5 genoemd en zijn rol bestaat uit assisteren en dienen. Er wordt niet meer over de jonge man gesproken tot vers 13, waar kort vermeld wordt dat hij naar Jeruzalem is teruggekeerd.

Er wordt geen reden gegeven voor zijn vertrek. De afwezigheid van enige beschrijving van zijn gevoelens en emoties zorgt ervoor dat de lezer zich afvraagt wat er aan de hand was. Wat was zijn motivatie om zich terug te trekken van het zendingswerk, dat ongetwijfeld gepaard ging met gevaar en uitdagingen. Ellen White verklaart: ‘Marcus, door vrees en ontmoediging overweldigd, was een tijdlang onzeker in zijn voornemen om zich volledig aan het werk van de Heer te wijden. Niet gewend aan ontberingen, werd hij door de gevaren en ongemakken van de reis ontmoedigd.’ (Ellen White, Van Jeruzalem tot Rome, blz. 127) Kort gezegd, de situatie werd hem te moeilijk en hij wilde ermee stoppen.

`Wie kan zich geen situatie voorstellen waarbij je je wilde terugtrekken, of waarbij je gewoon gefaald hebt, vooral als het aankomt op geestelijke zaken of je persoonlijke reis met Christus? Wat heb je van die ervaring(en) geleerd?`
