---
title:  Een tweede kans
date:   01/07/2024
---

`Lees Handelingen 15:36–39. Waarom wilde Paulus niet meer met Johannes Marcus werken en waarom gaf Barnabas hem wel een tweede kans? `

De reden voor de afwijzing van de jonge man door Paulus wordt ons gegeven in Handelingen 15:38. Marcus had hen in de steek gelaten en was niet doorgegaan met zendingswerk. De houding van Paulus is begrijpelijk, maar ook vrij bot. Het leven van een zendeling was ruig en veeleisend, vooral in de oude wereld (Vergelijk met 2 Korintiërs 11:23-28). Paulus vertrouwde op zijn medezendelingen in het dragen van de last van het uitdagende werk en omstandigheden. Vanuit zijn gezichtspunt, verdiende iemand die zo snel opgaf geen plek in een strijdbaar zendelingenteam, dat hand in hand moest staan in de strijd tegen kwade machten.

Barnabas was het er niet mee eens. Hij zag potentie bij Marcus en wilde de jonge man niet achterlaten. Vervolgens ontstond er zoveel onenigheid tussen Paulus en Barnabas dat zij afzonderlijke wegen gingen. Paulus koos Silas om met hem mee te gaan en Marcus ging met Barnabas mee.

Er volgt geen uitleg waarom Barnabas voor Marcus koos. Het is zelfs de laatste keer dat we iets over de twee mannen samen lezen in Handelingen. Interessant genoeg is het echter niet de laatste keer dat Marcus genoemd wordt in het Nieuwe Testament.

`Lees Kolossenzen 4:10; 2 Timoteüs 4:11; Filemon 24 en 1 Petrus 5:13. Welke details suggereren deze verzen over het herstel van Marcus in het werk? `

Het lijkt erop dat Marcus een wonderbaarlijke verandering heeft doorgemaakt. In deze teksten geeft Paulus aan dat Marcus waardevol was voor hem en zijn werk. Paulus rekent hem tot één van zijn medewerkers en vraagt Timoteüs om hem mee te nemen. In de eerste brief van Petrus komt naar voren dat ook Petrus een goede relatie had met Marcus. De brieven van Paulus en Petrus werden waarschijnlijk in het begin van de zestiger jaren geschreven, zo’n 15-20 jaar na het incident in Handelingen 15. Marcus heeft zich duidelijk herpakt, vrijwel zeker vanwege het vertrouwen dat zijn neef Barnabas in hem stelde.

` Stel je een periode voor waarin jij of een vriend de mist in gingen en een tweede kans kregen. Hoe heeft die ervaring jou en degenen die je hielpen veranderd? Op welke manier heeft het je omgang met anderen gevormd?`
