---
title:  De boodschapper
date:   02/07/2024
---

`Lees Marcus 1:1–8. Wie zijn de hoofdpersonen in deze verzen en wat zeggen en doen ze?`

In de verzen komen we drie hoofdpersonen tegen: Jezus Christus, waarnaar wordt verwezen in vers 1; God de Vader, die bedoeld wordt in vers 2, en Johannes de Doper, de boodschapper en prediker die het belangrijkste onderwerp is in het laatste deel van de passage.

Marcus 1:2-3 bevat een citaat uit het Oude Testament dat Marcus gebruikt om te beschrijven wat er in het verhaal gaat gebeuren. Het citaat van Marcus is een samenvoeging van stukjes uit drie verschillende teksten: Exodus 23:20; Jesaja 40:3 en Maleachi 3:1.

`Lees Exodus 23:20; Jesaja 40:3 en Maleachi 3:1. Wat hebben deze gedeelten met elkaar gemeen?`

Exodus 23:20 verwijst naar een engel die God naar Israël zal sturen om het volk naar Kanaän te begeleiden. Jesaja 40:3 spreekt over God die in de woestijn zal verschijnen nadat er voor Hem een weg is aangelegd. Maleachi 3:1 heeft het over een boodschapper die voor de Heer uitgaat om de weg voor Hem te bereiden. In alle drie de passages hebben we te maken met een reis.

De tekst in Jesaja heeft allerlei banden met de missie van Johannes de Doper en richt zich op de Weg van de Heer. In het evangelie van Marcus is de Heer Jezus bezig met een reis. Het voortsnellende verhaal verdiept de betekenis van deze reis, een reis die leidt tot het kruis en tot de offerdood van Jezus voor ons.

Maar er moet nog veel gebeuren voordat Hij het kruis bereikt. De reis begint net en Marcus gaat ons er alles over vertellen.

In overeenstemming met het citaat uit het Oude Testament in Marcus 1:2-3, roept Johannes de Doper op tot bekering, je afkeren van de zonde en terugkeren tot God (Marcus 1:4). Gekleed op de manier van de oude profeet Elia (Vergelijk met 2 Koningen 1:8 ) spreekt hij in Marcus 1:7-8 over degene die na hem komt en die machtiger is dan hij. Zijn uitspraak dat hij het niet waard is de schoenveters los te maken van degene die na hem komt, verraadt hoe hoog hij Jezus heeft zitten.
