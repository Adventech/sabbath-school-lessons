---
title:  De doop van Jezus
date:   03/07/2024
---

`Lees Marcus 1:9–13. Wie is bij de doop van Jezus aanwezig en wat gebeurt er precies? `

Johannes doopt Jezus in de Jordaan, maar als Hij omhoog komt uit het water ziet Hij dat de hemel zich opent en dat de heilige Geest als een duif op Hem neerdaalt. Hij hoort de stem van God uit de hemel: ‘Jij bent mijn geliefde Zoon, in Jou vind Ik vreugde.’ (Marcus 1:11)

Deze gebeurtenissen wijzen op het belang van Jezus’ doop. De Vader, Zoon en heilige Geest zijn aanwezig en samen bevestigen ze het begin van Jezus’ missie. Het belang van de gebeurtenis komt terug aan het kruis in Marcus 15. Veel van dezelfde elementen uit het verhaal zullen zich op dat moment herhalen.

De Geest dreef Jezus de woestijn in. Het woord ‘dreef’ komt van het Griekse woord ekballō, dat is het gebruikelijke woord in het evangelie van Marcus voor het uitdrijven van demonen. De aanwezigheid van de Geest hier toont de kracht van de heilige Geest in het leven van Jezus. De Heer begint net met zijn zendingsreis en onmiddellijk confronteert hij Satan. Het gevoel van de strijd in het verhaal wordt duidelijk in de verwijzing naar de veertig dagen van beproeving, de aanwezigheid van wilde dieren en de engelen die zich om Jezus bekommeren.

Een ongebruikelijk gegeven in de openingsscène van het evangelie van Marcus is dat Jezus wordt voorgesteld als iemand die zowel goddelijk als menselijk is. Aan de kant van het goddelijke: Hij is de Christus, de Messias, (Marcus 1:1) de Heer die door een boodschapper aangekondigd wordt, (Marcus 1:2-3) machtiger dan Johannes, (Marcus 1:7) de geliefde Zoon op wie de Geest neerdaalt (Marcus 1:10-11). Maar aan de kant van de menselijkheid zien we dat Hij wordt gedoopt door Johannes in plaats van dat Hij Johannes doopt (Marcus 1:9). Hij wordt gedreven door de Geest, (Marcus 1:12) beproefd door Satan, is met wilde dieren en wordt verzorgd door engelen (Marcus 1:13).

Waarom deze tegenstellingen? Het wijst op de wonderlijke realiteit van Christus, onze Heer en Verlosser, onze God en tegelijk ook een mens, onze broer en ons voorbeeld. Hoe kunnen we dat helemaal begrijpen? Dat kunnen we niet. Maar we aanvaarden het op basis van geloof en verwonderen ons over wat deze waarheid ons vertelt over Gods liefde voor de mensheid.

`Wat vertelt dit ons over de geweldige liefde van God waarin Hij, hoewel Jezus God was, onze menselijkheid aannam voor zichzelf om ons te kunnen redden?`
