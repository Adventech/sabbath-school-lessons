---
title:  Het begin van het evangelie
date:   29/06/2024
---

### Lezen

Handelingen 13:1–5, 13; Handelingen 15:36–39; Marcus 1:1–15; Jesaja 40:3; Daniël 9:24–27.

> <p>Kerntekst</p> 
> ‘Nadat Johannes gevangengenomen was, ging Jezus naar Galilea, waar Hij Gods goede nieuws verkondigde. Dit was wat Hij zei: "De tijd is aangebroken, het koninkrijk van God is nabij: kom tot inkeer en geloof dit goede nieuws."’ Marcus 1:14-15.

_Op sabbat 6 juli bespreken we met elkaar deze les._

Wie schreef het evangelie van Marcus en waarom werd het geschreven? Geen enkel evangelie noemt de naam van de auteur. Johannes komt er het dichtst bij, met de verwijzing naar de geliefde leerling (Zie Johannes 21:20, 24). Vanaf het eerste begin zijn de evangeliën, die in de canon van de Bijbel zijn opgenomen, echter geassocieerd met een apostel (Matteüs, Johannes), of met een medewerker van een apostel. Zo is het evangelie van Lucas verbonden aan Paulus (Zie Kolossenzen 4:14; 2 Timoteüs 4:11; Filemon 24). Het evangelie van Marcus wordt met Petrus in verband gebracht (Zie 1 Petrus 5:13).

De auteur van Marcus noemt zijn naam nergens in de tekst en toch geeft de traditie van de vroegchristelijke kerk aan dat de auteur van het evangelie van Marcus, Johannes Marcus geweest moet zijn. Hij was degene die een tijdje met Paulus en Barnabas meereisde (Handelingen 13:2-5) en een latere medewerker van Petrus (1 Petrus 5:13).

De eerste stap voor deze week is dat we de persoon Marcus ontdekken zoals hij in de Bijbel is opgetekend. We bekijken zijn misstappen en zijn uiteindelijke herstel. Vervolgens richt de studie zich op het begin van het evangelie van Marcus en kijken we vooruit naar waar het verhaal ons heen brengt. Ook kijken we achteruit om te achterhalen waarom een, in zekere zin, mislukte en vervolgens herstelde zendeling zo’n tekst heeft geschreven.
