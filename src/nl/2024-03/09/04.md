---
title:  Wie zei dat je dat kon doen?
date:   27/08/2024
---

`Lees Marcus 11:27–33. Welke uitdaging brachten de religieuze leiders voor Jezus en hoe reageerde Hij daarop? `

De dag nadat Jezus de tempel gereinigd had, confronteren de religieuze leiders Hem binnen de tempelmuren en vragen Hem op welk gezag Hij de dag ervoor handelde. Ze zijn niet op zoek naar waarheid, maar proberen Hem in de val te laten lopen. Als Hij zegt dat zijn gezag van God komt, zullen ze ontkennen dat een eenvoudige timmerman dergelijk gezag kan bezitten. Als Hij echter toegeeft dat zijn gezag menselijk is, zullen ze Hem wegzetten als een dwaas.

Maar Jezus doorziet de val en zegt hun dat Hij hun vraag zal beantwoorden als zij eerst antwoord geven op een vraag van Hem. Hij vraagt of Johannes de Doper door God gezonden was of door mensen. Meteen hebben de leiders door dat zij zelf in de val gelopen zijn. Als ze zeggen dat hij door God gezonden was, zal Jezus antwoorden: ‘Waarom heb je hem dan niet geloofd?’ Maar als ze zeggen dat hij door mensen gezonden was, krijgen ze met het volk te maken. Dus liegen ze maar en zeggen dat ze het niet weten. Dat geeft Jezus de mogelijkheid te weigeren een antwoord te geven op hun vraag.

`Lees Marcus 12:1–12. Hoe ging Jezus verder na zijn weigering om te antwoorden en welk effect had dat?`

Jezus vertelt een gelijkenis over een wijngaard, een eigenaar en pachters aan wie hij het veld verhuurt. De gelijkenis die Jezus vertelt heeft veel overeenkomsten met het verhaal over de wijngaard uit Jesaja 5, waar God een straf uitspreekt over het ongelovige Israël. Iedereen zal de gelijkenis herkend hebben, de religieuze leiders in het bijzonder.

Het verhaal ontvouwt zich op een zeer ongebruikelijke manier, aangezien de pachters weigeren om iets van de opbrengst van het land af te staan aan de eigenaar. In plaats daarvan mishandelen en doden ze zijn afgezanten. Uiteindelijk stuurt de eigenaar zijn geliefde zoon in de verwachting dat ze hem wel zullen respecteren. Maar helaas. Op een vreemde manier redeneren ze dat de wijngaard van hen zal zijn als ze de zoon doden. Hun domheid is schokkend en het oordeel dat over hen wordt uitgesproken is rechtvaardig.

Jezus gaf de religieuze leiders met dit verhaal een ernstige waarschuwing over waar hun handelingen toe zouden leiden. In dit licht gezien is deze gelijkenis een liefdevolle waarschuwing. Het is niet te laat voor hen om te veranderen en een zekere veroordeling te voorkomen. Sommigen zullen zich bekeren, veranderen en Jezus aanvaarden. Anderen doen dat niet.
