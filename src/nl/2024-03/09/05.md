---
title:  Aardse plichten en een hemelse uitkomst
date:   28/08/2024
---

`Lees Marcus 12:13–27. Wat gebeurt hier en welke waarheid onderwijst Jezus? `

De religieuze leiders probeerden Jezus te vangen met iets waarvoor zij Hem konden veroordelen bij de Romeinse bevelhebber of bij het volk. Deze keer ging de controverse over het betalen van belasting. Het niet betalen van belasting kon in die tijd gezien worden als een uiting van rebellie tegen het Romeinse gezag, een ernstige overtreding.

Jezus antwoordt dat hetgeen van de keizer is, aan hem teruggegeven moet worden, net zoals we God moeten geven wat van Hem is. Met dit antwoord ontweek Jezus de val die voor Hem was opgezet, maar het bevatte ook een duidelijke les ten aanzien van de verantwoordelijkheid van een gelovige ten opzichte van de regering. Hij zei ‘aangezien zij leefden onder de bescherming van de Romeinse macht, zij aan die macht de steun moesten verlenen die geëist werd, zolang deze niet in strijd was met een hogere plicht. Maar hoewel ze vreedzaam aan de wetten van het land onderdanig moesten zijn, had God in de eerste plaats recht op hun trouw.’ (Ellen White, Jezus – de wens der eeuwen, blz. 498)

Wat daarna volgt, is een vraag over de opstanding van de doden. De Sadduceeën waren een priestergroep die alleen de vijf boeken van Mozes aanvaardden als Bijbel. Ze geloofden niet in de opstanding van de doden. Het beeld dat zij Jezus voorschotelden was waarschijnlijk hypothetisch. Het betrof zeven broers en één echtgenote. Volgens de wet van Mozes moest, wanneer een echtgenoot stierf zonder dat hij voor nageslacht had gezorgd, zijn broer met diens vrouw trouwen om dit te regelen. Kinderen die uit een dergelijke verbintenis geboren werden, waren wettelijk gezien de kinderen van de overleden echtgenoot. (Deuteronomium 25:5-10)

De Sadduceeën proberen de leer over de opstanding te ondermijnen door een moreel dilemma op te werpen, namelijk tot welke man behoort de vrouw na de opstanding. Jezus pareert hun vraag in twee stappen, waarbij Hij verwijst naar de Bijbel en de macht van God. Ten eerste beschrijft Hij de macht van God in de opstanding en geeft aan dat er in de hemel niet getrouwd wordt. Vervolgens verdedigt Hij de leerstelling over de opstanding met een beroep op Exodus 3:1-22, waar God aangeeft dat Hij de God van Abraham, Isaak en Jakob is. Jezus suggereert dat dit betekent dat zij opgewekt zullen worden; zij kunnen niet dood blijven als God de God is van Abraham, Isaak en Jakob, die op dit moment in het graf zijn.

`Als iemand je zou vragen: ‘Ken jij de kracht van God?’, wat zou je dan antwoorden en waarom?`
