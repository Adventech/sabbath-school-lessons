---
title:  Verdere studie
date:   30/08/2024
---

Lees Ellen White, ‘Een volk ten ondergang gedoemd,’ ‘De tempel opnieuw gereinigd’ en ‘Strijd’ in Jezus – de wens der eeuwen, blz. 478-504.

‘Het feit dat Christus de boom vervloekte die Hij zelf had geschapen, geldt als een waarschuwing voor alle kerken en christenen. Niemand kan Gods wet naleven zonder anderen te helpen. Er zijn echter veel mensen die niet het barmhartige, onzelfzuchtige leven van Christus leiden. Sommigen die van zichzelf denken dat zij uitmuntende christenen zijn, begrijpen niet wat het wil zeggen God te dienen. Zij maken plannen hoe ze het beste zichzelf kunnen behagen. Zij houden alleen met zichzelf rekening. In alle zaken van het leven is dit hun doel. Zij dienen niet anderen, maar alleen zichzelf. God heeft hen geschapen om te leven in een wereld waar onzelfzuchtige dienst moet worden verricht. Het was zijn bedoeling dat zij hun medemensen op alle mogelijke manieren zouden helpen. Maar eigenbelang is zo groot dat zij niets anders kunnen zien. Zij voelen zich niet met de mensheid verbonden. Wie voor zichzelf leven zijn net als de onvruchtbare vijgenboom, die wel de schijn had, maar geen vrucht droeg. Zij houden zich aan de vormen van aanbidding, zonder bekeerd te zijn of geloof te hebben.... zij doen alsof ze Gods wet eren, maar de gehoorzaamheid ontbreekt. Zij zeggen wel, maar doen het niet. In het vonnis, dat Christus uitsprak over de vijgenboom laat Hij zien hoe Hij dit ijdel vertoon haat. Hij zegt dat degene die openlijk zondigt minder schuldig is dan iemand die beweert God te dienen zonder vrucht te dragen tot zijn eer.’ (Ellen White, Jezus – de wens der eeuwen, blz. 481 )

**Gespreksvragen**

` Overdenk de betekenis van de reiniging van de tempel door Christus. Hoe zou hetzelfde principe op onze hedendaagse kerk van toepassing kunnen zijn? Hoe moet een dergelijke reiniging plaatsvinden?`

` In alle evangeliën wijst Jezus steeds opnieuw op de Schriften en hoe die vervuld moeten worden. Wat zegt dit ons over hoe belangrijk ze zijn voor het geloofsleven? Veel mensen denken dat de Bijbel een boek is met menselijke ideeën over God, wie Hij is en hoe Hij werkt. Waarom moeten we elke poging om het gezag van de Bijbel te ondermijnen met kracht verwerpen?`

` Waar ligt de grens tussen kerk en staat? Hoe kan het onderwijs van Jezus in Marcus 12:13-17 ons helpen bij de beantwoording van die vraag?`

`Zoek teksten die spreken over de opstanding. Waarom is deze leerstelling zo belangrijk voor ons geloof, vooral als we nadenken over de staat van de doden?`
