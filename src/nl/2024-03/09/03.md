---
title:  Een vervloekte boom en een gereinigde tempel
date:   26/08/2024
---

`Lees Marcus 11:12–26. Wat is de betekenis van de gebeurtenissen die hier worden beschreven?`

In de ochtend kwam Jezus uit Betanië, zo’n drie kilometer bij Jeruzalem vandaan, en Hij had honger. Hij ziet een vijgenboom in het blad staan en gaat erheen om te zien of er vruchten aan hangen. Deze actie zou niet gezien worden als stelen, want volgens het Oude Testament was het toegestaan om uit het veld of de wijngaard van een naaste voedsel te plukken om je honger te stillen. (Leviticus 19:9; 23:22; Deuteronomium 23:25) Maar Hij vond geen vruchten aan de boom en zei: ‘Nooit ofte nimmer zal er nog iemand vruchten van jou eten!’ (Marcus 11:14) Het was een vreemde en atypische reactie voor Jezus. Maar wat er daarna volgt, is nog veel verbazingwekkender.

Het volgende vond waarschijnlijk plaats in het voorhof van de tempel. Daar vond de verkoop van offerdieren plaats – recentelijk ingevoerd door Kajafas. Jezus jaagt de verkopers van het plein af om de eerbiedige en stille aanbidding te herstellen. Zijn actie is een directe aanval op degenen die verantwoordelijk waren voor het tempelsysteem.

Jezus verbindt twee oudtestamentische passages als bijtende waarschuwing tegen de onheilige praktijken. Hij staat erop dat de tempel een gebedshuis moet zijn voor alle mensen,(Jesaja 56:7) inclusief de heidenen. Vervolgens zegt Hij dat de leiders de tempel tot een rovershol hebben gemaakt. (Jerremia 7:11) Aan het einde van deze bijzondere dag, verlaat Jezus de stad weer met zijn leerlingen. (Marcus 11:19)

Als ze de volgende dag opnieuw richting de stad trekken, (Zie Marcus 11:20-26) zijn de leerlingen stomverbaasd dat de vijgenboom vanaf de wortels verdord is. Jezus onderwijst hen over gebed en vergeving in zijn verklaring over wat er is gebeurd. Wat betekent dat allemaal?

Deze twee verhalen zijn het vierde sandwich verhaal bij Marcus. (Zie les 3) In zulke verhalen zien we gedramatiseerde ironie optreden tussen parallelle karakters die tegengestelde daden doen, of tegengestelde karakters die parallelle daden uitvoeren. In dit verhaal zijn de vijgenboom en de tempel parallel aan elkaar. Jezus vervloekt de boom, maar reinigt de tempel; tegengestelde acties. De ironie is echter dat de religieuze leiders nu samenspannen om Jezus te doden en die actie leidt tot het einde van het belang van de tempeldienst, zoals vervuld in Jezus.

`Welke zaken in jouw leven moeten door Jezus gereinigd worden? Hoe vindt dit plaats?`
