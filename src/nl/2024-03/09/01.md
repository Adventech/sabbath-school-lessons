---
title:  Tegenstellingen in Jeruzalem
date:   24/08/2024
---

### Lezen

Marcus 11; 1 Koningen 1:32–48; Zacharia 9:9-10; Jesaja 56:7; Jeremia 7:11; Marcus 12:1–34.

> <p>Kerntekst</p> 
> ‘Wanneer je staat te bidden en je hebt een ander iets te verwijten, vergeef hem dan, opdat ook jullie Vader in de hemel jullie je misstappen vergeeft.’ Marcus 11:25.

In Marcus 2 en 3 worden vijf strijdpunten tussen Jezus en de religieuze leiders besproken. (Zie les 3) In de studie van deze week zien we Jezus aankomen in Jeruzalem en heeft Hij maar liefst zes onenigheden met de religieuze leiders. Opnieuw kunnen we de tegenstellingen zien als boekensteunen aan het begin en einde van Jezus’ aardse missie. Elke set van tegenstellingen gaat over belangrijke zaken in het leven van een christen. De instructies van Jezus helpen de gelovigen bij de fundamentele zaken van het geloof en in de praktische zaken van het dagelijks leven, zelfs al zijn het twistgesprekken.

De religieuze leiders komen om Jezus te confronteren, in verwarring te brengen en te verslaan, maar het lukt ze nooit. Een deel van de studie van deze week wordt gebruikt om te analyseren wat mensen ertoe brengt God tegen te werken. Ook wijden we enkele gedachten aan wat christenen kunnen doen om door vooroordelen heen te breken en tot de harten te spreken van degenen die de oproep van de Geest weerstaan.

In Marcus 11 lezen we over Jezus’ missie in Jeruzalem in de tijd van Pasen (maart-april). Marcus 11-16 beslaat maar iets meer dan een week; het verteltempo is drastisch langzamer geworden. De eerste tien hoofdstukken beslaan zo’n drieënhalf jaar. De trage manier waarop de laatste hoofdstukken worden verteld, zegt iets over het belang ervan.

_Op sabbat 31 augustus bespreken we met elkaar deze les._
