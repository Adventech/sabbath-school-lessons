---
title:  De triomfantelijke intocht
date:   25/08/2024
---

`Lees Marcus 11:1–11 en Zacharia 9:9-10. Wat gebeurt hier?`

De helft van dit verhaal gaat erover dat Jezus twee leerlingen naar een dorp in de buurt stuurt, waar ze een ezel op moeten halen waar Hij op kan zitten om Jeruzalem binnen te gaan. Waarom wordt er zoveel aandacht aan dit verhaal gegeven?

Het antwoord is tweeledig. Ten eerste demonstreert het de profetische gaven die Jezus bezit aangaande de waardigheid van zijn intocht en de verbinding ervan met Gods wil. In de tweede plaats verwijst dit deel van het verhaal naar Zacharia 9:9-10, waar de profeet zegt dat de koning Jeruzalem binnengaat op een ezel. Het roept de intocht van Salomo in Jeruzalem op toen hij op een ezel reed. (1 Koningen 1:32-48) Adonia probeerde de troon te bemachtigen, maar David gaf bevel Salomo onmiddellijk te kronen.

‘Vijfhonderd jaar voor de geboorte van Christus had de profeet Zacharia op deze wijze de komst van De Koning aan Israël voorspeld. Deze profetie staat nu op het punt in vervulling te gaan. Hij, aan wie zo lang koninklijke eer is ontzegd, komt nu naar Jeruzalem als de beloofde erfgenaam op de troon van David.’ (Ellen White, Jezus – de wens der eeuwen, blz. 469)

Jeruzalem is gelegen in heuvelachtig gebied, op zo’n 740 meter hoog. Ten tijde van Jezus kende de stad misschien zo’n 40.000-50.000 inwoners, maar ten tijde van het paasfeest nam dat aantal drastisch toe. De stad was maar ongeveer 250 hectare groot, waarvan de tempel er al ongeveer 37 in beslag nam. Het mooie tempelcomplex domineerde de stad.

Jezus kwam de stad binnen vanuit het oosten. Hij daalde af vanaf de Olijfberg en kwam waarschijnlijk binnen door de gouden poort richting de Tempelberg (de gouden poort is tegenwoordig dichtgemetseld). De hele stad was in rep en roer door zijn aankomst. Kennelijk was iedereen zich bewust van de symboliek van zijn actie. De menigte die Jezus vergezelde, riep Hosanna, een term die oorspronkelijk betekende ‘red nu,’ maar die evolueerde tot de betekenis ‘prijs God.’

De tijd van geheimhouding waar Jezus steeds zo op gehamerd had bij Marcus, is voorbij. Jezus komt openlijk Jeruzalem binnen en gebruikt daarbij een bekend en symbolisch koninklijk gebaar. Hij gaat de tempel binnen, maar omdat het al laat is, kijkt Hij alleen maar rond en gaat vervolgens met zijn leerlingen naar Betanië. Wat had kunnen uitlopen op een rel of opstand eindigt in plaats daarvan met een rustig vertrek van Jezus. Maar de volgende dag verandert alles.

`Het idee van het rijden op een ezel draagt een vorm van nederigheid in zich. Waarom is dat zo’n belangrijke eigenschap, vooral voor christenen? Waar kunnen we, in het licht van het kruis, trots op zijn? `
