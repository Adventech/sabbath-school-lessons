---
title:  Blijdschap vanwege de opstanding
date:   22/09/2024
---

`Lees Marcus 15:42–16:6. Wat gebeurt hier en waarom is dit verhaal zo belangrijk voor het opstandingsverslag?`

Alle evangelieschrijvers zijn het met elkaar eens dat Jezus stierf op de dag die zij benoemen als ‘de voorbereidingsdag’. (Matteüs 27:62; Marcus 15:42; Lucas 23:54; Johannes 19:14, 31, 42) De meeste commentatoren zien dit als een verwijzing naar zonsondergang op donderdag tot zonsondergang op vrijdag. Jezus stierf laat op vrijdagmiddag en werd nog snel voor zonsondergang begraven.

Tijdens de sabbat rustte de Heer in het graf en de leerlingen rustten ook. ‘Op sabbat namen ze de voorgeschreven rust in acht.’ (Lucas 23:56) Dat zou een vreemde actie zijn als Jezus de betekenis van de dag en het houden van het vierde gebod, tenminste in hun verstand, had afgezwakt.

Op zaterdagavond brachten de vrouwen geurige kruiden en op zondagochtend gingen ze naar het graf met de wens het traditionele begrafenisritueel af te ronden. Maar zoals we weten was Jezus daar niet. Al vanaf de tweede eeuw hebben christenen belang gehecht aan het gegeven dat Jezus op zondag opstond. Het werd de basis voor het heiligen van de zondag. Maar is dat ook wat het Nieuwe Testament ons opdraagt?

`Lees Kolossenzen 2:10–12. Wat is in het Nieuwe Testament het teken van Jezus’ opstanding?`

Geen woord in de Bijbel suggereert dat de zondag het teken is van de opstanding. Het teken is de doop. ‘ We zijn door de doop in zijn dood met Hem begraven om, zoals Christus door de macht van de Vader uit de dood is opgewekt, een nieuw leven te leiden.’ (Romeinen 6:4)

Ondanks de verkeerde theologie aangaande zondagsheiliging, moeten we als adventisten ons verheugen in de opstanding van Jezus op zondagochtend. Door zijn dood en opstanding heeft Jezus de dood overwonnen. In zijn opstanding mogen wij er zeker van zijn dat onze opstanding ook een feit is.

`‘Geprezen zij de God en Vader van onze Heer Jezus Christus: in zijn grote barmhartigheid heeft Hij ons door de opstanding van Jezus Christus uit de dood opnieuw geboren doen worden en ons zo levende hoop gegeven.’ (1 Petrus 1:3) Kijk naar de zekerheid die Petrus had over de opstanding van Jezus. Hoe kunnen wij diezelfde zekerheid hebben?`
