---
title:  Verdere studie
date:   27/09/2024
---

Lees Ellen White, ‘De Heer is opgestaan en ‘Gaat heen, onderwijs alle volken’ in Jezus – de wens der eeuwen, blz. 651-656 en 680-690.

‘Voor de gelovige is Christus de opstanding en het leven. In onze Heiland is het leven dat door de zonde verloren is gegaan hersteld, want Hij heeft het leven in zichzelf om levend te maken wie Hij wil. Hij heeft het recht ontvangen onsterfelijkheid te geven. Het leven dat Hij als mens heeft neergelegd neemt Hij weer op en geeft het aan het mensdom. “Ik ben gekomen,” zegt Hij, “om hun het leven te geven in al zijn volheid.” “Wie het water drinkt dat Ik hem geef, zal nooit meer dorst krijgen. Het water dat Ik geef, zal in hem een bron worden waaruit water opwelt dat eeuwig leven geeft.” “Wie mijn lichaam eet en mijn bloed drinkt, heeft eeuwig leven en hem zal Ik op de laatste dag laten opstaan.” Voor de gelovige is de dood slechts van geringe betekenis. Christus spreekt erover alsof het slechts een ogenblik is. “Werkelijk, Ik verzeker u, als iemand mijn woord bewaart zal hij de dood nooit zien.” Voor de christen is de dood slechts een slaap, een moment van stilte en duisternis. Het leven is met Christus verborgen in God en “wanneer Christus, uw leven, verschijnt, zult ook u in luister verschijnen, samen met Hem.”’ (Ellen White, Jezus – de wens der eeuwen, blz. 655-656, met Bijbelteksten uit Johannes 10:10; 4:14; 6:54; 8:51; Kolossenzen 3:4.)

Zelfs atheïstische historici, die de realiteit van de opstanding niet kunnen accepteren, geven niet alleen toe dat Jezus gedood is, maar ook dat na zijn dood vele mensen hebben beweerd de opgestane Christus te hebben gezien. Als resultaat daarvan werden zij de kiem die uitgroeide tot de christelijke kerk. In een poging te verklaren waarom zij dit verklaarden, beweerden sommigen dat Jezus een tweelingbroer had of dat de eerste volgelingen aan hallucinaties leden, waarbij ze dachten Jezus te zien. Anderen zeiden dat Jezus nooit echt gestorven was, maar alleen was flauwgevallen, om later weer bij te komen. Nog iemand anders beweerde dat er ruimtewezens naar de aarde waren gekomen die het lichaam van Jezus hebben meegenomen. ( Wie meer wil weten van deze argumenten en waarom ze niet waar kunnen zijn, kan een kijkje nemen in Clifford Goldstein, Risen: Finding Hope in the Empty Tomb (Pacific Press, 2021).)

**Gespreksvragen**

`Waarom zouden de leerlingen liegen over de opstanding van Jezus? Van alles wat wij weten, hadden ze met een enorme haat, vervreemding en vervolging te maken vanwege hun geloof. Wat hadden ze gewonnen door een verhaal te verzinnen?`

`Welk bewijs voor de opstanding is voor jou het meest overtuigend? Deel je argumenten met de groep.`

`Weid verder uit over de hoop die de opstanding van Jezus ons biedt. Lees 1 Korintiërs 15. Welk belang hecht Paulus aan de opstanding van Jezus?`
