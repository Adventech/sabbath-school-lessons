---
title:  De steen is weggerold
date:   23/09/2024
---

`Lees Marcus 16:1–8 en 1 Korintiërs 15:1–8. Wat hebben deze twee passages gemeen?`

Het verhaal van de opstanding is in alle evangeliën terug te lezen. Elke evangelieschrijver beschrijft het verhaal vanuit een ander gezichtspunt, maar ze bevatten allemaal de kernelementen die we ook in 1 Korintiërs 15:1-8 terugvinden.

Vier gegevens komen steeds opnieuw terug – gestorven, begraven, opgestaan, gezien. In Marcus komen we het ‘gestorven en begraven’ tegen in hoofdstuk 15. Het ‘opgestaan en gezien’ vinden we in hoofdstuk 16, maar met een verdraaiing. In Marcus 16:7 lezen we over een bijeenkomst in Galilea en ‘daar zullen jullie Hem zien.’ (Zie Johannes 21) Sommige mensen vinden het belachelijk dat christenen in een opgestane Heer geloven. Maar het bewijs voor zijn opstanding is aanzienlijk, consistent en beredeneerd.

Om te beginnen hoeven we alleen maar in God te geloven als de Schepper (Zie Genesis 1 en 2) en het idee van een opstanding, een wonder, wordt redelijk. De God die het universum schiep en vervolgens het leven op aarde, zal zeker de macht gehad hebben om naar zijn keuze Jezus uit de dood op te wekken. Het bestaan van God maakt de opstanding van Jezus niet onvermijdelijk, maar wel te beredeneren. Vervolgens weten we zeker dat het graf leeg was. Zelfs atheïstische historici accepteren dat. Als het graf niet leeg geweest was, zou de claim ten aanzien van zijn opstanding vanaf het begin een mislukking geweest zijn. De aanwezigheid van zijn lichaam op die plek zou iedere aanspraak op de opstanding teniet doen.

Ook de verklaring dat zijn leerlingen het lichaam gestolen hebben, gaat niet op. De leerlingen zouden nooit langs de bewakers gekomen zijn. En zelfs als ze dat wel gelukt zou zijn en ze hadden het lichaam ontvreemd, waarom zijn de leerlingen dan nooit gearresteerd voor het stelen ervan? Het antwoord is dat de religieuze leiders wisten dat de leerlingen het niet gedaan hadden. Er zijn talloze mensen geweest die getuigden dat zij de opgestane Heer gezien hadden. Velen, inclusief de leerlingen, geloofden het in eerste instantie niet. Een uitgesproken tegenstander, Paulus, beweert niet alleen dat hij de opgestane Heer gezien heeft, maar dat die ervaring zijn hele levenspad op een radicale manier veranderde.

Ten slotte, hoewel er nog vele andere redenen te noemen zijn, hoe verklaren we de opkomst van de christelijke kerk, opgericht door de mensen die beweren de opgestane Heer te hebben gezien? Waarom zouden deze mensen bereid zijn hun leven te geven als ze wisten dat ze een leugen verkondigden? Hun consistente getuigenis, zowel vlak na de dood van Jezus (Handelingen 3:15) en ook jaren later (1 Petrus 1:3) biedt krachtig bewijs voor zijn opstanding.

`Wat zou je zeggen als iemand je vroeg welk bewijs je hebt voor de opstanding van Christus?`
