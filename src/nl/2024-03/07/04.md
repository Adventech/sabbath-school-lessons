---
title:  De berg en de menigte
date:   13/08/2024
---

`Lees Marcus 9:1–13. Wat zagen Petrus, Jakobus en Johannes op zekere dag met Jezus?`

De voorspelling van Jezus in Marcus 9:1 dat sommigen in zijn nabijheid de dood niet zouden zien voordat zij het rijk van God gezien hadden, dat met kracht zich zou openbaren, wordt binnen enkele dagen vervuld wanneer Hij Petrus, Jakobus en Johannes met zich meeneemt een hoge berg op. Voor hun ogen wordt Jezus veranderd in de heerlijkheid van het hemelse rijk.

Elia en Mozes komen uit de hemel afgedaald en spreken met Jezus. Lucas vermeldt dat ze spraken over het vertrek van Jezus (exodus in het Grieks) dat plaats zou vinden in Jeruzalem ( Lucas 9:30-31). Dit beeld van verheerlijking is dan ook verbonden met de aankomende dood van Jezus aan het kruis. (Vergelijk met Marcus 9:9) Deze scene zou de leerlingen hoop geven wanneer zij Hem aan het kruis zouden zien.

Nadat ze de berg weer afgedaald zijn, vragen de drie leerlingen Jezus naar Elia die eerst zou moeten komen. Waarschijnlijk is dit idee verbonden met de gedachte dat Elia opnieuw zou verschijnen voor de komst van de Messias. (Vergelijk met Maleachi 3:22-24) Jezus antwoordt dat Elia al gekomen is, een verwijzing naar Johannes de Doper. Net zoals Johannes gedood werd, zal ook Jezus sterven, maar na drie dagen staat Hij op uit de dood.

Na de avond van verheerlijking, is het beeld aan de voet van de berg een trieste chaos. (Zie Marcus 9:14-29) De negen achtergebleven leerlingen hadden een ontmoeting met een jongen die bezeten was door een demon en ze konden hem niet genezen. Als Jezus op het toneel verschijnt, rent iedereen op Hem af. Het verhaal vertelt over de macht die de demon heeft over het kind. Jezus lijkt ruim de tijd te nemen om zich te laten informeren over de details van de bezetenheid. Het blijkt teveel te zijn voor de vader die uitroept: ‘Als U iets kunt doen, heb dan medelijden met ons en help ons.’ (Marcus 9:22)

Meteen haakt Jezus in op de uiting van twijfel. De reactie van de Heer kan geparafraseerd worden: ‘Wat bedoel je, of Ik iets kan doen?’ (Marcus 9:23) Als in een flits realiseert de vader zich ineens dat niet alleen zijn zoon een probleem heeft – zijn eigen ongeloof zit hem in de weg. En dat ongeloof zou ertoe kunnen leiden dat zijn zoon niet geneest. De wanhopige vader doet een indringend beroep op de genade van Jezus met de memorabele woorden: ‘Ik geloof! Kom mijn ongeloof te hulp.’ (Marcus 9:24) Jezus geneest de jongen.

`Zijn er in jouw leven situaties geweest waarin je moest uitroepen: ‘Ik geloof! Kom mijn ongeloof te hulp?’ Wat heb je geleerd van die ervaring(en).`
