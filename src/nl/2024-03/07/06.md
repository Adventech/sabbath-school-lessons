---
title:  De gezonde man in de hel
date:   15/08/2024
---

`Lees Marcus 9:42–50. Wat verbindt de leer van Jezus met elkaar in dit gedeelte?`

Op het eerste gezicht lijkt het misschien alsof dit gedeelte een samenraapsel is van onsamenhangend onderwijs van Jezus, samengevoegd zonder enige reden en logica. Als we er echter beter naar kijken, zien we dat iedere volgende les door een steekwoord verbonden is met de vorige. Het gedeelte draait om drie belangrijke termen die het onderwijs steeds een stap verder brengen – verleiden tot zonde, vuur en zout.

De eerste les gaat over ‘geringen’, een verwijzing naar nieuwe gelovigen. Leraren en leiders hebben in het rijk van God de verantwoordelijke taak om met speciale zorg voor deze nieuwkomers te zorgen. Het lijkt op de ethiek van het Oude Testament van zorgen voor de zwaksten in de samenleving van de oude tijd – weduwen, wezen en vreemdelingen. Jezus zegt met overdrijving dat het beter zou zijn in zee geworpen te worden met een molensteen om je nek dan één van deze geringen tot zonde te verleiden.

De kerngedachte ‘verleiden tot zonde’ leidt tot de langste onderwijzing in de passage. De lezer wordt geconfronteerd met twee raadsels. Je kunt je in de eerste plaats afvragen of Jezus letterlijk bedoelt dat mensen een hand of een voet moeten afhakken, of een oog uitrukken. En heeft Hij het, ten tweede, werkelijk over een eeuwig brandende hel? Het antwoord op de eerste vraag is ‘Nee’. Jezus zegt niet dat we onszelf moeten verminken – dat werd zelfs afgewezen binnen het Jodendom. (Vergelijk met Deuteronomium 14:1; 1 Koningen 18:27-28) De Heer gebruikt overdrijving om zijn punt kracht bij te zetten. Als het verliezen van een hand, voet of oog al een verschrikking is, hoeveel groter zou de ramp zijn als een christen tot zonde verleid wordt.

De tweede vraag leidt ook tot een negatief antwoord. Nee, Jezus beweert niet dat er een eeuwig brandende hel bestaat. Hoe weten we dat? In de eerste plaats bevat de passage een zeker komisch aspect. Denk aan mensen die de hemelse stad binnengaan met maar één oog, één voet, of één hand. Denk vervolgens aan mensen die geheel gezond naar de hel gaan. Zou het niet juist andersom moeten zijn? De gezonde persoon in de hel? Dat is humor. Dergelijke humor bij een ernstig onderwerp als dit leidt al snel tot de conclusie dat Jezus zijn punt illustreert door te overdrijven. Zonde moet zo serieus genomen worden dat het beter zou zijn een hand, voet of oog te verliezen, dan te zondigen.

Aangaande de eeuwig brandende hel kunnen we concluderen dat de gevolgen eeuwig zijn, niet het vuur van de hel zelf. ‘Want God had de wereld zo lief dat Hij zijn enige Zoon heeft gegeven, opdat iedereen die in Hem gelooft niet verloren gaat, maar eeuwig leven heeft.’ (Johannes 3:16) Degenen die verloren gaan, zullen niet eeuwig branden, maar voor eeuwig vernietigd worden – een groot verschil.
