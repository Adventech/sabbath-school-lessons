---
title:  De prijs van leerlingschap
date:   12/08/2024
---

`Lees Marcus 8:31–38. Wat onderwijst Jezus hier over de prijs van het leerlingschap?`

De leerlingen zijn op een kruispunt aangekomen in hun relatie met Jezus. Ze weten nu dat Hij de Messias is. De lezers van Marcus wisten dit al vanaf het allereerste begin van het boek (Marcus 1:1) en hebben in dat opzicht dus een voorsprong op de soms wat klunzige leerlingen. Toen Jezus zijn leerlingen vroeg Hem te volgen, zei Hij dat Hij hen tot vissers van mensen zou maken. ( Marcus 1:17) Er werd niets gezegd over moeilijkheden. Maar nu ze echt weten wie Hij is, begint Hij het doel van zijn missie met hen te delen – dat het noodzakelijk is dat Hij zal lijden, wordt verworpen en gedood en dat Hij na drie dagen uit de dood zal opstaan.

Het is schokkend nieuws. Petrus die zojuist aangaf dat Jezus de Messias is, neemt Hem apart en wijst Hem terecht voor zijn uitspraken. Tot nu toe zagen we indirecte taal, maar hier vermeldt de evangelieschrijver de woorden van Jezus, stekende woorden zoals Petrus ze hoorde. Hij noemt Petrus Satan en maant hem bij Hem vandaan te gaan. De gedachten die Petrus uitsprak zijn niet in overeenstemming met Gods wil.

‘De woorden van Petrus vormden als zodanig geen hulp en troost voor Jezus in de grote beproeving die Hem te wachten stond. Ze waren niet in overeenstemming met Gods genadige doel voor een verloren wereld of met de les van zelfopoffering die Jezus door zijn eigen voorbeeld uitdroeg.’ (Ellen White, Jezus – de wens der eeuwen, blz. 345)

Volgelingen van Jezus worden opgeroepen tot hetzelfde doel dat Hij had – het kruis opnemen en Hem volgen. Kruisiging was de gruwelijkste, meest vernederende en intimiderende methode van executie die de Romeinen hanteerden. Iedereen wilde het kruis vermijden. Waarom zou iemand dan het kruis op willen nemen als teken van eerbied voor Jezus?

Jezus verklaart niet alleen de prijs van het leerling zijn, maar ook de grote waarde ervan. In de paradox van het christelijk geloof, wordt het verliezen van je leven de manier om het terug te vinden. De tegenstelling hiervan is dat je de wereld wint, maar het eeuwige leven verliest. Hoe onzinnig is dat? De zendeling Jim Elliott verwoordde het mooi in zijn verslag van 28 oktober 1949: ‘Degene die geeft wat hij niet kan houden om dat te winnen wat hij niet kan verliezen, is geen dwaas.’

`‘Wie zich aan zijn leven vastklampt, verliest het, maar wie in deze wereld zijn leven loslaat, behoudt het voor het eeuwige leven.’ (Johannes 12:25) Op welke manier heb jij de realiteit van deze woorden ervaren?`
