---
title:  Duidelijk zien
date:   11/08/2024
---

`Lees Marcus 8:22–30. Waarom genas Jezus de man in twee delen en welke les halen we uit dit verhaal?`

In de evangeliën lezen we over een aantal blinde mensen die door Jezus genezen worden. Naast het gedeelte hier in Marcus 8, lezen we over de blinde Bartimeüs die genezen wordt in Marcus 10:46-52. Matteüs verwijst naar twee blinde mannen (Matteüs 20:29-34) en in Johannes 9 lezen we het verhaal van de genezing van een man die vanaf zijn geboorte blind was en zich moet wassen in het badhuis van Siloam.

Maar dit verhaal in Marcus 8 is uniek. We lezen het alleen bij Marcus en het is het enige wonder van Jezus waarbij twee handelingen nodig zijn om perfecte gezondheid te bieden. Onderdeel van het verhaal is een roerend detail waarbij Jezus de man bij de hand neemt en hem tot buiten het dorp leidt. Je voelt hier zijn mededogen met de handicap van de man.

Maar waarom twee aanrakingen? Aangezien dit het enige wonder is waar dit fenomeen optreedt, kunnen we het niet wijten aan een gebrek aan kracht bij Jezus. In plaats daarvan lijkt het meer op een gespeelde gelijkenis die laat zien dat het tijd kost voor geestelijk inzicht om zich te ontwikkelen. Deze interpretatie wordt ondersteund door het literaire patroon van dit gedeelte in Marcus. Het onderwijs aan de leerlingen over de komende dood en opstanding van Jezus kent de genezing van een blinde man aan het begin en aan het einde. Het herstel van het zicht wordt op die manier een metafoor voor inzichtelijk leerlingschap.

Onderwijzers houden van vragen. Vragen zijn vaak de sleutel tot het begrijpen van zaken door studenten. In het gedeelte van Marcus 8 hebben we een keerpunt bereikt in het boek. Drie kenmerken bevestigen deze waarneming. Ten eerste vraagt Jezus zijn leerlingen naar zijn identiteit, iets wat Hij niet eerder gedaan heeft. Petrus is, ten tweede, de eerste niet bezeten persoon die verklaart dat Jezus de Messias is. In de derde plaats begint Jezus meteen na deze openbaring over wie Hij is uit te leggen waar zijn weg toe leidt – het kruis.

Waarom zegt Jezus tegen zijn leerlingen dat ze niemand mogen vertellen dat Hij de Messias is? Het lijkt tegenstrijdig als Hij het rijk van God wil vestigen. In de tijd van Jezus had het woord ‘messias’ echter een politieke ondertoon die inhield dat het iemand was die de Romeinse overheersing tot een einde zou brengen. Jezus was niet zo’n soort messias en daarom vroeg Hij zijn leerlingen er stil over te zijn.

`Wat vertelt dit verhaal ons over momenten waarop het beter is om stil te zijn, zelfs al kennen we de waarheid?`
