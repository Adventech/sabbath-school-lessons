---
title:  Wie is de grootste?
date:   14/08/2024
---

`Lees Marcus 9:30–41. Wat is er anders aan de tweede voorspelling van Jezus ten aanzien van zijn dood en opstanding? (Vergelijk met Marcus 8:31) En waar ruziën de leerlingen over? Welk advies geeft Jezus hun?`

In de eerste voorzegging verwijst Jezus naar degenen die Hem verwerpen en doden. In de tweede voorspelling wijst Hij op het gegeven dat Hij verraden zal worden. De verrader wordt nog niet bekendgemaakt, maar de lezer weet al wie het is vanwege de identificatie van Judas. (Zie Marcus 3:19) Opnieuw verwijst de Heer naar zijn dood en vervolgens zijn opstanding na drie dagen. Maar de leerlingen lijken nog minder geïnteresseerd in de details van deze voorzegging dan bij de eerste. Slecht nieuws oogst geen discussie.

In Marcus 8:27 was Jezus ten noorden van het Meer van Galilea, in de buurt van Ceasarea Filippi. In Marcus 9:30 reist Hij door Galilea en in vers 33 komt Hij aan in Kafarnaüm. Het is dus niet zo heel moeilijk ons zijn reis van noord naar zuid voor te stellen. Hij komt echter alleen aan in Kafarnaüm, want de leerlingen zijn achtergebleven. In het huis informeert hij naar hun gesprek onderweg. Niemand zegt iets, ze voelen zich duidelijk ongemakkelijk met de situatie. Het lijkt op een situatie met kinderen die weten dat ze iets fout gedaan hebben en daarbij betrapt zijn. Hun gesprek ging over wie de belangrijkste zou zijn. Hoewel weinig mensen het toe zullen geven, is de vraag over belangrijk zijn iets wat de meeste mensen bezighoudt. Maar in het rijk van God wordt dit idee op zijn kop gezet.

Jezus reageert op de situatie in twee stappen. Eerst verklaart Hij dat je, om de eerste (grootste) te kunnen zijn, een dienaar moet worden. Vervolgens illustreert Hij dit met een daad. Er stond duidelijk een kind in de buurt dat meeluisterde. Jezus haalt het kind erbij en plaatst het in het midden van de groep. Dat zal intimiderend geweest zijn voor het kind. Maar Jezus neemt het in zijn armen en brengt daarmee ontspanning in het geheel. Hij onderwijst dat wanneer je het kind ontvangt, je ook Hem ontvangt. En als je Hem ontvangt, ontvang je ook de Vader. Het kleinste kind wordt hier dus gekoppeld aan God zelf.

Johannes stelt een vraag over buitenstaanders en dan leert Jezus hem en ons de belangrijke les dat wie niet tegen je is, voor je is. De Heer bevestigt dat het helpen van mensen in christelijke dienstbaarheid, hoe klein ook, niet onopgemerkt blijft in de hemel.

`Wat is het Bijbelse idee van grootheid, in tegenstelling tot het wereldse idee ervan? Waar streef jij naar?`
