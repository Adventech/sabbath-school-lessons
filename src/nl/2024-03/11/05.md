---
title:  Alles achterlaten om Jezus te ontvluchten
date:   11/09/2024
---

`Lees Marcus 14:43–52. Wat gebeurt hier dat cruciaal is voor het verlossingsplan?`

Het is schokkend dat een van de mensen die het meest met Jezus verbonden waren, Hem aan zijn vijanden uitleverde. De evangeliën geven niet veel details ten aanzien van Judas’ motivatie. Maar Ellen White schrijft: ‘Van nature had Judas het geld lief, maar hij was niet altijd slecht genoeg geweest om een dergelijke daad te plegen. Hij had de boze geest van gierigheid gekoesterd tot deze de heersende drijfveer in zijn leven was geworden. De liefde voor het geld overheerste zijn liefde voor Christus. Door slaaf te worden van één ondeugd gaf hij zich over aan Satan om tot elke mogelijkheid van de zonde te worden aangedreven.’ ( Ellen White, Jezus – de wens der eeuwen, blz. 596)

Verraad op zich wordt door iedereen betreurd, zelfs door hen die verraders gebruiken. (Vergelijk met Matteüs 27:3-7) Maar de daad van Judas is helemaal schandelijk omdat hij zijn verraad probeert te verbergen onder het mom van vriendschap. Hij geeft bij de menigte aan dat de man die gearresteerd moet worden degene is die hij groet met een kus. Het lijkt erop dat Judas zijn verraad wilde verbergen voor Jezus en de andere leerlingen.

Er ontstaat chaos als de menigte probeert Jezus in te rekenen. Iemand trekt een zwaard (In Johannes 18:10-11 lezen we dat het Petrus was) en snijdt het oor af van de dienstknecht van de hogepriester. Jezus spreekt de menigte toe en berispt hen dat zij in het geheim doen wat zij in de openbaarheid niet durfden, toen Hij in de tempel onderwees. Maar Hij eindigt met een verwijzing naar de Schriften die vervuld moeten worden. Opnieuw een teken van het dubbele plot dat we in het lijdensverhaal tegenkomen – dat de wil van God tot vervulling komt, zelfs als de mens wil dat de Messias uit de weg geruimd wordt.

De leerlingen vluchten allemaal weg, inclusief Petrus, die echter weer terug zal keren. Hij volgt Jezus van een afstand en komt vervolgens zelf in de problemen. Maar in Marcus 14:51-52 lezen we ook over een jonge volgeling van Jezus. Dit verslag vinden we alleen bij Marcus en nergens anders in evangeliën. Sommigen denken dat het Marcus zelf was, maar dat valt niet te bewijzen. Het is opvallend dat hij naakt wegrent. De jonge man laat alles achter, niet om Jezus te volgen, maar om van Hem weg te vluchten.

`Denk na over het angstige idee dat slaaf zijn van slechts één ondeugd Judas ertoe leidde Jezus te verraden. Wat moet dit ons vertellen over het haten van de zonde en het, door Gods genade, overwinnen ervan?`
