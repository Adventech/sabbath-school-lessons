---
title:  Onvergetelijk
date:   08/09/2024
---

`Lees Marcus 14:1–11. Welke twee verhalen zijn hier met elkaar verbonden en hoe werken ze op elkaar in?`

Marcus 14:1 geeft aan dat het paasfeest over twee dagen is. De bijeenkomst was waarschijnlijk op dinsdagavond of op woensdag van dezelfde week. De religieuze leiders hebben een plan en een tijd. Ze hebben alleen nog maar een reden nodig om hun doel te bereiken. Die reden komt uit onverwachte hoek.

Deze passage is het vijfde sandwich verhaal bij Marcus. (Zie les 3) Het verhaal van het complot tegen Jezus is verbonden met een verhaal van een vrouw die het hoofd van Jezus zalft met kostbare olie. Twee parallelle karakters met tegengestelde handelingen, waardoor een ironisch contrast ontstaat.

Marcus vertelt ons niet wie de vrouw is. Haar bijzondere gift aan Jezus staat in contrast met het verraad van Judas die zijn Heer in de val lokt. Zij blijft anoniem; hij wordt genoemd als één van de twaalf. De waarde van haar gift wordt vermeld; zijn prijs is slechts de belofte van geld.

Er wordt geen specifieke reden gegeven waarom de vrouw deze handeling uitvoert, maar de gasten bij het diner zijn erdoor geschokt. Zij zien het uitgieten van het parfum op Jezus als een enorme verspilling. Het is bijna een jaarsalaris wat hier wordt uitgegoten. Jezus verdedigt haar handeling echter en zegt dat wat zij heeft gedaan onderdeel zal worden van de evangelieverkondiging in de wereld, als herinnering aan haar. Het is onvergetelijk en inderdaad lezen we haar verhaal op verschillende manieren terug in alle vier de evangeliën, waarschijnlijk omdat Jezus heeft gezegd dat haar daad herinnerd zal blijven.

Het verraad van Judas is ook onvergetelijk. Marcus suggereert dat in zijn hebberigheid het motief te vinden is. Het evangelie van Johannes werkt dat verder uit. (Johannes 12:4-6)

Marcus speelt met het woord ‘goed’ om te illustreren dat er twee verschillende motieven, of complotten, in het spel zijn in deze verhalen. Jezus noemt de actie van de vrouw ‘goed/ mooi’ in Marcus 14:6. Hij zegt dat je altijd ‘goed’ kunt doen voor de armen (Marcus 14:7) en in Marcus 14:9 noemt Hij haar daad onderdeel van het ‘goede nieuws-evangelie’. In Marcus 14:11 zoekt Judas naar een ‘geschikt moment’ om Jezus te verraden. Wat deze woordspeling suggereert, is dat het complot van mensen om de Messias te vernietigen feitelijk onderdeel wordt van het evangelieverhaal omdat het de wil van God in het geven van zijn Zoon voor de redding van de mensheid tot bloei brengt.

`Hoe helpt Romeinen 8:28 ons te verklaren wat hier aan de hand is?`
