---
title:  Het laatste avondmaal
date:   09/09/2024
---

`Lees Marcus 14:22–31 en Exodus 24:8. Welke grote betekenis voor het christelijke geloof vinden we in dit verslag?`

Marcus 14:12 laat ons weten dat het de eerste dag is van het feest van het Ongedesemde brood, de dag waarop het paaslam werd geofferd. De maaltijd was op donderdagavond. Tijdens het laatste avondmaal stelt Jezus een nieuwe herinneringsdienst in. Het is een overgang van de viering van het Joodse paasfeest en direct gelinkt aan het verlaten van Egypte door Israël. Israël werd Gods verbondsvolk bij de Sinaï. In de bevestiging van het verbond, in Exodus 24:8, besprenkelt Mozes het volk met het bloed van de offers en zegt: ‘Met dit bloed wordt het verbond bekrachtigd dat de HEER met u heeft gesloten door u al deze geboden te geven.’

Het is opvallend dat bij de maaltijd van de Heer, die Jezus hier instelt, geen gebruik wordt gemaakt van het paaslam. Dat komt omdat Jezus zelf het Lam van God is. (Vergelijk met Johannes 1:29) Het brood van de maaltijd van de Heer vertegenwoordigt zijn lichaam. Het nieuwe verbond (Vergelijk met Jeremia 31:31-34) wordt bekrachtigd met het bloed van Jezus en gerepresenteerd door de wijn. ‘Dit is mijn bloed, het bloed van het verbond, dat voor velen vergoten wordt.’ (Marcus 14:24)

Te midden van dit alles voorzegt Jezus dat zijn leerlingen Hem zullen verlaten. Hij citeert Zacharia 13:7, waar gesproken wordt over het zwaard dat de herder en de schapen van elkaar zal scheiden. Jezus is de herder en zijn leerlingen de schapen. Het is een heftige en deprimerende boodschap. Maar Jezus voegt er ook woorden van hoop aan toe en herhaalt de voorzegging van zijn opstanding. Maar Hij voegt toe dat Hij eerder dan de leerlingen naar Galilea zal gaan. Naar die voorspelling zal worden verwezen door de jonge man bij het graf van Jezus in Marcus 16:7 en daarom is het hier extra van belang.

Voor de leerlingen is het allemaal te moeilijk om te aanvaarden. Vooral voor Petrus, die stellig beweert dat zelfs wanneer iedereen Jezus in de steek laat, hij dat zeker niet zal doen. Jezus vervolgt echter in zijn ernstige woorden en voorspelt dat Petrus Hem driemaal zal verloochenen voordat de haan tweemaal kraait. De voorzegging speelt een cruciale rol bij de rechtszitting van Jezus en daarom is het ook hier van cruciaal belang.

`Wat kan je leren van de keren dat je God beloofde iets wel of niet te doen en het erop uitdraaide dat je je belofte niet nakwam?`
