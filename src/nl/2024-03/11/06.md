---
title:  Wie ben jij?
date:   12/09/2024
---

`Lees Marcus 14:60–72. Vergelijk de reactie van Jezus met die van Petrus. Welke les kunnen we leren uit de verschillen?`

Marcus 14:53–59 beschrijft hoe Jezus voor het Sanhedrin werd gebracht, samen met het eerste deel van zijn berechting. Het is een oefening in frustratie. Steeds opnieuw proberen de leiders hun beschuldigingen tegen Jezus hard te maken. De evangelieschrijver geeft aan dat alle getuigenissen vals waren en dat de getuigen het steeds niet met elkaar eens werden.

Uiteindelijk staat de hogepriester op en spreekt Jezus direct aan. Eerst reageert Jezus niet. Maar dan plaatst de hogepriester Hem onder ede voor God (Zie Matteüs 26:63) en vraagt Hem rechtstreeks of Hij de Messias is. Jezus geeft open en eerlijk toe dat Hij dat inderdaad is en verwijst naar Daniël 7:13-14 aangaande de Mensenzoon die aan de rechterhand van God zit en die met de wolken van de hemel zal komen. Dat is teveel voor de hogepriester. Hij scheurt zijn mantel en vraagt om Jezus’ veroordeling. De raad stemt er meteen mee in. De leiders beginnen Jezus te bespotten door Hem te bespugen, zijn gezicht te bedekken, Hem te slaan en Hem op te roepen om te profeteren.

Terwijl Jezus binnen op de proef wordt gesteld en een eerlijk getuigenis geeft, is Petrus buiten aan het liegen. Dit is het zesde en laatste sandwich verhaal bij Marcus en de ironie is hier scherp afgetekend. We hebben hier te maken met twee parallelle karakters, Jezus en Petrus, die tegengestelde acties uitvoeren. Jezus geeft een betrouwbaar getuigenis, Petrus een valse. Petrus wordt driemaal aangesproken door een bediende of een omstander en iedere keer ontkent hij zijn betrokkenheid bij Jezus. Hij gaat er zelfs van vloeken en tieren.

En dan kraait een haan voor de tweede keer. Petrus herinnert zich plotseling de profetie dat hij zijn Heer drie keer zou verloochenen die nacht. Hij stort in en huilt. Hier is de opvallende ironie – aan het einde van zijn berechting, wordt Jezus geblinddoekt, geslagen en opgedragen te profeteren. Men wilde de spot met Hem drijven aangezien Hij toch niet kon zien wie Hem sloeg. Op hetzelfde moment dat dit gaande is, verloochent Petrus buiten zijn Heer, waarbij hij een van de profetieën van Jezus vervult. Het gevolg is, dat doordat Petrus ontkent dat hij iets met Jezus te maken heeft, hij laat zien dat Jezus inderdaad de Messias is.

`Welke hoopvolle woorden zou je aan iemand meegeven die graag Jezus wil volgen, maar daar steeds in faalt? Wie van ons heeft niet van tijd tot tijd zijn of haar eigen plan getrokken, terwijl we wisten dat Jezus iets anders van ons vroeg?`
