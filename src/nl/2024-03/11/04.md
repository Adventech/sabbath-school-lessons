---
title:  Getsemané
date:   10/09/2024
---

`Lees Marcus 14:32–42. Wat bad Jezus in Getsemané en hoe werd dat gebed beantwoord?`

Jezus en zijn leerlingen verlaten de ommuurde stad Jeruzalem, waar zij het paasmaal aten, en ze gaan door de Kidronvallei naar een tuin op de uitlopers van de Olijfberg. De naam Getsemané betekent ‘oliepers’, wat suggereert dat er een pers in de buurt was die gebruikt werd om olijfolie te produceren. De precieze locatie is onbekend want de Romeinen hebben tijdens hun belegering van 70 na Christus alle bomen op de Olijfberg omgehakt.

Als Jezus de tuin binnenkomt, laat Hij de meeste van zijn leerlingen achter en gaat verder met Petrus, Jakobus en Johannes. Vervolgens laat Hij deze drie ook achter en gaat alleen verder. Deze ruimtelijke afstand geeft aan dat Jezus steeds geïsoleerder en alleen raakt naarmate zijn lijden dichterbij komt.

Jezus bidt of de beker van het lijden van Hem afgenomen kan worden, maar alleen als dat de wil van God is. (Marcus 14:36) Hij gebruikt de Aramese term ‘Abba’ die door Marcus vertaald wordt met ‘Vader’. De term betekent niet ‘Papa’, zoals sommigen suggereren. Een kind dat zijn of haar vader aanspreekt, zou de term ‘abi’ gebruiken. (Zie Raymond E. Brown, The Death of the Messiah, Anchor Bible Reference Library, New York: Doubleday, 1994, deel 1, blz. 172-173) Het gebruik van ‘Abba, Vader’ draagt echter wel een nauwe familierelatie in zich die we niet over het hoofd mogen zien. Jezus bidt om het wegnemen van de lijdensbeker. Maar Hij onderwerpt zichzelf aan de wil van God. (Vergelijk met het ‘Onze Vader’ in Matteüs 6:10) In de rest van het lijdensverhaal wordt duidelijk dat het antwoord van God op het gebed van Jezus ‘Nee’ is. De lijdensbeker wordt niet van Hem afgenomen, want juist daardoor wordt verlossing geboden aan de wereld.

Als je moeilijkheden ervaart, is het bemoedigend als je vrienden je ondersteunen. In Filippenzen 4:13 heeft Paulus het over het doen van alle dingen door Degene die hem kracht geeft. Veel mensen vergeten daarna Filippenzen 4:14, waar de apostel begint met: ‘Toch.’ We lezen: ‘Toch hebt u er goed aan gedaan in mijn moeilijkheden te delen.’ Dit is waar Jezus naar verlangde in Getsemané. Drie keer kwam Hij troost zoeken bij zijn leerlingen, drie keer lagen ze te slapen. Uiteindelijk maakt Hij hen wakker om verder te trekken en samen met Hem zijn berechting tegemoet te gaan. Hij is er klaar voor; zij niet.
