---
title:  Sandwichverhaal - deel 2
date:   18/07/2024
---

`Lees Marcus 3:20-21. Welke ervaring leidde ertoe dat Jezus’ familie dacht dat Hij zijn verstand verloren had?`

De beschuldiging dat iemand mentaal niet in orde is, is nogal ernstig. Normaal gesproken hebben we dan te maken met personen die een gevaar zijn voor hun eigen veiligheid. De familie van Jezus dacht ook in die richting. Jezus was zo druk met zijn dienstwerk dat Hij niet de tijd nam om te eten. Ze trekken eropuit om Hem te gaan halen, desnoods onder dwang. Daar stopt het buitenste verhaal van de sandwich en wordt het onderbroken door het binnenste verhaal van de schriftgeleerden die Jezus ervan beschuldigen met Satan samen te werken.

Er bestaat een vreemde parallel tussen het buitenste- en het binnenste verhaal van deze sandwich. Jezus’ eigen familie lijkt een beeld van Hem te hebben dat in grote lijnen overeenkomt met het beeld van de schriftgeleerden. Zijn familie zegt dat Hij gek is. De schriftgeleerden zeggen dat Hij in het kamp van Satan verkeert.

`Lees Marcus 3:31–35. Wat wil Jezus’ familie van Hem en hoe reageert Hij?`

Het lijkt een wat vreemde gebeurtenis. Als je moeder en andere familieleden naar je toe komen, moet je ze dan niet tenminste even ontmoeten? Het probleem hier is dat de familie van Jezus op dat moment niet de wil van God deed. Jezus wist dit en herdefinieert in dit gedeelte de term ‘familie.’ Zij die de wil van God doen zijn zijn broer, zus en moeder. Hij is de Zoon van God en iedereen die de wil van God doet, is zijn familie.

De twee verhalen van deze sandwich bij Marcus bevatten samen een diepe ironie. In het binnenste verhaal verklaart Jezus dat een huis dat in zichzelf verdeeld is, niet kan bestaan. Op het eerste gezicht lijkt het erop dat Jezus’ eigen huis, zijn familie, in zichzelf verdeeld is. Maar Jezus lost dit raadsel op door het begrip familie opnieuw te definiëren. Zijn echte familie zijn degenen die de wil van God doen, samen met Hem. (Zie Lucas 12:53; 14:26 )

Door de geschiedenis heen hebben christenen zich vaak verlaten gevoeld door hun eigen familie. Het is een moeilijke ervaring. Dit gedeelte in Marcus toont dat Jezus door dezelfde moeilijkheden heenging. Hij begrijpt hoe het is en kan troost bieden aan degenen die deze, vaak pijnlijke, isolatie voelen.
