---
title:  De genezing van een verlamde
date:   14/07/2024
---

`Lees Marcus 2:1–12. Waar was de verlamde naar op zoek toen hij bij Jezus werd gebracht en wat kreeg hij?`

De man was verlamd en zijn vier vrienden moesten hem naar Jezus dragen. Nadat ze een gat in het dak gemaakt hadden en de man in de nabijheid van Jezus was, lezen we in Marcus 2:5 dat Jezus hun geloof zag. Hoe kan geloof zichtbaar zijn? Net zoals liefde wordt het zichtbaar in daden, zoals het doorzettingsvermogen van de vrienden duidelijk laat zien.

Het is duidelijk dat de man een fysieke beperking had. Wanneer hij echter bij Jezus is, verwijzen de eerste woorden van Jezus naar de vergeving van zonden. Tijdens het hele gebeuren zegt de man niets. In plaats daarvan nemen we wel kennis van de bezwaren van de religieuze leiders op de woorden van Jezus (in hun gedachten). Zij beschouwen zijn woorden als godslasterlijk, het belasteren van God en het zich toe-eigenen van privileges waar alleen God recht op heeft.

Jezus begeeft zich op het niveau van de bezwaarmakers door een typisch rabbijnse argumentatiestijl toe te passen die ‘van minder tot meer’ genoemd wordt. Je kunt zeggen dat iemands zonden vergeven zijn, maar het is iets heel anders om een verlamde man te laten lopen. Als Jezus in staat is om de verlamde te laten lopen door de kracht van God, kan Hij ook zijn claim op het vergeven van zonden bevestigen.

`Lees Micha 6:6–8. Op welke manier verklaart deze tekst wat er gaande was tussen Jezus en de religieuze leiders?`

De religieuze leiders waren het zicht kwijtgeraakt op wat echt belangrijk was: recht, genade en nederig met God leven. Ze waren zo geobsedeerd door het verdedigen van hun kennis over God, dat ze blind waren voor wat God recht voor hun neus uitvoerde. Er is geen enkele indicatie dat deze mannen hun gedachten ten aanzien van Jezus bijstelden, zelfs al gaf Hij hun meer dan genoeg bewijs dat Hij van God kwam. Hij deed dat niet alleen door aan te tonen dat Hij wist wat er in hun hoofden omging, maar ook door de verlamde man te genezen in hun aanwezigheid op een manier die ze niet konden ontkennen.

`Hoe vermijden we in dezelfde val te trappen als de geestelijke leiders in het verhaal: zo geobsedeerd zijn met vormendienst dat je het zicht op de ware religie verliest? Zie Jakobus 1:27.`
