---
title:  De roeping van Levi en de vraag t.a.v. het vasten
date:   15/07/2024
---

`Lees Marcus 2:13–22. Wie was Levi, de zoon van Alfeüs en waarom zou er bezwaar tegen zijn dat hij een leerling van Jezus werd?`

Belastinginners in de dagen van Jezus waren maatschappelijke dienstverleners die onder het gezag van de Romeinse regering stonden. Ze waren bepaald niet populair onder de Joodse bevolking in Judea aangezien ze vaak meer vroegen dan noodzakelijk en zo rijk werden ten koste van hun eigen volksgenoten. Een Joods commentaar op religieuze wetten, het Misjna traktaat Tohorot, zegt: ‘Wanneer belastinginners een huis binnen zijn geweest is [alles in dat huis] onrein geworden ...’

Het is dan ook niet heel verwonderlijk dat de schriftgeleerden zich mokkend afvragen: ‘Eet Hij met tollenaars en zondaars?’

Hoe reageerde Jezus op die vraag? Hij wijst de vraag niet af. In plaats daarvan keert hij hem om door aan te geven dat mensen die ziek zijn een dokter nodig hebben, in tegenstelling tot gezonde mensen. Hij past daarbij de geuzennaam van geestelijke dokter op zichzelf toe, degene die de door zonde aangetaste ziel kan helen. En moet een dokter niet aanwezig zijn op plaatsen waar zieken zich bevinden?

Marcus 2:18–22 gaat verder met een nieuw thema. We komen hier aan de kern van de vijf verhalen die zich bezighouden met strijdpunten. In het vorige gedeelte zagen we een feest dat georganiseerd werd door Levi en hier heeft de vraag die naar boven komt juist te maken met vasten. Het gaat over de vraag waarom de leerlingen van Jezus niet vasten, terwijl de leerlingen van Johannes de Doper en de farizeeën dat wel doen. Jezus antwoordt met een gelijkenis waarin Hij zijn aanwezigheid vergelijkt met een huwelijksfeest. Het zou een heel eigenaardig bruiloftsfeest zijn als alle gasten zouden vasten. Maar Jezus voorzegt ook dat er een dag komt waarop de bruidegom niet meer aanwezig is, een verwijzing naar het kruis. Dan zal er ruim voldoende tijd zijn om te vasten.

Jezus vervolgt zijn uitleg met twee voorbeelden die het verschil uitleggen tussen zijn onderwijs en dat van de religieuze leiders – een nog niet gekrompen lap op oude kleding en nieuwe wijn in oude zakken. Wat een interessante manier om het verschil in onderwijs tussen Jezus en de religieuze leiders te duiden. Het toont aan hoe ver de geleerden verwijderd waren geraakt van de oorspronkelijke leer. Zelfs ware religie kan tot duisternis vervallen als je niet uitkijkt.

`Wie zijn degenen die we tegenwoordig kunnen vergelijken met de belastinginners uit de tijd van Jezus? Hoe kunnen we onze mening ten opzichte van deze mensen bijstellen?`
