---
title:  De Heer van de sabbat
date:   16/07/2024
---

In Marcus 2:23-24 beschuldigen de farizeeën de leerlingen ervan dat ze de sabbat schenden. Volgens de Joodse traditie waren negenendertig vormen van werk verboden op sabbat. Het plukken van aren, wat de leerlingen deden, viel daar volgens hen ook onder.

`Lees Marcus 2:23–28. Hoe weerlegt Jezus de beschuldiging van de farizeeën?`

Jezus antwoordt met het verhaal van David die at van het gewijde brood. (1 Samuel 21:1-6) Het gewijde brood werd op sabbat verwijderd, dus het is goed mogelijk dat Davids reis een plotselinge vlucht op sabbat was. Jezus beargumenteert dat als David en zijn mannen gerechtigd waren het heilige brood te eten, zijn leerlingen ook het recht hebben op sabbat aren te plukken en te eten. Verder geeft Jezus nog aan dat de sabbat gemaakt is ten behoeve van de mens en niet andersom. De basis voor zijn bewering is dat Hij de Heer van de sabbat is.

`Lees Marcus 3:1–6. Op welke manier is dit verhaal een voorbeeld van Jezus’ argument dat de sabbat gemaakt is voor de mens?`

Opnieuw krijgt Jezus te maken met tegenstand van de religieuze leiders, vanwege de sabbat. (Merk op dat de strijd nooit gaat over de sabbatdag zelf.) De religieuze leiders betichten Jezus ervan dat hij geneest op sabbat. Jezus gaat die confrontatie graag met hen aan. Hij geeft een tegenstelling tussen goed doen of kwaad doen, een leven redden of een leven nemen. Het antwoord op deze vraag ligt voor de hand: goed doen en levens redden zijn geschikte sabbatactiviteiten.

Jezus geneest de man, tot woede van zijn tegenstanders, die meteen zijn ondergang beginnen te organiseren. De ironie van het verhaal is dat degenen die Jezus proberen te vangen op het overtreden van de sabbat, zelf duidelijk in overtreding zijn door op dezelfde dag zijn dood voor te bereiden.

`Welke principes van sabbatviering haal je uit deze verhalen en wat zijn de uitdagingen die we tegenwoordig ervaren ten aanzien van het vieren van de sabbat?`
