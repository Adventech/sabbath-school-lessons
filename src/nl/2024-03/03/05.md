---
title:  Sandwichverhaal - deel 1
date:   17/07/2024
---

`Lees Marcus 3:20–35. Welk verband zie je tussen de ineengevlochten verhalen in dit gedeelte?`

Deze passage is het eerste ‘sandwichverhaal’ in Marcus. Er wordt begonnen met een verhaal dat wordt onderbroken door een ander verhaal, om vervolgens het eerste verhaal alsnog af te maken.

Het buitenste verhaal gaat over Jezus’ familie die erop uitgetrokken is om Hem op te halen omdat ze denken dat Hij zijn verstand verloren heeft (Marcus 3:21). Het binnenste verhaal gaat over de schriftgeleerden uit Jeruzalem die Jezus ervan beschuldigen met Satan samen te werken. (De studie van vandaag gaat over het binnenste verhaal dat te vinden is in Marcus 3:22-30.)

In Marcus 3:22 beschuldigen de schriftgeleerden Jezus ervan dat Hij zijn genezende krachten verkrijgt via Satan. Jezus reageert eerst met een overtreffende vraag: ‘Hoe kan Satan zichzelf uitdrijven?’. Het is niet logisch dat Satan zichzelf zou tegenwerken. Jezus gaat door en spreekt over verdeeldheid in een koninkrijk, een huishouden en Satan zelf en laat daarmee zien hoe belachelijk een dergelijke verdeeldheid zou zijn als je succesvol wilt zijn. Maar dan keert de Heer de zaken om en spreekt Hij over het vastbinden van een sterke man om zijn huis te kunnen plunderen. In dit laatste voorbeeld is Jezus de dief die het huis van Satan binnendringt. Hij bindt de prins van de duisternis vast om zijn gevangenen vrij te laten.

`Lees Marcus 3:28–30. Welke zonde is onvergeeflijk en wat betekent dat?`

Zonde die niet vergeven kan worden is de zonde tegen de heilige Geest, door het werk van de Geest het werk van Satan te noemen. Merk in Marcus 3:30 op dat de reden waarom Jezus deze opmerking maakt in Marcus 3:28-29 is dat de schriftgeleerden zeggen dat Hij een onreine geest heeft, terwijl Hij in werkelijkheid de heilige Geest heeft. Als je het werk van de heilige Geest het werk van Satan noemt, dan luister je niet naar de heilige Geest, want niemand bij zijn of haar volle verstand wil onder de leiding van Satan staan.

`Waarom toont de angst die je wellicht hebt dat je de onvergeeflijke zonde begaan hebt, aan dat je dat niet gedaan hebt? Waarom is de angst in zichzelf het bewijs dat je niet tegen de heilige Geest hebt gezondigd? `
