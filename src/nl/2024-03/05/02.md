---
title:  Een storm tot rust brengen
date:   28/07/2024
---

`Lees Marcus 4:35–41. Wat gebeurt er in dit verhaal en welke lessen trekken we eruit over wie Jezus is? `

Aan het begin van Marcus 4 stapt Jezus in een boot om de mensen op de oever te onderwijzen. In Marcus 4:10-12 lijkt het erop alsof Hij uit de boot is gestapt om privé met zijn leerlingen te spreken. Na een lange dag van spreken en onderwijzen, nemen zijn leerlingen Hem mee in de boot, waar Hij ‘al in zat.’1 Jezus zat al in de boot, dus het lijkt erop dat Hij moe was. Als ze met de andere boten het meer opvaren, valt Jezus bijna onmiddellijk in slaap op het kussen dat in de boot aanwezig is, waarschijnlijk op de achtersteven. Er steekt een flinke storm op en de boot dreigt te zinken als zijn leerlingen Jezus wakker maken. Hij spreekt de wind en de golven bestraffend toe en zegt dat ze stil moeten zijn. Onmiddellijk gaat de storm liggen en keert de rust terug op het meer. Het is begrijpelijk dat de leerlingen er bang van worden en zich afvragen wie Hij is, na dit vertoon van goddelijke kracht.

`Lees Psalm 104:1–9. Op welke manier komt het beeld van YHWH hier overeen met Christus die de storm tot rust maant?`

Het verhaal in Marcus 4:35–41 past binnen het algemene Bijbelse patroon van de ‘theofanie’ – de verschijning van God of een van zijn engelen. We kunnen hierbij vijf kenmerken onderscheiden:

1. het vertoon van goddelijke kracht,

2. menselijke angst,

3. het bevel ‘Wees niet bang,’

4. de woorden van uitleg over het waarom van het verschijnen van God of de engel en

5. de menselijke reactie op de uitleg.

Vier van de vijf kenmerken zijn in het verhaal op het meer terug te vinden – het kalmeren van de storm is het vertoon van goddelijke kracht, de schrik van de leerlingen is de menselijke angst. De vraag ‘Waarom zijn jullie zo angstig,’ is het ‘Wees niet bang.’ De vraag van de leerlingen, ‘Wie is Hij toch,’ is de menselijke reactie. Wat we hier missen zijn de woorden van uitleg, de openbaring. Het missende detail past bij het openbaring/geheimhoudingsmotief dat we in het hele evangelie terugvinden en waarbij de waarheid over Jezus aan het licht komt. De vraag van de leerlingen: ‘Wie is Hij toch, dat zelfs de wind en het water Hem gehoorzamen?’ duwt de lezer naar het invullen van de ontbrekende woorden van uitleg/openbaring – Hij is de Zoon van God, de Heer zelf.

`Denk na over de macht van God. Hoe kan je leren op die macht te leunen en er in alle situaties van je leven op te vertrouwen?`
