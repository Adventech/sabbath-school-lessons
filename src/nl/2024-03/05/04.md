---
title:  In de achtbaan met Jezus
date:   30/07/2024
---

`Lees Marcus 5:21–24. Welke zaken kenmerken Jaïrus?`

Religieuze leiders, zoals Jaïrus, waren niet de geijkte vrienden van Jezus. (Zie Marcus 1:22; 3:2, 6; Lucas 13:14) Jaïrus zal dan ook wanhopig geweest zijn. Die wanhoop wordt nog eens benadrukt doordat Jaïrus voor Jezus op zijn knieën valt. Zijn smeekbede is begrijpelijk voor iedere ouder – zijn dochter ligt op sterven. Maar hij gelooft dat Jezus hem kan helpen. Zonder iets te zeggen, vertrekt Jezus met deze vader naar zijn huis.

`Lees Marcus 5:25–34. Welke onderbreking vindt er plaats onderweg naar het huis van Jaïrus?`

Het verhaal wordt plotseling onderbroken doordat er nog iemand is die hulp nodig heeft – een vrouw die al twaalf jaar ziek is en aan bloedvloeiingen lijdt. Het verhaal van Jaïrus en de zieke vrouw is het tweede sandwichverhaal bij Marcus. (Zie Marcus 3:20-35, behandeld in Bijbelles 3) In het huidige verhaal zijn het de tegengestelde karakters van Jaïrus en de vrouw, op zoek naar de hulp van Jezus, die eruit springen.

De vrouw nadert Jezus van achteren en raakt zijn kleding aan. Ze is onmiddellijk genezen. Maar Jezus stopt en vraagt: ‘Wie heeft mijn kleren aangeraakt?’ De vrouw, die zo ziek geweest was, is plotseling genezen. Maar ze was bang dat Jezus boos op haar zou zijn vanwege het gebeuren. Het was een achtbaan voor haar emoties. Maar Jezus wilde niet alleen haar lichaam helen, ook haar geest.

Dan terug naar Jaïrus. (Zie Marcus 5:35-43) Ook voor deze leider van de synagoge gingen zijn emoties alle kanten op. Jezus stond niemand toe met Hem en de ouders mee te gaan, behalve Petrus, Jakobus en Johannes. Hij geeft aan dat het meisje niet dood is, maar slaapt. Hij jaagt alle klagers naar buiten en gaat de ruimte binnen waar het dode meisje verblijft. Hij pakt haar hand en zegt: ‘Talita koem.’ Marcus vertaalt deze woorden met: ‘Meisje, sta op.’ Eigenlijk betekent het woord Talita ‘lam’ en zou op die manier een uiting van genegenheid zijn voor een kind in huis. De opdracht om het gebeuren stil te houden is onderdeel van het openbaring/geheimhoudingsmotief dat door heel Marcus loopt en ons wijst op wie Jezus is. Uiteindelijk zal Hij niet verborgen kunnen blijven.
