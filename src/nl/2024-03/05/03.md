---
title:  Kan je een fluistering horen door een schreeuw heen?
date:   29/07/2024
---

`Lees Marcus 5:1–20. Wat kunnen we leren over de grote strijd uit dit bijzondere verhaal en, opnieuw, over de macht van Jezus? `

De nacht op het meer was een onvergetelijke gebeurtenis, maar de aankomst in het land van de Gerasenen de volgende ochtend, was al net zo indrukwekkend. De geschiedenis van de bezeten man wordt op hartverscheurende wijze verteld. Niets kon hem in bedwang houden, daarom leefde hij afgelegen in de spelonken en verwondde zichzelf met stenen. ‘Niemand was sterk genoeg om hem te bedwingen’ (Marcus 5:4) – en toen ontmoette hij Jezus.

De man rende op Jezus af – geen woord over de leerlingen (waren ze gevlucht?). Als de man bij Jezus komt, valt hij voor Hem neer. De woorden ‘wierp zich neer’ zijn een vertaling van het Griekse werkwoord proskyneō dat meestal vertaald wordt met ‘aanbidden.’ Het lijkt erop dat de man doorhad dat Jezus iemand was die hem kon helpen. Maar als hij zijn mond opendoet, schreeuwen de demonen, die in hem huizen, naar Jezus, maar Jezus hoort de gefluisterde vraag om hulp van de man boven het geschreeuw van de demonen uit. Wanneer ze vragen om vrijgelaten te worden in een kudde zwijnen, staat Jezus hun dat toe. De hele kudde, zo’n 2000, rende van een klif af en verdronk. Het was een financiële ramp voor de eigenaars.

Het is bijzonder dat de demonen precies wisten wie Jezus was en ze wisten ook dat ze in zijn nabijheid machteloos waren. Daarom smeekten ze Hem tot tweemaal toe hun wens in te willigen. (Marcus 5:10, 12) Het is heel duidelijk dat zij Jezus’ macht over hen erkenden. Dit verhaal heeft twee overlappende kenmerken. In de eerste plaats staat het vol met onreine zaken, ceremoniële onreinheid volgens wetgeving uit het Oude Testament. Spelonken en doden waren onrein. (Numeri 19:11, 16) Iemand die bloedt is onrein (Leviticus 15) en ook varkens zijn onrein. (Leviticus 11:7)

In de tweede plaats, en dat overkoepelt deze klaagzang van onreinheid, zien we de strijd tussen goed en kwaad. Jezus drijft de demonen uit (2 punten voor Hem) en de demonen doden de varkens (2 punten voor Satan). De mensen in de stad vragen Jezus te vertrekken (2 punten voor Satan), maar Jezus stuurt de genezen man terug naar de stad om van Hem te getuigen (3 punten voor Jezus). Op bepaalde manieren was deze man de meest onwaarschijnlijke zendeling die je kunt bedenken, maar hij had zeer zeker een bijzonder verhaal te vertellen.

`Welke hoop haal je uit dit verhaal over de macht van Jezus die in staat is in elke omstandigheid te helpen?`
