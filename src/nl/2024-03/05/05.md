---
title:  Verwerping en aanvaarding
date:   31/07/2024
---

`Lees Marcus 6:1–6. Waarom wezen Jezus’ stadsgenoten Hem af?`

Normaal gesproken wanneer iemand uit een kleine stad bekendheid geniet, koesteren de andere stadgenoten de aandacht ook. Maar niet in Nazaret. De mensen daar waren beledigd en verrast door het succes van Jezus als leraar en genezer. Ze konden niet accepteren dat een timmerman plotseling een leraar werd. Het zou ook kunnen dat er verontwaardiging bestond dat Hij de meeste wonderen verrichtte in Kafarnaüm. (Zie Lucas 4:23)

`Lees Marcus 6:7–30. Welk contrast zie je hier tussen de missie van de twaalf apostelen en de onthoofding van Johannes de Doper?`

Dit is het derde sandwichverhaal bij Marcus. (Zie Bijbelles 3) De uitzending van de twaalf apostelen met de boodschap van Jezus staat in scherp contrast met de gevangenneming en het monddood maken van Johannes de Doper. Aan de leerlingen wordt verteld dat zij weinig bagage mee moeten nemen en op anderen moeten vertrouwen voor ondersteuning. Deze strategie maakt zendelingen afhankelijk van de mensen die zij dienen en dat helpt om zich te verbinden met degenen die de boodschap nodig hebben.

Maar Johannes de Doper had niet zo’n verbinding met Herodes en zijn familie. De dood van Johannes wordt op schokkende wijze en in detail verteld. Herodias maakt handig gebruik van de ambivalentie en de lust van Herodes. De dochter van Herodias neemt ook deel aan het schandalige plan door het belachelijke verzoek van haar moeder over te brengen. Zij wenst het hoofd van de Doper op een schotel tentoongesteld te krijgen.

Het tot zwijgen brengen van de doordringende stem van de Doper gebeurt op hetzelfde moment dat de twaalf apostelen bekering verkondigen, zoals Johannes deed. De dood van Johannes is een voorafschaduwing van de dood van Jezus. Johannes wordt ter dood gebracht, begraven en er wordt van hem verteld dat hij is opgestaan uit de dood, (Marcus 6:14-16, 29) net zoals Jezus. (Marcus 15-16) Deze parallelverhalen wijzen vooruit op een crisis die onderweg is voor Jezus en zijn volgelingen.

`Ben je ook weleens afgewezen, zoals Jezus, of ben je weleens door een crisis gegaan die je niet kon begrijpen? Wat heb je van die ervaringen geleerd en hoe kunnen ze je een volgende keer helpen, mocht het nog eens voorkomen?`
