---
title:  Een ander soort Messias
date:   01/08/2024
---

`Lees Marcus 6:34–52. Wat was het probleem dat Jezus en zijn leerlingen te lijf gingen en hoe werd het opgelost? `

Na de terugkeer van de leerlingen, gaan zij met Jezus mee naar een afgelegen gebied aan de oostkust van het Meer van Galilea, om te rusten. Maar een grote menigte van zo’n 5000 mensen komt al voor hen aan in het gebied. Jezus ziet dat ze als schapen zonder herder zijn en Hij onderwijst hen de hele dag. Als het avond wordt, adviseren de leerlingen de menigte naar huis te sturen om te gaan eten. Maar Jezus zegt hun dat zij maar voor eten moeten zorgen. Er ontspint zich een gesprek (Marcus 6:35-38) waarin duidelijk wordt dat de leerlingen in menselijke mogelijkheden blijven denken voor de oplossing van het probleem. Jezus lost het probleem echter op door op wonderlijke wijze de hele menigte te eten te geven met slechts vijf broden en twee vissen.

Kenmerken van dit verhaal passen precies in de populaire messiasverwachtingen ten tijde van Jezus. De verwachting was dat de Messias Israël zou verlossen van vijanden en rechtvaardigheid en vrede zou brengen. Een flink aantal mannen in de woestijn zou een militaire ondertoon van opstand met zich meedragen. (Vergelijk met Johannes 6:14-15; Handelingen 21:38) Deze waarneming wordt versterkt door de verwijzing van Jezus naar ‘schapen zonder herder,’ een gedeeltelijk citaat van Numeri 27:17, waar Mozes aan God vraagt een leider aan te stellen om hem op te volgen. De verwijzingen naar een herder voor Gods volk zien we ook elders in het Oude Testament, meestal met de verwijzing naar het ontbreken van een leider of koning voor Israël. (Vergelijk met 1 Koningen 22:17; 2 Kronieken 18:16; Ezechiël 34:5-6)

Maar Jezus voldoet niet aan hun verkeerde verwachtingen. In plaats daarvan stuurt hij zijn leerlingen alvast vooruit in de boot en Hij laat de menigte naar huis vertrekken. En wat doet Hij in de plaats van het leiden van een opstand tegen Rome? Hij gaat een berg op om er te bidden – niet bepaald wat de mensen van Hem verwachtten.

In plaats van te voldoen aan het gangbare beeld van de Messias, die als koning bevrijding brengt voor Israël, komt Hij om mensen te bevrijden uit de gevangenis van de zonde. Door over het water te lopen, toont Hij zijn leerlingen dat Hij inderdaad heerst over de natuur. Hij komt echter niet om te heersen, maar om zijn leven te geven als losprijs voor vele mensen. (Marcus 10:45)

`Wat zou dit verhaal ons moeten vertellen over het belang van een correct begrip van profetie? Een verkeerd begrip van de eerste komst van Jezus leidde tot rampzalige gevolgen voor sommige mensen. Hoeveel meer zou een verkeerd begrip ten aanzien van zijn tweede komst tot rampzalige gevolgen kunnen leiden?`
