---
title:  Jezus en kinderen
date:   19/08/2024
---

`Lees Marcus 10:13–16. Wat deed Jezus voor de mensen die kinderen bij Hem brachten?`

Het verlangen naar kinderen in de oude wereld was groot, vooral jongens waren erg gewild in een maatschappij die door mannen gedomineerd werd. Maar kinderen krijgen en opvoeden in die tijd was niet gemakkelijk en ook niet ongevaarlijk. Zonder moderne medische middelen, waren de risico’s voor moeders, baby’s en kinderen vrij groot. Veel culturen kenden het gebruik van traditionele medicijnen tegen kwade machten.

Kinderen waren wel gewenst, maar hadden een lage sociale status. Eigenlijk werden ze behandeld als slaven. (Galaten 4:1-2) In de Grieks-Romeinse wereld werden degenen met een handicap of zij die ongewenst waren uitgestoten, of zelfs in de rivier gegooid. Jongens waren belangrijker dan meisjes; soms werden meisjesbaby’s achtergelaten om in de natuur te sterven. Een enkele keer werden deze achtergelaten baby’s ‘gered’ om te laten opgroeien en ze te verkopen als slaven.

Het lijkt erop dat de leerlingen de leer van Jezus in Marcus 9, over het ontvangen van het rijk van God als een kind, niet hadden begrepen. (Marcus 9:33-37) Zij vermanen de mensen die kinderen bij Jezus brengen om gezegend te worden. Misschien vonden ze dat ze veel te druk waren voor zo’n onbelangrijke handeling.

Ze hadden het helemaal fout. Jezus is verontwaardigd. In het hele evangelie van Marcus lezen we over scherpe reacties van Jezus aan mensen en het is goed te zien dat één van die scherpe reacties gericht is op mensen die proberen kinderen bij Hem weg te houden. Hij staat erop dat de leerlingen de kinderen niet belemmeren. Waarom? Omdat het rijk van God aan hen toebehoort. Het rijk van God moet ontvangen worden met de houding en de verwachting van een kind – waarschijnlijk een verwijzing naar eenvoudig en onvoorwaardelijk vertrouwen in God.

‘Laat je onchristelijke karakter Jezus niet op een verkeerde manier voorstellen. Hou de kinderen niet bij Hem weg door je eigen kilheid en hardvochtigheid. Geef ze nooit een reden te denken dat de hemel geen prettige plaats voor hen is als jij er ook bent. Spreek niet over religie als iets dat kinderen toch niet kunnen begrijpen. Handel niet alsof van hen niet verwacht wordt dat zij in hun kindertijd Jezus aanvaarden. Geef hen niet de verkeerde indruk dat de religie van Christus een religie van somberheid is en dat ze alles op moeten geven waar ze blij van worden om tot de Verlosser te komen.’ (Ellen White, The Ministry of Healing, blz. 43-44)

`Hoe kan je Jezus op een betere manier laten zien aan de kinderen om je heen?`
