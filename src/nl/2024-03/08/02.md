---
title:  Gods plan voor het huwelijk
date:   18/08/2024
---

`Lees Marcus 10:1–12 en ook Genesis 1:27; 2:24. Welke valkuil bevatte de vraag van de farizeeën ten aanzien van echtscheiding en welke les gaf Jezus ervoor in de plaats? `

In dit gedeelte vragen de farizeeën aan Jezus of het toegestaan is voor een man om van zijn vrouw te scheiden. De farizeeën zagen echtscheiding als wettig toegestaan. De vraag was echter op welke grond het was toegestaan. De school van Sjammai was strenger dan gebruikelijk – alleen bij kinderloosheid, verwaarlozing op materieel of emotioneel vlak of ontrouw. De school van Hillel ging er wat vrijer mee om; daar was echtscheiding bijna altijd toegestaan, hoewel de manier waarop de echtscheiding werd toegekend weer ingewikkelder was. Op die manier probeerde men tijd te winnen.

Het lijkt dan misschien ook een beetje vreemd dat vanuit de hoek van de farizeeën de vraag gesteld wordt of echtscheiding is toegestaan. Verborgen in de vraag was een complot om Jezus in problemen te brengen bij Herodes Antipas, de heerser over het gebied ten oosten van de Jordaan, waar Jezus op dat moment verbleef. Antipas was gescheiden van zijn vrouw en vervolgens getrouwd met Herodias, de vrouw van zijn broer. Herodes had Johannes de Doper laten onthoofden vanwege zijn commentaar op deze onwettige relatie. (Zie Matteüs 14:1-12)

Jezus pareert hun vraag door er zelf een te stellen. Hij vraagt de farizeeën wat Mozes hierover gezegd had. Het gedeelte waar de farizeeën naar verwijzen is Deuteronomium 24:1-4, waar een bijzondere situatie wordt beschreven om opnieuw te kunnen trouwen na een echtscheiding. De Israëlieten in de tijd van Mozes waren al bekend met het fenomeen echtscheiding. Het wetsgedeelte uit Deuteronomium was bedoeld om bescherming te bieden aan de vrouw. Maar in de tijd van Jezus werd dit betwist door de school van Hillel, zodat het makkelijker werd om voor welke reden dan ook te scheiden. De wet die bedoeld was ter bescherming van de vrouw, werd nu dus gebruikt om haar makkelijker aan de kant te schuiven.

In plaats van te twisten over de wet in Deuteronomium 24, verwijst Jezus naar Gods oorspronkelijke ideaal voor het huwelijk in Genesis 1 en 2. Hij geeft aan dat God in het begin een man en een vrouw geschapen heeft, twee individuen. (Genesis 1:27) Vervolgens verbindt Hij dit met Genesis 2:24, waar gezegd wordt dat een man zijn vader en moeder verlaat om bij zijn vrouw te zijn en zo een eenheid te vormen. Dit concept van eenheid wordt de basis voor Jezus’ bevestiging van het huwelijksverbond. Wat God heeft samengevoegd moet door mensen niet uit elkaar getrokken worden.

`Wat kan jouw gemeente doen om huwelijken te versterken? Hoe sta je mensen bij van wie het huwelijk al stukgelopen is? `
