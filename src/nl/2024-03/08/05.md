---
title:  Kunnen jullie mijn beker drinken?
date:   21/08/2024
---

`Lees Marcus 10:32–45. Op welke wijze openbaren deze verzen het voortgaande onbegrip van de leerlingen ten aanzien van Jezus’ missie en wat het betekent Hem te volgen? `

Jezus komt steeds dichter bij Jeruzalem en onderweg ernaartoe maakt Hij aan zijn leerlingen bekend wat daar gaat gebeuren. Het is geen situatie waarin zij geloven en het is ook niet wat zij willen horen. Jezus is schokkend specifiek over de weg naar zijn dood en opstanding. Maar als je iets niet wilt horen, is het vrij gemakkelijk om het te laten afglijden.

Dit is ogenschijnlijk ook wat Jakobus en Johannes doen als zij bij Jezus komen met een persoonlijk verzoek. Jezus vraagt hun duidelijk te zijn in hun verzoek en zij melden Hem dat zij graag aan zijn rechter- en linkerhand willen zitten in zijn rijk. Het is makkelijk dit verzoek af te doen als vertoon van egocentrisme. Maar deze twee mannen hebben zichzelf toegewijd aan de missie van Jezus en hun verlangens waren waarschijnlijk niet alleen maar egoïstisch.

Jezus probeert verdieping aan te brengen om hen te laten begrijpen wat ze zojuist gevraagd hebben. Hij vraagt hun of ze in staat zijn de beker te drinken die Hij moet drinken en of ze de doop kunnen ondergaan waarmee Hij gedoopt is. Zijn beker is de beker van het lijden in Getsemané en aan het kruis (Vergelijk met Marcus 14:36) en zijn doop is zijn dood en begrafenis. (Marcus 15:33-47) De gebeurtenissen daar zijn een parallel met zijn doop zoals beschreven in Marcus 1.

Maar Jakobus en Johannes zien het niet. Ze antwoorden lichtvaardig dat zij ertoe in staat zijn. Jezus voorzegt hen dat zij zijn beker zullen drinken en gedoopt worden met zijn doop. Jakobus was de eerste van de apostelen die een martelaarsdood stierf. (Handelingen 12:2) Johannes leefde het langst van alle apostelen, maar werd verbannen naar Patmos.(Openbaring 1:9) Jezus maakt duidelijk dat plaatsen in de heerlijkheid bepaald worden door God.

Hoe reageerden de andere leerlingen op het antwoord van Jezus? Niet al te best. Hetzelfde Griekse woord, aganakteō ‘boos zijn, verontwaardigd,’ wordt gebruikt in Marcus 10:41 en in 10:14, waar het gaat over de boosheid van Jezus voor het weghouden van de kinderen. Jezus roept de groep samen om een van zijn meest indrukwekkende lessen te geven. Hij geeft aan dat wereldse heersers macht gebruiken voor eigen gewin. Maar in het rijk van God moet macht altijd gebruikt worden om anderen te verhogen en te zegenen. Jezus wijst de weg als Koning van Gods rijk. Hoe? Door zichzelf te geven als losprijs – niet bepaald wat zijn volgelingen verwachtten te horen.

`Wat betekent het als christen om een ‘dienaar’ te zijn voor anderen? Hoe pas je dit principe toe in je dagelijkse omgang met mensen?`
