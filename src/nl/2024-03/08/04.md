---
title:  De beste investering
date:   20/08/2024
---

`Lees Marcus 10:17–31. Welke cruciale lessen over geloof en de kosten van leerlingschap, of je nu rijk of arm bent, worden hier duidelijk gemaakt?`

De aanpak van de man geeft aan dat hij oprecht is en respect heeft voor Jezus. Hij rent naar Hem toe, knielt neer en stelt de vraag die centraal staat voor de bestemming van elke ziel: Wat zijn de voorwaarden om het eeuwige leven te beërven? Jezus geeft antwoord door naar de tweede helft van de tien geboden te verwijzen. De man geeft aan dat hij zich aan al die geboden houdt, vanaf zijn jongste jaren.

Van de vier evangelisten, geeft alleen Marcus aan dat Jezus van de man houdt. Er spreekt iets aantrekkelijks uit het idealisme van de man. Maar Jezus stelt zijn oprechtheid op de proef door hem te vragen alles te verkopen en Hem te volgen. De man vertrekt ontmoedigd omdat hij erg rijk is. In feite hield hij zich niet echt aan de geboden. Hij brak de eerste door zijn bezittingen boven God te plaatsen. Zijn rijkdom was zijn afgod.

Dan verklaart Jezus hoe verleidelijk rijkdom is en dat het makkelijker is voor een kameel om door het oog van een naald te kruipen, dan voor een rijke om het rijk van God binnen te gaan.

De leerlingen zijn verbijsterd door de woorden van Jezus en vragen zich af wie er dan nog gered kan worden. Jezus scoort het winnende punt in Marcus 10:27: ‘Bij mensen is dat onmogelijk, maar niet bij God, want bij God is alles mogelijk.’ (Marcus 10:27)

Marcus 10:27 lijkt een prachtig moment om het verhaal te besluiten; je kunt het rijk van God niet op eigen kracht bereiken, je hebt de genade van God nodig om verlost te worden. Maar dan roept Petrus uit dat hij en zijn vrienden alles achtergelaten hebben om Jezus te volgen. Jezus antwoordt dat alles wat je nu achter je laat om Hem te volgen, niets is in vergelijking met wat je ervoor terugkrijgt, nu en ‘in de tijd die komt.’ (Marcus 10:30)

Dit is waar het om gaat; het is de dood van Christus die een oplossing biedt voor de schuld van mensen. Vervolgens zullen zijn genade en opgewekte leven de kracht bieden voor gehoorzaamheid aan zijn geboden.

`Lees Romeinen 6:1–11. Op welke manier laten deze verzen Gods genade in ons leven zien, zowel in onze rechtvaardigmaking als onze heiligmaking?`
