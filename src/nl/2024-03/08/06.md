---
title:  ‘Wat wilt u dat Ik voor u doe?’
date:   22/08/2024
---

`Lees Marcus 10:46–52. Hoe reageerde Bartimeüs toen hij hoorde dat Jezus voorbij kwam?`

Tot hier in het evangelie van Marcus, op enkele uitzonderingen na, vertelde Jezus de mensen stil te zijn over de wonderen en ten aanzien van wie Hij was. In dit verhaal verlaat Hij Jericho en een bedelende man aan de kant van de weg begint te roepen. Hij hoort dat Jezus van Nazaret voorbij komt en roept: ‘Zoon van David, Jezus, heb medelijden met mij!’ (Marcus 10:47) In overeenstemming met het openbarings-/geheimhoudingsmotief van het boek, neemt de menigte de rol op zich van het roepen om stilte als ze, zonder succes, de luidruchtige bedelaar tot stilte maant.

Bartimeüs is onaangedaan en schreeuwt nog harder: ‘Zoon van David, heb medelijden met mij!’ (Marcus 10:48) Zijn woorden zijn zowel een geloofsbelijdenis ten aanzien van Jezus als Messias, als het uitspreken van vertrouwen dat Hij hem kan genezen. De titel ‘Zoon van David’ was verbonden met twee concepten in de tijd van Jezus – het herstel van een koning op de troon van Israël (Vergelijk met Jesaja 11; Jeremia 23:5-6; Ezechiël 34:23-24; Micha 5:2-4; Zacharia 3:8; 6:12) en dat deze persoon een genezer en uitdrijver van demonen zou zijn.

Jezus stopt en vraagt de blinde man bij Hem te brengen. Interessant is dat de blinde man zijn mantel afgooit als hij naar Jezus toe gaat. Blinde mensen leefden in de goot van de maatschappij ten tijde van Jezus, samen met weduwen en wezen. Het waren mensen die onder het bestaansniveau leefden en werkelijk in nood verkeerden. De mantel was nog de enige zekerheid voor de man. Dat de man zijn mantel achterlaat, betekent dat hij geloofde dat Jezus hem zou genezen.

Hij wordt niet teleurgesteld. In het evangelie wordt iedereen die tot Jezus komt met een hulpvraag geholpen. Jezus stelt dezelfde vraag die Hij ook aan Jakobus en Johannes stelde in Marcus 10:36: 'Wat wilt u dat Ik voor u doe?’ (Marcus 10:51) Zonder aarzeling vraagt de man om het herstel van zijn zicht en Jezus schenkt het hem onmiddellijk. De voormalig blinde man volgt Hem onderweg.

Dit verhaal is het slot van het gedeelte over de leerlingen in Marcus. Het dient als een boekensteun voor het andere verhaal van de genezing van een blinde man in Marcus 8:22-26. De twee verhalen illustreren hoe leerlingschap gaat over het bekijken van de wereld met nieuwe ogen, soms niet helemaal helder in het begin, maar altijd als volgeling van Jezus onder zijn leiding.

`Op welke manieren heb jij weleens uitgeroepen: ‘Jezus, Zoon van David, heb medelijden met mij!?' Wat gebeurde er en wat heb je ervan geleerd?`
