---
title:  Te rusten gelegd
date:   19/09/2024
---

`Lees Marcus 15:42–47. Wat is het belang van het ingrijpen van Josef van Arimatea, vooral omdat de leerlingen van Jezus nergens te bekennen waren?`

Na de dramatische gebeurtenissen, is het tijd voor de ‘normale’ gang van zaken. Om te beginnen moeten overleden mensen begraven worden. Maar diverse factoren in wat volgt zijn geestelijk aandoenlijk, terwijl andere zaken van extreem historisch belang zijn. In deze passage verschijnt Josef van Arimatea voor de eerste en tevens laatste keer in het evangelie van Marcus. Hij was een gewaardeerd lid van het Sanhedrin en iemand die zich gerust tot de elite van de stad zou mogen rekenen. Als rijk en gerespecteerd man, had hij toegang tot de gouverneur. Dit verklaart waarom hij het aandurfde Pilatus te benaderen en om het lichaam van Jezus te vragen. Het is een aandoenlijk detail dat een lid van de raad zo’n interesse toonde in de begrafenis van Jezus. Maar waar waren de ‘trouwe’ leerlingen van Jezus in de tussentijd?

Een belangrijk historisch detail is hier de bevestiging van de dood van Jezus. Marcus 15:43 maakt ons bekend met het verzoek van Josef om het lichaam van Jezus mee te mogen nemen. Maar Pilatus is verbaasd dat Jezus al dood is. ( Marcus 15:44) Daarom roept hij de centurio die de leiding had over de kruisiging bij zich en vraagt hem of Jezus al dood is. De centurio bevestigt dit.

Het belang van deze vaststelling is de latere suggestie dat Jezus niet was gestorven aan het kruis, maar alleen het bewustzijn had verloren. Het getuigenis van de Romeinse centurio aan de gouverneur is in directe tegenspraak met die aanname. De Romeinen wisten echt wel hoe ze criminelen moesten executeren.

Josef bracht een linnen kleed mee om Jezus in te wikkelen en legde zijn lichaam in een graftombe die in een rots was uitgehakt. De tombe was groot genoeg om erin rond te lopen. (Marcus 16:5) Naast Josef, beschrijft de evangelist twee vrouwen die de locatie zagen – Maria van Magdala en Maria, de moeder van Joses. Deze twee hadden samen met Salome de kruisiging van een afstandje gevolgd. Alle drie zullen ze op zondagochtend naar het graf gaan om, denken zij, de balseming van Jezus te kunnen voltooien. (Marcus 16:1)

Waarom de referentie naar deze drie vrouwen? Zij zullen de getuigen zijn van het lege graf in Marcus 16 en daarmee zijn zij belangrijke getuigen van de opstanding van Jezus.

`Het is wel erg ironisch dat de volgelingen van Jezus nergens te bespeuren zijn, terwijl een lid van het Sanhedrin, het orgaan dat Jezus veroordeeld kreeg, de ‘held’ van het verhaal wordt. Hoe kunnen we er zeker van zijn dat wij op cruciale momenten niet de boot missen?`
