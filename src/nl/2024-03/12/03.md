---
title:  ‘Gegroet, koning van de Joden.’
date:   16/09/2024
---

`Lees Marcus 15:15–20. Wat deden de soldaten met Jezus en wat is de betekenis daarvan?`

De Romeinen hanteerden een gruwelijke vorm van mishandeling om gevangenen op hun executie voor te bereiden. Het slachtoffer werd volledig ontkleed, vastgebonden aan een paal, om vervolgens geslagen te worden met leren zwepen waaraan stukken bot, glas, steen en spijkers waren bevestigd.

Nadat Jezus met de zweep had gekregen, gingen de soldaten die belast waren met zijn executie, door met de vernederingen door Hem een purperen mantel aan te trekken, een kroon gemaakt van doorntakken op zijn hoofd te zetten en Hem te bespotten als koning van de Joden. De groep soldaten wordt een bataljon genoemd. In dit geval zal het een groep van tussen 200-600 mannen geweest zijn.

De ironie in het geheel is duidelijk voor de lezer aangezien Jezus werkelijk de koning is, terwijl de spottende woorden van de soldaten die waarheid verkondigen. De actie van de soldaten was een parodie op hoe soldaten de Romeinse keizer huldigden met de woorden: ‘Hulde aan de keizer, de heerser.’ Er is hier dus een impliciete vergelijking met de keizer.

De acties die de soldaten uitvoeren in het bespotten van Jezus zijn: Hem met een riet op zijn hoofd ‘slaan’, op Hem ‘spugen’ en voor Hem ‘neerknielen’ om Hem op spottende wijze hulde te brengen. Alle drie deze acties worden in het Grieks weergegeven in de onvoltooid verleden tijd. In deze situatie geeft deze tijd het idee van zich herhalende gebeurtenissen. Ze bleven dus maar op Hem inslaan, Hem bespugen en voor Hem neerknielen. Jezus ondergaat het allemaal in stilte en reageert nergens op.

Typerend voor een Romeinse executie door kruisiging is dat de veroordeelde persoon naakt zijn eigen kruis moest dragen naar de plaats van executie. Dit was uiteraard om de persoon tot op het bot te beschamen en vernederen ten overstaan van de omstanders.

Maar de Joden gruwelden van publieke naaktheid. Marcus 15:20 geeft aan dat de purperen mantel van Jezus werd afgenomen en dat dat ze Hem zijn eigen kleding weer aantrokken. Het lijkt er dan ook op dat de Romeinen de Joden tegemoet kwamen in dit geval.

Denk na over de ironie in dit alles. Er werd gebogen en ‘hulde’ bewezen aan Jezus als koning, als bespotting, zonder dat men zich realiseerde dat Jezus in feite hun koning was, niet alleen van de Joden, maar ook van de Romeinen.

`Deze mannen hadden geen idee waar ze mee bezig waren. Waarom zal hun onwetendheid echter geen excuus voor hen zijn op de dag van het oordeel?`
