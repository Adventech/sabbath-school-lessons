---
title:  ‘Bent U de koning van de Joden?’
date:   15/09/2024
---

`Lees Marcus 15:1–15. Welke ironische situatie doet zich hier voor?`

Pontius Pilatus was gouverneur van Judea van 26-36 na Christus. Hij was niet bepaald een vriendelijke leider en een aantal van zijn maatregelen zorgde voor onrust onder de inwoners van het land. (Vergelijk met Lucas 13:1) De Joodse berechting van Jezus resulteerde in een veroordeling tot de dood voor godslastering. Maar in de meeste gevallen konden de Joden iemand niet ter dood veroordelen onder de Romeinse heerschappij. Daarom zat er niets anders op dan Jezus voor Pilatus te brengen.

Er wordt niet verteld waar Jezus voor Pilatus van wordt beschuldigd, maar het is wel mogelijk om de beschuldiging te achterhalen op basis van de korte vraag die Pilatus aan Jezus stelt: ‘Bent U de koning van de Joden?’ (Marcus 15:2) In oudtestamentische tijden werden de koningen van Israël gezalfd. Het is dan ook niet moeilijk te begrijpen hoe de term ‘Messias’ (gezalfde) kon worden verdraaid naar een poging tot koningschap. Dat zou Jezus tot tegenstander van de regerend heerser maken. De beschuldiging voor het Sanhedrin was dus godslastering, terwijl de aanklacht voor de gouverneur opruiing betrof, en daar stond de doodstraf op.

De ironie is dat Jezus zowel de Messias als de koning van de Joden is. Zijn veroordelingen voor godslastering en opruiing zijn beide verkeerd; Hij zou in plaats daarvan hulde en aanbidding moeten ontvangen. Toch blijft Jezus zich koninklijk gedragen. Zijn reactie aan Pilatus: ‘U zegt het,’ (Idem) is vrijblijvend. Hij ontkent noch bevestigt de titel. De reactie kan betekenen dat Hij een koning is, maar van een andere orde. (Vergelijk met Johannes 18:33-38)

Marcus 15:6 introduceert de gewoonte van vrijlating van een gevangene ten tijde van het paasfeest. In Marcus 15:9 vraagt Pilatus of ze willen dat hij de ‘koning van de Joden’ vrijlaat. Hoewel hij dat wellicht ironisch bedoelde, keert het zich tegen hem.

Marcus 15:9-10 is een oefening in gewaarwording en verblinding. Pilatus neemt waar dat de religieuze leiders Jezus overdragen omdat ze jaloers zijn, maar hij beseft niet dat hij, door zich tot de menigte te wenden, de religieuze leiders in de kaart speelt. Zij hitsen de menigte op en roepen om de kruisiging van Jezus. Pilatus krabbelt terug. Kruisiging is zo’n vreselijke manier om te sterven, vooral voor iemand die hij onschuldig achtte. Hoe pijnlijk ironisch is het dat de heidense gouverneur de Messias vrij wilde laten, terwijl de religieuze leiders hem wilden kruisigen.

`Wat kan jou ervan weerhouden de menigte te volgen als de druk daartoe erg groot is?`
