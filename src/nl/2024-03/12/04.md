---
title:  De kruisiging
date:   17/09/2024
---

`Lees Marcus 15:21–38. Welke vreselijke en pijnlijke ironie lezen we in deze gedeelten?`

Op dit punt in het lijdensverhaal is Jezus een zwijgend slachtoffer, onderworpen aan mensen die gebrand zijn op zijn dood. In het hele evangelie, tot aan zijn arrestatie, was Hij de Meester van de gebeurtenissen. Nu wordt er met Hem gespeeld. Hoewel Hij een robuuste rondreizende prediker was, had de afranseling die Hij ontving, het gebrek aan voedsel en slaap, Hem dusdanig uitgeput dat uiteindelijk een vreemdeling het kruis voor Hem moest dragen.

Bij het kruis werd zijn kleding van Hem afgenomen en werd het bezit van de soldaten, die er over dobbelden om te zien wie de nieuwe eigenaar werd. (Vergelijk met Psalm 22:18) Bij een kruisiging als executiemethode, vloeide relatief weinig bloed. De spijkers die gebruikt werden om een persoon aan het kruis te nagelen (Vergelijk met Johannes 20:24-29) werden waarschijnlijk door de pols geslagen, onder de handpalm waar geen belangrijke bloedvaten aanwezig zijn. (Zowel in het Hebreeuws als het Grieks kan het woord voor ‘hand’ verwijzen naar zowel de hand als naar de onderarm.) De handpalm zelf is te zwak om het gewicht van een lichaam te kunnen dragen bij een kruisiging. De middenzenuw loopt door de onderarm en zou door de spijkers doorboord worden, wat een gierende pijn tot gevolg heeft in de hele arm. Ademen wordt moeilijk. Om goed te kunnen ademen moesten slachtoffers van kruisiging zichzelf omhoog duwen met hun doorboorde voeten om de arm enigszins te kunnen ontspannen, wat opnieuw tot verschrikkelijke pijn leidde. Uitputting door verstikking was een van de doodsoorzaken.

Jezus onderging een overdaad aan bespotting en vernedering tijdens zijn kruisiging. Het evangelie van Marcus kent een openbaring-geheimhoudingsmotief waarin Jezus normaal gesproken oproept tot zwijgzaamheid over zijn identiteit. Als gevolg daarvan lezen we in het verhaal niet vaak over christologische titels zoals ‘Heer,’ ‘Zoon van God’ en ‘Christus.’ Aan het kruis verandert dit. Hij kan niet meer verborgen blijven. Het is ironisch dat het de religieuze leiders zijn die juist deze titels gebruiken om Jezus te bespotten. Ze beseffen niet hoezeer ze zichzelf veroordelen. Een van hun bespottingen springt eruit. In Marcus 15:31 zeggen ze: ‘‘Anderen heeft Hij gered, maar zichzelf redden kan Hij niet.’ Om hun punt ten aanzien van zijn hulpeloosheid aan het kruis te maken, geven ze aan dat Hij anderen wel heeft geholpen. Het Griekse werkwoord dat daarvoor wordt gebruikt kan ‘redden,’ ‘genezen’ of ‘te hulp schieten’ betekenen. Ironisch genoeg erkennen zij met hun woorden dat Hij de Verlosser is. De ironie gaat echter nog verder – de reden waarom Hij zichzelf niet kon of niet wilde redden, was omdat Hij aan het kruis hing om anderen te verlossen.

`Lees Johannes 1:1-3 en denk aan wat dit gedeelte ons zegt over Jezus, dezelfde Jezus die hier aan het kruis hangt bij Marcus. Hoe kunnen wij bevatten wat de dood van Christus voor ons betekent?`
