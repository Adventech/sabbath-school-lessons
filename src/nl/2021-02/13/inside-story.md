---
title:  Inside Story
date:   25/06/2021
---

###Van deur tot deur

_Dertiende sabbat, 26 juni, Ashley Alvarez (20)_

Het begon allemaal toen ik voor het eerst naar de middelbare school ging in een klein Mexicaans dorp, zo’n twee uur zuidwaarts rijden vanaf de grens van Texas. Een klasgenoot, Ketzy, en ik werden goede vrienden en ik kwam te weten dat ze zevendedagsadventist was. Ze nodigde me meerdere keren uit om met haar mee te gaan op kampeeruitjes en naar andere kerkactiviteiten. Gedurende de hele middelbare school ben ik echter nooit op haar voorstellen ingegaan. ‘Ik kan niet’, zei ik dan. ‘Mijn ouders vinden het niet goed’. Maar ik heb mijn ouders nooit om toestemming gevraagd. Ik voelde er weinig voor om te gaan en haar uitnodigingen gingen mijn ene oor in en het andere weer uit. 

Soms discussieerden Ketzy en ik op een ongedwongen manier over de sabbat. Ze vertelde me wat ze geloofde en ik legde mijn visie uit. Maar eigenlijk wist ik niet goed waar ik in geloofde. Ik probeerde gewoon dwars te zijn. Mijn vader zei me ook dat het niet uitmaakte op welke dag ik aanbad. Nadat we de middelbare school hadden afgerond, besloot Ketzy medicijnen te studeren, maar mijn aanvraag voor de universiteit werd afgewezen. Ik dacht dat God me vergeten was. Een jaar lang was ik behoorlijk depressief en toen Ketzy me uitnodigde om mee te gaan op een kampeerevenement, stemde ik toe. 

Ik had het meteen naar mijn zin. De kampeerders waren vriendelijk en gastvrij. Tijdens de driedaagse kampeertocht hielden we ons bezig met zendingswerk. We reinigden een rivier en renoveerden een adventkerk. Dat we van deur tot deur gingen, maakte de meeste indruk op me. De gezichten van de mensen glansden als we een lied hadden gezongen of een Bijbelvers voorlazen. Ik kon zien dat onze gebeden hun harten veranderden. Ik had me nooit eerder met zendingswerk ingelaten en het verbaasde me hoe goed ik me erdoor voelde. Ik dacht, ‘Ik wil dit vaker doen. Ik wil dit altijd doen!’ Het kampeerweekend veranderde mijn leven. Al mijn verdriet verdween als sneeuw voor de zon. Ik had weer het idee dat mijn leven een doel had.

Ik wist alleen niet wat dat doel dan was. Ik vertelde mijn ouders over het kampeerevenement, maar ze hadden er totaal geen interesse in. De volgende sabbat ging ik naar de kerk. De mensen ontvingen me vriendelijk en betrokken me in hun kerkactiviteiten. Ik leerde veel toen ik de Bijbel bestudeerde en voortaan elke sabbat naar de kerk ging. Precies één maand na de kampeertrip kwam een theologiestudent van de Montemorelos Universiteit een week lang naar de kerk voor evangelisatiebijeenkomsten. Ik nodigde hem uit om bij mij thuis te eten en ik sprak met mijn familie over de Bijbel. Toen hij op het punt stond om weg te gaan, vroeg hij me, ‘Heb je wel eens nagedacht over de doop?’ 

Bij het horen van die vraag dacht ik, ‘Oh wow, dat is precies wat ik wilde horen!’ Meteen besloot ik me te laten dopen. Mijn ouders en Ketzy keken toe toen ik drie dagen later werd gedoopt. Een maand ging voorbij en ik bezocht een Padvinders Camporee bij de Montemorelos Universiteit. Toen de tijd aanbrak om getuigenissen te delen, riepen de organisators me naar het podium om mijn verhaal te vertellen. De mensen werden zichtbaar geraakt door wat ik zei. Na afloop liet een organisator weten, ‘En ze wil studeren aan de Montemorelos Universiteit’. Eigenlijk was dat helemaal niet zo. Ik had niet genoeg geld en daarnaast wilde ik graag bij mijn ouders blijven. Toch kon ik geen nee zeggen tegen het aanbod van een universitaire student om het instellingsgeld te verdienen door gedurende de zomer als literatuurevangelist te werken. 

Terwijl ik van deur tot deur ging in de buurt van de universiteit, leerde ik veel over mijn geloof. Ik realiseerde me dat mijn wens tijdens het jongerenkampeeruitje om de deuren af te gaan was uitgekomen. Ik genoot ervan om te evangeliseren met behulp van literatuur. Aan het einde van de zomer droegen mijn ouders me op om naar huis te komen. Thuis wilde ik weer terug naar de universiteit om opleidingsgeld te blijven verdienen als literatuurevangelist. Ik weet nu dat God me aanspoorde om mijn evangelisatiewerk voort te zetten. Uiteindelijk heb ik mijn ouders laten weten dat ik zelf naar de universiteit zou gaan als zij me niet wilden brengen. Woedend gaven ze me een lift. Ze zeiden geeneens gedag toen ze me afzetten. Het was moeilijk voor me en ik bad, ‘HEER, het is enkel U en ik’. 

Een maand ging voorbij zonder dat mijn ouders iets van zich lieten horen. Ik vroeg me af of ik een fout had gemaakt. Ik belde mijn vader. Toen ik op het punt stond om hem te zeggen dat ik naar huis wilde komen, zei hij, ‘Je kan niet naar huis komen. Blijf daar. Je moeder en ik gaan nu ook naar de adventkerk’. Ik kon mijn oren niet geloven. Ik begon te huilen. Ik kon niet eens praten, zo hard huilde ik. Later hoorde ik dat mijn ouders onder de indruk waren van mijn vastberadenheid om God te dienen als literatuurevangelist. Nadat ze me af hadden gezet bij de universiteit, besloten ze naar de adventkerk te gaan om meer te weten te komen. Vervolgens hadden ze Bijbelstudies gevolgd en gaf men gehoor aan hun wens om zich te laten dopen. En in de tussentijd had ik steeds gedacht dat ze kwaad op me waren. 

Zes weken na het telefoongesprek werden mijn vader en moeder gedoopt met mijn zeventienjarige broer en dertienjarige zus. Omdat ik trouw was aan Gods oproep om als literatuurevangelist te werken, werd mijn familie gedoopt. Mijn woonplaats, San Fernando, is maar klein en iedereen weet dat mijn familie zich heeft aangesloten bij de Adventkerk. Als mijn ouders en ik ons verhaal vertellen, hebben veel gezinnen belangstelling in de kerk. Ik weet niet wat er staat te gebeuren. Dit is nog maar het begin van ons verhaal. 

In dit kwartaal wordt de opbrengst van de dertiende sabbatschoolcollecte gebruikt om een Beter Leven zendelingencentrum op te richten bij de Montemorelos Universiteit en bij twaalf andere adventistische opleidingsinstellingen in de Inter-Amerikaanse Divisie. Dank u voor uw bijdrage deze dertiende sabbat. Met uw hulp kan het evangelie over de hele wereld worden verkondigd. 