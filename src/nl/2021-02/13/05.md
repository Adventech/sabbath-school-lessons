---
title:  Nieuw verbond en eeuwig leven
date:   23/06/2021
---

Het eeuwige leven heeft twee dimensies. De huidige dimensie brengt de gelovige nu al een ervaring van het overvloedige op grond van de vele beloften die we ook voor ons leven in het hier en nu hebben gekregen ( Johannes 10:10). De toekomstige dimensie is natuurlijk het eeuwige leven, de belofte van de lichamelijke opstanding (Johannes 5:28-29; 6:39). Hoewel dat nog in de toekomst ligt, is dat dé gebeurtenis die al het andere de moeite waard maakt en dé gebeurtenis die al onze hoop als christenen overtreft.

`Lees Johannes 11:25-26; Openbaring 2:11; 20:6,14; 21:8. Wat zegt Jezus hier? Waar vind je het eeuwige leven? Hoe begrijpen we zijn woorden dat degenen die in Hem leven nooit zullen sterven, zelfs als ze eenmaal hun ogen sluiten op deze aarde?`

Natuurlijk sterven we allemaal, maar volgens Jezus is deze dood slechts een slaap. Het is een tijdelijke onderbreking die, voor wie in Hem geloven, zal eindigen in de opstanding ten leven. Als Christus terugkeert, staan de doden in Christus onsterfelijk op en zullen de volgelingen van Christus die dan leven in een oogwenk veranderen en onsterfelijkheid ontvangen. Zowel de doden als de levende volgelingen van Christus, zullen hetzelfde soort opstandingslichaam hebben. Dan begint de onsterfelijkheid voor Gods volk.

Wat een vreugde om nu te weten dat ons einde niet in het graf ligt, maar dat er geen einde is. Dat we een nieuw leven zullen hebben dat eeuwig zal duren. ‘Christus is één met ons geworden opdat wij één van geest met Hem zouden worden. Door deze eenheid zullen wij opstaan uit het graf, niet alleen als een manifestatie van Christus’ macht, maar omdat zijn leven door het geloof het onze is geworden. Wie Christus in zijn ware aard zien en Hem aannemen in hun leven, hebben eeuwig leven. Door de Geest woont Christus in ons en Gods Geest, die door het geloof in het leven is aanvaard, is het begin van het eeuwig leven.’ (Ellen White, Wens der eeuwen, p. 316)

`Op welke manieren kunnen we nu al genieten van de voordelen van het eeuwig leven? Met andere woorden, wat betekent deze belofte nu voor ons? Schrijf een aantal voordelen op die deze belofte van het eeuwig leven je persoonlijk geeft in je dagelijks leven. Hoe zou je deze hoop en belofte kunnen aannemen en kunnen delen met iemand die het moeilijk heeft, misschien vanwege de dood van een geliefde?`

`Johannes 11:25-26; Openbaring 2:11; 20:6,14; 21: 8 Wat betekent dit voor mij?`