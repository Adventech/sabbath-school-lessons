---
title:  Vreugde
date:   20/06/2021
---

`Lees 1 Johannes 1:1-4. Wat schreef Johannes de vroege christenen waarvan hij hoopte dat het hun vreugde volkomen zou maken? Waarom zou het hun vreugde schenken?`

Johannes beschrijft met een paar simpele woorden wat één van de grote voordelen zou moeten zijn die wij hebben, als verbondsvolk. Dat is de belofte van vreugde. Als christenen wordt ons vaak verteld niet af te gaan op ons gevoel, dat geloof meer is dan een gevoel en dat we onze gevoelens moeten overstijgen. Dat is allemaal waar. We zouden echter geen mensen zijn als we geen gevoelens, emoties en stemmingen hadden. We kunnen onze gevoelens niet ontkennen. We moeten ze leren begrijpen, hun de juiste rol geven en ze zoveel mogelijk onder controle houden. Als mensen ze ontkennen dan ontkennen ze wat het betekent mens te zijn. Je kunt net zo goed tegen een cirkel zeggen dat hij niet rond is. Dit vers zegt dat we niet alleen gevoelens moeten hebben zoals vreugde, maar dat ze volkomen moeten zijn. Hier klinkt toch niet in door dat we gevoelens moeten ontkennen?

Johannes was één van de oorspronkelijke twaalf leerlingen. Hij was er bijna vanaf het begin bij van Christus’ drie en een half jaar durende dienstwerk. Hij was getuige van enkele van de meest verbazingwekkende dingen van Jezus. Hij stond aan de voet van het Kruis. Hij was erbij in Getsemane en op de berg der verheerlijking. Als ooggetuige was hij dus zeker zeer goed in staat over dit onderwerp te praten.

Let er echter ook op dat de nadruk niet op hemzelf ligt. Het gaat om wat Jezus voor de leerlingen had gedaan. Daardoor waren ze nu niet alleen verbonden met elkaar maar ook met God zelf. Jezus heeft de weg geopend voor ons om deze nauwe relatie met de Heer aan te gaan. Een resultaat van deze verbondenheid, deze relatie, is vreugde. Johannes wil dat ze weten dat het waar is wat ze over Jezus hebben gehoord. Hij zag Hem, raakte Hem aan, voelde en hoorde Hem. Zo kunnen ook zij een vreugdevolle relatie aangaan met hun hemelse Vader, die van hen houdt en zichzelf gaf voor hen door zijn Zoon.

`In zekere zin geeft Johannes hier een persoonlijk getuigenis. Wat is jouw getuigenis met betrekking tot je relatie met Jezus? Wat kun je zeggen dat iemands vreugde in de Heer kan vergroten, zoals Johannes dat hier probeerde te doen?`

`1 Johannes 1:1-4 Wat schreef Johannes aan de vroege christenen en waarom?`