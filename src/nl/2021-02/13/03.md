---
title:  Vrij van schuld
date:   21/06/2021
---

 Een jonge vrouw was op brute wijze vermoord en haar moordenaar was onbekend. De politie zette een val op door een verborgen microfoon in haar graf te plaatsen. Op een avond, vele maanden na haar dood, kwam er een jonge man naar het graf en smeekte de vrouw geknield en huilend om vergeving. De politie hield de zaak natuurlijk in de gaten en pakte hem op voor zijn misdaad. Wat dreef de man naar het graf? Dat was schuld en niets anders! Hopelijk heeft niemand van ons ooit zo iets ergs gedaan als wat die jongeman deed. We zijn echter allemaal schuldig en we hebben allemaal dingen gedaan waar we ons voor schamen. Dingen waarvan we wensen dat we ze ongedaan konden maken, terwijl we dat niet kunnen. Dankzij Jezus en het bloed van het nieuwe verbond hoeft niemand van ons te leven onder het stigma van schuld. We worden niet meer veroordeeld. De ultieme rechter houdt ons voor onschuldig en doet alsof we niet de dingen hebben gedaan waar we ons schuldig over voelen.

`Lees Romeinen 3:24-25; Johannes 5:24; 2 Korintiërs 5:21. Hoe helpen deze verzen je om die tekst uit Romeinen 8:1 te begrijpen?`

Eén van de grote beloften die behoren tot het leven in een verbondsrelatie met de Heer, is dat we niet langer gebukt hoeven te gaan onder de last van schuld. Vanwege het bloed van het verbond kunnen wij, die ervoor kiezen die verbondsrelatie met God aan te gaan, bevrijd worden van de last van schuld. Dat geldt voor hen die ervoor kiezen zich te houden aan de voorwaarden van geloof, bekering en gehoorzaamheid. De tegenstander probeert ons in de oren te fluisteren dat we door en door slecht zijn en dat we te zondig zijn om door God geaccepteerd te worden. We kunnen dan hetzelfde doen wat Jezus deed toen de tegenstander Hem in de wildernis probeerde te verleiden: we kunnen de Schrift aanhalen. Eén van de beste verzen om te citeren is deze tekst uit Romeinen 8. Dit betekent niet dat we de realiteit van zonde in ons leven ontkennen. Het houdt in plaats daarvan in dat we op grond van de verbondsrelatie met de Heer, niet langer leven onder de veroordeling van die zonde. Jezus heeft de straf voor ons betaald. Hij staat nu in de tegenwoordigheid van de Vader en pleit op basis van zijn eigen bloed voor ons en Hij biedt zijn gerechtigheid aan in plaats van onze zonden. 

`Wat voor verschil maakt het in ons leven dat de Heer heeft vergeven wat we ook hebben gedaan? Hoe helpt die realiteit bij het omgaan met mensen die tegen jou hebben gezondigd? Welke invloed moet dat hebben op de manier waarop je met mensen omgaat?`

`Romeinen 3:24-25; Johannes 5:24; 2 Korintiërs 5:21 — Hoe leggen deze teksten Romeinen 8:1 aan ons uit?` 