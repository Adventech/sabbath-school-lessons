---
title:  Verdieping
date:   26/06/2021
---

### Het leven onder het nieuwe verbond

Openbaring 20:4-14

#### IJsbrekervraag

`Wat is echt leven volgens jou en wat is ervoor nodig om dat te realiseren, en wanneer vind je dat je geen leven hebt?`

#### Ik Verken

Om welk verbond gaat het hier? Het nieuwe, eeuwige verbond dat Jezus met zijn bloed heeft ingewijd (Lucas 22:20; 1 Korintiërs 11:25; Hebreeën 13:20). Het leven volgens dit verbond kent veel kanten. Het is het leven waarnaar Jezus verwees met de woorden ‘Ik ben gekomen om hun (mijn schapen) het leven te geven in al zijn volheid’, (Johannes 10:10) en toen Hij zei: ‘Wie in de Zoon gelooft, heeft eeuwig leven’ (Johannes 3:36) en ‘Wie in Mij gelooft zal leven, ook wanneer hij sterft’ (Johannes 11:25). In dit leven kan iedereen van ons nu al delen, maar dat leven gaat door in het toekomstige duizendjarige rijk en in de eeuwigheid daarna.

#### Ik Bestudeer

Het leven volgens het nieuwe verbond is heersen als koning, priester en rechter. Het is leven in verbondenheid met Christus, en zal uiteindelijk leven in al zijn volheid worden (Johannes 10:10).

Lees 1 Petrus 2: 5,9; Openbaring 1:6; 5:10.

`Welke invulling geven deze teksten aan het leven in verbondenheid met Christus?`

Gelovigen hebben in hun hart nu reeds deel aan het koninkrijk van de genade. Wij kunnen in onze priesterlijke rol geestelijke offers brengen. Daarbij kun je denken aan het doen van voorbede voor jezelf en anderen en het brengen van lof en dank aan God. Via Christus kunnen we tot God gaan (1 Timoteüs 2:5).

`Wat voor verschil bestaat er tussen het huidige koninkrijk van God en het koninkrijk van God, zoals dat in het leven hierna gestalte zal krijgen?`

`Welke bemoediging bevat Hebreeën 4:15-16 voor wie serieus werk wil maken van zijn of haar priesterlijke rol?`

Openbaring 20 spreekt over een periode van duizend jaar aan het eind van de tijd, waarin gelovigen samen met de Messias zullen heersen en hun priesterschap zullen voortzetten (Openbaring 20:4-6).

Lees de volgende teksten: Daniël 7:9,22,27; Matteüs 19:28; 1 Korintiërs 6:2-3; Openbaring 3:21.

`Welke taak krijgen gelovigen erbij, nadat de genoemde periode van duizend jaar begonnen is? Vgl. 1 Korintiërs 4:5.`

`Johannes 6:35-40 Wat legt Jezus hier uit?`

`Hoe verklaar je, dat gelovigen enerzijds nu al koningen zijn (Openbaring 5:10), maar toch ook koningen zullen worden (Daniël 7:22,27)?`

Na deze periode van duizend jaar volgt het leven in de eeuwigheid. In Romeinen 5:17 schrijft de apostel Paulus daarover: ‘Allen die de genade en de vrijspraak in zo’n overvloed hebben ontvangen, zullen heersen in het eeuwige leven, dankzij die ene mens, Jezus Christus.’ Eeuwig leven zal het deel zijn van wie in ‘het boek van het leven’ staat (Openbaring 3:5; 13:8; 17:8; 20:12,15; 21:27). David noemt hen ‘de rechtvaardigen’ (Psalm 69:29). Lees Openbaring 13:8 in verschillende vertalingen.

`Wat valt je op?`

#### Ik Pas Toe

Reeds nu zijn we als gelovigen voor God koningen en priesters. Daarbij is het belangrijk dat we onafgebroken met Christus verbonden blijven. Alleen zo kunnen we goed functioneren, zowel in het leiding geven als in onze priesterlijke rol.

`Hoe wil jij je het liefste door Christus laten gebruiken?`

`Wat spreekt je het meeste aan: het verkondigen van Gods grote daden in jouw leven, een levende steen van Gods kerk zijn, het doen van voorbede voor anderen, of het vooruitzicht dat je ooit rechter mag zijn?`

`Kun jij beschrijven hoe je je het eeuwige leven in de toekomst gestalte ziet krijgen?`

#### Ik bid …

Here Jezus, dank U dat ik nu al deel kan hebben aan het nieuwe leven in verbondenheid met U. Geef dat ik anderen om mij heen ook in aanraking met dat leven kan brengen. Wat geweldig dat U ons als gelovigen, koningen en priesters noemt en dat we ooit samen met U de wereld mogen oordelen en het leven in al zijn volheid mogen ervaren. Amen.
