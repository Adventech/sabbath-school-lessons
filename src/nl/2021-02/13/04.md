---
title:  Een nieuw verbond en een nieuw hart
date:   22/06/2021
---

Zoals eerdere lessen van dit kwartaal al lieten zien, is het nieuwe verbond er één waarin de Heer de wet in ons hart legt (Jeremia 31:31-34). Volgens de teksten die we vandaag bestuderen is er niet alleen sprake van de wet, maar ook van Christus. Dat is natuurlijk wel logisch, want Christus en zijn wet zijn nauw met elkaar verbonden. Met de wet van Christus in ons hart, en met Christus zelf die daar woont, komen we tot één van de grote voordelen van het verbond: een nieuw hart. Het Griekse woord dat in de bovenstaande tekst wordt vertaald met wonen, betekent ook ‘zich vestigen’ en dat draagt het idee van duurzaamheid in zich.

`Lees Efeziërs 3:17-19. Waarom hebben we een nieuw hart nodig? Welke veranderingen zullen merkbaar zijn bij degenen die een nieuw hart hebben?`

Paulus benadrukt hier het element van de liefde. Hij zegt dat we daarin ‘geworteld en gegrondvest’ moeten zijn. Deze woorden staan voor stabiliteit, stevigheid en duurzaamheid wat betreft het fundament van de liefde. Ons geloof betekent niets als het niet is geworteld in de liefde voor God en de liefde voor anderen (Matteüs 22:37-39; 1 Korintiërs 13). Deze liefde ontstaat niet in een vacuüm, maar het is er omdat we een glimp opvangen van Gods liefde voor ons. Het is een liefde die ‘alle kennis te boven gaat’ en die zichtbaar wordt gemaakt door Jezus. Als gevolg hiervan verandert ons leven, verandert ons hart en worden we nieuwe mensen met nieuwe gedachten, nieuwe verlangens en nieuwe doelen. Het is onze reactie op Gods liefde voor ons die ons hart verandert en die daarin de liefde voor anderen legt. Misschien bedoelt Paulus dat, in ieder geval gedeeltelijk, als hij het heeft over het feit dat wij ‘volstromen met Gods volkomenheid’.

`Lees 1 Johannes 4:16. Hoe verhoudt deze tekst zich tot Efeziërs 3:17-19?`

`Kijk naar de teksten van vandaag. Wat kun jij doen dat er voor zorgt dat de beloften van deze teksten in jou in vervulling gaan? Welke zaken moet je veranderen die je misschien belemmeren om de ‘volkomenheid van God’ te ervaren? Wat moet je veranderen in jouw leven. Maak er een lijst van voor jezelf en, als je je daarbij op je gemak voelt en ook één om met de groep te delen. Hoe kun je elkaar helpen dingen te veranderen?`

`Efeziërs 3:17-19; 1 Johannes 4:16 Wat wordt benadrukt?`
