---
title:  Zendingsbericht
date:   11/06/2021
---

### Niet op mijn manier 

_Mexico, 12 juni, Fabiola Padilla (36)_

Na haar doop bad Fabiola achttien jaar lang voor haar vader. Ze hoopte dat ook hij zijn hart aan Jezus zou geven in Villahermosa, Mexico. Hij leek een hopeloos geval. Hij geloofde niet in de Bijbel en bad tot Maria en de heiligen. Omdat hij veel alcohol dronk, kwam het vaak voor dat hij zijn vrouw kleineerde en haar belachelijk maakte. Daarnaast was zijn gezicht voortdurend verwrongen van woede. Fabiola vertelde over Jezus, maar vader liep dan meestal weg. Ze hield niet op met bidden. Ze vroeg ook aan kerkleden of zij hem in gebed wilden opdragen. Uiteindelijk heeft God haar gebeden verhoord. Maar het antwoord dat ze kreeg, was heel anders dan ze had verwacht. 

Op 75-jarige leeftijd kreeg vader te horen dat hij leverkanker had. De arts deelde mee dat de kanker al was uitgezaaid en dat een operatie niet mogelijk zou zijn. Toen Fabiola vernam dat haar vader op het randje van de dood stond, begon ze nog vuriger te bidden voor zijn verlossing. ‘HEER, geef me de juiste woorden om vader over U te vertellen’, bad ze in de daaropvolgende week elke ochtend en avond. ‘Geef me moed’, smeekte ze. Toen liep ze naar de kant van het bed waar vader sliep en pakte zijn hand. Ze was nerveus. Ze was bang dat hij naar haar zou snauwen en haar weg zou sturen. Maar ze realiseerde zich dat ze ervoor gebeden had. 

‘Ik houd zoveel van u’, sprak ze. ‘De God waarover ik nu ga praten, is de God waarin u ook gelooft. Hij is de God die de macht heeft om u te genezen. Mag ik met u bidden?’. Tot haar verbazing vond vader het goed. Vanaf die dag kwamen zij en vader iedere ochtend en avond samen om te bidden. Na het gebed las ze uit de Bijbel en zongen ze liederen. Vader luisterde aandachtig. Fabiola vroeg zich af of het wel nut had wat ze deed, maar ze bleef in de Bijbel lezen en zingen. Voor vader brachten zij en andere kerkleden een dag door in gebed en met vasten. De kanker verspreidde zich snel en vader werd steeds zwakker. Fabiola wist niet wat ze moest doen. 

Een adventistische vriendin, Rita, bood aan dat ze haar vader Bijbelstudies zou geven. Het verbaasde Fabiola, maar vader stemde toe. Omdat vaders toestand steeds slechter werd, zette Rita vaart achter de Bijbelstudies en kwam ze zeven keer per week. Na de zevende les vroeg Rita aan vader of hij zijn hart aan Jezus wilde geven. ‘Waarom laat je je niet dopen?’, stelde ze voor. Vader zei dat hij dat graag wilde. Roger Pech, de predikant van de Southeast Hospital Adventkerk, doopte vader om 13:30 op een woensdag in een kinderbadje in de tuin van het gezin. 

Die avond weigerde vader naar zijn slaapkamer te gaan. Hij wilde bij zijn familie zijn in de woonkamer. Kort na middernacht kreeg hij last van kortademigheid. Daarna haalde hij nog één keer adem en sloot hij zijn ogen. Het gezicht van vader, dat tijdens zijn leven vooral kwaad had gestaan, leek ongebruikelijk vredig in de doodskist. Verbaasde rouwenden vroegen of hij buiten hun weten om naar de kerk was gegaan. Fabiola vertelde hun dat hij zijn hart aan Jezus had gegeven, een paar uur voordat hij overleed. 

Fabiola is ervan overtuigd dat God een wonder heeft verricht. Binnen twee maanden vond de verandering in het hart van haar vader plaats, vanaf het moment dat de kanker bij hem werd vastgesteld en dat hij overleed. ‘Vader gaf zijn hart aan Jezus, niet op de manier die ik in mijn hoofd had, maar op Gods manier’, legde Fabiola uit. ‘Wat onmogelijk is voor de mens, is mogelijk voor God’. 