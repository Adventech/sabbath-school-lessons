---
title:  Verdieping
date:   12/06/2021
---

### Het heiligdom van het nieuwe verbond

Hebreeën 8:1-6

#### IJsbrekervraag

`Waarom kan een replica het origineel nooit helemaal vervangen, terwijl zo’n model toch waarde heeft? Oftewel: waarom is een mens belangrijker dan zijn/haar foto? Waarom hechten we toch zoveel waarde aan een foto?`

#### Ik Verken

In Hebreeën 8:1-6 gaat het over de door de Heer vervaardigde hemelse tabernakel of tent (Hebreeën 8:2,5, vgl. Openbaring 11:19 en 15:5). Die wordt tegenover de door de Israëlieten onder leiding van Mozes gemaakte aardse afspiegeling daarvan gesteld (Hebreeën 8:5, vgl. Exodus 25:1,8-9,40; Handelingen 7:44). Zoals bij het met Mozes gesloten Sinaiverbond de aardse tabernakel hoorde, zo hoort bij het nieuwe verbond dat door Jezus is ingesteld (Lucas 22:20; 1 Korintiërs 11:25) het hemelse heiligdom. De aardse tabernakel en de bemiddelende rol van de priesters stonden symbool voor het hemelse heiligdom en het middelaarswerk van Christus, die eens en voor altijd dit laatstgenoemde heiligdom is binnengegaan (Hebreeën 9:11-12,24).

#### Ik Bestudeer

Ellen White schrijft: ‘De ongeëvenaarde schoonheid van de tabernakel in de woestijn moest de mens een idee geven van de heerlijkheid van het hemelse heiligdom, waar Christus, die ons is voorgegaan, de dienst voor ons verricht voor Gods genadetroon. ... De twee afdelingen van het heiligdom op deze aarde zijn een afbeelding van het heilige en het heilige der heiligen in de hemel’ (De grote strijd, p. 388).

`Lees met elkaar Openbaring 4:5; 8:3 en 11:19. Aan welke voorwerpen in de aardse tabernakel doen deze Bijbelgedeelten je denken?`

De oudtestamentische ark van het verbond met daarop de verzoeningsplaat was een aardse troon van God, waar Hij zich openbaarde (vgl. Exodus 25:22; Leviticus 16:2; Numeri 7:89). Vanaf zijn hemelse troon (Hebreeën 8:1) zal God rechtspreken (Daniël 9:7,22, vgl. Romeinen 14:10).

`Wat is de betekenis van het feit dat in de ark de Tien Geboden (‘de verbondstekst’, Hebreeën 9:4; Exodus 25:16; 32:15) lagen, en dat op deze kist de verzoeningsplaat lag?`

 Het Griekse woord voor ‘verzoeningsplaat’ is hilastèrion (Hebreeën 9:5).

`Waarom noemt Paulus in Romeinen 3:25 Christus een hilastèrion? Vgl. 1 Johannes 2:2; 4:10. Nadat Christus na zijn opstanding naar de hemel is gegaan, is Hij in het hemelse heiligdom begonnen aan zijn hogepriesterlijke werk.`

`Is er sindsdien iets veranderd aan het dienstwerk van Christus? Zo ja, wat dan?`

In Openbaring 11:19 ziet de apostel Johannes in Gods tempel in de hemel ‘de ark van het verbond’.

`Waarom zegt dit gegeven ons iets over de blijvende geldigheid van de Tien Geboden?`

`Hebreeën 9:15 Wat kan ik ontvangen?`

#### Ik Pas Toe

De oudtestamentische tabernakel was een afspiegeling en afschaduwing van het hemelse heiligdom. Het hemelse heiligdom is veel mooier dan die aardse tabernakel. Zo is ook wat Christus heeft gedaan en doet veel mooier dan wat de priesters op aarde konden doen.

`Wat maakt de meeste indruk op je, als je nadenkt over wat Christus voor jou heeft gedaan en nog steeds doet?`

Sommige christenen stellen dat met de dood van Christus een einde is gekomen aan het tijdperk van de wet van Mozes, omdat we nu in de periode van de genade leven.

`Welk gevaar brengt een dergelijke overtuiging met zich mee?`

`Wat kun je daar tegenover stellen en ken je een Bijbeltekst die in dit verband van pas komt?`

In de Bijbel was een tempel of tabernakel een plaats waar God degenen die in Hem geloofden wilde ontmoeten. Vandaag de dag zoeken wij op andere plekken contact met God.

`Wat is voor jou een plek waar je Gods aanwezigheid in het bijzonder ervaart?`

#### Ik bid …

Here Jezus, dank U voor het offer dat U hebt gebracht, opdat ook ik voor eeuwig zal leven. Dank U voor de belofte dat iedereen die door U tot God komt, volkomen gered kan worden, omdat U voor altijd leeft om voor hen te pleiten. Tot slot wil ik U danken voor het nieuwe verbond dat U met uw bloed hebt bezegeld. Amen.