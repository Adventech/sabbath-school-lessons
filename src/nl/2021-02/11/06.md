---
title:  Dienstwerk in de hemel
date:   10/06/2021
---

‘Christus is immers niet binnengegaan in een heiligdom dat door mensenhanden is gemaakt, in de voorafbeelding van het hemelse heiligdom, maar in de hemel zelf, waar Hij nu bij God voor ons pleit.’ (Hebreeën 9:24) Let op het verband van deze tekst. De betekenis van Christus’ dienstwerk in de hemel voor ons na zijn offerdood wordt uitgelegd. We concentreren ons op de zinsnede waar staat dat Christus voor ons pleit in Gods tegenwoordigheid. Bedenk wat dat betekent. Wij zijn zondige, gevallen mensen en zouden worden verteerd door de glans van Gods heerlijkheid als we daar nu oog in oog mee kwamen te staan. Los van wat voor kwaad wij hebben gedaan of op wat voor grove wijze we Gods heilige wet hebben overtreden, er is iemand die voor ons in de tegenwoordigheid van God verschijnt. We hebben iemand die ons vertegenwoordigt en die namens ons voor de Vader staat. Bedenk hoe liefdevol, vergevingsgezind en aanvaardend Christus was hier op aarde. Deze persoon is nu onze bemiddelaar in de hemel. Dit is het andere deel van het goede nieuws. Jezus betaalde niet alleen de straf voor onze zonden, nadat Hij ze aan het kruis op zich had genomen (1 Petrus 2:24). Nu staat Hij in de tegenwoordigheid van God, een bemiddelaar tussen hemel en aarde, tussen de mens en God. Dit is volkomen logisch. Jezus is zowel God als een zondeloos en volmaakt mens. Daarom kan Hij als enige de kloof tussen God en mens overbruggen die door de zonde wordt veroorzaakt. Het belangrijkste om te onthouden (hoewel dat voor veel meer dingen geldt) is dat er nu een mens is, die al onze beproevingen, pijnen en verleidingen kent en dat Hij ons vertegenwoordigt bij de Vader (Hebreeën 4:14-15). 

`Lees 1 Timoteüs 2:5-6. Welke twee rollen van Jezus beschrijft deze tekst? Hoe werden deze rollen in de aardse heiligdomsdienst vooraf bepaald?`

Het grote nieuws van het nieuwe verbond is dat berouwvolle zondaars nu door Jezus, iemand hebben die hen in de hemel vertegenwoordigt voor de Vader. Hij heeft voor hen verdiend wat ze nooit zelf konden verdienen. Dat is volmaakte rechtvaardigheid, de enige rechtvaardigheid die in de aanwezigheid van God overeind kan blijven. Jezus staat met die volmaakte gerechtigheid, die Hij in zijn leven door lijden heeft verworven voor God (Hebreeën 2:10). Hij maakt aanspraak voor ons op vergeving van zonde en om macht over de zonde. Anders zouden we geen hoop hebben, nu niet en zeker niet in het oordeel.

`Bid en denk na over het idee van een mens, iemand die de verzoeking tot zonde heeft ervaren en dat Hij voor God in de hemel staat. Wat betekent dat voor jou persoonlijk? Wat voor hoop en aanmoediging geeft dat?`

`1 Timoteüs 2:5-6 Welke twee rollen van Jezus beschrijft deze tekst?`