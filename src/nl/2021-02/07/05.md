---
title:  God en Israël
date:   12/05/2021
---

`Lees Exodus 19:5-6; Romeinen 3:19-24; 6:1-2; 7:7; Openbaring 14:12. Hoe begrijp je wat de Heer zegt in het kader van redding door geloof? Vernietigt het gebod om de Heer te gehoorzamen niet op de één of andere manier het idee van redding door genade?`

In deze verzen biedt de Heer zijn verbond aan met de kinderen van Israël. Hoewel de Heer hen in zekere zin heeft geroepen, treedt die roeping niet automatisch in werking als ze daar ook niet zelf voor kiezen. Ze moesten meewerken. Zelfs hun bevrijding uit Egypte had hun medewerking nodig: als ze niet deden wat de Heer zei, zoals het bloed op de deurposten doen, dan zouden ze niet zijn bevrijd. Zo simpel was het. Ook hier zegt de Heer niet tegen hen: ‘Of je het nu leuk vindt of niet, je zult een bijzondere schat voor Mij zijn en een volk van priesters.’ Zo werkt het niet en dat zegt de tekst ook niet. ‘We verdienen de zaligheid niet door onze gehoorzaamheid. De zaligheid is een geschenk van God dat door geloof ontvangen wordt. Maar gehoorzaamheid is de vrucht van geloof.’ (Ellen White, Schreden naar Christus, p. 61)

Denk eens aan datgene waartoe de Heer bereid was voor het volk Israël. Hij verloste hen op wonderbaarlijke wijze uit de slavernij in Egypte. Hij wilde ze ook nog eens tot zijn eigen kostbare bezit maken en tot een volk van priesters. Hij baseerde hun relatie op redding van zowel tijdelijke aard uit Egypte als ook op een redding met eeuwigheidswaarde. Zo trachtte de Heer hen te verheffen tot een geestelijk, intellectueel en moreel niveau dat hen tot het wonder van de oude wereld zou maken. Het doel van dit alles was ze te gebruiken om het evangelie aan de volken te prediken. Ze hoefden alleen maar met gehoorzaamheid antwoord te geven.

`Op welke manieren moet onze persoonlijke, één-op-één-ervaring met de Heer hetzelfde principe weerspiegelen dat we in de studie van vandaag zien?`

`Exodus 19:5-6; Romeinen 3:19-24; 6:1-2; 7:7; Openbaring 14:12 Wat leren deze verzen ons?`
