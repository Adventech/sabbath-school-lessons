---
title:  Op adelaarsvleugels
date:   09/05/2021
---

Als volk was Israël vele lange en moeilijke eeuwen ondergedompeld geweest in het Egyptische heidendom. Die ervaring had ongetwijfeld hun kennis verminderd van God, zijn wil en zijn goedheid. Hoe kon de Heer hen voor zich terugwinnen? Om te beginnen zou Hij de echtheid van zijn liefde voor Israël demonstreren. Hij deed dit door zijn machtige daden van bevrijding. Hij zou het volk tot een liefdevolle reactie op zijn verbondsvoorstel leiden. God herinnerde bij de Sinai het volk eerst aan zijn daden van genade aan hen.

`Lees Exodus 19:4; Deuteronomium 32:10-12. Welke illustratie gebruikt de Heer om te beschrijven hoe Hij Israël uit Egypte naar de Sinai bracht?`

`Lees Deuteronomium 1:29-31; Psalm 103:13-14; Hosea 11:1. Welke illustratie gebruikt God hier? Wat kunnen deze illustraties Israël (en ons) leren over de aard van Gods houding ten opzichte van zijn volk?`

Deze illustraties maken duidelijk dat God zich onze hulpeloosheid zeer bewust is. Zowel in de figuren van de adelaar als in die van de ouder die zijn kind draagt, voelen we Gods zorg voor ons welzijn. Hij is teder, ondersteunend, beschermend en bemoedigend en het is zijn verlangen ons tot volle wasdom te laten komen. ‘De adelaar stond bekend om zijn ongebruikelijke toewijding aan zijn jongen. Dit dier leefde ook op de toppen van de berg. Om zijn jongen te leren vliegen, droeg hij ze op zijn rug naar de grote hoogten die uitkijken over de vlakten van de Sinai en liet ze vervolgens in de diepte vallen. Als het jong nog te klein en te verbijsterd was om te vliegen, dan dook de vader-adelaar naar beneden tot onder het jong en ving het op zijn rug op. Dan vloog hij er weer mee omhoog naar het adelaarsnest op de steile rotsen daarboven. Dat is, zegt de goddelijke stem, “hoe Ik je uit Egypte naar Mij toe heb gebracht”.’ (George A. F. Knight, Theology of Narration (Grand Rapids, MI: William B. Eerdmans Publishing Company, 1976), p. 128)

`Vergelijk Gods interesse in ons met onze interesse in elkaar. Hoe moet zijn zorg voor ons, onze zorg voor anderen beïnvloeden? Welke illustraties kun je op basis van persoonlijke ervaring bedenken om Gods onbaatzuchtige interesse te beschrijven? Verzin zelf een paar voorbeelden, uit je eigen ervaringen. Deel ze met de gespreksgroep.`

`Exodus 19:4; Deuteronomium 1:29-31; 32:10-12; Psalm 103:13-14; Hosea 11:1 — Wat willen deze illustraties ons leren?`