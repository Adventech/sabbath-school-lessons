---
title:  Verdieping
date:   15/05/2021
---

### Verbond bij de Sinai

Exodus 19:1-6

#### Ijsbrekervraag

`Welke beelden en emoties roept het woord priester bij je op? Weet je ook waar je reacties op zijn gebaseerd?` 

#### Ik Verken

Toen God Israël uit de slavernij bevrijdde, woonden ze al generaties in Egypte. Daar maakten ze kennis met de Egyptische manier van leven en godsdienst. Priesters speelden daarin een belangrijke rol en zij hadden veel aanzien. Ze waren er niet voor de noden van mensen, of om hen over de goden te onderwijzen of voor ze te bemiddelen, maar om de goden te dienen. Door die te verzorgen en assisteren kon de samenleving bloeien en voor rampspoed worden bewaard. In Egypte konden zowel mannen als vrouwen priester worden. Het was over het algemeen geen fulltime beroep. Er waren allerlei soorten priesters met verschillende functies. Priesters werkten periodes in de tempel en daarbuiten werkten ze op het land. Als ze dienst deden, moesten ze rein zijn en witte linnen kleding dragen. Ze reinigden zich door al hun lichaamshaar af te scheren, hun lichaam meerdere keren per dag te baden en zich van geslachtsgemeenschap te onthouden.

#### Ik Bestudeer

Lees Exodus 19:1-6 en bespreek per vers de volgende vragen: 

`Lees dit vers in verschillende vertalingen. Zie je verschillen?`

`De Israëlieten waren ongeveer zeven weken onderweg. De tijdsaanduiding is belangrijk, omdat de wetgeving op de Sinai wordt herdacht met het wekenfeest. De meningen en vertalingen verschillen over welke dag hier bedoeld wordt: de 1e, 3e of 14e van de derde maand. Veel Joodse uitleggers zeggen dat het hier om de 3e van de 3e maand ging.`

`Welk Christelijk feest is in de plaats van het wekenfeest gekomen?`

Vers 2:

`Wanneer was Mozes eerder op deze plek? (Zie Exodus 3:12)`

Vers 3:

`Welke rol of positie gaf God aan Mozes?`

`Hoe werd het volk genoemd? Had het ook anders gekund? (Zie bijvoorbeeld Exodus 1:22; 5:3).`

`Waarom koos God voor deze naam?`

Vers 4:

`Welk beeld gebruikte God voor de relatie tussen hemzelf en het volk? D.w.z.: waarmee vergelijkt God zichzelf en het volk?`

Vers 5:

Welke verschillende beelden gebruikte God om zijn relatie met het volk te omschrijven? Denk aan de elementen gehoorzaamheid, het sluiten van een verbond of bezit hebben.

`Bespreek welk deel van de werkelijkheid ieder beeld probeert te omschrijven.`

`Romeinen 3:23; 10:3 Waar confronteert Paulus ons mee?`

`God probeerde Israël te motiveren Hem te gehoorzamen. Wat is er in dit vers motiverend bedoeld? Leg uit waarom dat zo kan zijn.`

`Wat zei God over de andere volken?`

Vers 6:

`Welke unieke positie gaf God aan Israël?`

`Welke positie had Israël in Egypte?`

`Hoe zouden de Israëlieten de uitnodiging hebben opgevat als ze er met een Egyptische bril naar keken? Wie stond centraal in deze uitnodiging?`

`Wat zouden ze verkeerd opvatten, als ze zo naar het priesterschap keken?`

#### Ik Pas Toe

Veel omstandigheden in het leven overkomen een mens en vaak is het uitermate moeilijk die te veranderen. God gaf iedere Israëliet een unieke kans op promotie: van slaaf naar priester, van wegwerpartikel naar kostbaar bezit en van nakomeling van Jakob naar Gods eerstgeboren zoon (Exodus 4:22-23).

`Hoe kijk jij naar Gods uitnodiging om zijn priester te worden?`

`Zie je dat bijvoorbeeld als slavenbaan of juist als een kans op promotie, als onmogelijke opdracht, als een aanlokkelijk avontuur, of als een uitnodiging die niet in je eigen plan past?`

`Wat voor soort priester zou je (wel) willen of kunnen zijn?`

`Luther stelde tegenover het priesterschap van een elitegroep, het priesterschap van alle gelovigen. Waarom is dat zo’n belangrijk andere benadering van het priesterschap?` 

#### Ik bid …

Heer, U hebt ons een taak gegeven, om als een priester in het leven te staan. Wilt U mij helpen de noden te zien van anderen en voor hen te bidden en zo steeds beter te begrijpen wat het echt betekent om als een priester in het leven te staan? Amen.