---
title:  Beloften, beloften ...
date:   13/05/2021
---

Op het eerste gezicht lijkt alles goed. De Heer verlost zijn volk, biedt hun de beloften aan die behoren bij het verbond. Daar is het volk het ook mee eens: ze zullen alles doen wat de Heer van hen vraagt (Exodus 19:8). Het zijn immers afspraken die zijn ‘gemaakt in de hemel’?

`Lees Romeinen 9:31-32; 10:3; Hebreeën 4:1-2. Wat wordt ons hier verteld met betrekking tot de reactie van Israël op het verbond?`

Wat God ook van ons vraagt, onze relatie met Hem, moet zijn gebaseerd op geloof. Geloof vormt de basis waarop werken volgen. Ongeacht hoe zuiver het motief ook is om die werken te doen, hoe oprecht en hoe talrijk ze ook zijn, ze maken ons niet acceptabel in de ogen van een heilige God. Dat was niet mogelijk in de tijd van Israël, en dat is ook nu nog niet acceptabel. Het is ontegenzeggelijk waar dat de Bijbel er keer op keer de nadruk op legt.

`Lees Jesaja 53:6; 64: 6; Romeinen 3:23. Waarom kunnen die werken ons dan toch niet acceptabel maken in Gods ogen?`

Helaas geloofden de Hebreeërs dat hun gehoorzaamheid het middel tot redding was en niet het resultaat van die redding. Ze zochten de gerechtigheid in hun gehoorzaamheid aan de wet en niet in de gerechtigheid van God. Die komt door geloof. Het verbond bij de Sinai was, net als alle voorgaande verbonden, een verbond van genade, ook al kwam het met een veel gedetailleerdere reeks instructies en wetten. Deze vrijelijk verleende genade, brengt een verandering van hart teweeg en die leidt tot gehoorzaamheid. Het probleem was niet hun streven om te gehoorzamen, want het verbond verlangde dat. Het probleem was natuurlijk het soort ‘gehoorzaamheid’ dat ze toonden. Dat was helemaal geen gehoorzaamheid, zoals de daarop volgende geschiedenis van het volk liet zien.

`Lees Romeinen 10:3. Kijk vooral naar het laatste deel. Welk punt maakt Paulus daar? Wat gebeurt er met mensen die voor hun eigen gerechtigheid willen zorgen? Waarom leidt die poging onvermijdelijk tot zonde, onrechtvaardigheid en rebellie?`

`Laten we eens goed naar ons eigen leven kijken. Lopen wij niet het risico hetzelfde te doen?`

`Romeinen 9:31-32; 10:3; Hebreeën 4:1-2 Waar gaat het vooral om?`