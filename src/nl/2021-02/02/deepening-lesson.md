---
title:  Verdieping
date:   10/04/2021
---

### Het eerste verbond

Genesis 6:5-22

#### IJsbrekervraag

`Heb je in jouw leven weleens een contract of overeenkomst met iemand gesloten, en zo ja, wat was daarvan dan de inhoud?

#### Ik Verken

De rechtschapenheid van Noach en zijn voorbeeldige leven hadden een oorzaak: Hij had een nauwe band met God (Genesis 6:9). Voordat de zondvloed kwam, zei God, die spijt had dat Hij de mensen had geschapen, alleen tegen Noach: ‘Met jou zal ik een verbond sluiten’ (Genesis 6:18), want ‘Noach vond bij de HEER genade’ (Genesis 6:8) en daarom wilde Hij hem, zijn vrouw, zijn zonen, zijn schoondochters en een groot aantal dieren redden van de vloed, maar Noach diende wel de aanwijzingen die God hem gaf op te volgen (Genesis 6:18-21). Daarop deed Noach ‘alles zoals God het hem had opgedragen’ (Genesis 6:22).

#### Ik Bestudeer

In Genesis 6:18 komt het woord ‘verbond’ voor het eerst in de Bijbel voor. Het Hebreeuwse woord voor ‘verbond’ (beriet) betekent zoiets als eetgemeenschap, saamhorigheid, verbondenheid of verbintenis. Uitleggers hebben het in verband gebracht met het woord baraah dat ‘iets eten’ betekent (vgl. Genesis 31:44,46,54). Een verbond is in principe een overeenkomst tussen twee partijen die beloven bepaalde verplichtingen te zullen naleven. Reeds met Adam en Eva maakte God bepaalde afspraken (Genesis 2:16-17), en dat deed Hij daarna niet alleen met Noach, maar bijvoorbeeld ook met Abram (Genesis 17:1-7). Je kunt in al deze gevallen van een verbond spreken. Het nieuwtestamentische woord voor ‘verbond’ (diathèkè) duidt op een ‘beschikking’ van God.

`Uit Genesis 6:9 blijkt dat Noach al een goede band met God had, voordat Hij met hem een verbond sloot. Begrijp je dat God dit verbond niet met alle andere mensen sloot?`

`Het berouwde God dat Hij de mensen had geschapen en het bezorgde Hem hartzeer, omdat Hij zag hoe ontaard de mensen in hun algemeenheid waren geworden. Kun je dit rijmen met wat in 1 Samuel 15:29 staat?`

`Jeremia 18:6-8 maakt duidelijk dat God bereid is af te zien van onheil als een volk zich bekeert. Waaruit blijkt in Genesis 6:5 en 12 dat het niet zo maar over een moment ging, maar over een langere periode en verbetering niet meer te verwachten was?`

`Waarom zal God nooit weer alles wat leeft doden, zoals Hij dat deed door de zondvloed (Genesis 8:21)?`

`Jeremia 31:34; Johannes 17:3 Welk belangrijk element komen we in deze teksten tegen?`

#### Ik Pas Toe

`Verdiende Noach op de een of andere manier Gods gunst?`

`Kunnen wij Gods gunst verdienen? Zo ja, hoe dan, zo niet, waarom niet? Investeren in je medemens kan veel tijd en energie kosten.`

`Hoe ver ga jij in je contact met medemensen, wanneer al jouw inspanningen om iemand anders op het juiste pad te brengen keer op keer vergeefs blijken te zijn?`

Noach kreeg van God de opdracht een ark te bouwen. Hij deed wat God van hem vroeg.

`Heb jij wel eens ervaren dat God iets moeilijks van jou vroeg? Zo ja, hoe heb je daar toen op gereageerd? Als je daar op terugkijkt, vind je dan dat je juist hebt gehandeld of zou je het anders doen als Hij je nu dezelfde vraag zou stellen?`

`Waarom is het beter te zeggen dat God met mensen een verbond sluit, dan dat mensen met God een verbond aangaan? Vgl. Romeinen 3:10-18.`

`Hoe kunnen wij onze verbondenheid met God versterken, en welke dingen kunnen onze band met Hem verzwakken?`

Noach vond bij de HEER genade (Genesis 6:8).

#### Ik bid …

Heer, dank U wel dat ik erop mag vertrouwen dat U om mensen geeft. Dat het U pijn doet als iemand verkeerde keuzes maakt, die hemzelf en vaak ook anderen in de directe omgeving schade berokkenen. Help mij om wel de juiste keuzes te maken en Uw wil te doen, omdat U niets liever wilt dan dat mensen goed met elkaar omgaan en U eren met hun leven. Amen.


