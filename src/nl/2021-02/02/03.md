---
title:  Verbond met Noach
date:   05/04/2021
---

In Genesis 6:18 komt het woord verbond voor het eerst voor in de Bijbel. God heeft Noach net verteld over zijn besluit de aarde te vernietigen vanwege de massale en steeds verdergaande verspreiding van de zonde. Deze vernietiging zal plaatsvinden door een wereldwijde vloed. Toch laat God de wereld die Hij heeft geschapen niet in de steek. Hij blijft die verbondsrelatie aanbieden die voor het eerst in werking trad na de zondeval. De ‘Ik’ die dat verbond aanbiedt, is God. Hij is de basis van de zekerheid die Noach krijgt. God komt het verbond na en daarom beloofde Hij Noach zijn gezin te beschermen. Zij waren bereid tot een toegewijde relatie met Hem op basis van gehoorzaamheid.

`Lees Genesis 6:18. Was het verbond met Noach eenzijdig? Het idee van een verbond omvat immers meer dan één partij. Moest Noach zijn kant van de afspraak nakomen?`

God vertelt Noach dat er een zondvloed komt en dat de wereld wordt vernietigd. God maakt een afspraak met hem en daarin belooft Hij Noach en zijn gezin te redden. Er stond dus veel op het spel. Als God zijn belofte niet nakwam, dan zou Noach, los van wat hij deed, omkomen met de rest van de wereld. God zei dat Hij een ‘verbond’ met Noach zou sluiten. Het woord zelf duidt al op een intentie om te gaan doen wat je zegt. Het is niet zomaar een grillige uitspraak. Het woord is beladen met toewijding. Stel dat de Heer tegen Noach had gezegd: ‘Kijk, de wereld zal eindigen in een verschrikkelijke zondvloed, en misschien red Ik je, maar misschien ook niet. Doe ondertussen dit en dat en zus en zo. Dan zullen we wel zien wat er gebeurt. Ik geef je echter geen garanties.’ Dergelijke uitspraken passen niet bij de zekerheid en de belofte die in het woord verbond liggen besloten.

Sommige mensen beweren dat de zondvloed van Noach geen wereldwijde gebeurtenis was, maar slechts een plaatselijke gebeurtenis. Als dat zo is, breekt God elke keer weer zijn verbondsbelofte als er een plaatselijke overstroming plaatsvindt en die lijken wel de hele tijd door te gebeuren (Genesis 9:15; zie ook Jesaja 54:9). Het feit dat er niet opnieuw een wereldwijde vloed is geweest, bewijst daarentegen de geldigheid van Gods verbondsbelofte.

`Welke les ligt er voor ons in het antwoord op de vragen die God aan Noach stelt? Wat zegt dit ons over hoe we op zijn beloften kunnen vertrouwen?`

`Genesis 6:18 Welke garantie gaf God aan Noach?`