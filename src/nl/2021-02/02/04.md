---
title:  Het verbond met Abram
date:   06/04/2021
---

`Lees Genesis 12:1-3; Galaten 3:6-9,29. Maak een lijst van de specifieke beloften van God aan Abram. Wat betekent dat? Hoe werden alle families van de aarde in Abram gezegend? Hoe kun je in deze eerdere belofte de belofte van Jezus als de Messias zien?`

Let dus vooral goed op deze beloften van God aan Abram: ‘met u zullen alle geslachten des aardbodems gezegend worden’ (NBG). Deze woorden zijn de eerste geregistreerde goddelijke openbaring aan Abram. Daarin beloofde God om een hechte en eeuwigdurende relatie met hem aan te gaan. Dat zegt God al voordat Hij iets zegt over het sluiten van een verbond. Directe verwijzingen naar dat verbond komen pas later (Genesis15:4-21;17:1-14). Voorlopig biedt God een goddelijk-menselijke relatie aan die van grote betekenis is. Het herhaalde ‘Ik zal’ wijst op de diepgang en grootsheid van Gods aanbod en belofte.

In aanvulling daarop ontvangt Abram één opdracht, maar die stelt hem wel op de proef: ‘trek weg’. Hij gehoorzaamde in geloof, maar niet om de beloofde zegeningen in vervulling te laten gaan (Hebreeën11:8). Zijn gehoorzaamheid was zijn reactie in geloof op de liefdevolle relatie, die God tot stand wilde brengen. Abram geloofde met andere woorden al in God, vertrouwde al op Hem en stelde al vertrouwen op zijn beloften. Dat moet wel zo zijn, want anders zou hij nooit zijn familie en voorouderlijk land hebben verlaten om naar onbekende plaatsen te gaan. Zijn gehoorzaamheid liet zijn geloof zien aan zowel mensen als aan engelen.

Abram onthulde toen al de echte relatie tussen geloof en werken. We zijn gered door geloof. Dat is een geloof dat uitmondt in werken van gehoorzaamheid. De belofte van redding komt eerst en daarna volgen de werken. Hoewel er geen verbondsgemeenschap en geen zegen kunnen zijn zonder gehoorzaamheid, is die gehoorzaamheid het antwoord van het geloof op wat God al heeft gedaan. Een dergelijk geloof illustreert dit principe: ‘Wij hebben lief omdat God ons het eerst heeft liefgehad.’ (1 Johannes 4:19)

`Lees Genesis 15:6. Hoe toont het in veel opzichten de grond onder alle verbondsbeloften? Waarom is deze zegen de kostbaarste van allemaal?`

`Welke betekenis heeft een verbond voor jou?`

`Genesis 12:1-3; Galaten 3:6-9,29 Wat beloofde God aan Abram en wat betekent dat voor mij?`
