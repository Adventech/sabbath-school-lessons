---
title:  Grondbeginselen van het verbond
date:   04/04/2021
---

‘Het Hebreeuwse woord dat is vertaald met “verbond” (dat komt ongeveer 287 keer voor in het Oude Testament) is beriet. Je kunt het ook vertalen met “testament” of “laatste wilsbeschikking”. De oorsprong van het woord is onduidelijk, maar het heeft uiteindelijk deze betekenis gekregen: “aanduiden wat twee partijen samenbond”. Het werd echter gebruikt voor veel verschillende soorten “banden”, zowel tussen de mensen onderling als ook tussen de mens en God. Het wordt op een alledaagse wijze gebruikt als beide partijen mensen zijn. Het wordt op een specifiek religieuze wijze gebruikt als het om een verbond gaat tussen God en de mens. Het religieuze gebruik was eigenlijk een metafoor die was gebaseerd op het alledaagse gebruik, maar dan wel met een diepere bijbetekenis.’ (J. Arthur Thompson, ‘Covenant (OT) in The International Standard Bible Encyclopedia, herziene editie (Grand Rapids, MI: William B. Eerdmans Publishing Company, 1979), vol. 1, p. 790.)

Net als het huwelijksverbond gaat het bij een Bijbels verbond zowel om een relatie als om een regeling. Als regeling bevat het Bijbelse verbond deze grondbeginselen:

1. God bevestigde de verbondsbeloften met een eed (Galaten 3:16; Hebreeën 6:13,17). 
2. De verbondsverplichting was gehoorzaamheid aan Gods wil zoals verwoord in de Tien Geboden (Deuteronomium4:13). 
3. De wijze waarop Gods verbondsverplichting uiteindelijk wordt vervuld, is door Christus en het verlossingsplan (Jesaja 42:1,6).

In het Oude Testament liet het offersysteem de mensen door middel van typen zien wat het hele verlossingsplan inhield. Door deze symbolen leerden de aartsvaders en Israël om te geloven in de komende Verlosser. Door de rituelen kon de mens die boete deed vergeving van zonden ontvangen en van schuld worden bevrijd. Zo kon je de zegeningen van het verbond behouden en kon geestelijke groei doorgaan. Zo werd het beeld van God in het leven hersteld, zelfs wanneer de mens zich niet hield aan zijn kant van de afspraak.

Hoewel er verbonden zijn tussen mensen, gaat het belangrijkste gebruik van het woord beriet in de Hebreeuwse Bijbel over de relatie tussen God en de mens. Als je bedenkt wie God is en wie wij zijn in vergelijking met Hem, dan roept dat de vraag op wat voor soort relatie zo’n verbond dan weergeeft.

`Kijk naar de drie hierboven genoemde elementen (Gods beloften, onze gehoorzaamheid en het verlossingsplan). Hoe zie je die factoren aan het werk als jij zelf met de Heer wandelt? Schrijf een paragraaf op waarin je beschrijft hoe ze zich in jouw leven manifesteren.`

`Galaten 3:16; Hebreeën 6:13,17 Hoe bevestigde God de verbondsbeloften?`
