---
title:  Zendingsbericht
date:   09/04/2021
---

### Een schietpartij 

_Trinidad en Tobago, 10 april, Chenelle Spooner (31)_

Tijdens een cursus voor leraren in de hoofdstad van Trinidad en Tobago, Port of Spain, hoorde de 31-jarige Chenelle een luid rat-rat-rat van semiautomatisch geweervuur. De onderwijzers sprongen overeind en renden naar het raam op de derde verdieping. Op straat vluchtte een man te voet weg van een witte auto. Het geweervuur kwam uit de auto. Een paar onderwijzers schreeuwden van angst en iedereen dook voor zijn veiligheid op de grond toen de auto de school passeerde. Twee lange minuten bleven ze doodstil liggen. Uiteindelijk hield het harde geluid van geweervuur op en Chenelle hoorde het bange gegil van de schoolkinderen. Ze huilde. Dit was de tweede keer in zeven maanden tijd dat ze geweervuur had gehoord.

De leraren gingen naar beneden om de geschrokken schoolkinderen te kalmeren. Chenelle, die de leiding had over de training, verliet de school. Politieagenten waren al gearriveerd en vroegen aan automobilisten of zij hun geparkeerde auto’s konden verplaatsen. Er was echter één agent die haar tegenhield toen ze aanstalten maakte om naar haar auto te gaan. ‘Kan ik op z’n minst naar mijn auto kijken?’, vroeg ze. Een agent bracht haar naar haar zwarte auto. Kogels hadden de ramen doorzeefd. Chenelle wist zich geen raad. Ze had de auto nog geen twee jaar geleden gekocht. 

Later kwam Chenelle te weten dat twee mensen, waaronder een kleine jongen, gewond waren geraakt tijdens de schietpartij. Niemand was om het leven gekomen. Alsof ze wisten wat er komen zou, waren veel kinderen vrij van school geweest zodat de leraren hun studiemiddag konden hebben. Haar auto was zwaar beschadigd, omdat de man die de schutter op het oog had gehad het op een lopen had gezet vanaf zijn eigen auto en zich achter haar auto had verscholen. 

Toen ze ’s avonds thuis was, dankte Chenelle God voor zijn bescherming. ‘Dank U, God, dat U mij en de mensen die in de buurt waren van het geweervuur heeft beschermd’, bad ze. ‘Dank U dat U steeds over mijn leven waakt’. Terwijl ze nadacht over de schietpartij, schoot haar een gesprek te binnen dat ze een dag tevoren had gehad. De olie van haar auto moest ververst worden en in de tussentijd hadden zij en een bezoeker het erover gehad dat mensen te veel om hun auto’s geven, en ze zelfs nog belangrijker vinden dan God. 

Tijdens dat gesprek vertelde Chenelle hem dat ze zeven maanden geleden een semiautomatisch geweervuur had gehoord op de snelweg. De auto die bij de schietpartij betrokken was geweest, had de linkerkant van haar auto geraakt, waardoor haar voertuig ernstig beschadigd was. Na dat incident was Chenelle tot de conclusie gekomen dat Christus belangrijker was dan haar auto. ‘Ik zou mijn auto morgen kunnen verliezen, maar zolang Christus mijn leven spaart, blijf ik Hem dienen’, liet Chenelle de bezoeker weten. 

De volgende dag, op 12 juni 2019, vond het geweervuur buiten de school plaats. Na die gebeurtenis spoorden een paar collega’s Chenelle aan om haar auto te verkopen. ‘Verkoop je auto’, zei er één. ‘Er gaat een demonische kracht vanuit.’ ‘Ja, weg ermee’, zei een ander. ‘Er is echt iets mis met die auto’. Maar Chenelle zag geen reden om hun advies op te volgen. ‘Het gaat niet om de auto’, zei ze. ‘We moeten onze aandacht niet richten op materiële zaken. God moet bij ons op de eerste plek staan.’ Ze is ervan overtuigd dat haar auto getuigt van Gods goedheid. ‘Het gaat erom dat God ons beschermt terwijl wij ons geloof vasthouden en zijn naam aanroepen in moeilijke tijden’, legde ze uit.
