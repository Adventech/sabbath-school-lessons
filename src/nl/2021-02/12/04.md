---
title:  Het geloof van Abraham (1)
date:   15/06/2021
---

‘Abram vertrouwde op de HEER en deze rekende hem dit toe als een rechtvaardige daad.’(Genesis 15:6) Dit vers is en blijft één van de meest diepzinnige uitspraken in de hele Schrift. Het helpt deze belangrijke waarheid van de Bijbelse religie vast te stellen: rechtvaardiging door geloof alleen. Dat doet de Bijbel lang voordat Paulus erover schreef in Romeinen. Dit alles helpt om te bewijzen dat redding vanaf Eden altijd op dezelfde manier tot ons is gekomen. De onmiddellijke context van het vers helpt ons te begrijpen hoe groot Abrams geloof was. Hij geloofde Gods belofte van een zoon ondanks al het lichamelijke bewijs dat die belofte onmogelijk leek te maken. Het is het soort geloof dat zich zijn eigen totale hulpeloosheid bewust is. Het is het soort geloof dat een volledige overgave van het eigen ik vereist, een totale onderwerping aan de Heer en dat uitmondt in gehoorzaamheid. Dit was het geloof van Abram, en dat werd hem ‘als een daad van gerechtigheid toegerekend.’

`Lees Genesis 15:6; Romeinen 4:1-7. Waarom zegt de Bijbel dat hem ‘als een daad van gerechtigheid werd toegerekend? Was Abram rechtvaardig zoals God rechtvaardig is? Wat deed hij niet lang nadat God hem rechtvaardig had verklaard, dat ons helpt te begrijpen waarom hem deze rechtvaardigheid werd toegerekend, in tegenstelling tot wat hij uit zichzelf was?`

Hoezeer Abrams leven ook een leven van geloof en gehoorzaamheid was, het was geen leven van volmaakt geloof en volmaakte gehoorzaamheid. Soms was hij zwak op beide gebieden. Klinkt ons dat niet bekend in de oren? Dit alles leidt tot dit belangrijke punt: de rechtvaardigheid die ons redt is een rechtvaardigheid die gratis op onze rekening wordt bijgeschreven. Het is een rechtvaardigheid die ons wordt toegerekend, om hier een mooie theologische term te gebruiken. Dit betekent dat we ondanks onze fouten rechtvaardig worden verklaard in de ogen van God. Het betekent dat de God van de hemel ons als rechtvaardig beschouwt, ook al zijn we dat niet uit onszelf. Dat deed Hij met Abram, en dit doet Hij met allen die tot Hem komen als iemand ‘die op God vertrouwt zoals Abraham’ (Romeinen 4:16). 

`Kijk nog eens naar Romeinen 4:1-7. Kijk naar het verband waarin Paulus die tekst uit Genesis gebruikt. Bid over die verzen en schrijf in je eigen woorden op wat je denkt dat ze tegen jou zeggen`

`Genesis 15:6; Romeinen 4:1-7 Wat wordt er over Abraham gezegd en waarom?`