---
title:  Zendingsbericht
date:   18/06/2021
---

###De kracht van een zaadje

_Mexico, 19 juni, Florencio Vazquez (61)_

De vierjarige Florencio werkte hard op de boerderij van zijn oma in Mexico. Hij plantte en verzorgde rijst, avocado, cacao en rozen met de hulp van twee oudere neven en een zevenjarige buurjongen, Antonio. Florencio merkte op dat Antonio niet op zaterdagen werkte. Ook was Antonio er op zaterdagmiddag niet bij als de twee neven hun salaris ophaalden. Hij kwam pas na zonsondergang op zaterdagavond. Florencio vroeg hem waarom. ‘Ik heb de Bijbel gelezen’, antwoordde Antonio. ‘God zegt dat we niet moeten werken op sabbat, omdat het zijn dag is’. 

Florencio geloofde Antonio omdat de jongen heel anders was dan de rest van zijn vrienden. Hij was netjes, vriendelijk en las in de Bijbel. Hij was zijn beste vriend. Een paar dagen later, ze hadden pauze, nodigde Antonio Florencio uit om met hem naar de kerk te gaan. ‘Zou je het leuk vinden om mee te gaan naar de kerk?’, vroeg hij terwijl de twee jongens hun pozol dronken, een zoete paarse maïsdrank. ‘We hebben een speciaal programma voor kinderen. We kunnen samen in de Bijbel lezen. Je kan ook nieuwe vrienden ontmoeten.’ ‘Ja, ik wil graag gaan’, zei Florencio. Maar hij ging niet. Zijn oma behoorde tot een andere christelijke denominatie en ze mocht adventisten niet. Ze vond hen lui omdat ze niet werkten op zaterdagen. 

Maar Antonio hield vol. Een paar dagen later nodigde hij Florencio opnieuw uit. ‘Ga met me mee naar de kerk’, zei hij. Florencio wilde wel, maar van oma mocht hij niet. Antonio bleef Florencio met regelmaat uitnodigen en na een maand greep Florencio zijn kans. Op een zaterdagochtend verliet zijn oma het huis al vroeg om avocado’s en rozen te verkopen. Hij ging met Antonio naar de kerk – en hij vond het heerlijk. De mensen waren vriendelijk. Hij had het vooral naar zijn zin bij de kindersabbatschool. Toen hij thuiskwam, stond zijn oma hem op te wachten. 

‘Waar ben jij geweest?’, vroeg ze. ‘Ik ben met Antonio naar de adventkerk geweest’, zei de kleine jongen. Oma was woedend. ‘Ik heb niets met die kerk. Ga niet meer naar die kerk’, zei ze. ‘Ik zal bier voor je kopen als je niet meer naar die kerk gaat’. Toch bleef Florencio op zaterdag naar de kerk gaan met zijn vriend. Hij glipte het huis uit zodra zijn oma weg was gegaan om de opbrengsten van de boerderij te verkopen en hij zorgde ervoor dat hij terug was voordat zij thuis kwam.

Twee jaar verstreken en Antonio verhuisde met zijn gezin naar een andere stad. Zonder zijn vriend ging Florencio niet naar de kerk en hij ontwikkelde een paar ongezonde gewoonten. Toen hij negen was, dronk hij ontzettend veel bier en zijn oma stemde er nog mee in ook. Enige tijd later begon hij ook wiet en cocaïne te gebruiken. Maar het zaadje dat Antonio had geplant toen hij op de boerderij van zijn oma werkte, ging niet verloren. Nadat hij vele jaren met zijn verslavingsprobleem had geworsteld, smeekte Florencio God om hulp. ‘Genees me alstublieft’, bad hij. 

Dat gebed bad hij een jaar lang en plotseling voelde hij geen verlangen meer om te drinken, roken en drugs te gebruiken. Hij was clean op 45-jarige leeftijd en het maakte hem ontzettend blij, omdat hij wist dat God zijn gebeden had verhoord. Hij gaf zijn hart aan Jezus en sloot zich aan bij de Adventkerk. Florencio vertelde dat hij adventist was geworden om wat Antonio hem had verteld toen hij vier jaar was: dat de Adventkerk de Bijbel navolgt en alle wetten van God houdt, ook het gebod over de sabbat van de zevende dag. 

Florencio is nu 61 en vertelt er graag over dat God hem verloste uit een leven vol alcohol en drugs. Ongeveer twintig mensen hebben hun hart aan Jezus gegeven doordat ze zijn getuigenis hoorden en de Bijbel met hem bestudeerden. ‘We hebben een krachtige God’, zei Florencio. ‘Ik kan zijn macht niet uitleggen, maar het heeft mijn leven veranderd’. 

Dank u voor uw gaven op de dertiende sabbat in 2018. Deze opbrengst heeft de aanbouw van een nieuwe vleugel mogelijk gemaakt voor de Southeast Hospital, de adventistische faciliteit in Florencio’s woonplaats, Villahermosa, Mexico. 