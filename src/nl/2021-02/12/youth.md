---
title:  Jongeren les
date:   19/06/2021
---

### Verbondsgeloof

#### Opdracht van de vorige week

`Waar ontmoet jij God?`

#### Lees samen

1 Johannes 5:11-13

#### Ijsbrekervraag

`Waaraan kunnen anderen zien dat jij christen bent?`

#### Inspiratie

‘Iedereen die gelooft dat Jezus de hemelse Christus is, is een kind van God. En iedereen die God liefheeft, heeft ook de kinderen van God lief.’ (1 Johannes 5:1, BGT.)

#### Behandel de tekst

Aangenomen wordt dat de schrijver van het evangelie van Johannes dezelfde is als degene die deze brief heeft geschreven. Qua inhoud, taal en stijl zijn er veel overeenkomsten. Deze eerste brief van Johannes is gericht aan mensen met wie de schrijver zich in geloof verbonden weet. Hij spreekt ze immers aan met ‘kinderen’ en ‘geliefde broeders en zusters’. De aanleiding voor het schrijven van deze brief is onrust in de gemeenten waaraan de auteur schrijft. Mensen uit die gemeenten hebben zich afgesplitst. Ondertussen blijven ze wel invloed uitoefenen (4:1-6). De schrijver noemt hen ‘antichristen’ (vijanden van Christus) en ‘valse profeten’. Johannes legt er de nadruk op dat iedereen moet vasthouden aan wat ‘vanaf het begin’ is verkondigd, vooral wat de apostelen over Jezus hebben verteld. De nadruk ligt daarbij op het feit dat God als mens (Jezus) onder ons heeft gewoond op aarde. Hij is als mens gestorven om verzoening te brengen voor onze zonden. Als God ons zo heeft liefgehad, moeten wij elkaar ook liefhebben.

#### Gespreksvragen naar aanleiding van de tekst

`Wat heeft God ons gezegd, hoe luidt zijn getuigenis? (vers 11)`

`Met wie moet je je verbonden weten om wat te krijgen? En wat gebeurt er als je je niet met Hem verbonden weet en dus geen relatie met Hem hebt? (vers 12) Waarom loopt dat via Hem?`

`Met welke reden heeft de apostel Johannes deze brief geschreven? (vers 13)`

`Waarom zou deze brief dan nodig zijn geweest?`

`Heb jij deze brief nodig om te weten wat God jou wil geven als je in Jezus gelooft?`

`Wat is dat eigenlijk, geloven in Messias Jezus? En wat betekent dat voor iemands leven?`

#### Opdracht 

`Wat geeft Jezus jou?`