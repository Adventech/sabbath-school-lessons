---
title:  Verdieping
date:   31/04/2021
---

### Kinderen van de belofte

Genesis 15:1-6

#### IJsbrekervraag

`Wat heb je nodig om iemand te kunnen vertrouwen op zijn of haar woord?` 

#### Ik Verken

Abram hoort in een visioen de HEER tot hem zeggen, dat hij niet bang hoeft te zijn, want de HEER zal hem beschermen en een vorstelijk loon geven (15:1). Bovendien zal Hij hem zegenen met een eigen kind en talloze nakomelingen (15:4-5, vgl. Genesis 12:2; 13:15-16, 17:2-5). De relatie tussen Abram en de HEER ontwikkelt zich meer en meer (vgl. Genesis 12:1,4-5,7-8; 13:14-18; 14:18-20). Dat loopt uit op deze woorden in Genesis 15:6: ‘Abram vertrouwde op de HEER’. Dat Hij hem een groot nageslacht zal geven, maakt deel uit van het verbond dat de HEER met Abraham sluit. Dat geldt ook voor de belofte van het land (Genesis 15:18-21).

#### Ik Bestudeer

De bewoordingen ‘Het woord van de HEER kwam tot’ (Genesis 15:1,4) vormen in het Oude Testament gewoonlijk de inleiding tot een openbaring aan een profeet (1 Samuel 15:10 en Hosea 1:1).

`Was Abram ook een profeet? Vgl. Genesis 20:7.`

Abram was een vreemdeling in een vreemd land.

`Zijn daarmee de woorden ‘Wees niet bang, Abram’ (Genesis 15:1) te verklaren, of is er in Genesis 15:1-6 nog een reden voor zijn angst te vinden?`

Abram wilde zich niet rijk laten maken door de koning van Sodom (Genesis 14:21-23).

`Wat voor vorstelijk loon (vgl. Genesis 15:1) kreeg hij wel?`

Het is opmerkelijk dat de HEER Abram vier keer veel nakomelingen belooft (Genesis 12:2; 13:16; 15:5; 17:2-6) en een groot gebied waar zijn nakomelingen zullen wonen (Genesis 12:7; 13:14-17;15:18-21; 17:8).

`Waarom heeft Abram deze beloftes zo vaak gekregen?`

In een verbond dat God met mensen sluit, is Hij de initiatiefnemer, maar verwacht Hij wel degelijk ook iets van zijn verbondspartners. Een voorbeeld daarvan staat in Genesis 17:1, een vers dat in de verdiepingsles van 10 april j.l. ter sprake kwam.

`Wat diende Abram te doen om te zorgen voor de vervulling van wat hem in Genesis 15:1-6 werd beloofd?`

In Genesis 12 was Abram 75 jaar (Genesis 12:4), in Genesis 15 zal hij ongeveer 85 zijn geweest (vgl. Genesis 16:16). In al die tijd had hij nog geen enkele nakomeling gekregen. Het feit dat Abram lange tijd kinderloos was, moet als een zware last op hem hebben gedrukt, vooral ook omdat vruchtbaarheid in die tijd algemeen werd beschouwd als een zegen van God (vgl. Genesis 1:28; 9:1; 26:24; 35:11). Uit Isaak is uiteindelijk toch een groot volk voortgekomen en Salomo heerste vanaf de Eufraat tot de grens met Egypte (1 Koningen 5:1), wat overeenkomt met Genesis 15:18.

`1 Petrus 2:9 Waartoe heeft God ook mij geroepen?`

#### Ik Pas Toe

Als wij aan iets nieuws beginnen, komen wij ook in een voor ons vreemde situatie terecht.

`Wat doe jij in zo’n geval en zie je hierbij een overeenkomst of verschil met hoe Abram met een dergelijke situatie omging?`

`Wat doe jij om ervoor te zorgen dat anderen jou kunnen vertrouwen?`

Als God dingen belooft, betrekt Hij daar vaak mensen bij om ervoor te zorgen dat werkelijkheid wordt wat Hij heeft beloofd. Het gaat dan om zogeheten voorwaardelijke beloftes.

`Hoe kunnen we de vervulling van beloftes van God tegenwerken of zelfs onmogelijk maken?`

`Hoe kunnen wij eraan bijdragen dat dergelijke beloftes werkelijkheid worden?`

God is te vertrouwen op zijn Woord. Dat weten wij ook omdat bepaalde profetieën zijn uitgekomen. God, de HEER, doet niets ‘zonder dat Hij zijn plan heeft onthuld aan zijn dienaren, de profeten’ (Amos 3:7). Abram was één van hen.

#### Ik bid …

Heer, leer mij meer en meer te vertrouwen op uw Woord. Laat mij zien wat mijn bijdrage kan zijn aan de vervulling van beloftes die nog geen werkelijkheid zijn geworden. Dank U, dat ook ik in zekere zin een nakomeling van Abram mag zijn, omdat U uzelf ook aan mij hebt geopenbaard. Amen. 