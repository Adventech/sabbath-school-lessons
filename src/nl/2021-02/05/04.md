---
title:  De belofte van de Messias (2)
date:   27/04/2021
---

‘Om van echt geluk te genieten, moeten we naar een heel ver land reizen, en zelfs buiten onszelf treden.’ (Citaat van Thomas Brown)

`Lees 1 Tessalonicenzen 4:16-18; Openbaring 3:12. Kijk in het licht van de Bijbelteksten naar dat bovenstaande citaat uit de 17e eeuw. Ben je het er mee eens of oneens?`

Augustinus schreef het volgende over de toestand van de mens: ‘Dit leven van ons, als je een leven dat zo vol is met kwalen wel een leven kunt noemen, getuigt van het begin af aan dat dit geslacht van sterfelijke mensen veroordeeld was. Denk in de eerste plaats aan die diepe afgrond van onwetendheid waaruit elke dwaling voortkomt. Die overspoelt de zonen van Adam in een poel van duisternis. Niemand kan daaruit ontsnappen zonder daarvoor de tol van zwoegen, tranen en angsten te betalen. Denk dan aan onze liefde voor al die dingen die zo ijdel en giftig blijken te zijn en die zoveel hartzeer, problemen, verdriet en angsten veroorzaken. Dit zijn zulke dwaze vreugden: onenigheid, strijd en oorlogen. Ze brengen bedrog, diefstal en roof voort. Ze brengen verraad en trots, afgunst en ambitie, moord en doodslag, wreedheid en woestheid, wetteloosheid en lust voort. Het zijn de schaamteloze hartstochten van het onreine: hoererij en overspel, incest en onnatuurlijke zonden, verkrachting en talloze andere onreinheden, te akelig om te noemen. Het zijn zonden tegen de godsdienst: heiligschennis en ketterij, godslastering en eedbreuk. Onrecht naar onze buren, laster en bedrog, leugens en valse getuigenis, geweld tegen personen en eigendommen. Onrechtvaardige rechtspraak en talloze andere ellende en kwalen. Zij vervullen de wereld, maar ontsnappen toch aan de aandacht.’ (Augustinus van Hippo, Stad van God, Gerald G. Walsh, S. J. trans. (New York: Doubleday & Co., 1958), boek 22, hoofdstuk 22, p. 519)

Dit citaat kun je zo toepassen op de meeste hedendaagse steden. Hij schreef het meer dan vijftienhonderd jaar geleden. Er is weinig veranderd. Daarom wil de mens ontsnappen. Hoe moeilijk onze situatie nu ook is, toch is de toekomst rooskleurig, maar alleen door wat God voor ons heeft gedaan door het leven, de dood, de opstanding en de bediening van Jezus Christus als hogepriester. Hij is de uiteindelijke vervulling van de verbondsbelofte aan Abraham dat door zijn nakomeling alle volken van de aarde worden gezegend.

`Kijk naar het citaat van Augustinus. Beschrijf in je eigen woorden de trieste situatie in de wereld van vandaag. Zoek tegelijkertijd alle Bijbelteksten op die je kunt vinden over wat God ons in Jezus Christus heeft beloofd en sta stil bij die beloften (Jesaja 25: 8; 1 Korintiërs 2:9; Openbaring 22:2-5). `

`1 Tessalonicenzen 4:16-18; Openbaring 3:12 Waar kunnen we elkaar mee troosten?`