---
title:  Verdere studie
date:   30/04/2021
---

Om verder over na te denken: lees Ellen White, ‘Abraham in Kanaän’, pp. 105-117 en ‘Zijn geloof beproefd’, pp. 118-127, in Patriarchen en profeten. 

‘Het was geen gemakkelijke toets voor Abraham, geen gering offer dat van hem geëist werd. ... Maar hij aarzelde niet om gehoor te geven aan de oproep. Hij stelde geen vragen wat betreft het land der belofte. ... God had gesproken, en zijn dienstknecht moest gehoorzamen; de gelukkigste plek op aarde was voor hem de plaats waar God wenste dat hij zou wonen.’ (Ellen White, Patriarchen en profeten, p. 96 ) 

Toen Abram Kanaän binnenkwam, verscheen de Heer aan hem en Hij maakte hem duidelijk dat hij zou verblijven in het land dat aan zijn nakomelingen zou worden gegeven. God herhaalde deze belofte verschillende keren. (Genesis 12:7; 13:14-15,17; 15:13,16, 8; 17:8; 28:13,15; 35:12) Zo’n vierhonderd jaar later kondigde de Heer aan Mozes aan dat Hij Israël uit Egypte zou leiden naar een land dat stroomt van melk en honing. Dat was de vervulling van de belofte (Genesis 15:13,16; Exodus 3:8,17; 6:8 ). God herhaalde de belofte aan Jozua en in Davids tijd ging die grotendeels, maar nog steeds niet helemaal, in vervulling (Jozua 1:3; Genesis 15:18-21; 2 Samuel 8:1-14; 1 Koningen 4:21; 1 Kronieken 19:1-19).

In Hebreeën 11:9,10,13-16 wordt duidelijk dat Abraham en de andere getrouwe aartsvaders Kanaän zagen als een symbool of een voorafschaduwing van het uiteindelijke tehuis van Gods verloste volk. In de zondige situatie waarin wij leven is een permanent thuis niet mogelijk. Het leven is vluchtig, zoals ‘damp, die heel even verschijnt en dan al verdwijnt’ (Jakobus 4:14). Wij moeten als de geestelijke afstammelingen van Abraham ook beseffen: ‘Onze stad is immers niet blijvend, wij kijken juist verlangend uit naar de stad die komt.’ (Hebreeën 13:14) De zekerheid van het toekomstige leven met Christus zorgt dat we in balans blijven in deze wereld van verandering en verval.

`Genesis 11:4; 12:1-2 Wat is het verschil?`

**Gespreksvragen**

`Welk effect moet Gods belofte van een nieuwe aarde hebben op onze persoonlijke christelijke ervaring? ( Matteüs 5:5; 2 Korintiërs 4:17-18; Openbaring 21: 9-10; 22:17)`

`‘Ware grootheid moet voortvloeien uit het naleven van Gods geboden en samenwerking met zijn goddelijke doel.’ (SDA Bible Commentary, vol. 1, p. 293) Wat betekent dit citaat?`

#### Samenvatting

Beloftes! Die zijn kostbaar voor de gelovige! Zullen ze worden vervuld? Het geloof geeft als antwoord: ja.