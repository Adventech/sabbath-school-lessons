---
title:  Zendingsbericht
date:   30/04/2021
---

### God is de oorzaak 

_Trinidad en Tobago, 1 mei, Shinell Davis (29)_

Mijn tienjarige zusje Shakira klaagde over rugpijn nadat ze was uitgegleden op de glibberige trap buiten ons huis in Morveant, Trinidad en Tobago. We dachten dat ze een spier had verrekt en gaven haar pijnstillers. Na een week was de pijn nog niet verdwenen en daarom brachten we haar naar een ziekenhuis. De arts gaf haar nog wat meer pijnstillers. Shakira stopte met eten en haar buik zwol op. Terug in het ziekenhuis zei de dokter, ‘Ik denk dat ze kanker heeft’.

Ondanks de operaties was Shakira een heel opgewekt kind en probeerde ze de meest blije persoon te zijn in de ziekenhuiskamer. De artsen waren helemaal weg van haar. Na een jaar kreeg ze te horen dat ze kankervrij was. Een paar maanden na haar thuiskomst kwam de kanker terug. Ik heb vele nachten met haar doorgebracht in het ziekenhuis. Ik herinner me dat ze kreunde, ‘Mijn rug, mijn buik, mijn rug, mijn buik’. Ze had zo’n pijn.

De arts plande nog een operatie. ‘Mama, ik wil geen operaties meer’, zei Shakira. ‘Maar het is nodig. Het zal ervoor zorgen dat je blijft leven’, antwoordde moeder. Shakira stierf een maand na de operatie. Ik was net op weg naar het ziekenhuis toen mijn moeder me het nieuws vertelde. Ik huilde. Moeder niet. ‘Mam, is er iets met je?’, zei ik bij de begrafenis. ‘Waarom huil je niet?’. Ze heeft er nooit antwoord op gegeven. 

Een paar maanden later begon mijn moeders voet op te zwellen. Ze bleef twee weken in het ziekenhuis en de dokter stelde vast dat ze depressief was geworden na Shakira’s overlijden. Hij raadde professionele hulp aan, maar moeder weigerde te gaan. Zes maanden later overleed ze. Dat mijn moeders dood zo snel volgde op die van mijn zus was heel zwaar voor me. Maar het werd nog erger. 

Een neef van me, Mark, kwam vaak bij me op bezoek in een poging me op te vrolijken en mijn gedachten af te leiden van de twee tragische sterfgevallen. Zes maanden nadat mijn moeder was overleden, kwam hij om het leven door een auto-ongeluk. De pijn binnen in mij was bijna te heftig om te dragen. Mijn vriend had veel tatoeages op zijn armen, borst, rug en mond. Ik wist dat het geen pretje is om tatoeages te laten plaatsen en ik besloot dat een tatoeage mijn pijn misschien zou verlichten. 

Ik nam een neuspiercing. Maar de pijn was nog niet genoeg en daarom nam ik een tweede neuspiercing. Daarna kreeg ik gaatjes in mijn oren en een tatoeage op mijn borst. De pijn ging niet weg. Enige tijd later verdronk mijn vriend bij een zwemongeval. Toen ik het telefoontje kreeg met het slechte nieuws, kon ik het niet geloven. Ik dacht aan mijn zus, moeder en neef. Nu was ook mijn vriend overleden. Ik begon te schreeuwen.

Ik belde mijn werk om hun te laten weten dat ik niet naar een zakelijk evenement kon komen die avond omdat ik het lichaam van mijn vriend moest identificeren in het ziekenhuis. Van mijn werkgeefster moest ik wachten op de komst van haar neef, Marc. ‘Hij haalt je wel op’, zei ze. Dat ik het lichaam van mijn vriend zag, was de druppel. Ik zag geen reden meer om te leven. Vier maanden later had ik een miskraam. 

Het leven leek zo donker, maar Marc was het lichtpuntje. Hij bezocht me elke dag en sprak met me over verzen in de Bijbel. ‘Weet je wat er in Johannes 3:16 staat?’, vroeg hij. Het gaat zo, ‘Want God had de wereld zo lief dat Hij Zijn enige Zoon heeft gegeven, opdat iedereen die in Hem gelooft niet verloren gaat, maar eeuwig leven heeft’. Op een dag nam Marc me mee om zijn ouders te ontmoeten. Zijn vader hoorde mijn verdriet aan en gaf me zijn telefoonnummer. ‘Als je ooit iemand nodig hebt om mee te praten, bel me dan’, zei hij. ‘Geef jezelf wat tijd. God heeft een doel met jou’. 

Na die keer nam Marc me vaak mee naar zijn ouders. Ik mocht hen graag en ik vond het boeiend om hen te horen spreken over God. Op een dag waren we in gesprek toen ik vroeg of ik met hen mee mocht gaan naar de kerk. ‘Tuurlijk’, zeiden zijn ouders meteen. Marc zei niets. De volgende sabbat ging ik naar de kerk met Marc en zijn ouders. We kwamen wekelijks samen om God te aanbidden en ik begon me hoe langer hoe blijer te voelen. Het leek wel of de preken voor mij gemaakt waren. Mijn pijn verzachtte. Dagelijks las ik in de Bijbel en bestudeerde ik het sabbatschoolboekje voor volwassenen om antwoorden te krijgen op mijn vragen over het leven. 

Op een sabbat nodigde de predikant degenen die hun hart aan Jezus wilden geven uit om te gaan staan. Dat deed ik meteen. Ik wist dat ik voor Jezus wilde leven. Marc volgde mijn voorbeeld. Later hoorde ik dat Marc al vijf jaar niet meer naar de kerk was gegaan en alleen weer was teruggekeerd toen ik had gevraagd om met hen mee te gaan. Marcs ouders waren dolgelukkig. Ze hadden ervoor gebeden dat Marc de weg tot Jezus weer zou vinden. Marc en ik werden op dezelfde dag gedoopt en we trouwden elf maanden later. 

Soms zeggen mensen tegen me, ‘Je weet niet wat ik allemaal te verduren krijg’. Tot ze mijn verhaal horen en dan zeggen ze, ‘Jij hebt al die dingen ervaren? Hoe kan het dat jij nog leeft?’ Dan antwoord ik: ‘God is de oorzaak. Hij heeft me een nieuw leven gegeven’. 
