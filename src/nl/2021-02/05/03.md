---
title:  De belofte van de Messias (1)
date:   26/04/2021
---

Lees Genesis 12:3; 18:18; 22:18; 28:14; Galaten 3:29. Welke zegen wordt Abraham beloofd? Wat is de grootste zegen die de mens ooit heeft ontvangen? Voor wie geldt die belofte?

De Heer zei meer dan eens tegen Abraham dat in zijn zaad, zijn nageslacht, alle volken van de aarde zouden worden gezegend. Deze prachtige verbondsbelofte wordt een aantal keren herhaald. Van alle beloften is dit de belangrijkste, die het langste duurt en het is ook de belofte die alle andere de moeite waard maakt. In zekere zin was dit een belofte van de opkomst van de Joodse natie, door wie de Heer ‘alle volken op aarde’ wilde onderwijzen over de ware God en zijn heilsplan. Toch gaat deze belofte alleen volledig in vervulling in Jezus Christus, die een nakomeling was van Abraham. Hij was degene die aan het kruis zou betalen voor de zonden van ‘alle volken op aarde’.

Sta nog eens stil bij de verbondsbelofte die na de zondvloed werd gegeven en waarin de Heer beloofde de wereld niet opnieuw met water te vernietigen. Dit zou uiteindelijk weinig betekenen zonder de belofte van verlossing in Jezus. Zonder de belofte van eeuwig leven in Christus hebben alle beloften van God weinig waarde. 

De verbondsbelofte van de Heiland, de redder van deze wereld, is zondermeer de grootste van al Gods beloften. De Verlosser zelf wordt het middel waardoor aan de verplichtingen van de afspraken in het verbond wordt voldaan. Het is ook de manier waarop aan alle andere beloften wordt voldaan. Iedereen, of ze nu Jood zijn of heiden, worden één met Hem. Zij worden beschouwd als Abrahams ware gezin en zij zijn de erfgenamen van de belofte (Galaten 3: 8-9,27–29). Dat wil zeggen dat zij de belofte ontvangen van eeuwig leven in een zondeloze omgeving waar kwaad, pijn en lijden nooit meer zullen ontstaan. Er is geen betere belofte te bedenken dan die! 

`Waarom heeft die belofte van eeuwig leven in een wereld zonder zonde en lijden zo’n aantrekkingskracht op ons? Verlangen we daar soms naar omdat we oorspronkelijk voor dat doel zijn gemaakt en dat we, door daarnaar te verlangen, verlangen naar iets dat gewoon bij onze natuur hoort?`

`Genesis 12:3; 18:18; 22:18; 28:14; Galaten 3:29 — Welke zegen wordt aan Abraham beloofd?`
