---
title:  ‘Zijn kostbaar bezit’
date:   02/05/2021
---

‘Want u bent een volk dat aan de HEER, uw God, is gewijd. U bent door hem uitgekozen om, anders dan alle andere volken op aarde, zijn kostbaar bezit te zijn.’ (Deuteronomium 7:6)

Er is geen twijfel mogelijk: de Heer had het Hebreeuwse volk speciaal gekozen om zijn vertegenwoordigers op aarde te zijn. Het woord dat met ‘kostbaar bezit’ is vertaald, segulla, kan inderdaad ‘gewaardeerd bezit’ of ‘bijzondere schat’ betekenen. Het is van groot belang ook te onthouden dat deze keuze geheel en al een daad van God was, een uitdrukking van zijn genade. De mensen droegen niets bij waardoor zij deze genade verdienden. Dat kon niet, want genade is iets dat je niet verdient.

`Lees Ezechiël 16:8. Welke verklaring voor de keuze van de Heer voor Israël staat hier?`

‘Waarom werd Israël door de Heer gekozen? Dat was ondoorgrondelijk. Israël was maar een groepje mensen zonder een geweldige cultuur of prestige. Het bezat geen bijzondere eigen kwaliteiten die een dergelijke keuze rechtvaardigden. De verkiezing was een daad van God en Hem alleen. ... Het motief voor die keuze lag in het mysterie van goddelijke liefde. Het is een feit dat God Israël liefhad en haar koos en zo zijn belofte nakomt aan de vaderen. ... Israël was gekozen vanwege de liefde van de Heer voor haar. Ze was bevrijd van de slavernij in Egypte doordat de Heer zijn macht toonde. Israël dient deze indringende feiten te begrijpen en te beseffen dat het echt een heilig en een bijzonder volk was. Elke neiging om een dergelijke nobele status op te geven, was buitengewoon verwerpelijk.’ (J. A. Thompson, Deuteronomy (London: InterVarsity Press, 1974), blz. 130, 131.)

Volgens het goddelijke plan was Israël zowel een koninklijk als een priesterlijk geslacht. Zij zouden in deze boze wereld morele en spirituele koningen moeten zijn en dat laten ze zien door het rijk van de zonde te overwinnen (Openbaring 20:6). Als priesters moesten ze tot de Heer naderen in gebed, lofprijzing en offers. Als tussenpersonen tussen God en de heidenen moesten ze zich inzetten als leraren, predikers en profeten, en moesten ze een voorbeeld zijn van heilig leven. Dan waren zij hemelse vertegenwoordigers van ware religie.

`Kijk naar deze zin: ‘anders dan alle andere volken op aarde’. Wat betekent dit, aangezien de hele Bijbel de deugd van nederigheid en het gevaar van trots leert? Hoe moesten ze ‘anders zijn’ dan alle mensen? Hoe passen we dat idee ook op ons toe als gemeente?`

`Deuteronomium 7:6; Ezechiël 16:8 Waar werd het volk voor gekozen?`