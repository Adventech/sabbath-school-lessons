---
title:  Verdieping
date:   08/05/2021
---

 ### Abrahams nakomelingen

Galaten 3:26-29

#### IJsbrekervraag

`Welke betekenis heeft het voor jou dat God zegt dat jij ‘zijn kind’ bent? Kun je een nog betere beschrijving bedenken die duidelijk maakt hoezeer God betrokken is bij de mens?`

#### Ik Verken

In zijn brief aan de Galaten draait Paulus niet om de hete brei heen: het gaat om het evangelie. Hij duldt geen enkele verdraaiing van die goede boodschap. Hij dringt erop aan dat de Galaten zich niet laten afbrengen van het evangelie door een andere boodschap, want dat is geen evangelie (Galaten 1:6). Het zijn niet de minsten die de verkondiging van het evangelie tegenwerken. Paulus spreekt Petrus aan op zijn hypocriete gedrag: eerst eet hij gewoon mee met de heidenen, maar als er dan wat mensen uit de kring van Jacobus komen, dan eet hij ineens weer apart. Dan wil hij niet meer omgaan met onbesnedenen (2:12).

#### Ik Bestudeer

De teksten die we bestuderen, vormen de kern van zijn betoog. Hij weerlegt hier dat het noodzakelijk is dat je sommige mensen op een afstand moet houden omdat ze niet het ‘zuivere geloof’ hebben.

`Over welk onderwerp gaat het verschil van inzicht? Welke vraag ligt hier achter? (Galaten 2:12; Romeinen 2:28-29)`

`Welk antwoord geeft Paulus wat betreft de vraag of ‘[n]iemand als rechtvaardige wordt aangenomen door de wet na te leven’ (Galaten 2:16)?`

In hoofdstuk 3 stelt Paulus het geloof en de wet tegenover elkaar. Ook al is trouw aan Gods wet iets wat de Heer van ons verwacht, toch is het niet de weg die tot redding leidt. De mens wordt op een andere wijze gered. Hij maakt duidelijk wat de rol van de wet wel is (3:19-23). Hoofdstuk 3:24 begint met een krachtig woord: ‘kortom’. Vervolgens vat hij de betekenis van de wet kort en krachtig samen.

`Welke betekenis heeft het woord ‘maar’ in vers 25?`

`Waardoor wordt de mens gered (vers 26)? Hoe kunnen wij die relatie met God aangaan?`

`Waarvoor zorgt de doop? (vers 27; vergelijk Romeinen 6:3-8)? Welke andere consequentie heeft de doop? Hoe draagt dat bij aan de redding van de mens? (Openbaring 7:13-14).`

`Wat is de consequentie van die redding door geloof in Jezus Christus? (Galaten 3:28).`

`Waarom is de uitspraak ‘u bent allen één in Christus Jezus’ de weerlegging van wat Petrus en Barnabas deden in hoofdstuk 2?`

`Hoe beschrijft Paulus de relatie tussen God en mens in vers 29?`

`1 Petrus 2:4-10 Wat proberen deze verzen duidelijk te maken?`

#### Ik Pas Toe

Ook vandaag de dag kunnen we het elkaar knap moeilijk maken omdat we van de ander denken dat hij/zij niet het ‘zuivere geloof’ bezit en uitdraagt.

`Kun je voorbeelden geven van vormen van ‘onzuiver geloof’? Welke rol speelt een geloofsbelijdenis daarin? Welke rol speelt ons gedrag?`

`Kun je een voorbeeld geven van een evangelie dat iemand uitdraagt, dat eigenlijk helemaal geen goede boodschap is?`

`Hoe geven wij vorm aan het ‘nakomeling van Abraham’ zijn? Welke rol spelen wet en genade hierin?`

`Waarom kunnen we wel of niet die bekende tekst dat er in Christus geen onderscheid is tussen Joden of Grieken, slaven of vrijen, mannen of vrouwen, toepassen op de vraag naar de inzegening van de vrouw tot het ambt?`

`Zijn wij werkelijk vrij van het maken van onderscheid tussen mensen? Waarop kunnen wij dat in onze tijd toepassen?`

God scheidde Israël af van de wereld zodat het een heilig volk kon zijn. Ze moesten de heilswaarheden met de wereld delen. Hetzelfde geldt voor de gemeente.

`Hoe is het mogelijk afgescheiden te zijn van de wereld en daaraan tegelijkertijd het evangelie te kunnen brengen? Hoe helpen Israëls ervaring en Jezus’ voorbeeld ons om deze vraag te beantwoorden?` 

#### Ik bid …

Ik bid U, hemelse Vader, dat U mij een geopend oog en vooral een geopend hart wilt geven voor andere mensen, wie ze ook zijn. Wilt U mij vergeven als ik daar, soms onbewust, in tekort schiet? Wilt U mij helpen dat in te zien?