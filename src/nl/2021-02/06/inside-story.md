---
title:  Zendingsbericht
date:   07/05/2021
---

### Dodelijke schorpioenbeet 

_Colombia, 8 mei, Carlos Reyes (39) & Luz Murillo (34)_

Het was ongeveer zeven uur ’s avonds en predikant Carlos en zijn vrouw, Luz, maakten zich klaar om naar bed te gaan. Sommige mensen zullen dat tijdstip wat vroeg vinden om naar bed te gaan. Maar predikant Carlos en zijn vrouw woonden in de afgelegen heuvels van Colombia en werkten als zendelingen voor de Embera, een inheemse volksstam. In de bergen ging iedereen vroeg naar bed. 

Plotseling werd de stilte van de nacht doorbroken door een luid, panisch kloppen op de deur van het huis. ‘Predikant! Predikant!’, gilde een vrouw. ‘Kom naar buiten! Kom naar buiten!’ Luz deed de deur open. Buiten stond Cándida, een lid van de gemeente. ‘Een baby is gestoken door een schorpioen!’, zei Cándida en haar ogen stonden angstig. Predikant Carlos en Luz kleedden zich snel aan. Terwijl predikant Carlos een zaklamp pakte, rende Luz, die verpleegster is, naar de keuken en kwam even later terug met verse knoflook, een fles drinkwater en een druppelaar.

Cándida ging de predikant en zijn vrouw voor naar het huis waar de baby woonde. Waakzaam liep het drietal door de donkere nacht. Slangen en schorpioenen konden op de loer liggen in het gras. Toen ze aankwamen bij de woning, troffen ze alleen de moeder en haar eenjarige kind aan. Vader was weggegaan om de medicijnman te halen. Moeder hield de baby in haar armen. Het kind zag paars en trilde hevig. ‘Toen ik hem in de hangmat legde, heb ik de schorpioen niet gezien’, legde moeder met tranen in haar ogen uit. ‘Tot ik hem optilde omdat hij schreeuwde. Toen pas zag ik de schorpioen.’ 

Ze wees op de levenloze gedaante van een grote, vermorzelde schorpioen op de vloer. Ze had het beest met een laars gedood. Luz nam de baby uit de armen van zijn moeder en onderzocht de bijtwond. Haar voorhoofd rimpelde zich uit angst voor wat ze zag. Het kind was op sterven na dood. ‘Laten we bidden’, zei ze. De moeder knielde op de vloer met de paarse, trillende baby in haar armen. Predikant Carlos, Luz en Cándida kwamen bij haar zitten en ze pakten elkaars handen. ‘HEER, U bent machtig en U alleen kan deze baby genezen’, bad predikant Carlos. Luz maakte de wond van de baby schoon. Ze stampte de knoflook fijn en depte er wat van op de wond. Daarna vermengde ze de knoflook met het drinkwater uit de fles en gebruikte de druppelaar om het beetje bij beetje in de mond van het kind te krijgen. Naderhand bad predikant Carlos opnieuw. Een uur lang bleven Luz en hij de wond spoelen, behandelen met knoflook en bidden. Steeds weer. 

Langzamerhand hield de baby op met trillen. Zijn paarse huidskleur kreeg weer een gezonde roze teint. ‘Je kan de baby nu voeden’, zei Luz, terwijl ze het kind weer in de armen van zijn moeder legde. Moeder hield haar baby stevig tegen zich aan en de jongen begon te drinken. Het gezin had geen medicijnman meer nodig. De hemelse God was veel machtiger. Predikant Carlos bad nog één keer en het was een gebed vol dankbare blijdschap. ‘Dank U HEER dat U naar onze gebeden voor dit kind heeft geluisterd’, zei hij. ‘We vragen U om de harten van dit gezin door dit wonder te beroeren zodat ze zullen begrijpen dat U werkelijk God bent’. 
