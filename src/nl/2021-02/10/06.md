---
title:  De priester van het nieuwe verbond
date:   03/06/2021
---

Het boek Hebreeën legt sterk de nadruk op Jezus als onze Hogepriester in het hemelse heiligdom. De duidelijkste uiteenzetting van het nieuwe verbond in het Nieuwe Testament staat in Hebreeën. Dit is geen toeval. De hemelse bediening van Christus is nauw verbonden met de beloften van het nieuwe verbond. De waarheden van het oude verbond werden onderwezen door de heiligdomsdienst in het Oude Testament. Het brengen van offers en bemiddeling stond centraal. Er werden dieren gedood en hun bloed werd bediend door de priesters. Dit waren natuurlijk allemaal symbolen van de redding die alleen in Jezus te vinden was. Die offers hadden van zichzelf geen reddende kracht.

`Lees Hebreeën 10:4. Waarom is de dood van een dier niet voldoende om redding te brengen?`

Deze offers gingen in vervulling in Christus, samen met de priesterlijke bemiddeling die daarbij hoort. Jezus was het offer dat zorgde voor het bloed van het nieuwe verbond. Het bloed van Christus bekrachtigde het nieuwe verbond, waardoor het verbond bij de Sinai met zijn offers ‘oud’ werd en zijn betekenis verloor. Het ware offer was voor eens en voor altijd gebracht (Hebreeën 9:26). Toen Christus eenmaal was gestorven, hoefden er geen dieren meer te worden gedood. De aardse diensten in het heiligdom hadden hun functie vervuld.

`Lees Matteüs 27:51. Het voorhangsel in het aardse heiligdom scheurde toen Jezus stierf. Hoe helpt die gebeurtenis ons te begrijpen waarom er iets beters is gekomen dan het aardse heiligdom?`

Het priesterlijke dienstwerk was natuurlijk met deze dierenoffers verbonden. Dat was het werk van de Levieten die de offers in het aardse heiligdom namens het volk brachten. Toen die offers eenmaal ten einde waren gekomen, eindigde ook de noodzaak van hun dienstwerk. Alles was nu in vervulling gegaan in Jezus. Hij bedient nu zijn eigen bloed in het heiligdom in de hemel (Hebreeën 8:1-5). Hebreeën benadrukt dat Christus als onze Hogepriester en Middelaar de hemel is binnengegaan met zijn eigen bloed (Hebreeën 9:12). Dat is de basis van de hoop en de belofte die we hebben in het nieuwe verbond.

`Hoe voel jij je als je begrijpt dat Jezus, zelfs nu, namens jou zijn bloed in de hemel bedient? Hoeveel vertrouwen en zekerheid geeft dat je met betrekking tot je redding?`

`Hebreeën 8:1-5; 9:11-12, 24-26; 10:4; Matteüs 27:51 Wat leggen deze verzen uit?`