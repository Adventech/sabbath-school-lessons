---
title:  Zendingsbericht
date:   04/06/2021
---

### Bidden voor een man 

_Mexico, 5 juni, Esther Garcia (35)_

Toen Esther twaalf jaar oud was, begon ze voor iets heel speciaals te bidden in haar slaapkamer in Villahermosa, Mexico. ‘Mag ik een lieve man ontmoeten?’, bad ze. Esthers vader dronk veel en vocht voortdurend met haar moeder. Het kwam ook vaak voor dat hij Esther en haar moeder met een keukenmes bedreigde en soms gooide hij het zelfs naar hen. Hij miste altijd. Esther wist eigenlijk niet hoe ze moest bidden, maar ze wist zeker dat God haar kon helpen. Ze sprak tot Hem als met een vriend. ‘Geef me alstublieft een goede man, een gelukkig gezin en een kindje’, bad ze. 

Nadat ze was afgestudeerd van de universiteit, ontmoette ze Luis door haar baan in een drogisterij. Hij was haar baas. De twee spraken regelmatig af en Luis nodigde haar uit om op sabbat naar een speciaal programma te komen in de Adventkerk. Ze voelde zich meteen op haar gemak in de kerk. De mensen waren vriendelijk en ze ervoer een vrede die ze nog nooit gekend had. Ze luisterde naar de predikant die over Daniel vertelde. Plotseling merkte ze dat een mannenstem tegen haar sprak. ‘Dit is je thuis’, zei de stem. ‘Je hoort hier’. 

Esther keek naar Luis. ‘Zei je iets tegen me?’, vroeg ze. ‘Nee’, antwoordde hij. ‘Ik heb mijn mond niet opengedaan’. Esther vroeg zich af of ze haar verstand verloren had. Toen ze de kerk verliet na de preek, bleef ze de stem in haar gedachten horen. ‘Dit is jouw plek’, zei de stem. ‘Hier hoor je thuis’. Esther had er geen idee van wie er nou sprak. Maar ze voelde zich vredig. 

De sabbat daarop zei Esther tegen Luis dat ze graag wat Bijbelstudies zou willen volgen. De volgende dag kwamen Luis’ zus en haar man meteen naar Esthers huis om de Bijbel met haar te bestuderen. Naarmate Esther meer te weten kwam over de schepping en de Tien Geboden, groeide er een verlangen in haar hart om nog meer te leren. Ze begon de Bijbel ook zelf te bestuderen. 

Op een zondagmiddag kwam vader zwaar dronken thuis terwijl Esther met een Bijbelstudie bezig was. Hij zag het adventistische echtpaar in de woonkamer en ging regelrecht naar de keuken. Esther hoorde een hoop kabaal vanuit de keuken komen, waarna vader haar bij zich riep. In de keuken hief vader het keukenmes dreigend omhoog. ‘Ga weg uit dit huis met die vrienden van je’, snauwde hij. ‘Als je niet vertrekt, vermoord ik je’. Esthers ogen werden groot van schrik. Dit was niet haar vaders stem. Op zijn gezicht stond een uitdrukking die ze nog nooit eerder had gezien. Hij leek wel een ander persoon. Ze probeerde hem op andere gedachten te brengen. 

‘Rustig nou alsjeblieft’, zei ze. ‘Ik gebruik geen drugs en ik drink geen alcohol. Ik probeer de Bijbel te bestuderen, wat enkel goed is voor mijn leven’. Vader weigerde te luisteren. ‘Ik vermoord die mensen en jou erbij’, gromde hij. Esther vroeg haar kerkvrienden om weg te gaan. Nadat ze met haar gebeden hadden, vertrok het echtpaar. Esther ging naar haar kamer en huilde. ‘Alstublieft God, U moet me helpen’, zei ze. ‘Ik wil zo niet leven’. Vrede vervulde haar. Toen ze haar kamer uitliep, trof ze haar vader in de woonkamer. Zodra hij haar zag, begon hij hard te lachen. Esther voelde dat het niet haar vader was die lachte. Ze rende terug naar haar kamer en bad weer.

‘God, wat wilt U van me?’, zei ze. Meteen kreeg ze antwoord. Op dat moment besloot ze haar hart aan Jezus te geven en zich te laten dopen. Inmiddels is er acht jaar voorbijgegaan en Esther werkt nu als secretaris van de kerk en als jeugdleider bij de Amatitan Adventkerk in Villahermosa, Mexico. Ze is ook getrouwd met Luis en ze verwachten hun eerste kindje. ‘Ik heb gebeden om een lieve man, een gelukkig gezin en om een baby’, zei ze. ‘God heeft mijn gebeden verhoord’. 

Dank u voor uw gaven tijdens de dertiende sabbat in 2018. Deze opbrengsten hebben de aanbouw van een nieuwe vleugel mogelijk gemaakt voor het Southeast Hospital, een adventistische faciliteit in Esthers thuisstad, Villahermosa, Mexico. 