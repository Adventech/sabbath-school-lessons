---
title:  Het hart aan het werk
date:   31/05/2021
---

Het zuidelijke koninkrijk Juda stond op het punt te eindigen toen het volk werd weggevoerd in de Babylonische ballingschap. Juist op dat moment kondigde God via de profeet Jeremia het ‘nieuwe verbond’ aan. Het is voor het eerst dat dit idee in de Bijbel wordt genoemd. Zo’n honderdvijftig jaar vóór de tijd van Jeremia stond het noordelijke koninkrijk van de tien stammen van Israël op het punt te worden vernietigd. Toen werd het idee van een ander verbond ook al genoemd, namelijk door Hosea.

`Lees Hosea 2:18-20. Let op de parallel tussen wat de Heer hier tegen zijn volk zegt met wat Hij zegt door Jeremia. Welke gemeenschappelijke beeldspraak wordt er gebruikt? Wat zegt dat over de fundamentele betekenis en aard van het verbond? `

Er zijn momenten in de geschiedenis waarop Gods plannen voor het verbondsvolk werden belemmerd door hun rebellie en ongeloof. Dan stuurde Hij profeten om aan te kondigen dat de verbondsgeschiedenis met de gelovigen daardoor niet ten einde was gekomen. Het volk was ontrouw, afvallig, rebellerend en ongehoorzaam. Toch zegt de Heer dat Hij nog steeds bereid is een verbondsrelatie aan te gaan met iedereen die zich wil bekeren, gehoorzamen en beslag wil leggen op zijn beloften.

`Lees Ezechiël 11:19; 18:31; 36:26. Deze teksten gaan niet specifiek over een nieuw verbond. Welke elementen staan daarin die de beginselen van dat nieuwe verbond weerspiegelen?`

De Heer geeft ‘hun het inzicht dat Ik de HEER ben; als ze met heel hun hart naar Mij terugkeren.’ (Jeremia 24:7) Hij ‘zal hun versteende hart uit hun lichaam halen en hun er een levend hart voor in de plaats geven.’ Hij zal hun ‘een nieuw hart’ en ‘een nieuwe geest’ geven. Hij zegt ook: ‘Ik zal jullie mijn Geest geven’ (Ezechiël 36:26-27). Dit werk van God is het fundament onder het nieuwe verbond.

`Stel dat er iemand naar je toe kwam en zei: ‘Ik wil een nieuw hart en ik wil dat de wet in mijn hart wordt geschreven, ik wil een hart dat de Heer kent, maar ik weet niet hoe ik dat krijg’. Wat zou je dan zeggen tegen deze persoon?`

`Hosea 2:18-20 Wat zegt dit over de betekenis van het verbond?`