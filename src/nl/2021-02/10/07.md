---
title:  Verdere studie
date:   04/06/2021
---

#### Om verder over na te denken 

‘Door samen met zijn discipelen het brood en de wijn te gebruiken, verbond Christus Zich met hen als hun Verlosser. Hij vertrouwde hun het nieuwe verbond toe, waardoor allen die Hem aanvaarden, kinderen Gods en mede-erfgenamen met Christus worden. Door dit verbond was elke zegen, die God voor dit leven en voor de eeuwigheid kon geven, de hunne. Dit verbond zou bekrachtigd worden met het bloed van Christus. En de viering van het avondmaal moest de discipelen altijd weer het oneindig offer voor ogen houden dat voor elk van hen als deel van het grote geheel van de gevallen mensheid was gebracht.’ (Ellen White, Wens der eeuwen, pp. 547-548) 

‘Het meest in het oog springende kenmerk van dit vredesverbond is de overweldigende rijkdom van de vergevende genade die aan de zondaar wordt betoond als hij berouw heeft en zich van zijn zonde afkeert. De heilige Geest beschrijft het evangelie als redding door de tedere barmhartigheden van onze God. “Ik zal hun wandaden vergeven” zegt de Heer over hen die zich bekeren “en aan hun zonden zal ik niet meer denken.” (Hebreeën 8:12) Keert God zich af van gerechtigheid door barmhartigheid te tonen aan de zondaar? Nee. God kan zijn wet niet laten schenden door die ongestraft te laten overtreden. Onder het nieuwe verbond is volmaakte gehoorzaamheid de voorwaarde om te leven. Als de zondaar berouw heeft en zijn zonden belijdt, dan zal hij vergeving vinden. Door het offer van Christus in zijn plaats is vergiffenis voor hem veiliggesteld. Christus heeft aan de eisen van de wet voldaan voor elke berouwvolle, gelovige zondaar.’ (Ellen White, God’s Amazing Grace, p. 138)

**Gespreksvragen**

`Wat is het voordeel van het in je hart hebben van de wet in plaats van alleen op stenen tafelen? Wat is gemakkelijker te vergeten, de wet geschreven op steen of de wet geschreven in het hart?`

`Sinds de zondeval van de mens is er alleen redding mogelijk door Jezus, ook al verschilde de wijze waarop die waarheid werd geopenbaard in de verschillende tijdperken van de geschiedenis. Werkt het met verbonden niet net zo?`

`Kijk naar het tweede citaat van Ellen White in de studie van vandaag. Wat bedoelt ze met ‘volmaakte gehoorzaamheid’ als vereiste voor een verbondsrelatie? Wie is de enige die ‘volmaakte gehoorzaamheid’ heeft laten zien? Hoe geeft die gehoorzaamheid aan de eisen van de wet een antwoord in onze plaats?`

`Jeremia 31:33-34; Romeinen 2:15; Matteüs 5:17-28 Wat betekent het dat de wet in ons hart is geschreven?`

#### Samenvattting 

Het nieuwe verbond is een grotere, volledigere en betere openbaring van het verlossingsplan. Wij die daaraan deelnemen, doen dat door geloof. Dat is een geloof dat zich zal tonen in gehoorzaamheid aan een wet die in ons hart is geschreven.

