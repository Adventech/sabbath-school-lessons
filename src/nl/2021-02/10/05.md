---
title:  Een beter verbond
date:   02/06/2021
---

Gisteren zagen we dat de basiselementen van het oude en het nieuwe verbond hetzelfde waren. Waar het op neerkomt is redding door geloof in een God die onze zonden vergeeft. Dat doet Hij niet vanwege iets dat de moeite waard is in ons, maar alleen op grond van zijn genade. Omdat we deze vergeving hebben ontvangen, gaan we een relatie aan met Hem. Daarin geven we ons over aan Hem in geloof en gehoorzaamheid. Niettemin noemt het boek Hebreeën het nieuwe verbond ‘een beter verbond’. De vraag is hoe we dat moeten opvatten. Hoe kan het ene verbond beter zijn dan het andere?

`Lees Hebreeën 8:6-8. Welke ‘gebreken’ had het oude verbond? `

Het probleem met het oude verbond was niet het verbond zelf. Het volk slaagde er niet in het in geloof te begrijpen (Hebreeën 4:2). De superioriteit van het nieuwe verbond ligt daarin dat Jezus niet wordt geopenbaard door dierenoffers, zoals in het oude verbond. Hij verschijnt nu aan ons in de realiteit van zijn dood en hogepriesterlijke dienstwerk. De redding die onder het oude verbond wordt aangeboden, is dezelfde als die van het nieuwe verbond. Onder het nieuwe wordt echter een grotere, completere openbaring zichtbaar van de God van het verbond en zijn liefde voor de gevallen mens. Het is beter dan alles wat door symbolen en typen in het Oude Testament was onderwezen, want het vond zijn vervulling in Jezus. Zijn zondeloze leven, zijn dood en hogepriesterlijke dienstwerk werden gesymboliseerd door de aardse heiligdomsdienst. In plaats van symbolen, typen en voorbeelden, hebben we Jezus zelf en dat niet alleen als het geslachte Lam dat zijn bloed voor onze zonde vergoot. Hij is ook namens ons onze hogepriester in de hemel (Hebreeën 9:8-14; 7:25). De redding die Hij biedt is dezelfde. Het nieuwe verbond is een volledigere openbaring van Hemzelf en de redding die we in Hem vinden. Dat zorgt ervoor dat het superieur is aan het oude verbond.

`Lees Hebreeën 8:5; 10:1. Welk woord gebruikt de auteur om de diensten van het heiligdom van het oude verbond te beschrijven? Hoe helpt het gebruik van dat woord ons om de superioriteit van het nieuwe verbond te begrijpen?`

`Waarom biedt kennis van Christus’ leven, dood en hogepriesterlijke dienstwerk ons een beter begrip van God dan alleen het aardse heiligdomsritueel met dierenoffers?`

`Hebreeën 8:6-8; 10:1 Welke ‘gebreken’ had het oude verbond?`