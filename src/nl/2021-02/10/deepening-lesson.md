---
title:  Verdieping
date:   05/06/2021
---

### Het nieuwe verbond

Jeremia 31:31-34

#### IJsbrekervraag

Voelt een officieel document (zoals een testament waaruit blijkt dat je ooit een aanzienlijke som geld zult erven) voor u als een beklemming of juist als een bewijs van grote rijkdom?

#### Ik Verken

Het gebeurde aan het begin van een studieweekend in België. De gastspreker vroeg ‘wat is het belangrijkste woord in de Bijbel?’ De antwoorden waren zoals verwacht: liefde, vergeving, barmhartigheid, trouw, Geest, vrede, geloof, vreugde, etc. De spreker was niet tevreden. Nadat hij de spanning voldoende had opgebouwd, kwam het hoge woord eruit: ‘verbond’! Vervolgens benadrukte hij dat het Oude Testament (letterlijk Oude Verbond) en het Nieuwe Testament (letterlijk Nieuwe Verbond) gaan over een relatie tussen partners: God en de mens. Het is interessant te bedenken dat in de Hebreeuwse context ‘hart’ staat voor de bron waar de keuzes worden gemaakt. Je ziet dat Jeremia 31:31-34 en Hebreeën 8:7-8 hart en verstand parallel gebruiken.

#### Ik Bestudeer 

Waarover gaan de volgende sleutelteksten aangaande het verbond:

`Jeremia 31:31-34`

`Matteüs 5:17-28`

`Hosea 2:18-20`

`Jesaja 56:6-7`

`Hebreeën 8:7-8; 10:4`

`Matteüs 27:51`

Het begrip ‘verbond’ laat de Bijbelse balans zien tussen twee extremen die helaas beide nog regelmatig op het kerkelijke erf vallen waar te nemen: (i) Het is alles genade – de mens is tot niets in staat. Er is maar één oplossing: de predes- tinatie, de voorbeschikking die van God komt. Hij regelt het, Hij doet het, en de mens is een willoos instrument.

`Hoe reageer jij op een dergelijke visie?`

(ii) De mens als autonoom wezen is zeer goed in staat zijn eigen weg uit te stippelen en daar verantwoordelijkheid voor te nemen. Als gevolg daarvan kan de mens op basis van goede werken en trouw aan de wet het eeuwig leven claimen.

`Kun je hiermee instemmen? Licht je antwoord toe.`

Het Bijbelse verbond laat zien dat beide opties de lading niet volledig dekken. De Schriften, zowel onder het oude als het nieuwe verbond, laten zien dat God, de initiatiefnemer en auteur van het verbond, het beste voor heeft met zijn partner (de mens). Op basis van het vervullen van de voorwaarden en regels zorgen de partners ervoor dat het verbond in stand blijft. Dat betekent bescherming, voorspoed en vrede.

`Ezechiël 11:19; 18:31; 36:26 Welke elementen weerspiegelen het nieuwe verbond?`

Is het dan toch alleen door de goede werken van de mens waardoor hij leven vindt? Nee, het is in de eerste plaats de vergeving en goedheid van God. Hij heeft Israël bevrijd en pas daarna volgen de Tien Woorden. Het feit dat God een hernieuwd verbond wil sluiten, laat zijn onmetelijke liefde voor zijn afgedwaalde en opstandige partners zien. De mens wordt als beelddrager van God echter wel opgeroepen tot verantwoordelijkheid en creativiteit. 

`Hoe pas jij dat toe in het leven van alledag?`

#### Ik Pas Toe

In de oudheid, ten tijde van de Hethieten (een volk dat in het oudtestamentisch tijdvak ook in het Midden Oosten leefde), zijn er ook verbonden gesloten tussen de koning en zijn vazallen. Uit opgravingen weten we dat deze verbonden uit vijf elementen bestonden:

1. Introductie – de initiatiefnemer wordt vermeld 
2. Voorwoord met de twee partijen en hoe zij elkaar hebben leren kennen 
3. Voorwaarden & regels om na te leven 
4. Getuigen 
5. Zegen en vloek bij (on)gehoorzaamheid

`Als je deze vijf elementen toepast op jouw verbond met God, waar zie je overeenkomsten en waar verschillen? Zijn er aspecten waar enige verbetering nuttig zou zijn in jouw verbond met God?`

#### Ik bid …

Here God, help mij het verbond van liefde en zorg te omarmen. Om niet alleen uw betrokkenheid bij mij te aanvaarden, maar ook mijn toewijding te tonen in de omgang met mijn naaste. Ik wil U danken voor het verbond en dat U mij als een volwaardige partner beschouwt. Dank U dat U uw woorden heeft gelegd daar waar de bronnen liggen van mijn keuzes wat betreft handelen, in mijn verstand (hart) – laat uw Geest bij mij blijven. Amen.
