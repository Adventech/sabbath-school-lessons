---
title:  De wet van God
date:   22/04/2021
---

We hebben tot nu toe telkens weer gezien, dat het verbond altijd een verbond van genade is. Het gaat altijd om wat God voor ons doet en wat we nooit zelf kunnen doen. Het verbond met Abraham is daarop geen uitzondering. In zijn genade had God Abraham gekozen als zijn instrument om Hem te helpen bij het verkondigen van het heilsplan aan de wereld. De vervulling van Gods verbondsbeloften stond niet los van de bereidheid van Abraham om rechtvaardig te zijn en Hem in geloof te gehoorzamen. Zonder die gehoorzaamheid kon God Abraham niet gebruiken.

`Lees Genesis 18:19. Let op de formulering in dit vers, in het bijzonder de laatste zin. Wat zegt dat over de gehoorzaamheid van Abraham? Gehoorzaamheid leidt niet tot redding. Welk belang heeft het hier wel? Kun je het verbond zonder gehoorzaamheid vervullen?`

We zien hier hoe genade en wet met elkaar in verband staan. Het begint met genade (‘Ik heb hem uitgekozen’) en wordt gevolgd door het feit dat Abraham iemand is die de Heer zal gehoorzamen en zijn zonen ook. Geloof en werken zijn hier een hechte eenheid. Zo moet het ook zijn (Jakobus 2:17). De begunstigden zouden niet kunnen genieten en blijven genieten van de zegeningen van het verbond als zij niet aan bepaalde voorwaarden voldeden. Die voorwaarden waren niet nodig om het verbond te sluiten. Liefde, geloof en gehoorzaamheid behoorden daarop de reactie te zijn. Ze zouden laten zien dat er een relatie is tussen de mens en God. Gehoorzaamheid was het middel waardoor God zijn verbondsbeloften aan de mensen kon vervullen. Het verbreken van een verbond, door ongehoorzaamheid, is ontrouw aan een bestaande relatie. Wanneer het verbond wordt verbroken, wordt niet de voorwaarde verbroken die leidde tot het sluiten daarvan, maar de voorwaarde tot de vervulling daarvan.

`Kun je uit je eigen ervaring met de Heer afleiden waarom gehoorzaamheid zo belang- rijk is? Kun je voorbeelden bedenken, hetzij uit de Bijbel of uit je eigen ervaring, waar ongehoorzaamheid de vervulling van verbondsbeloften onmogelijk maakt? Zo ja, wat zijn dat voor dingen en, nog belangrijker, wat is de remedie?`

`Genesis 18:19 Wat moest Abraham doen van God en wat was het gevolg?` 
