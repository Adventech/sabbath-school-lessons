---
title:  Zendingsbericht
date:   23/04/2021
---

### Gasflesexplosie

_Trinidad en Tobago, 24 april, Noelia Southwell (35)_

Noelia haastte zich om het sabbatsmaal klaar te hebben voordat de zon onderging in Chase Village in Trinidad en Tobago. Bij een evangelisatieprogramma dat tot 25 dopelingen had geleid, had zij de andere Bijbelwerkers aangestuurd. Eén van de vrouwen bij die bijeenkomst overwoog zich te laten dopen en had haar op vrijdagavond uitgenodigd voor een Bijbelstudie. 

Noelia bereidde haar Guyanese lievelingsgerecht, ‘Boil and Fry (Koken en braden)’, op een 6-pits gasfornuis in haar gehuurde één-kamerappartement. Ze stond te wachten totdat de aardappels, cassave, eddoes (stengelknol) en weegbree volledig gaar waren. Haar telefoon die achter haar op het bed lag ging af en aan het geluidje kon ze horen dat er een SMS binnen was gekomen. Ze draaide zich net om, toen…..BOEEEEEM!

Een oorverdovende explosie deed het appartement trillen. De kracht van de ontploffing was zo groot dat Noelia door de kamer werd gegooid en met haar rug tegen de muur aan knalde. Terwijl tegen de wand in elkaar zakte, leek een ongeziene hand haar weer op haar voeten te zetten en door de kamer die inmiddels in lichterlaaie stond te leiden, de voordeur uit.

Buiten riep Noelia om hulp. Haar woorden waren onverstaanbaar, maar buren zagen de vlammen die uit de deur van haar appartement kwamen. Iemand riep om een ambulance en de centrale drukte hun op het hart om Noelia nat te houden totdat de ambulance was gearriveerd. Iemand begon emmers water over Noelia heen te gooien en twee andere mensen probeerden het vuur in het appartement te blussen. Noelia was blij met het koele water. Haar hoofd voelde alsof het op springen stond en haar huid leek wel in brand te staan. Ze had tweedegraads brandwonden opgelopen. 

Met grote snelheid bracht de ambulance haar naar een noodkliniek die dichterbij huis was dan het ziekenhuis. Ze moest gestabiliseerd worden. De dienstdoende arts vroeg de ambulancebroeders wat er was gebeurd. ‘De gasfles explodeerde terwijl ze thuis het eten voorbereidde’, vertelde één van de broeders. ‘Hoe is het mogelijk dat ze nog leeft?’, zei de arts verwonderd. ‘Ze zou dood moeten zijn. Niemand overleeft een gasflesexplosie’. 

Terwijl ze naar het gesprek luisterde, dankte Noelia God in stilte voor het leven. ‘U moet een doel hebben met mijn leven’, bad ze. ‘Daarom heeft U mij gered’. Nadat ze gestabiliseerd was, werd ze naar het ziekenhuis gebracht. Laat die avond nodigde een kerkvriendin Noelia uit om enige tijd bij haar thuis te komen. Noelia was blij dat ze het ziekenhuis kon verlaten, maar de pijn was bijna ondraaglijk.

Kerkleden stonden versteld toen ze over de explosie hoorden en haar op sabbat zagen. Ze baden met haar en zongen liederen. Tegen de tijd dat de zon op zaterdagavond onderging, kon Noelia niet meer lopen. Haar benen waren zo dik als grote ballonnen en voelden heel zwaar aan. De daaropvolgende maand hielden vrouwen uit de kerk Noelia overdag om de beurt gezelschap. Predikanten kwamen op bezoek en baden met haar. Ze genas verrassend snel. Na anderhalve maand lukte het haar om te lopen en het duurde niet lang voordat ze weer de oude was. De arts stond versteld toen ze zag hoe snel haar huid genas.

‘Je hebt geluk’, zei ze. ‘Ik geloof niet in geluk’, zei Noelia. ‘Ik geloof dat het een zegen is van God. Dit is het antwoord op de gebeden van kerkleden.’ De explosie veranderde Noelia’s relatie met God. Ze had altijd al van Hem gehouden, maar nu vertrouwde ze Hem nog meer. Ze maakte zich niet langer zorgen om dagelijkse problemen en hield altijd in gedachten dat God haar met een reden had gespaard en dat ze op Hem kon vertrouwen. 

Negen maanden na het voorval gaf de vrouw met wie ze op de dag van de ontploffing had afgesproken haar hart aan Christus. Vandaag de dag zet Noelia zich met haar hele hart in voor God. Ze is medebeheerder van een plaatselijk wijkcentrum dat zich bezighoudt met mensen uit nietchristelijke godsdiensten in Trinidad en Tobago. ‘Niets kan me ervan weerhouden om Gods werk te doen’, zei Noelia.