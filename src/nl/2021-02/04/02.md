---
title:  De HEER en het verbond met Abraham
date:   18/04/2021
---

`Lees Genesis 15:7. Wie riep Abram uit Ur der Chaldeeën?`

Namen fungeren soms als een handelsmerk. Ze raken in onze geest nauw verbonden met bepaalde kenmerken. We denken onmiddellijk aan deze eigenschappen wanneer we de naam horen. Welke eigenschappen komen er in je op als je deze namen hoort: Albert Einstein, Martin Luther King Jr., Gandhi of Dorcas? We associëren die met bepaalde kenmerken en idealen. In Bijbelse tijden hechtten mensen uit het Nabije Oosten veel belang aan de betekenis van namen. ‘De Hebreeërs dachten altijd dat een naam ofwel de persoonlijke kenmerken van degene met de naam aanduidden, ofwel de gedachten en emoties van degene die de naam gaf, of dat die verwees naar omstandigheden ten tijde van het geven van die naam.’ (The SDA Bible Commentary, vol . 1, p. 523) Toen God voor het eerst een verbondsrelatie met Abram aanging, maakte Hij zich aan de aartsvader bekend onder de naam HEER (In de NBV vertaling wordt dat weergegeven met HEER, dus met allemaal hoofdletters. In het Hebreeuws staat daar dan JHWH en dat wordt uitgesproken als Jahweh en vertaald met ‘Ik ben die er zijn zal’ en ‘Ik zal er zijn’ (Exodus 3:14 NBV).). In de tekst staat dus letterlijk: ‘Ik ben de HEER, die jou heeft weggeleid uit Ur’. 

De naam JHWH komt weliswaar wel 6.828 keer voor in het Oude Testament, maar is toch enigszins gehuld in een mysterie. Het lijkt erop dat het een vorm is van het werkwoord hajaa, ‘zijn’. In dat geval kan het betekenen: ‘de Eeuwige’, ‘de Bestaande’, ‘de Zelfbestaande’, ‘de Zelfvoorzienende’, of ‘Degene die eeuwig leeft’. De goddelijke eigenschappen die in deze titel worden uitgedrukt, zijn die van het bestaan in zichzelf hebben en trouw. Ze wijzen op de Heer als de levende God en als de bron van leven. Dit is in tegenstelling tot de goden van de heidenen, die zonder de verbeelding van hun aanbidders niet bestonden. God zelf legt de betekenis uit in Exodus 3:14: ‘Ik ben, die Ik ben’ (NBG) of ‘IK ZAL ER ZIJN (NBV). Deze betekenis drukt de realiteit uit van Gods onvoorwaardelijke bestaan en aanwezigheid, terwijl het ook verwijst naar het feit dat Hij heerst over verleden, heden en toekomst. JHWH is ook Gods persoonlijke naam. De identificatie van JHWH als degene die Abram uit Ur bracht, verwijst naar de aankondiging van Gods verbond met hem (Genesis 12:1-3). God wil dat Abram zijn naam kent, omdat die naam aspecten van zijn identiteit, persoonlijke aard en karakter onthult. Uit deze kennis kunnen we leren om te vertrouwen op zijn beloften (Psalm 9:10; 91:14).

`Wanneer jij denkt aan de naam JHWH of wanneer je die hoort, welke eigenschappen komen dan vanzelf in je op? Zijn dat die van liefde, vriendelijkheid en zorg of van angst, strengheid en straf? Welke gedachten komen in je op als je aan de naam Jezus denkt?`

`Genesis 15:7 Wie riep Abram uit Ur der Chaldeeën?`
