---
title:  Het verbreken van de relatie
date:   01/04/2021
---

We hebben de neiging mensen die we kennen te geloven en instinctief wantrouwen we degenen die we niet kennen. De vrouw zou de tegenstander natuurlijk wantrouwen. Bovendien zou elke directe aanval op God haar defensief hebben gemaakt.

`Lees Genesis 3:1-6. Hoe omzeilt de tegenstander de natuurlijke afweer van de vrouw?`

‘De overtreding van Eva was afkeurenswaardig en was beladen met de mogelijke ellende voor het menselijk geslacht. Toch betekende haar keuze niet noodzakelijkerwijs dat het hele menselijk geslacht de straf voor haar overtreding zou moeten dragen. Het was de keuze van Adam. Hij negeerde bewust de uitdrukkelijke opdracht van God en niet die van de vrouw. Dat maakte die zonde en dood tot het onvermijdelijke lot van de mens. Eva werd misleid maar Adam niet.’ (The SDA Bible Commentary, vol. 1, p. 231) Het verbreken van de relatie is het gevolg van deze overtreding en het negeren van Gods opdracht. Het veranderde van open verbondenheid met God in een uit angst vluchten voor Hem (Genesis 3:8-10). Vervreemding en scheiding komen in de plaats van verbondenheid en gemeenschap. De zonde ontstond en wat volgde was lelijk. Tenzij er iets werd gedaan, was de mens op weg naar de eeuwige ondergang.

`Lees Genesis 3:15. Welke woorden van hoop sprak God te midden van deze tragedie?`

Gods verrassende, profetische woord wijst op een hoop die spreekt over een door God ingestelde vijandigheid tussen de slang en de vrouw, tussen haar nakomelingen en zijn nakomelingen. Dit bereikt zijn hoogtepunt in de zegevierende verschijning van een representatieve nakomeling van de nakomelingen van de vrouw die het hoofd van de tegenstander een dodelijke slag toebrengt, terwijl hij alleen in de hiel van de Messias zou kunnen bijten. In hun totale hulpeloosheid moesten Adam en Eva hoop krijgen door deze Messiaanse belofte. Die hoop zou hun bestaan veranderen, omdat God deze hoop gaf en ondersteunde. Deze belofte van de Messias en van de eindoverwinning, hoe vaag het toen ook nog was, deed de somberheid verdwijnen waarin ze terecht waren gekomen.

In Genesis 3:9 vraagt God aan Adam en Eva: ‘Waar ben je?’ God wist natuurlijk wel waar ze waren. Zijn woorden waren niet vervuld met veroordeling. In plaats daarvan waren ze bedoeld om de door schuld geteisterde mens tot Hem terug te brengen. Gods eerste woorden tot de gevallen mens komen met de hoop op zijn genade en barmhartigheid.

`Hoe ervaren we zelfs nu dat God ons roept tot zijn barmhartigheid en genade?`

`Genesis 3:1-6; 15 Hoe ontstond de zonde en welke hoop werd door God geboden?`