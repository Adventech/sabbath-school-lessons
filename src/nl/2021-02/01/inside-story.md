---
title:  Zendingsbericht
date:   02/04/2021
---

### Vrouwen of God? 

_Trinidad en Tobago, 3 april, Daniel Amattaeran (29)_

Toen Daniel elf jaar oud was, liet een buurjongen in de hoofdstad van Suriname, Paramaribo, hem kennismaken met hiphopdansen. Daniel had dit soort dansen weleens gezien op de televisie, maar nog nooit in het echt. Hij stond versteld van de salto’s, handstanden en van de mensen die op één hand in de rondte sprongen. Hij had al snel door dat de vrouwen er plezier in hadden om naar het dansen te kijken en het leek hem wel wat dat de vrouwen ook naar hem zouden kijken. Hij kreeg het dansen onder de knie. Daniel genoot ervan om te dansen en hij won bij plaatselijke talentenshows en kreeg op een keer zelfs een reis naar Nederland aangeboden. Hij werd hoe langer hoe populairder en de vrouwen waren niet bij hem weg te slaan.

Op een dag zat Daniel op zijn bed en was hij diep in gedachten toen hij een stem hoorde die hem vroeg, ‘Wat wil je bereiken in jouw leven?’. Verbaasd vroeg hij zich af of die stem de heilige Geest kon zijn. Zijn ouders hadden hem als jonge jongen meegenomen naar de kerk, maar hij was al jaren niet meer geweest. Daniel vond het idee dat de heilige Geest met hem sprak maar niks. Hij genoot van de roem en het plezier in de wereld. ‘God, niet nu, gewoon niet nu’, zei Daniel. Hij zou blijven dansen totdat hij oud geworden was en als eenmaal het moment kwam dat hij niet meer kon dansen, dan zou hij naar de kerk gaan. 

Daniel kreeg nachtmerries waarin hij aangevallen werd door demonen. Op een nacht droomde hij over de wederkomst. Hij zag Christus, in witte kleding, op de wolken. De wereld stond in vuur en vlam, terwijl de mensen rondrenden en schreeuwden. Met bonkend hart werd Daniel wakker. ‘Ik ben verloren. Ik ben verloren. Ik ben verloren’, dacht hij. ‘Ik moet naar God terugkeren’. Maar hij deed het niet. 

Een paar jaar ging voorbij en toen hij negentien was, trok hij tijdens zijn studie in bij nietchristelijke familieleden. Op een dag zag hij een DVD op tafel liggen die ‘De waarheid over Hip-hop’ heette. Een christelijke organisatie had de DVD gemaakt, dus het verbaasde hem dat hij die in een niet-christelijk huis tegenkwam. ‘Wie heeft deze gekocht?’, vroeg hij zijn familieleden. Niemand wist hoe ze aan die DVD waren gekomen.

Daniel bekeek de film en hij was geschokt toen hij hoorde dat hiphop van gangsters afkomt en nauw verbonden is met moord, geweld en illegale drugshandel. Het bracht hem van zijn stuk. ‘Het lijkt wel of hip-hop veel te doen heeft met kwade dingen’, zei hij. ‘Ik houd daar niet van. Ik dacht dat het enkel ging om zingen, plezier maken en veel vrouwen om je heen hebben.’ Hij vroeg aan een dansvriend of de DVD gelijk had. ‘Nee hoor’, zei de vriend. ‘En trouwens, wat maakt het uit?’. Daniel bleef dansen, maar hij begon ook naar de kerk te gaan met een adventistische neef. Halverwege de evangelisatiebijeenkomsten die een maand zouden duren, stond hij op toen de predikant vroeg of degenen die gedoopt wilden worden naar voren konden komen. Toch trilde zijn hele lichaam. Twee stemmen streden heftig met elkaar in zijn gedachten. ‘Is dit waar je dansen voor in de steek laat?’, zei de ene stem. ‘Zet je een punt achter geld, vrouwen en roem?’ ‘Kies Jezus’, zei de andere stem. ‘Hij is de enige Weg’. 

Terwijl hij zich afvroeg of hij wel naar voren moest lopen, moedigde de predikant degenen die twijfelden aan om de stap toch te zetten. Daniel dacht aan geld, roem en vrouwen – en ging weer zitten. Die avond viel hij thuis op zijn knieën en bad hij, ‘God, als U wilt dat ik mij bekeer, geef me morgen dan een teken. Geef me de kracht om naar voren te lopen als de predikant weer een oproep doet.’ De volgende avond nodigde de predikant de mensen opnieuw uit. Daniel ging staan en zijn hele lichaam begon heftig te trillen. En weer streden er twee stemmen in zijn gedachten. ‘God’, bad hij. ‘Geef me alstublieft de kracht om de eerste stap voorwaarts te zetten’. Op dat moment voelde hij een lichte druk op zijn rug. Hij nam een stap. Daarna was het makkelijker om de tweede stap te zetten en al snel stond hij vooraan. 

Daniel is nu 29 jaar en studeert aan de Universiteit van de Zuid Caraïben om predikant te worden. Hij omschrijft zichzelf ook wel als een Facebookevangelist, omdat hij daar bemoedigende video’s op plaatst en via dat medium al zes jaar lang Bijbelstudies geeft. Vierentwintig mensen zijn door zijn inspanningen gedoopt. ‘God heeft me zo genadig behandeld’, zei hij. ‘Daarom neem ik het zendingswerk heel serieus’. 

Dank u voor uw gaven tijdens de dertiende sabbatschool drie jaar geleden. Door uw bijdrage kon de allereerste kerk worden gebouwd bij de Universiteit van de Zuid Caraïben, waar Daniel studeert, in Trinidad en Tobago. Dank u dat u ook dit kwartaal de universiteit in gedachten neemt. Met uw hulp zal er een ‘Beter leven buurtcentrum’, worden gebouwd op de campus om studenten op te leiden tot zendelingen. 

