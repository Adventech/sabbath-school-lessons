---
title:  Verdieping
date:   03/04/2021
---

### Paulus getuigt van de Schepper

Handelingen 17:24-28

#### IJsbrekervraag

`Als jij God gevonden hebt, hoe is dat dan gebeurd en hoe weet je zeker dat je Hem hebt gevonden?`

#### Ik Verken

Dit gedeelte speelt zich af in Athene (Handelingen 17:15-16). Epicureïsche en stoïsche filosofen brengen Paulus naar de Areopagus (Handelingen 17:18-19,22). Epicureërs waren volgelingen van Epicurus, die in de 4e eeuw voor Christus in Athene leefde. Hij hield zich bezig met de vraag hoe de mens gelukkig kon worden en was alleen met aardse dingen bezig. Hij meende dat er alleen goden waren die zich niet om de mensen bekommerden en dat de aarde op een mechanische manier ontstaan was. Stoïcijnen hadden als leermeester Zeno, die zich eveneens in de 4e eeuw voor Christus te Athene bevond. Volgens hen kon de mens gelukkig worden door zijn plicht te doen. Zij waren aanhangers van het pantheïsme, het geloof dat zegt dat God in alles en iedereen zit. Paulus knoopt in zijn redevoering (vanaf 17:22) aan bij bepaalde opvattingen van deze filosofen.

#### Ik Bestudeer

Paulus krijgt de gelegenheid meer te vertellen over God. Hij wordt daar zelfs om gevraagd (Handelingen 17:19-20). Wanneer hij op de Areopagus begint te spreken, begint hij met een compliment.

`Waaruit bestaat dit compliment en hoe omschrijft hij de opstelling van zijn toehoorders? Zie Handelingen 17:22-23.`

In 17:24-26 getuigt Paulus van zijn geloof in God als Schepper van hemel en aarde.

`Wat valt je op als je deze verzen vergelijkt met wat onder ‘Ik verken’ over het geloof van Epicurus staat?`

In 17:24 corrigeert Paulus één van de opvattingen van de Stoïcijnen.

`Om welke opvatting gaat het? Uit 17:28 kunnen we een belangrijk principe afleiden voor hoe we aan anderen het beste duidelijk kunnen maken wie God is en in welke verhouding wij tot Hem staan.`

`Welk principe is dat?`

Vanaf de schepping verlangt God naar een relatie met ieder mens.

`Wat heeft God iedere keer opnieuw gedaan om deze relatie tot stand te brengen? Vgl. Genesis 3:8-9; Lucas15:3-4; Johannes 10:11; Handelingen 9:1-5.`

Het is goed te weten dat Hij ‘van niemand van ons ver weg is’ (17:26-27). Vele malen in de Bijbel worden mensen ertoe opgeroepen God te ‘zoeken’ en wordt er gezegd dat Hij te ‘vinden’ is.

`Welke belofte bevat Psalm 34:11 voor ‘wie de HEER zoekt’?`

`Welke waarschuwing bevat Jesaja 55:6?`

`Op welke manier blijkt uit Jesaja 65:1 hoe graag God door de mensen gevonden wil worden?`

`Johannes 4:23-24 Wat houdt echte aanbidding in?`

`Hoe omschrijft Jeremia 23:23-24 de nabijheid van God?`

`Hoe kan het vinden van God geluk met zich meebrengen? Vgl. Jeremia 29:11-14. Ook al is God te vinden, toch spreekt de Bijbel ook van de mogelijkheid dat Hij in sommige situaties niet te vinden is.`

`Hoe komt het volgens jou dat je soms naar God op zoek kunt zijn, maar Hem op dat moment toch niet vindt? Vgl. Hosea 5:1-7.` 

#### Ik Pas Toe 

Deze les ging over het feit dat God naar mensen op zoek is, maar ook gevonden wil worden door mensen die naar Hem op zoek zijn.

`Wat is je duidelijk geworden over wat God voor ogen had toen Hij mensen schiep?`

`Hoe heb jij zelf God gevonden en hoe kun jij anderen helpen God te vinden, als je let op hoe Paulus zijn toehoorders aansprak?`

`Jezus had in zijn zoektocht naar mensen keer op keer met afwijzing te maken. Wat kunnen we leren van hoe Hij daarmee omging?`

#### Ik bid …

Heer, dank U dat ik mag weten dat U dichtbij bent en altijd en overal aanspreekbaar bent. Help mij me telkens weer te verdiepen in wie U bent, wat U doet en wat U van mij vraagt. En laat mij zien hoe ik anderen kan helpen U ook te vinden, zodat ook hun leven in positieve zin verandert. Amen.
