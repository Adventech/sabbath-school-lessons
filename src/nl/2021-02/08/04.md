---
title:  Wet binnen het verbond (Deuteronomium 10:12-13)
date:   18/05/2021
---

Waar denk je als eerste aan als je aan de wet denkt? Politieagenten, verkeersboetes, rechters en gevangenis? Of denk je aan beperkingen, regels, autoritaire ouders en straf? Misschien denk je aan orde, harmonie, stabiliteit. Heel misschien denk je zelfs wel aan ... liefde? Het Hebreeuwse woord Thora wordt in onze Bijbels vertaald met ‘wet’. Het betekent echter ‘onderwijs’ of ‘instructie’. Je kunt het woord gebruiken om te verwijzen naar alle instructies van God, of die nu moreel, burgerlijk, sociaal of religieus zijn. Het heeft betrekking op alle wijze raadgevingen die God in zijn genade, zijn volk heeft gegeven. Het doel is dat ze zowel lichamelijk als geestelijk een leven in overvloed kunnen ervaren. Het hoeft ons dan ook niet te verbazen dat de psalmist die mens gezegend noemt die ‘vreugde vindt in de wet van de HEER en zich verdiept in zijn wet, dag en nacht.’ (Psalm 1:2) De wet of Thora zijn de instructies en het onderwijs die in de vijf boeken van Mozes staan. Die boeken zijn een onderdeel van Israëls verbond geworden. Als we die lezen, zijn we onder de indruk van het brede scala aan instructies. De wet heeft het over elk onderdeel van de levensstijl van Israël: landbouw, burgerlijk bestuur, sociale relaties en aanbidding.

`Lees Deuteronomium 10:12-13. Waarom denk je dat God zoveel instructies gaf aan Israël? Op welke manieren waren deze instructies voor hun eigen ‘bestwil’?`

De functie van de ‘wet’ in het verbond was om richtlijnen te geven voor het nieuwe leven van de menselijke verbondspartner. De wet brengt zo’n verbondslid in aanraking met de wil van God. Die leert men in de volle breedte kennen door gelovige gehoorzaamheid aan zijn geboden en aan andere uitingen van zijn wil. De rol van de wet in de realiteit van de verbondsrelatie laat zien dat Israël de wegen van andere volken niet diende te volgen. Ze konden niet alleen leven volgens natuurwetten, menselijke behoeften, verlangens en zelfs niet als het ging om sociale, politieke en economische noden. Ze konden alleen doorgaan als Gods heilige volk, als koninklijk priesterschap en als speciale schat van God door compromisloze gehoorzaamheid op alle gebieden van het leven aan de geopenbaarde wil van God die een verbond met hen sloot.

`Net als het oude Israël hebben zevendedagsadventisten een breed scala aan adviezen ontvangen die betrekking hebben op elke fase van het christelijk leven door een moderne manifestatie van de gave der profetie. Waarom moeten we deze adviezen als een geschenk van God beschouwen en niet als een nadeel voor onafhankelijk denken en handelen? Met welke gevaren worden we tegelijkertijd geconfronteerd als we van dat geschenk iets wettisch maken, zoals de Israëlieten deden met hun gaven? (Romeinen 9:32)`

`Deuteronomium 10:12-13 Wat vraagt God en waarom?`