---
title:  Jongeren les
date:   22/05/2021
---

### Verbond en wet

#### Opdracht van de vorige week

`Voel jij je als ‘op arendsvleugels’ gedragen?` 

#### Lees samen

Deuteronomium 4:9-14 

#### Ijsbrekervraag

`Als jij een wet voor Nederland zou mogen maken, waaruit zou die dan bestaan? `

#### Inspiratie

‘Mozes zei tegen de Israëlieten: “Luister goed naar de wetten en regels van de Heer, die ik jullie leer. Als jullie je daaraan houden, zullen jullie lang leven.”’ (Deuteronomium 4:1a, BGT.)

#### Behandel de tekst

Deuteronomium is het laatste van de vijf Bijbelboeken van de Thora. Thora wordt traditioneel vertaald met ‘de wet van Mozes’, maar beter is ‘de onderwijzing van Mozes’. In deze vijf boeken worden weliswaar veel wetten en voorschriften beschreven, maar een groot deel ervan bestaat uit verhalen – denk maar aan die over Abraham, Jakob, Jozef en de uittocht – en dan volstaat het woord ‘wet’ niet om het geheel van die vijf boeken van Mozes mee aan te duiden. Het boek Deuteronomium is het laatste boek van die vijf. Dit boek gaat vooral over de relatie tussen God en Israël. God heeft Israël immers gekozen tot zijn volk en Israël is positief op die keuze ingegaan, God en Israël zijn daarmee een verbond met elkaar aangegaan. Dit verbond hebben ze gesloten bij de berg van God, de berg Horeb (ook wel Sinai genoemd). Als de Israëlieten de door God gegeven wetten en voorschriften trouw naleven, zullen ze in voorspoed leven. De trouw van het volk aan God zal zegen, land en leven met zich meebrengen, maar niet alleen voor de Israëlieten. Elk mens die de relatie met God onderhoudt ondervindt zijn zegen.

#### Gespreksvragen naar aanleiding van de tekst

`Waar moet het volk van God op letten? (vers 9) Welke gedachte zit daarachter?`

`Wat moet men aan de kinderen en kleinkinderen vertellen? (vers 10) Met welk doel bracht God de mensen samen bij de Horeb?`

`Hoe verscheen God aan het volk Israël? (vers 11-12) Wat zegt jou dit over God? Hoe ervaar jij God?`

`Wat is de relatie tussen het verbond en de tien basisregels van het leven? (vers 13)`

`Waarom zou je wetten en regels van God nakomen? (vers 14) Wat levert jou dat op?`

#### Opdracht 

`Wat is de relatie tussen regels en verbond?`

