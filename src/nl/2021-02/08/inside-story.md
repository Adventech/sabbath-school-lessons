---
title:  Zendingsbericht
date:   21/05/2021
---

### Ben je er klaar voor om te sterven? 

_Mexico, 22 mei, Roger Pech (52)_

Elke dag brengt geestelijk verzorger Roger een bezoek aan elke patiënt in het Southeast Hospital, een adventistische voorziening in Villahermosa, Mexico, met ruimte voor veertig patiënten. Op een dag bleef Roger bij de bedrand van een zojuist binnengekomen patiënt staan, een tachtigjarige man met de naam José. José was in het ziekenhuis opgenomen vanwege diabetes en hypertensie. Hij was erg zwak.

Roger wist een paar dingen over José. De afgelopen twintig jaar had de oude man bij zijn adventistische zoon gewoond die nu naast zijn ziekenhuisbed stond. Zijn kleindochter werkte als verpleegster in het ziekenhuis. Hij had Bijbelstudies gevolgd en evangelisatiebijeenkomsten bijgewoond. Hij kende het adventistische geloof, maar hij was er nooit toe gekomen om zijn hart aan Jezus te geven. 

Roger sprak vriendelijk maar direct. ‘Ben je er klaar voor om te sterven?’, vroeg hij. ‘Voel je je vergeven? Ben je er klaar voor om naar de hemel te gaan?’ ‘Ik weet dat ik ga sterven, maar ik ben nog niet zover’, antwoordde José. ‘Ik denk niet dat mijn zonden vergeven zijn.’ Daarna liet hij zijn zoon en kleindochter weten hoe blij hij ermee was dat ze hem naar het adventistische ziekenhuis hadden gebracht. Hij dankte God voor zijn fysieke en geestelijke gezondheid. 

‘Het is goed dat je blij bent met de goede zorg die je familie je geeft’, zei de geestelijk verzorger. ‘Als je je familie dankbaar bent en zeker weet dat God ook voor je zorgt, waarom heb je dan nog niet de beslissing genomen om je hart aan Jezus te geven?’ José legde uit dat hij zijn leven lang lid was geweest van een andere christelijke denominatie. ‘Ik ging naar de adventistische evangelisatiebijeenkomsten met mijn kleindochter en ik dacht niet dat er meer van mij werd verwacht’, zei hij. 

Roger keek José recht aan. ‘Als je er niet klaar voor bent om te sterven en je hebt niet het idee dat je zonden vergeven zijn, moet je meer doen dan naar evangelisatiebijeenkomsten gaan’, zei hij. ‘Je hebt je leven niet in Jezus’ handen gelegd. Dat is wat je tekort komt’. José dacht erover na. Enige tijd later zei hij, ‘Misschien is dat wat ik werkelijk nodig heb’. ‘Vader kent God’, zei José’s zoon, José Jr. ‘Hij heeft veel Bijbelstudies gevolgd en woonde vele evangelisatiebijeenkomsten bij. Hij hoeft enkel de beslissing nog te nemen’. 

‘Dit is het moment om te kiezen’, zei Roger. ‘Het zou weleens je laatste kans kunnen zijn. Als je een keuze maakt, zal ik je zelf dopen.’ Die avond nam José de beslissing om zijn leven door de doop aan Jezus te geven. Geestelijk verzorger Roger bad tot God dat hij hem de fysieke kracht zou geven om zich te laten dopen. De volgende dag bezocht kapelaan Roger José in zijn kamer. Hij voelde zich veel beter, maar wilde zich evengoed laten dopen. Roger vulde een doopformulier in en vroeg José om zijn erewoord te geven dat hij zijn belofte na zou komen. ‘Absoluut, ja’, zei José. 

José was ontzettend blij op de dag dat hij werd gedoopt. Terwijl hij de hand van de geestelijk verzorger schudde, zei hij, ‘Ik heb me aan mijn woord gehouden’. Na die tijd ging José trouw elke sabbat naar de kerk. Hij stierf drie jaar later, in 2019, op 83-jarige leeftijd. José is één van de vele ziekenhuispatiënten die Roger heeft zien veranderen door de macht van Jezus’ liefde. Normaal gesproken is hij niet zo betrokken bij zijn patiënten als met José. Maar hij wist dat José God goed kende en hij voelde de sterke aandrang om zich niet afzijdig te houden. Hij volgt Christus’ werkwijze om naar mensen om te zien, waar Ellen White ook over spreekt in ‘Weg tot gezondheid’, p. 70. Zij verklaart, ‘Christus’ methode alleen kan het ware succes opleveren in het bereiken van mensen. De Zaligmaker mengde Zich onder de mensen als Iemand, Die naar hun welzijn streefde. Hij toonde Zijn sympathie, voorzag in hun noden en won hun vertrouwen. En dan gebood Hij hen: ‘Volg Mij’.’

Roger legde uit dat niet alleen geestelijke verzorgers in ziekenhuizen door zieke mensen worden omringd. De wereld is gevuld met mensen die ziek zijn door de zonde. Het beste om te doen is dat je eerst sympathie toont door te luisteren, vertelde Roger. ‘Als een patiënt zich eenmaal heeft ontdaan van de last die hij of zij binnenin zich draagt, dan is het makkelijker voor de patiënt om te luisteren naar advies en het te aanvaarden’, zei hij. ‘Dan kun je over Jezus praten’. 

In 2018 is een deel van de dertiende sabbatopbrengst gebruikt voor de aanbouw van een nieuwe vleugel bij het Southeast Hospital in Villahermosa, Mexico. Dank u voor uw gaven waardoor meer patiënten over Jezus’ liefde kunnen horen van Roger en zijn team dat bestaat uit zeven vrijwilligers. 