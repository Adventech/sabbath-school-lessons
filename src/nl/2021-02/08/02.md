---
title:  De verkiezing van Israël
date:   16/05/2021
---

De Joodse traditie leert dat God het verbond alleen maar met Israël heeft gesloten omdat andere volken het eerst verwierpen. Er is geen Bijbels bewijs voor die stelling, maar het helpt wel het punt te benadrukken dat de Heer niet voor het Hebreeuwse volk koos, omdat ze de hoge eer en het voorrecht verdienden die de Heer hun schonk. Ze konden zich niet beroepen op eigen verdienste waardoor ze Gods liefde en zijn keuze voor hen als zijn volk waardig zouden zijn. Ze waren klein in aantal, een groep tot slaven gemaakte stammen, en politiek en militair zwak (Deuteronomium 7:7). Wat betreft cultuur en religie waren ze gemengd, gewoontjes en zonder veel invloed. De echte reden voor hun verkiezing was het mysterie van Gods liefde en genade. Tegelijkertijd moeten we echter voorzichtig zijn als we naar dit idee van verkiezing kijken, omdat het woord beladen is met theologische misverstanden. God koos Israël niet om dit volk te verlossen terwijl alle andere volken werden gekozen om te worden afgewezen en verloren te gaan,

`Lees Exodus 19:5-6; Jesaja 56:7; Hebreeën 2:9. Waartoe werd Israël uitverkoren? Wat moesten ze de wereld bieden wat betreft datgene wat ze zelf hadden gekregen?`

Wij zien onszelf als zevendedagsadventisten graag als de moderne tegenhanger van Israël. Wij zijn door de Heer geroepen. Wij zijn echter niet de enigen die verlost worden. Wij zijn geroepen om de boodschap van verlossing te verkondigen aan de wereld, in de context van de boodschappen van de drie engelen. We denken dat we iets te zeggen hebben dat niemand anders zegt. Zo lag de situatie ook met het oude Israël. Het doel van Israëls verkiezing was niet om van het Hebreeuwse volk een exclusieve club te maken, die de belofte van redding en verlossing voor zichzelf houdt. Het tegendeel is waar. Wij geloven dat Christus stierf voor de hele mensheid (Hebreeën 2:9). De verlossing die de Heer Israël aanbood, werd ook aan de hele wereld aangeboden. Deze verlossing zou bekend worden gemaakt door Israël. Onze kerk is geroepen om hetzelfde te doen.

`Kijk naar je eigen rol in de gemeente. Wat kun jij doen om het werk waarvoor we zijn geroepen, te promoten? Onthoud dat als je niet actief helpt, je waarschijnlijk tot op zekere hoogte een hinderpaal bent!`

`Exodus 19:5-6; Jesaja 56:7; Hebreeën 2:9 — Wat willen deze verzen ons zeggen?`
