---
title:  Zendingsbericht
date:   28/05/2021
---

### BOEM! 

_Mexico, 29 mei, Ángel Haro (43)_

Met zijn verrekijker speurde de 21-jarige Ángel het dorre landschap met zand, cactussen en struikgewas af in Chihuahua, een staat in Mexico. BOEM! Ángel zag dat soldaten zwaar geschut afvuurden. Al waren de soldaten en hun geschut op zo’n 7 kilometer afstand, de ontploffing galmde met een groot kabaal door de woestijn. Ángel keek de kringelende witte rookwolk na waar de koers van de granaat aan af te leiden was. 

‘God’, bad hij in stilte, ‘mag het geschut alstublieft ontploffen’. Even later klonk er BOEM! De granaat spatte uiteen in een bal van vuur en rook terwijl hij de grond raakte en alles binnen een straal van een kilometer vernietigde. Ángel slaakte een zucht van opluchting. De twee soldaten die bij hem waren, voelden zich ook opgelucht. Het was hun taak om elke granaat te laten ontploffen. Er mochten geen niet-geëxplodeerde granaten op de schietbaan blijven liggen. Aan het einde van hun vijftien-daagse training zou hun militaire eenheid met zestig soldaten weer naar haar basis in Mexico-Stad gaan. 

Dit was de laatste dag van de training. De volgende ochtend zouden de soldaten op de militaire trein stappen om de basis in zeven dagen te bereiken. Ángel vond het een fijn idee dat ze naar de basis zouden terugkeren. Hij kreeg dan ook toestemming om zijn moeder te bezoeken. Hij dacht aan de Bijbel die zijn moeder hem gegeven had. Elke avond na de militaire oefeningen las hij de verhalen over Jezus. Hij wist dat zijn moeder voor hem bad sinds ze zich vijf jaar geleden had aangesloten bij de Adventkerk. Nu bad hij bij de aanblik van de granaten die afgevuurd werden. 

BOEM! Nog meer witte rook doorkruiste de lucht. ‘God, laat het alstublieft ontploffen’, bad Ángel weer. Stilte. Ángels wenkbrauw fronste zich. De angst greep hem naar de keel. Zijn twee kameraden vloekten boos. Het drietal zou de niet-geëxplodeerde granaat moeten opsporen en vernietigen. Twee uur later waren alle oefeningen voor die dag gedaan. Ángel en zijn medesoldaten gingen op zoek naar de niet-geëxplodeerde metalen granaat van 15 kg. 

Terwijl hij door de explosiezone liep, zag Ángel de konijnen en coyotes die gedood waren doordat andere granaten waren ontploft. ‘Hier is het!’, riep een soldaat plotseling. ‘Hij is bedolven onder zacht zand’. De soldaten bedekten het omhulsel met droge takken en stokken. Een van de soldaten goot diesel over het hout en stak een lucifer aan terwijl Ángel en de andere soldaat naar een beschermende stapel rotsblokken renden, op zo’n kilometer afstand. Korte tijd later voegde de derde soldaat zich bij hen. 

Toen wachtten ze. Vijf minuten…tien minuten…vijftien minuten gingen voorbij. ‘God, mag het alstublieft ontploffen’, bad Ángel. Twintig minuten…BOEM! De soldaten gluurden langs de stapel rotsblokken. Dikke witte rook vulde de lucht. Toen de rook na tien minuten was verdwenen, liepen de soldaten naar de explosiezone om het kleine vuur te blussen dat door de granaat was veroorzaakt. Ze lachten en dolden, omdat ze dachten dat hun moeilijke missie succesvol was geweest en binnen de kortst mogelijke keren naar huis zouden terugkeren. BOEM!

Meteen wierp Ángel zich op de grond. Nog nooit in zijn leven was hij zo bang geweest. ‘God, alstublieft, bescherm ons. Bescherm ons’, bad hij. ‘Bewaar ons. Houd ons veilig’. Er waren geen woorden voor. Het ondenkbare was gebeurd. De granaat was voor de tweede keer ontploft. Na een paar minuten stonden de soldaten op en keken zichzelf helemaal na. Ze hadden geen schrammetje. Ze hadden maar op 6 meter afstand gestaan van de granaat toen die ontplofte. Vol blijdschap sloegen de soldaten hun armen om elkaar heen. Daarna knielden ze eerbiedig in het zand. ‘Dank U, God, dat U ons beschermd en bewaard heeft’, herhaalde Ángel steeds weer. 

Die dag veranderde Ángels leven. Hij luisterde als zijn moeder over Jezus sprak. Hij verdiepte zich in Bijbelstudies en las de boeken van Ellen White die zijn moeder naar de militaire basis stuurde. Twee jaar na de ontploffing gaf hij zijn hart aan Jezus en werd hij gedoopt. ‘Slechts een wonder kon ons die dag redden’, zei Ángel. ‘Normaal gesproken ontploffen granaten maar één keer. Gods hand heeft ons ongetwijfeld beschermd. Ik ben ervan overtuigd dat God een plan voor mij heeft’. 
