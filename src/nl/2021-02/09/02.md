---
title:  Oorsprong
date:   23/05/2021
---

Hoe vaak horen we niet zeggen ‘die oude Joodse sabbat’? De Schrift is duidelijk: de sabbat was er al lang voordat er Joodse mensen waren. De oorsprong ligt in de scheppingsweek.

`Lees Genesis 2:2-3; Exodus 20:11. Waar ligt duidelijk en ondubbelzinnig de oorsprong van de sabbat? Waarom zou God zelf op de zevende dag rusten? Had Hij dat nodig? Welk ander doel zou zijn rust hebben gediend?`

De ‘zevende dag’ wordt niet geïdentificeerd als de sabbat. Dat komt pas later (Exodus 16:26,29). Er wordt wel duidelijk gezegd dat ‘Hij rustte op de zevende dag’. Het Hebreeuwse woord voor rusten is sjabaat en is verwant aan het zelfstandig naamwoord sabbat, in het Hebreeuws, sjabbat. ‘Het woord “sabbat” wordt niet gebruikt in deze tekst, maar het staat wel vast dat de auteur wilde zeggen dat God de zevende dag zegende en heiligde als de sabbat.’ (G. F. Waterman, The Zondervan Pictorial Encyclopedia of the Bible (Grand Rapids, MI: Zondervan Publishing House, 1975), vol. 5, p. 183) Het is duidelijk dat deze tekst ons de goddelijke oorsprong en instelling leert van de sabbat als een dag van zegen voor de hele mensheid.

`Lees Marcus 2:27. Voor wie is de sabbat gemaakt? `

Jezus zegt dat de sabbat is gemaakt voor, letterlijk, ‘mens’, wat voor de mensheid als geheel staat, in tegenstelling tot alleen het joodse volk. Hoewel sommige commentatoren hebben gesuggereerd dat God na de schepping fysieke rust nodig had, was het ware doel van Gods rust het verschaffen van een goddelijk voorbeeld aan de mens. De mens moet ook zes dagen werken en daarna rusten op de zevende dag van de week, de sabbat. De theoloog Karl Barth stelde het zo voor dat Gods rust aan het einde van de schepping een onderdeel was van het ‘genadeverbond’, waarin de mens werd uitgenodigd ‘om bij Hem te rusten. . . om deel te nemen aan [Gods] rust.’ (Karl Barth, Church Dogmatics, vol. 3, deel 1 (Edinburgh, Schotland: T&T Clark Ltd., 1958), p. 98) God riep in zijn liefde de man en de vrouw op de dag na hun schepping op om in alle rust verbonden te zijn met elkaar en om een intieme band met Hem tot stand te brengen, naar wiens beeld zij waren gemaakt. Die verbondenheid en gemeenschap zouden voor altijd duren. Sinds de val van de mens biedt het wekelijks een hoogtepunt aan iemands leven met de Heiland.

`Als iemand jou zou vragen: Hoe komt het houden van de sabbat jouw relatie met de Heer ten goede, hoe zou je daarop reageren?`

`Genesis 2:2-3; Exodus 20:11 Waar ligt de oorsprong van de sabbat?`
