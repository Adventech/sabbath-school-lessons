---
title:  Jongeren les
date:   17/04/2021
---

 ### ‘Alle toekomstige generaties’

#### Opdracht van de vorige week

`Wat vraagt God van jou?` 

#### Lees samen

Genesis 9:8-17

#### Ijsbrekervraag

`Hoe ga jij om met iemand die zijn afspraken niet nakomt?`

#### Inspiratie 

‘Toen zei de Heer tegen Noach: “Ik heb gezien dat jij eerlijk en goed bent. Jij als enige van alle mensen die nu op aarde leven. Daarom moet jij met je hele gezin aan boord van de boot gaan.’ (Genesis 7:1, BGT.)

#### Behandel de tekst

Nadat de schepping is voltooid zegt God dat alles ‘zeer goed’ was. Aan Hem zal het niet liggen. Wat God heeft gemaakt is volmaakt. De mensen Adam en Eva mogen het geschapene bewerken en onderhouden. Helaas ontstond de behoefte aan meer dan dat. De mens gaf toe aan de verleiding gelijk aan God te willen zijn in het kennen van goed en kwaad. Daardoor veranderde het ‘zeer goede’ in een wereld waarin het kwaad zijn intrede deed. Mensen deden niet meer alleen goed, maar ook kwaad. En dat kwaad nam steeds grotere vormen aan wat uitmondde in een schrikbeeld ten tijde van Noach. ‘De Heer zag dat alle mensen op aarde slecht waren. Ze bedachten alleen maar slechte dingen. Dat deed de Heer pijn.’ De gevolgen bleven niet uit. Om het kwaad een halt toe te roepen besloot God de aarde schoon te ‘vegen’ door middel van de zondvloed. Gelukkig heeft God het daar niet bij gelaten. God wil weliswaar van het kwade af, maar Hij wil de mensheid redden. En zo biedt God toekomstige generaties de mogelijkheid Hem alsnog te dienen. 

#### Gespreksvragen naar aanleiding van de tekst 

`Wat zegt God tegen Noach en zijn gezin? (vers 8-10) Wat houdt dat in?`

`Waaruit bestaat dat verbond? (vers 11) Heeft God zich aan zijn woord gehouden?`

`Waaraan is dat verbond te herkennen? (vers 12-15)`

`Wordt er bij dit verbond iets terugverwacht van de mens? (vers 16)`

`Met wie heeft God dit verbond gesloten? (vers 17)`

`Als jij de regenboog ziet, waar denk jij dan aan?`

#### Opdracht 

`Van Noach wordt gezegd dat hij rechtvaardig (rechtschapen, eerlijk) was. Lijk jij op hem?` 