---
title:  Zendingsbericht
date:   16/04/2021
---

### God maakt geen fouten 

_Trinidad en Tobago, 17 april, Crystal White (32)_

Op de Caraïben krijgen veel kinderen bijnamen. De zus van Crystal White heet bijvoorbeeld Catherine. Maar iedereen noemt haar Polly omdat ze op een papegaai lijkt en veel praat. Een andere zus van Crystal heet Rochelle. Maar iedereen noemt haar Mopsi omdat ze zo mager is als een lat. Crystals vader noemde haar Ugly (Lelijk). Hij gaf haar die bijnaam toen ze op de trap van hun huis zat in Cumuto, een dorp in Trinidad en Tobago. Terwijl hij de trap opliep en haar passeerde, klopte hij op haar been. ‘Hee, Ugly’, zei hij. 

Zijn woorden deden Crystal veel verdriet. Op school scholden kinderen haar soms uit, maar nu maakte haar eigen vader haar thuis ook nog eens belachelijk. ‘Ik ben niet lelijk’, protesteerde Crystal. Maar haar vader trok zijn woorden niet terug. ‘Jij bent het lelijkste kind dat ik ooit heb gemaakt’, zei hij. Crystal voelde zich diep gekwetst. Haar vader had tien kinderen. Ze begon te denken dat hij het bij het juiste eind had. 

De woorden van haar vader veranderden haar leven. Ze werd depressief en overwoog om zelfmoord te plegen. Ze hongerde zichzelf uit omdat ze dacht dat een slank lichaam haar mooi zou maken. Elke dag na school staarde ze in haar slaapkamer naar de spiegel en kraakte ze zich helemaal af. ‘Waarom is je voorhoofd zo groot?’, dacht ze, terwijl de tranen langs haar wangen stroomden. ‘Waarom zijn je tanden zo enorm? Waarom ben je zo dik?’

Toen ze op een dag weer voor de spiegel stond en haar uiterlijk al huilend bekritiseerde, hoorde ze een nummer op de radio. ‘Vergeet nooit dat je ontzettend mooi bent’, zong de muzikant. ‘Denk er altijd aan dat je prachtig en wonderlijk geschapen bent door God. Je bent een kind van Jezus Christus de HEER’. Die woorden verrasten Crystal. Ze dacht; ‘Als ik prachtig en wonderlijk door God geschapen ben, en ik kraak mezelf helemaal af, dan zeg ik eigenlijk tegen God dat Hij een fout heeft gemaakt’. 

Ze huilde nog harder en smeekte God om vergeving. Haar tranen van verdriet en spijt veranderden in tranen van blijdschap. Ze besloot dat ze naar zichzelf zou kijken door de ogen van Christus en zich niets aan zou trekken van wat andere mensen dachten. Voor de eerste keer, ze was toen zeventien jaar, ging ze naar zichzelf kijken door de ogen van Jezus. De woorden in Psalm 139:14 kregen een hele nieuwe betekenis en blij las ze de woorden, ‘Ik loof U voor het ontzaglijke wonder van mijn bestaan, wonderbaarlijk is wat U gemaakt hebt. Ik weet het, tot in het diepst van mijn ziel’. 

Ze begon weer normaal te eten. Maïssoep met aardappels, cassave, wortels, pompoen en taro smaakten zo goed! Niet langer voelde ze zich waardeloos. Ze had iets om voor te leven. Ze had geen medelijden meer met zichzelf. In plaats daarvan werd het gaandeweg steeds makkelijker voor haar om alles in Gods handen te leggen. Ze begon God te vertrouwen, niet alleen waar het haar dagelijkse behoeften betrof maar ook als het om haar blijdschap ging. Ze realiseerde zich dat niemand haar de vreugde af kan nemen die van God komt.

Als iemand haar uitschold, negeerde ze het gewoon. Toen vader haar Ugly (Lelijk) noemde, realiseerde ze zich dat God haar had gemaakt. ‘Zo heeft God me gemaakt’, zei ze tegen zichzelf. ‘God maakt geen fouten’. Crystal is nu 33 jaar en een kerkleidster die het heerlijk vindt om jonge mensen te vertellen over haar God die geen fouten maakt. ‘Toen ik jong was, leek het wel alsof de hele wereld tegen me was’, vertelde ze. ‘Ik wil een persoon zijn die anderen laat weten dat God een doel met hen heeft en met mij.’