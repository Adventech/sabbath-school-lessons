---
title:  Verdieping
date:   17/04/2021
---

### ‘Alle toekomstige generaties’

Genesis 9:8-17

#### IJsbrekervraag

Een verbond wordt versterkt als beide verbondspartners zich houden aan de voorwaarden. Als dat niet gebeurt, is er dan nog wel sprake van een verbond? Hoe zou jij reageren op een breuk in belangrijke verbonden zoals vriendschap, huwelijk of arbeidscontract? 

#### Ik Verken

Toen Noach uit de ark ging, was er afgezien van zijn eigen familie geen menselijk leven op aarde. Dan sluit God in Genesis 9:9-17 weer een verbond. We lezen daar: ‘Hierbij sluit Ik een verbond met jullie (Noach en zijn zonen) en met jullie nakomelingen, en met alle levende wezens die bij jullie zijn ...’ God belooft dat er nooit meer een zondvloed zal komen om de aarde te vernietigen en dat Hij als verbondsteken voor een regenboog in de wolken zal zorgen en bij de verschijning van een dergelijke boog terug zal denken aan dat ‘eeuwigdurende verbond’ tussen Hem en ‘alle levende wezens op aarde’ (Genesis 9:16-17).

#### Ik Bestudeer

Het verbond dat God in Genesis 9 met Noach sluit is anders dan het verbond waarvan in Genesis 6 sprake is.

`Wat valt je op wanneer je deze verbonden met elkaar vergelijkt?`

Volgens sommige uitleggers is het verbond in Genesis 9, en niet dat in Genesis 6, het eerste verbond waar de Bijbel over spreekt.

`Waarop zou dit worden gebaseerd?`

Een verbond drukt saamhorigheid en verbondenheid uit. Dat geldt ook voor een verbond dat God met mensen sluit. Daarbij verlangt God dat zijn verbondspartners hun leven overeenkomstig dat verbond inrichten.

`Welke aanwijzingen bevat Genesis 9:1-7 voor Noach en zijn zonen? Vergelijk dit gedeelte met wat God tegen Abram zei in Genesis 17:1b.`

Het verbond in Genesis 9 was een verbond met ‘alle levende wezens op aarde’ (vers 17).

`Als we dit zo lezen, wat zegt dat ons dan over hoe waardevol dieren zijn voor God?`

Het is bijzonder dat God verbonden sluit met mensen die niet volmaakt zijn. Kort nadat Hij met Noach een tweede verbond had gesloten, werd Noach dronken en lag hij naakt in zijn tent (Genesis 9:21). Dat zegt veel over Gods liefde voor mensen. Een uitdrukking luidt: ‘God ziet hoe Hij ons graag zou willen hebben, maar houdt van ons zoals we zijn.’

`Kun je uitleggen dat Gods liefde mensen uiteindelijk kan veranderen?`

`Openbaring 12:17 Waarover is de draak woedend?`

#### Ik Pas Toe

In Genesis 9:2 zegt God tegen Noach: ‘Ze (d.w.z. de dieren) zijn in jullie macht.’

`Vergelijk dit met Genesis 1:26 en maak duidelijk hoe mensen volgens jou met dieren zouden moeten omgaan.`

Er zal nooit meer een zondvloed komen om de aarde te vernietigen (Genesis 9:11). Sindsdien komen er toch nog regelmatig in de wereld overstromingen voor.

`Wat vind je daarvan en denk je dat wij als mensen daar in meerdere of mindere mate verantwoordelijk voor zijn?`

In Genesis 5:29 zegt Lamech over zijn zoon Noach: ‘Deze zoon zal ons troost geven’

`Op welke manier kan het levensverhaal van Noach ons tot troost zijn?`

Op allerlei manieren laat God merken dat Hij met mensen een verbondsrelatie wil hebben.

`Hoe kunnen wij deze relatie met God kwijtraken of juist bevorderen?`

In Hebreeën 11:7 staat: Noach bouwde een ark ‘om daarmee zijn huisgenoten te redden’. Sommigen gebruiken het beeld van een ark voor een kerkelijke gemeente.

`Kun je dat begrijpen?`

`Als we dat beeld in gedachten houden, waarom zouden wij dan aan onze gemeente bouwen?`

De regenboog mogen we zien als teken van Gods verbondstrouw.

`Op welke manier heb jij in jouw leven Gods trouw mogen ervaren?`

#### Ik bid …

Heer, dank U dat U via Noach een nieuw begin hebt gemaakt met de mensheid en met alle levende wezens een eeuwigdurend verbond hebt gesloten. Doe mij, wanneer ik een regenboog zie, eens te meer beseffen dat ook ik leef dankzij uw goedheid. Leer mij als uw verbondspartner meer en meer in verbondenheid met U te leven. Amen.