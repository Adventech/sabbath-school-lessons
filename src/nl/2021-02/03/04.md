---
title:  Verbond met Noach
date:   13/04/2021
---

`Lees Genesis 6:18. God zegt dat het ‘mijn verbond’ is (NBG). (Noot van de vertaler: Dit is de bewoording van de NBG. De NBV vertaling heeft het over ‘een verbond’. In Genesis 9:15 is er ook in de NBV sprake van ‘mijn verbond’.) Wat zegt dat ons over de fundamentele aard van het verbond? Welk verschil zou er zijn in ons idee van het verbond als de Heer het ‘ons verbond’ had genoemd? `

In dit ene vers hebben we de basis van het Bijbelse verbond dat God met de mens sluit: God en de mens gaan een overeenkomst aan. Zo simpel is het. Toch is er meer aan de hand dan dat er op het eerste gezicht is te zien. Om te beginnen is daar het element van gehoorzaamheid van de kant van de mens. God zegt tegen Noach dat hij en zijn gezin de ark in moeten gaan. Ze moeten hun deel doen en als ze dat niet doen, wordt het verbond verbroken. Als dat gebeurt, zijn zij de uiteindelijke verliezers, want als het er op aankomt, hebben vooral zij baat bij het verbond. Als Noach immers nee zou zeggen tegen God en zich er niet aan wilde houden of wanneer hij wel ja zei, maar van gedachten veranderde, dan kun je je afvragen wat het gevolg zou zijn geweest voor hem en zijn gezin.

Hoe uniek deze specifieke situatie ook is, toch zien we hier de fundamentele dynamiek terugkomen tussen God en de mens die deel uitmaakt van het verbond. Door ‘mijn verbond’ met Noach tot stand te brengen, laat God hier opnieuw zijn genade zien. Hij maakt duidelijk dat Hij bereid is het initiatief te nemen om mensen te redden van de gevolgen van hun zonden. Je moet dit verbond dus niet zien als een soort verbinding tussen gelijken waarin elke ‘partner’ van dat verbond van de ander afhankelijk is. We zouden wel kunnen zeggen dat God ‘voordeel heeft’ van het verbond. Dat is echter alleen zo in een radicaal andere betekenis dan dat je onder mensen ziet. Hij heeft er baat bij dat degenen van wie Hij houdt het eeuwige leven zullen krijgen. Dat is geen geringe voldoening voor de Heer (Jesaja 53:11-12). Dat wil echter niet zeggen dat Hij er op dezelfde manier voordeel van heeft als wij, die ons aan de ontvangende kant van hetzelfde verbond bevinden.

Denk eens na over deze vergelijking: een man is midden in een storm overboord gevallen van een boot. Iemand op het dek zegt dat hij hem een reddingsboei zal toegooien om hem weer aan boord te trekken. Degene die in het water ligt, moet echter instemmen met zijn deel van de ‘overeenkomst’. Dat wil zeggen datgene vastpakken en vasthouden wat hem is gegeven. Daar draait het in veel opzichten om in het verbond tussen God en de mens.

`Hoe helpt die gelijkenis je om het begrip genade in het verbond te begrijpen? Hoe helpt het je te begrijpen waarop je relatie met God zelfs nu nog moet worden gebaseerd?`

`Genesis 6:18 Wat hield dit verbond in?`
