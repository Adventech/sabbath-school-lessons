---
title:  Het teken van de regenboog
date:   14/04/2021
---

Er zijn maar weinig natuurverschijnselen mooier dan de regenboog. Wie herinnert zich niet hoe gefascineerd en verwonderd een kind kijkt naar die verbazingwekkende gebogen strepen die als een soort uitnodigende, mystieke poort naar de hemel fungeren, of misschien als iets simpels als de gordel van een clown? Zelfs voor ons als volwassenen kan het zien van die buitengewone kleuren in de wolken adembenemend zijn. Geen wonder dat ook vandaag nog de regenboog wordt gebruikt als symbool voor zoveel dingen: van politieke organisaties tot sekten, van rockbands tot reisbureaus. Zoek het woord ‘regenboog’ eens op in het internet en kijk maar eens. Het is duidelijk dat die prachtige kleuren ons nog steeds beroeren in ons hart en onze geest. Daar ging het God natuurlijk ook om.

`Lees Genesis 9:12-17. Wat zou de regenboog symboliseren volgens de Heer? In welke zin onthult dit verbond ook Gods genade? Wie heeft dit verbond in gang gezet? Wie heeft er uiteindelijk het meeste baat bij?`

De Heer zei dat Hij de regenboog zou gebruiken als teken van ‘mijn verbond’. Het is interessant dat God hier het woord verbond gebruikt, want in dit geval verschilt het gebruik van het woord verbond van hoe het elders wordt gebruikt. In tegenstelling tot de verbonden met Abraham en die bij de Sinai, is er geen specifieke verplichting voor degenen die baat hebben bij dat verbond. Dat geldt zelfs voor Noach. De woorden die God hier uitspreekt, zijn bestemd voor alle mensen. Het is ‘het eeuwigdurende verbond tussen God en al wat op aarde leeft’ en het is dus ook voor ‘alle komende generaties’. Gods woorden zijn universeel en allesomvattend. Ze staan los van het feit of iemand ervoor kiest de Heer te gehoorzamen of niet. In die zin wordt het idee van het verbond niet gebruikt, zoals elders in de Bijbel als het gaat over de relatie tussen God en mensen. Het verbond, zoals dat hier tot uitdrukking komt, houdt geen specifieke verplichtingen van onze kant in. Van Gods kant betekent het natuurlijk dat Hij de wereld nooit meer zal vernietigen door een zondvloed.

`Hoe kan ons inzicht in wat de regenboog symboliseert ons beïnvloeden om in gehoorzaamheid aan de Heer te leven? Zijn er dan ook enkele impliciete verplichtingen van onze kant als we omhoog kijken naar de lucht en daar de regenboog zien? Denk aan de context waarin de regenboog verscheen en de lessen die we van dat verslag kunnen leren.`

`Genesis 9:12-17 Welk verbondsteken gaf God aan alle levende wezens op aarde?`