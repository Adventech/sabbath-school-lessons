---
title:  Vertrouw op God, niet op je eigen middelen
date:   13/03/2023
---

Koning David had beter moeten weten. Door de ervaring van zijn beste vriend Jonathan had hij moeten weten dat het niet uitmaakt of je weinig of veel mankracht om je heen hebt. Zolang je een verbondsrelatie met God hebt, kan God je de overwinning schenken. In 1 Samuël 14:1-23 vertelt de Bijbel hoe de zoon van Saul, Jonathan, en zijn wapendrager een heel garnizoen met Filistijnen versloegen met Gods hulp. Ondanks deze ervaring en nog zoveel andere gebeurtenissen in de geschiedenis van Gods volk, stond koning David de tegenstander toe hem te verleiden op zijn eigen kracht en vindingrijkheid te vertrouwen toen zich moeilijke tijden aandienden.

`Lees 1 Kronieken 21:1-14. Waarom besloot David Israël te laten tellen oftewel vast te stellen hoeveel soldaten hij had? Waarom gaf zijn aanvoerder Joab hem een andere raad?`

Houd in gedachten dat het idee de soldaten te tellen van de tegenstander kwam. Hij bracht David ertoe voor zijn verdediging op zijn eigen kracht te vertrouwen in plaats van op Gods voorzienigheid. Als aanvoerder van het Israëlitische leger, probeerde Joab David over te halen Israël niet te tellen. Hij had immers gezien hoe God zich voor Israël had ingespannen. Toch hield David voet bij stuk om te tellen. Zijn daden zorgden voor een hoop ellende voor het volk en dat lezen we in de rest van het verhaal.

Niemand heeft ooit tevergeefs op God vertrouwd. Bereid je wel voor wanneer je voor de Heer strijdt. En doe dat met grote zorgvuldigheid. De Britse heerser Oliver Cromwell (1599-1658) zei ooit, voordat de strijd losbrak, tegen zijn leger: ‘Stel je vertrouwen op God, mijn jongens, en houd je kruit droog.’ Met andere woorden, zet je beste beentje voor, maar besef uiteindelijk wel dat alleen God je de overwinning kan schenken.

In deze tijd is het heel makkelijk op de macht van de overheid te vertrouwen of op onze bankrekening. Welke ramp de Bijbel ook noemt, God beloonde het vertrouwen dat de mensen in Hem stelden en voorzag in hun behoeften. We horen deze tijd te gebruiken om in het reine te komen met God, onze schulden in te lossen en gul te zijn met wat we hebben gekregen. Om de woorden van dat oude loflied te gebruiken: ‘If we ever needed the Lord before, we sure do need Him now’ (Vroeger hadden we de Heer nodig, nu hebben we Hem zeker nodig’).

`Hoe kunnen we de juiste balans vinden in (bijvoorbeeld) onze pogingen om financieel gezond te blijven, terwijl we tegelijkertijd ook in alles op de Heer vertrouwen?`

`1 Kronieken 21:1-14 Waarom nam David dit besluit en waarom gaf zijn aanvoerder Joab hem een andere raad?`