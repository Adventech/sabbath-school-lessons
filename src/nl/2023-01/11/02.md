---
title:  God op de eerste plaats
date:   12/03/2023
---

`Lees 2 Kronieken 20:1-22. Welke belangrijke geestelijke beginselen kunnen we uit dit verhaal leren, welke moeilijkheden er ook op ons afkomen? `

Tegen het einde van Josafats heerschappij had Juda met een invasie te maken. Josafat was een moedige en dappere man. Jarenlang had hij zijn legers en ommuurde steden versterkt. Hij was erop voorbereid bijna elke vijand het hoofd te kunnen bieden. Bij deze tegenslag stelde hij zijn vertrouwen echter niet op zichzelf, maar op de kracht van God. Hij stelde zich ten doel de Heer te zoeken en hij kondigde een vastentijd af voor heel Juda. Het volk verzamelde zich in de voorhof van de tempel. Salomo had gebeden dat ze dat zouden doen als ze met gevaren te maken hadden. Alle mannen van Juda stonden voor Gods aangezicht met hun vrouwen en kinderen. Ze baden dat God hun vijanden zou verwarren opdat zijn naam zou worden verheerlijkt. Daarna bad de koning: ‘Wij zijn niet opgewassen tegen de grote legermacht die ons nu aanvalt. Wij weten niet wat we moeten doen, op U zijn onze ogen gevestigd.’ (2 Kronieken 20:12 )

Nadat ze zich op die manier aan God hadden toevertrouwd, daalde de Geest van de Heer op een man van God neer en die zei: ‘Laat je door de grote legermacht die jullie bedreigt geen angst aanjagen, want dit is niet jullie strijd, maar die van God … Jullie hoeven in deze strijd geen slag te leveren. Wacht rustig af, dan zullen jullie zien hoe de Heer, die jullie, Juda en Jeruzalem, bijstaat, voor jullie de overwinning behaalt.’ (2 Kronieken 20:15-17 )

Vroeg op de volgende ochtend riep de koning het volk bij zich en droeg het koor van de Levieten op voorop te gaan en God lofliederen te zingen. Daarna bemoedigde hij de mensen: ‘Vertrouw op de HEER, uw God, en u zult standhouden, vertrouw op zijn profeten en uw welslagen is verzekerd.’ (2 Kronieken 20:20) Vervolgens begon het koor te zingen en vernietigden hun vijanden elkaar, waarbij ‘niemand was ontkomen’. (2 Kronieken 20:24) De mannen van Juda hadden alleen al drie dagen nodig de buit te verzamelen en op de vierde dag keerden ze, al zingende, terug naar Jeruzalem.

De God die hen bevrijdde, is ook de God die wij liefhebben en aanbidden. Zijn macht is nu net zo groot als toen. De uitdaging is aan ons om ook op Hem en zijn leiding te vertrouwen.

`Lees 2 Kronieken 20:20. Welke bijzondere betekenis zou dit vers moeten hebben voor zevendedagsadventisten?`

`2 Kronieken 20:1-22 Welke belangrijke beginselen kunnen we uit dit verhaal leren?`