---
title:  Jongerenles
date:   17/03/2023
---

### Moeilijke tijden doorstaan

#### Opdracht van de vorige week

`Wanneer wordt geven ontvangen?`

#### Lees samen

2 Kronieken 20:1-22

#### IJsbrekervraag

`Brengen de nare berichtgevingen in de krant of op tv je weleens aan het twijfelen in je geloof?`

#### Inspiratie

‘De HEER zal voor je strijden, je hoeft zelf niets te doen.’ (Exodus 14:14, NBV21.)

#### Behandel de tekst

Deze geschiedenis vindt plaats in de tijd van koning Josafat, de 4e koning na Salomo. Van hem is bekend dat hij een goede koning was. ‘De Heer hielp Josafat, want Josafat was net zo trouw aan de Heer als zijn voorvader koning David’ (2 Kronieken 17:3). Zijn vertrouwen in de Heer bleek, toen zijn koninkrijk Juda, vanuit het zuiden bedreigd werd door maar liefst drie stammen. Josafat riep het hele volk op om in gebed de hulp van de Heer te zoeken. ‘We weten niet wat we moeten doen. Maar we vertrouwen op U.’ (vers 12). Daarop antwoordde de Heer door de profeet Jachaziël. ‘Jullie hoeven niet bang te zijn voor het grote leger van de vijand. Ze zullen niet tegen jullie vechten, maar tegen Mij’ (vers 15). ‘Ik ben bij jullie’ (vers 17). Josafat bemoedigde zijn soldaten die optrokken. ‘Als jullie op de Heer, jullie God, vertrouwen, zullen jullie winnen’ (vers 20). Terwijl het lied, ‘Dank de Heer! Zijn liefde blijft altijd bestaan’, gezongen werd liet de Heer paniek ontstaan in de legers van de vijanden. Ze vielen elkaar onderling aan en werden compleet verslagen.

#### Gespreksvragen naar aanleiding van de tekst

`Vertrouwen op de Heer is de kern van de boodschap in het verhaal. Welke andere Bijbelse voorbeelden van vertrouwen in God ken je nog meer?`

`Hoe blijkt uit de tekst dat Josafat ook het volk en zijn leger wilde opvoeden of stimuleren om op God te vertrouwen?`

`Het verhaal van Job laat wel heel duidelijk zien dat vertrouwen op de Heer niet betekent dat God direct ingrijpt zodat je geen moeilijkheden zult ervaren. Waaruit blijkt dat Job ondanks zijn ellende toch op God bleef vertrouwen? Zie Job 19:25.`

`Hoe stimuleren deze verhalen jou om op God te vertrouwen en/of anderen daarin te helpen en te stimuleren?`

#### Opdracht

`Wat hebben tegenslag en groei met elkaar gemeen?`