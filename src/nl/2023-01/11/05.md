---
title:  Prioriteiten
date:   15/03/2023
---

De gelijkenissen en het onderricht van Jezus, de verhalen over Bijbelse karakters en de raad van Ellen White geven allemaal duidelijk aan dat er geen gedeeltelijke overgave aan Christus is. Of we staan aan de kant van de Heer of we staan lijnrecht tegenover Hem. Toen Hem werd gevraagd naar het grootste gebod, antwoordde Jezus: ‘Heb de Heer, uw God, lief met heel uw hart en met heel uw ziel en met heel uw verstand en met heel uw kracht.’ (Marcus 12:30) Als we alles aan Christus geven, blijft er niets over voor een andere meester. Zo staan de zaken ervoor en zo hoort het te zijn.

`Lees Matteüs 6:24. Wat is jouw ervaring met deze woorden? Kloppen ze? `

Jezus zei niet dat het moeilijk was God én geld te dienen. Hij beweerde ook niet dat je voorzichtig moest zijn in hoe je die beide dient. Hij zei in plaats daarvan dat het niet mogelijk is. Punt uit. Deze gedachte zou ons in beweging moeten zetten en vervullen met ontzag (Filippenzen 2:12).

`Lees 1 Johannes 2:15-17. In hoeverre geeft onze wereld blijk van deze drie dingen (‘begeerte, inhaligheid, pronkzucht’)? Waarom is het gevaar dat daar achter schuilgaat soms veel subtieler dan wij ons realiseren? `

Geen wonder dat Paulus het volgende schreef: ‘Richt u op wat boven is, niet op wat op aarde is’ (Kolossenzen 3:2). Dat is uiteraard makkelijker gezegd dan gedaan omdat we elke dag worden geconfronteerd met wat op aarde is. De aantrekkingskracht van ‘wat op aarde is’, is sterk: de drang om meteen te krijgen wat we willen is er altijd. Die fluistert ons in het oor en trekt ons aan de mouw. Heeft niet zelfs de trouwste christen ooit het verlangen gehad naar ‘wat op aarde is’? Al weten we dat het op een dag verdwijnt, toch voelen we de aantrekkingskracht. Gelukkig kunnen we voorkomen dat het ons wegtrekt bij de Heer.

`Lees 2 Petrus 3:10-14. Hoe zouden deze verzen ons leven moeten beïnvloeden? Ook met het oog op wat we doen met onze eigendommen?`

`1 Johannes 2:15-17 – In hoeverre geeft onze wereld blijk van ‘begeerte, inhaligheid, pronkzucht’ en wat is het gevaar ervan?`