---
title:  Tijd om alles eenvoudiger te maken?
date:   14/03/2023
---

Wat zouden zevendedagsadventisten moeten doen als moeilijke tijden zich aandienen? Geven we ons over aan een bepaalde overlevingsstand? Dat is absoluut niet de bedoeling. We weten dat het einde van de wereld nadert en dat de komst van Christus voor de deur staat. Daarom willen we alles in het werk stellen om het goede nieuws van het evangelie met anderen te delen en wat God heeft voorbereid voor degenen die van Hem houden. We beseffen dat alles op deze aarde op een dag zal vergaan.

`Lees 2 Petrus 3:3-12. Wat probeert Petrus ons te zeggen in deze verzen?`

Het Woord van God windt er geen doekjes om: God stuurt geen vrachtwagens om onze spullen naar de hemel te vervoeren. Het zal allemaal verbranden in de laatste vuurzee waardoor er geen spoor overblijft van zonde en kwaad, op de littekens op Christus’ handen na. Wat moeten we dan doen met onze bezittingen? ‘Onze broeders en zusters zouden juist in deze tijd minder bezittingen moeten hebben in plaats van steeds meer. We staan op het punt naar een beter land, een hemels land, te verhuizen. Laten we ons dan ook niet vastklampen aan deze aarde, maar alles zo klein mogelijk houden.’ (Ellen White, Counsels on Stewardship, p. 59.)

Deze woorden zijn weliswaar een eeuw oud, maar het principe geldt nog steeds: de tijd is altijd beperkt, omdat ons leven maar kort is. Wat zijn nou zestig jaar, tachtig jaar of zelfs honderd jaar (als je goede genen bezit en gezond leeft) als je het vergelijkt met de eeuwigheid? Je leven kan ten einde komen nog voordat je de les van deze week helemaal hebt gelezen. Jezus’ wederkomst is dan het eerstvolgende waar je je bewust van bent. (Wauw, dat leek toch maar een momentje te duren?)

Als zevendedagsadventisten horen we onze blik altijd te richten op de eeuwigheid. Natuurlijk moeten we hard werken om voor ons en onze gezinnen te zorgen. Als we de zegen van rijkdom hebben ontvangen, is er niets mis mee om daar nu van te genieten, op voorwaarde dat we er niet hebberig van worden en er gul mee zijn naar de armen. Toch moeten we altijd in gedachten houden dat onze bezittingen in deze wereld tijdelijk en vergankelijk zijn en dat ze een negatieve invloed op ons kunnen hebben in geestelijk opzicht als we niet voorzichtig zijn.

`Wat zou je veranderen aan je leven als je wist dat Jezus binnen tien jaar zou komen? Wat zou je doen als Hij binnen vijf jaar kwam? Of binnen drie jaar?`

`2 Petrus 3:3-12 – Wat probeert Petrus ons te zeggen in deze verzen?`