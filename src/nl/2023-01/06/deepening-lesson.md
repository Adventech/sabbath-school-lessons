---
title:  Verdieping
date:   10/02/2023
---

## Schatten verzamelen in de hemel

### Hebreeën 11:24-29

#### IJsbrekervraag

`Hoe kunnen we hier op aarde dingen doen die in de eeuwigheid tot zegen zullen zijn? `

#### Ik Verken

Dit Bijbelgedeelte gaat over het geloofsvertrouwen van Mozes en zijn volk. Zij namen weloverwogen beslissingen, vanuit hun relatie met God. Hebreeën 11:24-29 is onderdeel van 10:19 – 13:25, wat we als een aansporing tot standvastigheid in het geloof kunnen beschouwen. Hebreeën dateert waarschijnlijk van rond 65 n. Chr. De tempel te Jeruzalem bestond nog (vgl. 9:9). De auteur schreef aan christenen van Joodse afkomst, mogelijk vanuit Rome (vgl. 13:24). In de vroegchristelijke kerk werd Paulus algemeen erkend als de schrijver. Volgens sommigen is Lucas de auteur, gezien het vloeiende Grieks van dit Bijbelboek, of was hij de vertaler van een Hebreeuwse tekst van Paulus.

#### Ik Bestudeer

Hebreeën 11: 24-28 beschrijft het geloofsvertrouwen en de nederigheid van Mozes en het feit dat hij zich in dienst stelde van God. Vers 29 noemt het geloofsvertrouwen van het Joodse volk tijdens hun tocht door de Rode Zee. Vers 24: Mozes was door een dochter van farao geadopteerd (Exodus 2:10). Dit zou Hatsjepsoet kunnen zijn. Zij was farao vanaf ca. 1479 tot ca. 1458 v.Chr. en had geen eigen zoon. Mozes wilde op zeker moment niet meer voor haar zoon doorgaan. Zijn vertrouwen op de Heer gaf hem daartoe de moed.

`Waaruit blijkt in Exodus 2:11-15, dat de twee dingen die hij hier doet niets te maken hebben met vertrouwen op de Heer?`

`Wat valt je op als je Handelingen 7:25 vergelijkt met Exodus 3:11?`

`Welke belofte voor mensen met een nederige instelling bevat Matteüs 5:3?`

Vers 25:

`Om welke zonde gaat het in dit vers?`

Mozes wilde zichzelf identificeren met het volk van God, zoals Christus dat ook deed.

`Wanneer is de keuze voor een lijdensweg een keuze met uitzicht op een eeuwige beloning? Vgl. Matteüs 5:10.`

Vers 26:

`Welke beloning had Mozes in het vooruitzicht?`

Bij ‘de smaad van Christus’ valt te denken aan zijn lijden (vgl. Romeinen 15:3).

`In hoeverre hadden de Hebreeën volgens 10:33-35 een soortgelijke houding als Mozes?`

Vers 27:

`Wat blijkt uit een vergelijking van de veertigjarige Mozes (Handelingen 7:23) uit Exodus 2:15 met de tachtigjarige Mozes (Exodus 7:7) uit Hebreeën 11:27?`

`Hoe verklaar je deze verandering?`

`2 Korintiërs 4:18 Wat wil dit vers ons duidelijk maken?`

Vers 28 en 29:

Geloofsvertrouwen leidde tot bescherming door God en uitzicht op het beloofde land.

`Wanneer is er reden tot vertrouwen op God, en wanneer is een dergelijk vertrouwen niet terecht?`

`Welke aardse schatten moesten de Israëlieten achterlaten? Zie Exodus 16:2-3.`

`Waarvoor waarschuwt Matteüs 6:19?`

`Leert Lucas 12:33 bezitloosheid als ideaal, of niet? Lees hiernaast Handelingen 20:35, Matteüs 19:23, 24 en 1 Timoteüs 6:17-18.`

`Welk alternatief voor aardse schatten noemt Lucas 12:21?`

#### Ik Pas Toe

In lied 292 vers 1 (Liedboek voor de Adventkerk) staat: ‘wat gedaan werd uit liefde voor Jezus ... zal blijven bestaan’

`Geloof je dat dit waar is, of niet? Licht je antwoord toe.`

`Wat staat in Openbaring 14:13 over mensen die in verbondenheid met de Heer sterven en over hun daden?`

Een schat is iets wat je voor geen goud zou willen missen.

`Waaraan ben je zo gehecht, dat je het beslist niet kwijt wilt?`

In Lucas 12:34 staat: ‘Waar jullie schat is, daar zal ook jullie hart zijn.’

`Ben je blij met waar jouw hart ligt?`

Aardse armoede en geestelijke rijkdom kunnen samengaan (vgl. Openbaring 2:9).

`Heb jij hier ervaring mee of ken je iemand op wie dit van toepassing is?`

#### Ik bid …

Heer, wat een voorrecht om U te kennen. Leer mij anderen te laten delen in wat U aan mij hebt gegeven. Ik verlang ernaar steeds rijker te worden in geestelijk opzicht, en zie uit naar het moment waarop ik U persoonlijk zal ontmoeten en eeuwig zal leven in uw aanwezigheid. Amen.
