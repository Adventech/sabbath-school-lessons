---
title:  Van bedrieger tot prins
date:   08/02/2023
---

Al was hij een jongeman die God liefhad en vreesde, toch deinsde Jakob er niet voor terug met zijn moeder, Rebekka, samen te spannen om zijn vader voor de gek te houden om zo zijn zegen te ontvangen. Ten gevolge daarvan begon hij zijn volwassen leven op het verkeerde pad, aangezien hij moest vluchten of anders moest hij misschien wel een vroege dood onder ogen zien. Rebekka gaf Jakob de opdracht ‘onmiddellijk te vluchten naar mijn broer Laban ... Blijf voorlopig bij hem, totdat de woede van je broer bedaard is. Ik zal je laten terughalen als zijn woede bekoeld is.’ (Genesis 27:43-45) Het duurde twintig jaar voordat Jakob terugkwam en hij heeft het gezicht van zijn moeder nooit weergezien.

`Lees Genesis 32:22-31. Wat gebeurde hier met Jakob? Welke geestelijke les leert dit verhaal ons over Gods genade, al hebben we de verkeerde beslissingen genomen?`

‘Door vernedering, bekering en zichzelf over te geven, overwon deze zondige, dwalende sterveling de Majesteit des hemels. Hij had bevend beslag gelegd op Gods beloften, en het hart vol oneindige liefde kon geen weerstand bieden aan de smeekbede van de zondaar. Jakob zag nu heel scherp de dwaling, die hem ertoe had gebracht door bedrog het eerstgeboorterecht te verkrijgen. Hij had niet vertrouwd op Gods beloften, maar hij had door eigen inspanning geprobeerd te krijgen wat God op zijn tijd en op zijn wijze had willen doen. ... Jakob had nu de zegen waarnaar hij intens had verlangd. Zijn zonde als misleider en bedrieger was hem vergeven.’ (Ellen White, Patriarchen en profeten, pp. 168-169.)

`Lees Genesis 49:29-33. Al had Jakob geen bezittingen meer in Kanaän, wat instrueerde hij zijn zonen te doen inzake zijn begrafenis? Wie zijn er ook begraven in dat graf? Waarom denk je dat Jakob deze wens uitte?

De Bijbel laat ons weten dat alle drie de aartsvaders en hun vrouwen in hetzelfde graf zijn begraven. Jakobs vertrouwen op God was sterk en hij zag zichzelf als een vreemdeling en pelgrim op deze aarde (Zie: Hebreeën 11:13). Ondanks zijn fouten verliet hij zijn thuis met lege handen en kwam terug naar Kanaän als rijk man.

`Al maken wij fouten, God kan ons evengoed zegenen. Toch is het zoveel beter de fouten van begin af aan te vermijden! Welke beslissingen moet je nu nemen en hoe kun je voorkomen de verkeerde keuzes te maken?`

`Genesis 32:22-31 – Welke les leert dit verhaal ons over Gods genade?`