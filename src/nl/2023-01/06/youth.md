---
title:  Jongerenles
date:   10/02/2023
---

### Schatten verzamelen in de hemel

#### Opdracht van de vorige week

`Wie staat schuldenvrij borg voor jou?`

#### Lees samen

Hebreeën 11:24-29

#### IJsbrekervraag

`Wat zou je doen als je een grote zak geld kreeg?`

#### Inspiratie

‘Laat de hemelse rijkdom het allerbelangrijkste voor je zijn.’ (Matteüs 6:21, BGT.)

#### Behandel de tekst

‘Laten we ons uiterste best doen om dat land van rust binnen te gaan’ (Hebreeën 4:11). De schrijver van de brief spoort de lezers telkens aan te blijven geloven en volhouden. God heeft een schitterende belofte gegeven en Hij zegt als het ware ‘zorg ervoor die niet te missen’. Bovendien, in de hemel is Jezus Christus bij God, en ‘daar zorgt Hij ervoor dat wij echt gered zullen worden’ (Hebreeën 9:24). We worden aangespoord door al degenen uit de Bijbelverhalen die een ‘groot geloof’ hadden. De NBV21 vertaling zegt dat ze ‘door dat geloof’ hebben laten zien dat zij alles ervoor over hadden om deel te hebben aan Gods belofte. Mozes was één van die grote geloofshelden die ons tot voorbeeld dient. Hij verliet bewust het luxe leventje in het paleis van farao en de eer die hem als zoon van de dochter van farao ten deel zou vallen. Hij gehoorzaamde God door het paasoffer te slachten. Hij deed dit alles, ja hij kon dit alles doen, door zijn grote vertrouwen in God. Gods belofte was hem meer waard dan al het andere.

#### Gespreksvragen naar aanleiding van de tekst

`Wat denk je, had God Mozes en ook Abraham voor hun bijzondere taak uitgekozen omdat zij een volmaakt geloofsvertrouwen hadden? Licht je antwoord toe met één of meer voorbeelden uit hun leven.`

`Geloofsvertrouwen is iets dat moet groeien. Wat helpt je zoal om tot een groot vertrouwen in God en zijn beloften te komen?`

`Wat heeft God gedaan om ‘schatten te verzamelen in de hemel’ en wat heeft het Hem gekost?`

`In 2 Petrus 3 (NBV21) wordt geroepen: ‘Waar blijft Hij nu?’ ... ‘Hij had toch beloofd te komen?’ Hoe kunnen wij ons blijven vasthouden aan de belofte van God van de nieuwe hemel en de nieuwe aarde?`

#### Opdracht

`Welke rol speelt ‘vertrouwen’ in jouw leven?`