---
title:  Noach is Hij goedgezind
date:   05/02/2023
---

Het is opmerkelijk hoe vaak God degenen die hemelse schatten zoeken, opdraagt om grote, levensveranderende zaken door te voeren terwijl ze op deze aarde zijn. Bereid je voor op zo’n zelfde soort taak, als dat nodig mocht zijn.

`Lees Genesis 6:5-14. Welke grote veranderingen maakte Noach mee door zijn gehoorzaamheid aan God? Wat kunnen we hiervan leren wat betreft een wereld die moet worden gewaarschuwd voor naderend onheil?`

Noach had zijn tijd en middelen kunnen inzetten om een huis voor zichzelf te bouwen. In plaats daarvan koos hij ervoor zijn leven drastisch te veranderen en in navolging van Gods oproep 120 jaar van zijn leven te besteden aan de bouw van de ark. Tegenwoordig doen vele sceptici het verhaal over de zondvloed af als een mythe. Ze baseren zich daarbij dan vaak op wetenschappelijke veronderstellingen over bekende natuurwetten. Dit is geen nieuw fenomeen. ‘Voor de zondvloed redeneerde men dat de wetten van de natuur al eeuwenlang onveranderd waren gebleven. De steeds terugkerende seizoenen kwamen in de juiste volgorde. Het had nog nooit geregend en de aarde was bevochtigd door damp of dauw. Rivieren waren nog nooit buiten hun oevers getreden, maar brachten hun water veilig naar zee. Vaste wetten hadden voorkomen dat rivieren buiten hun oevers traden.’ (Ellen White, Patriarchen en profeten, p. 65.) Voor de zondvloed beweerden de mensen op basis van een gebrekkige interpretatie van de werkelijkheid dat een zondvloed nooit kon komen. Na de zondvloed beweerden ze op basis van een gebrekkige interpretatie van de werkelijkheid dat de zondvloed er nooit was geweest. Zoals de Bijbel zegt: ‘Er is niets nieuws onder de zon.’ (Prediker 1:9)

De Bijbel laat ook weten dat mensen sceptisch zullen reageren op de gebeurtenissen in de eindtijd, net zoals dat het geval was in de tijd van de zondvloed (Zie: 2 Petrus 3:3-7). Hoe kunnen we ons dan voorbereiden op de komende vernietiging? Er is een bewuste keuze die we omschrijven als ‘uitgestelde beloning’. Het komt er in feite op neer dat we geduldig het werk doen waartoe God ons heeft geroepen in de hoop op een prachtige beloning in de toekomst. We weten niet wanneer Christus terugkeert. In zekere zin maakt dat ook niet uit. Waar het wel om gaat is dat we, net als Noach, doen wat God in de tussentijd van ons vraagt, al brengt dat net als bij Noach een aantal ingrijpende veranderingen met zich mee.

`Hoe klaar zou jij ervoor zijn om een grote verandering in je leven toe te passen als God je daar net als Noach om vroeg? (Hint, zie: Lucas 16:10)`

`Genesis 6:5-14 – Welke grote veranderingen maakte Noach mee door zijn gehoorzaamheid aan God en wat kunnen we hiervan leren?`