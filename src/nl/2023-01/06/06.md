---
title:  Mozes in Egypte
date:   09/02/2023
---

Mozes is de hoofdpersoon in de eerste boeken van de heilige geschiedenis. Gods voorzienigheid hield hem in leven met de hulp van een ondernemende moeder en een zorgzame zus. Toen de dochter van farao baby Mozes aantrof in een mand van papyrus, vroeg ze zijn Hebreeuwse moeder voor hem te zorgen en betaalde haar daarvoor. Wat een gezegende opdracht voor een jonge moeder die zowel balling als slavin was! Jochebed had slechts twaalf jaar de tijd om haar kind te leren tot God te bidden, Hem te vertrouwen en te eren en om zijn karakter te vormen tot een leven van dienstbaarheid. Jarenlang doorliep Mozes opleidingen aan de koninklijke hoven van Egypte. ‘Mozes werd onderwezen in alle kennis van de Egyptenaren en werd een machtig man in woord en daad.’ (Handelingen 7:22) Terwijl Mozes opgroeide tot een volwassen man, maakte hij een bewuste keuze die zijn leven en de loop van de geschiedenis op zijn kop zette.

`Lees Hebreeën 11:24-29. Bedenk wat Mozes achterliet en waar hij in plaats daarvan mee te maken kreeg. Probeer je te verplaatsen in zijn positie, voordat hij tot die beslissing kwam. Wat liet hij achter en waar koos hij voor door weg te gaan?`

In die tijd was Egypte één van de supermachten in de oude wereld, als het al niet de grootste was. De Nijl zorgde voor zulk vruchtbaar land dat Egypte, met gewassen in overvloed, een rijke en machtige natie was. Mozes had aan het hoofd daarvan kunnen staan. Het is moeilijk voor te stellen hoe verleidelijk deze Egyptische wereld en zijn schatten zijn geweest in zijn jonge jaren. De aanbidding, het vermaak en de rijkdommen waren ongetwijfeld aantrekkelijk. Het was waarschijnlijk heel gemakkelijk argumenten aan te dragen om te blijven in plaats van op te trekken met een stel verachte slaven. Wat deed hij echter? De Bijbel zegt dat hij ‘liever even slecht werd behandeld als het volk van God dan dat hij vluchtig voordeel had bij de zonde.’ (Hebreeën 11:25) Over een slechte behandeling gesproken! Een groot deel van het boek Exodus gaat over de moeilijkheden en worstelingen waar Mozes mee te maken kreeg. Na al zijn beproevingen was hij nog niet eens in staat de oversteek te maken naar het beloofde land (Zie: Numeri 20:12). Toch weten we allemaal dat Mozes de juiste keuze maakte, al zal hij zich soms hebben afgevraagd of hij er echt goed aan had gedaan.

`Vanuit werelds oogpunt had Mozes in Egypte moeten blijven. Als christenen hebben we echter een beeld van de realiteit dat veel verder gaat dan deze wereld. Als de wereld ons in verleiding brengt, hoe kunnen we dan toch het grotere perspectief voor ogen houden? Waarom is dat zo belangrijk?`

`Hebreeën 11:24-29 Wat liet Mozes achter en waar koos hij voor door weg te gaan?`