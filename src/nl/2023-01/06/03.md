---
title:  Abram, de vader van alle gelovigen
date:   06/02/2023
---

God droeg Abram op zijn thuisland en familie te verlaten om te gaan naar een land dat Hij hem zou wijzen. Zo begon de geslachtslijn van de Messias. De details ontbreken, maar Abram moest zijn geboortegrond en die van zijn eerste levensjaren verlaten. Dat was zeker geen gemakkelijk besluit en ongetwijfeld heeft hij daar een paar pleziertjes en gemakken voor opgegeven.

`Lees Genesis 12:1-3. Hoe worden ‘alle volken op aarde in hem gezegend’ door deze belofte en de aanvaarding daarvan?`

Dit was een enorme, levensveranderende gebeurtenis voor Abram en zijn familie. ‘Door zijn geloof ging Abraham, toen hij geroepen werd, gehoorzaam op weg naar een plaats die hij als erfenis zou ontvangen, en hij vertrok, zonder te weten waarheen.’ (Hebreeën 11:8) Abrahams gehoorzaamheid stelde geen vragen en is een van de meest opmerkelijke bewijzen van geloof die er in de Bijbel is te vinden.’ (Ellen White, Patriarchen en profeten, p. 96.) De meesten van ons zouden er niet om staan te springen ons vaderland, onze vrienden en familieleden te verlaten. Abram deed het en was er tevreden mee om daar te zijn waar God wilde dat hij zou zijn. Hoe vreemd wij dat misschien ook vinden, maar Abram, Isaak en Jakob hebben tijdens hun leven dat land nooit gekregen. Toch bleven ze God evenzogoed trouw.

`Lees Hebreeën 11:8-13. Welke relevante boodschap leren deze verzen ons?`

Abram stond bekend als een prins bij degenen die in zijn buurt leefden. Hij was vrijgevig, dapper, gastvrij en een dienaar van de Allerhoogste. Met zijn getuigenis voor God was hij een voorbeeld voor een ieder. Door Gods genade zijn wij mede-erfgenamen met Abraham. ‘Van Abraham wordt gezegd: “Hij vertrouwde op God, en dat werd hem als rechtvaardigheid toegerekend.” U ziet dus dat zij die geloven kinderen van Abraham zijn.’ (Galaten 3:6-7) ‘En omdat u Christus toebehoort, bent u nakomelingen van Abraham, erfgenamen volgens de belofte.’ (Galaten 3:29) Zowel bij Abraham als bij Noach hebben we te maken met iemand die een enorm, levensveranderend besluit neemt uit gehoorzaamheid aan God.

`Lees 2 Korintiërs 4:18. Welke invloed zou dit vers moeten uitoefenen op de geestelijke keuzes die wij maken? Hoe pasten Mozes en Abraham dat principe toe?`

`Genesis 12:1-3 Hoe worden ‘alle volken op aarde in hem gezegend’ door deze belofte en de aanvaarding daarvan?`