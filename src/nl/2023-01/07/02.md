---
title:  Jezus’ leven en dienstwerk
date:   12/02/2023
---

Al vroeg in Jezus’ openbare dienstwerk reisde Hij naar Nazaret, in het gebied van Galilea. Dit was de plaats waar Hij thuis was en waar de lokale bevolking al van zijn werk en wonderen had gehoord. Zoals het zijn gewoonte was, ging Jezus op sabbat naar de diensten in de synagoge. Hoewel Hij niet de dienstdoende rabbi was, overhandigde de dienaar Hem de Jesajarol en vroeg Hem de Schriftlezing te doen. Jezus las Jesaja 61:1-2 voor.

`Lees Lucas 4:16-19 en vergelijk deze verzen met Jesaja 61:1-2. (Zie ook: Lucas 7:19-23)

Waarom denk je dat Jezus dit specifieke Bijbelgedeelte koos? Waaruit blijkt dat het stuk uit Jesaja een Messiaanse voorspelling is? Wat openbaren deze teksten over het werk van de Messias?`

De religieuze leiders hadden blijkbaar de profetieën over het hoofd gezien die spraken over een lijdende Messias. In plaats daarvan pasten ze de profetieën verkeerd toe die vooruit wezen naar de glorie van zijn tweede komst (waaruit wij kunnen leren hoe belangrijk het is profetieën op een juiste manier te interpreteren). Daarom gingen vele mensen er ten onrechte vanuit dat de Messias ernaar streefde Israël te bevrijden van zijn overheersers en onderdrukkers, de Romeinen. Het zal een hele schok zijn geweest voor hen om te bedenken dat de zendingsopdracht van de Messias uit Jesaja 61:1-2 komt.

Gewetenloze ambtenaren, zoals tollenaars maar ook zakenlui en zelfs hun eigen buren, keken neer op de armen. Armoede werd over het algemeen gezien als een vloek van God en men dacht dat armen hun ongelukkige toestand aan zichzelf te wijten hadden. Door een dergelijke instelling bekommerden maar weinig mensen zich om de armen en hun benarde situatie. Jezus’ liefde voor de armen daarentegen was één van de grootste bewijzen dat Hij de Messias was. Denk bijvoorbeeld aan Jezus’ antwoord op de vraag van Johannes de Doper of Hij de Messias was (Zie: Matteüs 11:1-6).

‘Johannes de Doper had evenmin als Jezus’ leerlingen de aard van zijn koninkrijk begrepen. Hij had verwacht dat Jezus de troon van David zou bestijgen. De tijd verstreek echter zonder dat de Heiland aanspraak maakte op koninklijke eer en Johannes raakte in de war en verloor de moed.’ (Ellen White, De wens der eeuwen, p. 174.)

`‘Voor God, de Vader, is alleen dit reine, zuivere godsdienst: weduwen en wezen bijstaan in hun nood, en jezelf vrijwaren van de smetten van de wereld’.’ (Jakobus 1:27) Hoe kan dit vers ons helpen prioriteiten te stellen in ons geloof?`

`Lucas 4:16-23 en Jesaja 61:1-2 Wat zeggen deze teksten over het werk van de Messias?`