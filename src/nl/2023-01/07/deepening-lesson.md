---
title:  Verdieping
date:   17/02/2023
---

## Voor een van de geringsten

### Lucas 4:16-20

#### IJsbrekervraag

`Voel jij je een gezegend mens, en zo ja, kun je dan vertellen waaruit die zegen voor jou bestaat?`

#### Ik Verken

God de Vader stuurde zijn Zoon naar de aarde om het leven van alle mensen beter te maken. ‘Een genadejaar van de Heer’ brak aan. Armen, gebrokenen van hart, gevangenen, blinden en onderdrukten ondervonden de gevolgen daarvan. Deze teksten beschrijven een deel van Jezus’ optreden in Galilea, dat tot een afsluiting komt in 9:50. Lucas schreef zijn evangelie waarschijnlijk rond 64 n. Chr., en wel aan christenen van niet-Joodse komaf. Hij droeg het op aan Theofilus, die zo naar toenmalig gebruik de verantwoordelijkheid kreeg voor de verdere verspreiding van het geschrift.

#### Ik Bestudeer

In vers 18 heeft Jezus het over armen, gebrokenen van hart (HSV), gevangenen, blinden en onderdrukten. Jezus citeert hier uit Jesaja 61:1; 58:6; 61:2. Vers 18: Bij de ‘armen’ in dit vers kan het gaan om armen in economisch opzicht (vgl. Jakobus 2:5 en bedelaar Lazarus in Lucas 16:20), maar ook om personen die behoefte hebben aan geestelijke bijstand (vgl. Jesaja 57:15 en Matteüs 5:3).

`Bevat vers 18 aanwijzingen over het soort armen waar het over gaat? Kijk voor de beantwoording van deze vraag naar verschillende vertalingen.`

Gebrokenen van hart’:

In Matteüs 12:20 worden mensen die innerlijk gebroken zijn vergeleken met ‘geknakt riet’.

`Lees Psalm 51:19. David is de schrijver van deze woorden. Waarom had hij een gebroken hart?`

Gevangenen’:

`Welke gevangenen waren dit? Lees Matteüs 11:2-5; 1 Petrus 3:19 en 2 Timoteüs 2:24-26.`

‘Blinden’:

Jezus gaf blinden hun gezichtsvermogen terug (Lucas 7:21). Daarnaast maakte Hij duidelijk, dat hij ook geestelijke blinden kon helpen.

`Wat kan herstel van geestelijke blindheid verhinderen? Zie 2 Korintiërs 4:4.`

`Wie waren de blinden in Matteüs 15:14; 23:17,19 en Openbaring 3:17. In welk opzicht waren zij blind?`

‘Onderdrukten’:

Dit slaat op mensen die zich verslagen en ontmoedigd voelen door wat anderen hun aandoen of aangedaan hebben.

`Om welke vorm van onderdrukking gaat het in Matteüs 23:4?`

`Welke weg hieruit wees Jezus in Matteüs 11:28-30? `

`Jesaja 58:6-8 – Hoe kunnen we dit in de praktijk brengen?`

Vers 19:

Het ‘genadejaar van de Heer’ is geen letterlijk jaar, maar een nieuw tijdperk (vgl. 2 Korintiërs 6:2). Het houdt in dat kwijtschelding van schuld mogelijk werd voor ieder die zijn vertrouwen op Jezus stelde (vgl. het jubeljaar in Leviticus 25:10).

`Wat verwacht de Heer van degenen die zijn genade hebben aanvaard?`

`Waaruit blijkt dat hulpbehoevende mensen Jezus enorm aan het hart gaan? Zie Matteüs 25:40. `

#### Ik Pas Toe

In Johannes 17:18 staat: ‘Ik zend hen naar de wereld, zoals U mij naar de wereld hebt gezonden.’ Wil je een volgeling van Jezus zijn, dan stuurt Hij jou naar de wereld, om in zijn plaats een weldoener met een prachtboodschap te zijn. Er zijn op deze aarde veel ‘werelden’.

`Noem eens een aantal van deze werelden.`

`In welke wereld houd jij je met name op, en hoe zou jij daarin als christen van betekenis kunnen zijn?`

`Welke houding is daarbij belangrijk? Zie 2 Timoteüs 2:24-26.`

`Hoe kunnen wij niet alleen met woorden, maar ook met daden in navolging van Jezus genadig met de wereld om ons heen omgaan? Lees Matteüs 25:35-36.`

`Hoe kan iemand die gebroken van hart is echte genezing ervaren?`

`Heb jij in je leven een ervaring gehad die aansluit op wat in Lucas 4:18 staat, en zo ja, hoe was dat?`

#### Ik bid …

Heer, leer mij in navolging van U liefdevol om te gaan met mijn medemensen, en waar mogelijk hen te helpen U te vinden, of terug te vinden. Ik verlang ernaar wat ik van U heb ontvangen te delen met anderen, zodat ook zij de vrijheid mogen ervaren die U te bieden hebt. Amen.