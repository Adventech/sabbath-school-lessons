---
title:  Jongerenles
date:   17/02/2023
---

### Voor een van de geringsten

#### Opdracht van de vorige week

`Welke rol speelt ‘vertrouwen’ in jouw leven?` #### Lees samen

Lucas 4:16-19

#### IJsbrekervraag

`Als er iemand bij je aan de deur komt voor een collecte, vanuit welke motivatie geef jij dan?`

#### Inspiratie

‘Het echte geluk is voor mensen die goed zijn voor anderen. Want God zal goed zijn voor hen.’ (Matteüs 5:7, BGT.)

#### Behandel de tekst

Na zijn doop en de daaropvolgende verzoeking in de woestijn, keert Jezus in de kracht van de Geest terug naar Galilea en bezoekt op sabbat de synagoge. Hij leest voor uit Jesaja: ‘De Geest van de Heer rust op Mij’. Het is die Geest die Jezus gezalfd heeft om het goede nieuws te brengen. Dat is: zorgen voor de armen, gevangenen, blinden en onderdrukten, de onderlaag van de bevolking. Als men volgens de Wet zou leven, dan zou er veel minder armoede en ellende zijn geweest. De profeten zeiden vaak dat God wil dat zijn volk oog heeft voor de zwakken en hen uit liefde steunt. Jezus laat in zijn dagelijkse omgang met mensen zien, dat Hij zich bekommert om de ellendigen. Het ‘genadejaar’ (Lucas 4:19) is een verwijzing naar het jubeljaar dat in Leviticus 25 beschreven wordt. Elke vijftig jaar zou er een kwijtschelding van alle schulden moeten plaatsvinden, dan zou o.a. iedere familie zijn oorspronkelijke grondbezit weer terugkrijgen.

#### Gespreksvragen naar aanleiding van de tekst

`Het lijkt volgens deze tekst alsof het evangelie alleen bestemd is voor de onderlaag van de bevolking. Is dat zo? Wat leren we uit Openbaring 3:17-19?`

`Jezus werd om het evangelie te brengen geleid door de Geest (vers 18). Wat betekent de tekst van deze week dan voor degenen die door de doop uit geloof de Geest ontvangen? (zie ook Marcus 1:8 en Matteüs 28:19) `

`Wat zouden degenen onder die toehoorders die de Wet (Thora) goed kenden ervaren hebben bij de woorden die Jezus las? Zouden ze dit ook op zichzelf betrokken hebben? Wat doe jij ermee?`

`Hoe ga jij om met mensen die jou iets schuldig zijn?`

#### Opdracht

`Wat kunnen jij en jouw gemeente doen om armoede te bestrijden?`