---
title:  De hooggeplaatste jongeman
date:   14/02/2023
---

We komen weinig te weten over deze persoon. We krijgen alleen te horen dat hij jong was en rijk en dat hij geïnteresseerd was in geestelijke zaken. Hij was zo levenslustig dat hij naar Jezus toe kwam rennen (Marcus 10:17 (HSV)). Hij hunkerde ernaar meer te leren over het eeuwig leven. Dit verhaal is zo belangrijk dat het in elk van de drie synoptische evangeliën te lezen is: Matteüs 19:16-22; Marcus 10:17-22 en Lucas 18:18-23.

`Lees Matteüs 19:16-22. Wat bedoelde Jezus toen Hij tegen hem zei: ‘Als u volmaakt wilt zijn, ga dan naar huis, verkoop alles wat u bezit en geef de opbrengst aan de armen; dan zult u een schat in de hemel bezitten. Kom daarna terug en volg Mij.’`

Jezus zal de meesten van ons niet vragen al onze bezittingen te verkopen en het geld aan de armen te geven. Geld moet de afgod zijn geweest van deze jongeman en al komt Jezus’ antwoord misschien heel streng over, Hij wist dat de man alleen daarin een weg zag tot verlossing. De Bijbel vertelt ons dat hij terneergeslagen wegging omdat hij erg rijk was. Daaruit blijkt wel hoezeer hij zijn geld verafgoodde. Hij kreeg het eeuwig leven en een plaats in Jezus’ vriendenkring aangeboden (‘Volg Mij’ – deze woorden had Jezus ook uitgesproken toen Hij de twaalf leerlingen riep). Toch horen we nooit meer iets over deze jongeman. Hij ruilde de eeuwigheid in voor zijn aardse bezittingen.

Dat is toch een vreselijk ruil, nietwaar? Wat een verdrietig voorbeeld van iemand die geen heil zag in het principe van ‘uitgestelde beloning’ (zie de les van vorige week). We komen enkel bedrogen uit als we dezelfde keuze maken als deze jongeman. Wat materiële rijkdom ons nu ook kan geven, allemaal zullen we de dood in de ogen moeten zien en staan we voor de eeuwigheid. Vele rijke mensen hebben ook ervaren dat hun rijkdom hun niet de vrede gaf en het geluk waar ze naar op zoek waren. In veel gevallen blijkt juist het tegenovergestelde het geval te zijn. Talloze biografieën vertellen hoe ellendig veel rijke mensen zich hebben gevoeld. Van alle teksten die ooit geschreven zijn, wijst geen boek beter op hoe onbevredigend rijkdom kan zijn dan Prediker. Wat het ons verder ook leert, één les is heel duidelijk: vrede en geluk zijn niet te koop.

`‘Want ieder die zijn leven wil behouden, zal het verliezen, maar wie zijn leven verliest omwille van Mij en het evangelie zal het behouden. Wat heeft een mens eraan de hele wereld te winnen, als dat ten koste gaat van het leven? Wat kan hij geven in ruil voor zijn leven?’ (Marcus 8:35-37) Wat betekent het je leven te verliezen omwille van het evangelie?`

`Matteüs 19:16-22 Wat wilde Jezus hiermee zeggen?`