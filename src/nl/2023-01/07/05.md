---
title:  Zacheüs
date:   15/02/2023
---

Zacheüs was een welgestelde Jood die fortuin had gemaakt als tollenaar voor de gehate Romeinen. Om die reden en vanwege het feit dat hij en andere tollenaars meer belasting inden dan mensen hun eigenlijk schuldig waren, werd Zacheüs gehaat en een ‘zondaar’ genoemd. Zacheüs woonde in Jericho, een stad die op de handelsroute lag en waar veel handel werd gedreven. De ontmoeting tussen Zacheüs en Jezus was geen toeval. Er knaagde blijkbaar iets spiritueels aan Zacheüs en hij wilde zijn leven veranderen. Hij had van Jezus gehoord en verlangde Hem te zien. Waarschijnlijk was het van mond tot mond gegaan dat de groep waar Jezus mee optrok die dag in Jericho zou arriveren. Jezus moest door Jericho om tijdens zijn laatste reis van Galilea naar Jeruzalem te gaan. Uit de eerste woorden die Christus tot Zacheüs sprak, kunnen we opmaken dat Jezus al alles van hem wist, nog voordat Hij de stad binnenging.

`Lees Lucas 19:1-10. Waarom is de ontmoeting tussen Jezus en deze rijke man zo anders dan die met de hooggeplaatste rijke jongeman?`

Er zijn overeenkomsten tussen Zacheüs en de hooggeplaatste jongeman. Ze waren rijk, ze wilden Jezus zien en ze verlangden allebei naar het eeuwig leven. Daar houden de overeenkomsten op. Is het jou ook opgevallen dat Jezus inging op Zacheüs’ voorstel om ‘de helft van mijn bezittingen aan de armen te geven’? (Lucas 19:8) Dat getuigde van oprechte bekering. Hij zei niet tegen hem: Sorry Zac, maar net als met die rijke jongeman is het alles of niets. De helft is niet genoeg. Waarom zei Jezus dat niet? Waarschijnlijk omdat Zacheüs wel blij was met zijn rijkdom, maar dat het geen afgod voor hem was zoals bij de rijke jongeman. We weten niet precies wat Jezus tegen hem zei, maar Zacheüs begint er als eerste over om geld aan de armen te geven. Daarentegen moest Jezus de rijke jongeman specifiek opdragen het allemaal op te geven omdat het hem anders zou hebben vernietigd. Al moest Zacheüs, net als elk rijk persoon, op zijn hoede blijven voor de gevaren van rijkdom, toch lijkt hij het beter in de hand te hebben dan de rijke jongeman.

‘Toen de rijke jongeman zich van Jezus had afgewend, verwonderden de leerlingen zich over de woorden van hun Meester: “Wat is het moeilijk om het koninkrijk van God binnen te gaan”. Ze zeiden tegen elkaar: “Wie kan er dan nog gered worden?” Nu hadden zij een bewijs van de waarheid van Christus’ woorden: “Wat bij de mensen onmogelijk is, is mogelijk bij God.” (Marcus 10:24,26; Lucas 18:27) Zij zagen hoe door Gods genade een rijke het koninkrijk kon ingaan.’ (Ellen White, De wens der eeuwen, p. 457.)

`Hoe moeilijk is het voor jou om geld weg te geven aan mensen in nood?`

`Lucas 19:1-10 en Matteüs 19:16-22 Wat is er anders aan deze twee ontmoetingen?`