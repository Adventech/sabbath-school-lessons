# Werken voor de Meester – tot Hij komt

__G. Edward Reid__

Het is voor ons heel moeilijk om ten volle te begrijpen welke relatie onze God, de Schepper van het universum, met ons mensen wil hebben. (De gedachte alleen al is adembenemend!) ‘Bedenk toch hoe groot de liefde is die de Vader ons heeft geschonken! Wij worden kinderen van God genoemd.’ Of zoals Ellen White schreef: ‘Welke vorm van menselijke waardigheid kan hieraan tippen? Wat willen we nog meer dan kinderen van de oneindige God genoemd worden? [...] Welke wereldse eer kan dat overtreffen?’ (Ellen White, Amazing Grace, p. 341.) Het is enkel en alleen de duisternis van deze door zonde overladen wereld die ervoor zorgt dat het niet volkomen tot ons doordringt welke status we in Jezus hebben gekregen.

Als we niet uitkijken, kunnen de verlokkingen en zaken van de wereld ons echter wegtrekken van Christus. Het Woord van God wijst ons op de verleidingen en verlokkingen van satan. ‘Wie rijk wil worden, staat bloot aan verleiding, raakt in een valstrik en valt ten prooi aan allerlei dwaze en schadelijke begeerten die een mens in het verderf storten en ten onder doen gaan. Want de wortel van alle kwaad is geldzucht. Door zich daaraan over te geven, zijn sommigen van het geloof afgedwaald en hebben ze zichzelf veel leed berokkend.' (1 Timoteüs 6:9-10).

De Heer geeft ons sturing wat betreft de vraag hoe we ons geld moeten verdienen en hoe we dat verstandig kunnen gebruiken zodat het niet leidt tot ‘dwaze en schadelijke begeerten’. Er zijn meer dan 2000 Bijbelverzen die over geld, bezittingen en onze omgang daarmee gaan. Daarin geeft God praktische raad om uit te stijgen boven de angsten van het leven en in financieel opzicht op trouwe wijze te beheren wat ons is gegeven.

In de lessen van dit kwartaal onderzoeken we wat Gods ideaal is voor een relatie met Hem. Ook zal duidelijk worden hoe ons vertrouwen zo diep geworteld kan raken dat we Hem altijd trouw blijven, ook al kunnen we niet meer kopen of verkopen. (zie Openb. 13:17) Een dergelijk geloof ontstaat niet van de ene op de andere dag. Door trouw te beheren wat God ons heeft gegeven, kunnen we ons ook nu al voorbereiden op wat er op ons pad komt. God heeft alle middelen tot zijn beschikking. Wanneer we met Hem samenwerken, staat Hij ons toe die middelen in dienst van Hem in te zetten. Het is de bedoeling van de Verlosser dat mensen, gereinigd en geheiligd, zijn helpende handen zijn. Laten we Hem danken in ruil voor dat geweldige voorrecht. Hij is het die ‘ons heeft gered uit de macht van de duisternis en ons heeft overgebracht naar het rijk van zijn geliefde Zoon, die ons de verlossing heeft gebracht, de vergeving van onze zonden.' (Kol. 1:13-14) Door de wijze Salomo geeft God zijn kinderen de volgende raad: ‘Eer de HEER met al je rijkdom, met het beste van de oogst.' (Spreuk. 3:9) Deze raad is volkomen terecht omdat ‘U alle lof, eer en macht toekomt, Heer, onze God, want U hebt alles geschapen: uw wil is de oorsprong van alles wat er is.' (Openb. 4:11)

Vanuit een werelds perspectief gezien leven we in een erg uitdagende en stressvolle tijd. Toch geeft onze christelijke kijk op de wereld ons vertrouwen en hoop doordat we de tekenen zien die Jezus ons gaf om te weten dat de grote climax van de menselijke geschiedenis, de wederkomst van Christus, heel dichtbij is. Die wederkomst staat voor de deur. Wij bidden dat deze praktische lessen je geloof en vertrouwen in God zullen versterken en je zullen bemoedigen een trouwe beheerder te zijn voor Hem.

G. Edward Reid, afgestudeerd in de theologie (Andrew University), volksgezondheid (Loma Linda University) en rechten (Georgia State University), is ingezegend predikant en beëdigd advocaat die vele jaren werkte als hoofd van het Departement Rentmeesterschap van de Noord-Amerikaanse Divisie.