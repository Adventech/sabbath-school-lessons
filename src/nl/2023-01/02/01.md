---
title:  Gods verbonden met ons
date:   07/01/2023
---

### Lezen

Matteüs 10:22; 6:25-33; Johannes 6:29; Deuteronomium 28:1-14; Spreuken 3:1-10; Maleachi 3:7-11

> <p>Kerntekst</p> 
> ‘Als u de HEER, uw God, gehoorzaam bent en al zijn geboden, zoals ik ze u vandaag heb voorgehouden, zorgvuldig naleeft, zal Hij u hoog boven alle andere volken op aarde verheffen. En omdat u Hem gehoorzaamt, zullen u deze zegeningen toevallen.’ Deuteronomium 28:1-2

Het is verbazingwekkend dat God contracten (of verbonden) met ons heeft gesloten. De meeste daarvan zijn tweeledig van aard, omdat van beide betrokken partijen (God en mensen) wordt verwacht dat zij hun deel zullen doen. Een voorbeeld van zo’n tweeledig verbond is ‘Als jij dit doet, zal ik dat doen’. Of: ‘Ik zal dit doen, als jij dat doet’.

Een eenzijdig verbond is zeldzamer. ‘Ik zal dit doen, of jij nou wel of niet iets doet’. Een paar van Gods verbonden met de mensheid zijn eenzijdig. Bijvoorbeeld, ‘Hij laat zijn zon immers opgaan over goede en slechte mensen en laat het regenen over rechtvaardigen en onrechtvaardigen.’ (Matteüs 5:45) Wat wij nu wel of juist niet doen, we kunnen er altijd op rekenen dat God voorziet in zonneschijn en regen.

Na de zondvloed beloofde God de mensheid en ‘alle levende wezens’ dat er nooit meer een vloed zou komen om de aarde te bedekken, hoe we ons ook zouden gedragen (Zie: Genesis 9:9-16). Hij beloofde ook: ‘Zolang de aarde bestaat, zal er een tijd zijn om te zaaien en een tijd om te oogsten, zal er koude zijn en hitte, zomer en winter, dag en nacht – nooit komt daar een einde aan.’ (Genesis 8:22) De seizoenen zullen komen en gaan, ongeacht onze daden.

Deze week bestuderen we een paar van de belangrijkste dubbelzijdige verbonden tussen God en zijn kinderen. Laten we bidden dat we ons, door Gods genade, ‘aan ons deel van de afspraak zullen houden’.

_Op sabbat 14 januari bespreken we met elkaar deze les._