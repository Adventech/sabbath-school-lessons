---
title:  Het tiendencontract
date:   11/01/2023
---

Er is een nauw verband tussen tienden geven en onze relatie met God. De Israëlieten waren voorspoedig als ze God gehoorzaamden en trouw tienden gaven. De problemen dienden zich daarentegen direct aan als ze dat niet deden. Ze zaten in een vicieuze cirkel waarin ongehoorzaamheid en moeilijkheden volgden op gehoorzaamheid en voorspoed. Tijdens één van die periodes van ontrouw stelde God, via de profeet Maleachi, voor een dubbelzijdig verbond te sluiten met zijn volk.

`Lees Maleachi 3:7-11. Welke beloftes en verplichtingen bevatten deze verzen?`

God beloofde het volk dat Hij tot hen zou terugkeren, als zij zich weer tot Hem zouden wenden. Toen ze vroegen wat Hij precies bedoelde met dat laatste, zei Hij heel duidelijk: ‘Besteel Mij niet langer van tienden en andere heffingen’. Hun diefstal was de oorzaak van hun vervloeking. God bood ook de oplossing voor die vloek: ‘Breng alle tienden naar mijn voorraadkamer.’ Als jullie dit doen, ‘zie dan of Ik niet de sluizen van de hemel voor jullie open en zegen in overvloed op jullie land laat neerdalen.’ Als we geen ruimte meer hebben voor al die zegeningen, hebben we een overvloed waarmee we anderen kunnen helpen en kunnen we ook het werk van God vooruit helpen.

‘Hij die zijn eniggeboren Zoon gaf om voor jou te sterven, heeft een verbond met je gesloten. Hij geeft jou zijn zegeningen en in ruil daarvoor verlangt Hij van jou dat je Hem je tienden en andere heffingen schenkt. Niemand kan ooit zeggen dat deze afspraak te moeilijk is om te begrijpen. Gods bedoeling met de tienden en andere heffingen wordt kristalhelder beschreven in het derde hoofdstuk van Maleachi. God roept zijn menselijke vertegenwoordigers op trouw te zijn aan het contract dat Hij met hen heeft gesloten.’ (Ellen White, Counsels on Stewardship, p. 75.)

De positieve gevolgen van gehoorzaamheid kwamen duidelijk naar voren tijdens de regering van de goede koning Hizkia van Juda. Er was een ware opwekking in Juda en de mensen begonnen weer trouw hun tienden en andere heffingen naar de voorraadkamer van de tempel te brengen. Er kwam zoveel binnen dat de opbrengsten zich ophoopten. 2 Kronieken 31:5 laat weten wat er gebeurde toen de mensen ‘met gulle hand vruchten van de nieuwe oogst afstonden, van hun graan, wijn, olie en vruchtenstroop en alle andere voortbrengselen van het land, en ze ruimhartig een tiende van hun oogst leverden’.

`Wat leert de mate waarin jij tienden geeft (of niet) je over je eigen spiritualiteit en relatie met God?`

`Maleachi 3:7-11 Welke beloftes en verplichtingen bevatten deze verzen?`
