---
title:  Eer de Heer
date:   10/01/2023
---

Spreuken gaat niet zozeer over goed en fout, maar over wijsheid en dwaasheid. Als je het Bijbelboek leest, word je gewezen op de voordelen van wijsheid en de valkuilen van dwaasheid.

`Lees Spreuken 3:1-10. Welke geweldige beloftes bevatten deze verzen? Wat houdt ‘het beste van de oogst’ in?`

God vraagt ons eerst aan Hem te denken als we bezig zijn met onze bezittingen. Daardoor erkennen we zijn eigendomsrecht van alle dingen en tonen we ons geloof dat Hij in onze noden kan voorzien. Daarbij komt nog dat Hij belooft te zegenen wat overblijft, als we Hem op de eerste plaats zetten. Hem op de eerste plaats zetten is een geloofsdaad, een daad van vertrouwen, wat duidelijk maakt dat we met heel ons hart op de Heer vertrouwen en niet leunen op ons eigen inzicht (vooral dat laatste is belangrijk, omdat er zo vaak dingen gebeuren die we niet begrijpen en niet kunnen verklaren).

Bovenal zou het kruis ons ertoe moeten aanzetten op God en op zijn liefde te vertrouwen. Bedenk wat een ieder van ons in Jezus heeft gekregen, niet alleen omdat Hij onze Schepper is en dat Hij voor ons zorgt, maar ook omdat Hij onze Verlosser is. Als je dat doet dan is het een kleinigheid God het beste te geven van de oogst (Johannes 1:1-4; Hebreeën 1:3; Openbaring 5:9).

‘God wijst ons er niet enkel op dat de tienden Hem toekomen, Hij laat ons ook weten hoe we die tienden apart moeten zetten voor Hem. Hij stelt: ‘Eer de HEER met al je rijkdom, met het beste van de oogst.’ (Spreuken 3:9) Dit leert ons dus niet dat we onze middelen aan onszelf moeten besteden en God moeten geven wat er overblijft, zelfs al is het een eerlijk gegeven tiende. We horen als eerste God zijn deel te geven.’ (Ellen White, Counsels on Stewardship, p. 81.)

God belooft dat ‘graan onze voorraadschuren zal vullen’, als we Hem op de eerste plaats zetten (Spreuken 3:10). Dat gebeurt niet op een miraculeuze manier. Het zal niet zo zijn dat je op een dag wakker wordt en dat plotseling je schuren en vaten tot de rand toe gevuld zijn. Integendeel, de Bijbel staat vol met beginselen voor goed rentmeesterschap, zorgvuldige planning en verantwoordelijkheidsgevoel voor onze financiën. Daarbij is het onze eerste en voornaamste verantwoordelijkheid om trouw te zijn aan dat waartoe God ons oproept.

`Hoe kunnen we leren ons vertrouwen te stellen op God en zijn beloftes, ook al zijn onze financiële omstandigheden moeilijk en zijn onze schuren en vaten niet gevuld, hoewel we ons best doen trouw te zijn?`

`Spreuken 3:1-10 – Welke geweldige beloftes lezen we hier en wat houdt ‘het beste van de oogst’ in?`