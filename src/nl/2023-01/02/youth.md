---
title:  Gods verbonden met ons
date:   13/01/2023
---

### Gods verbonden met ons

#### Opdracht van de vorige week

`Hoe ervaar jij Gods aanwezigheid en leiding?`

#### Lees samen

Deuteronomium 28:1-14

#### IJsbrekervraag

`Waarom kennen we in onze maatschappij zoveel wetten en regels?`

#### Inspiratie

‘Luister altijd naar wat Ik zeg. Dan zal Ik jullie God zijn, en dan zullen jullie mijn volk zijn.’ (Jeremia 7:23, BGT.)

#### Behandel de tekst

Het volk Israël heeft veertig jaar onder leiding van Mozes door de woestijn getrokken, nu staan ze op het punt het beloofde land in te trekken. Mozes heeft voor hen een indringende oproep: gehoorzaam te zijn aan de Heer. God wil zijn belofte aan hun voorouders nakomen, zodat het goed gaat met zijn volk. Hij wil hen in alle opzichten zegenen. Zij zullen veel kinderen krijgen, veel vee en een goede oogst van het land. God zal hen beschermen tegen eventuele vijanden. Bovendien zullen de zegeningen die de Heer dit volk zal geven niet onopgemerkt blijven bij de omliggende volken. Maar, al die beloften hebben een voorwaarde: ‘als ... ‘ (vers 1). Israël zal de regels van God moeten gehoorzamen, en die keus is aan hen. God heeft hun via Mozes de wet gegeven die zij als leidraad zullen moeten gebruiken en naleven. Tot slot volgt nog een ernstige waarschuwing: vereer geen andere goden. Die afgoden vormden de valkuil voor de volken die zij uit het beloofde land zouden verdrijven.

#### Gespreksvragen naar aanleiding van de tekst

`Op basis waarvan zou het volk alle redenen moeten hebben om de gegeven oproep van Mozes op te willen volgen? En wij?`

`Mozes liet het volk in zijn toespraak weten dat de regels die God gegeven heeft niet te zwaar zijn (Deuteronomium 30:11,14).`

`Hoe komt het dan dat het volk en ook wij nu toch zoveel moeite hebben ons eraan te houden?`

`Wat is de juiste motivatie om gehoorzaam te willen zijn aan de regels van God?`

`‘Alle volken zullen zien dat jullie bij de Heer horen, en ... veel respect voor jullie hebben.’ (vers 10) Welk doel heeft God hiermee voor ogen? In welk opzicht geldt dit ook voor ons? (zie Jesaja 51:4)`

#### Opdracht

`Waarom geeft God je de vrije keus?`