---
title:  Zorgvuldig naleven
date:   09/01/2023
---

Het boek Deuteronomium is de geschreven versie van Mozes’ afscheidsrede aan de tweede generatie Israëlieten na de veertig jaar durende rondzwervingen in de woestijn. Deze rede werd gegeven op de vlakten van Moab, ten oosten van Jericho. Deuteronomium wordt heel terecht ‘het herdenkingsboek’ genoemd.

In dit boek brengt Mozes Gods trouwe omgang met Israël opnieuw in gedachten. Hij vertelt over hun reis van de berg Sinai naar Kadesj Barnea aan de rand van het Beloofde Land en ook van de rebellie en de veertig jaar waarin ze rondzwierven in de woestijn. Hij herhaalt de tien geboden, de opdracht tot tienden geven en de centrale voorraadkamer. Toch gaat de aandacht in Deuteronomium vooral uit naar de raad om God te gehoorzamen en zijn zegeningen te ontvangen. Mozes beschrijft God als degene die voor zijn volk kan en wil zorgen.

`Lees Deuteronomium 28:1-14. Welke geweldige zegeningen worden aan het volk beloofd? Wat moeten ze doen om die zegeningen te ontvangen?`

Mozes was erop gebrand het volk te doen beseffen welke geweldige en wonderbaarlijke zegeningen God in petto had voor hen. Zijn woorden, ‘als u zijn geboden zorgvuldig naleeft’, wezen hen erop dat hun bestemming voor de eeuwigheid op het spel stond. Wat een bijzondere manier om onze vrije wil tot uiting te brengen. Zij waren zijn uitverkoren natie, de ontvangers van grote zegeningen en geweldige beloftes. Die waren echter niet onvoorwaardelijk, maar moesten worden aanvaard en geaccepteerd en de mensen moesten daar ook naar handelen.

Geen van Gods opdrachten was te moeilijk voor hen. ‘De geboden die ik u vandaag heb gegeven, zijn niet te zwaar voor u en liggen niet buiten uw bereik. Ze zijn niet in de hemel, dus u hoeft niet te zeggen: “Wie stijgt voor ons op naar de hemel om ze daar te halen en ze ons bekend te maken, zodat wij ernaar kunnen handelen?” Ook zijn ze niet aan de overkant van de zee, dus u hoeft niet te zeggen: “Wie steekt de zee voor ons over om ze daar te halen en ze ons bekend te maken, zodat wij ernaar kunnen handelen?” Nee, die geboden zijn heel dicht bij, in uw mond en in uw hart; u kunt ze volbrengen.’ (Deuteronomium 30:11-14)

Behalve de zegeningen werd natuurlijk ook gewaarschuwd tegen vervloekingen die over hen zouden komen als ze ongehoorzaam waren (Deuteronomium 28:15-68). Met andere woorden welke gevolgen hun zonde en rebellie zouden hebben.

`Wat betekent het voor ons, vandaag de dag, om ‘zorgvuldig na te leven’ wat God ons opdraagt te doen?`

`Deuteronomium 28:1-14 Welke geweldige zegeningen worden aan het volk beloofd en wat moeten ze doen om ze te ontvangen?`