---
title:  Rekenschap afleggen
date:   22/03/2023
---

Aan het einde van Jezus’ dienstwerk kwamen zijn leerlingen naar Hem toe en waren alleen met Hem en stelden de vraag: ‘Vertel ons, wanneer zal dat allemaal gebeuren en aan welk teken kunnen we uw komst en de voltooiing van deze wereld herkennen?’ (Matteüs 24:3) Jezus’ antwoord neemt twee hoofdstukken in beslag. Matteüs 24 vertelt over de tekenen in de wereld om ons heen zoals oorlogen, rampen, enz. … Matteüs 25 heeft het over hoe de gemeente eraan toe zal zijn net voordat Jezus komt. Deze omstandigheden worden beschreven in drie verhalen. Eén daarvan is de gelijkenis van de talenten die vermeldt hoe zijn volk de gaven heeft gebruikt die God hun heeft gegeven.

`Lees Matteüs 25:14-19. Wie reist af naar een ver land? In wiens handen legde hij zijn bezittingen? Wat betekent het ‘rekenschap te vragen?’ (Zie: Matteüs 25:19)`

Wij zien talenten vaak als gaven die we van nature bezitten zoals zingen, spreken, enz. Het parallelle verhaal over de mine zilver in Lucas 19:12-24 verwijst naar geld en specifiek naar hoe je daarmee omgaat. Ellen White legt het zo uit: ‘Mij werd getoond dat mensen de gelijkenis van de talenten niet helemaal hadden begrepen. De leerlingen kregen deze belangrijke les opdat de christenen in de eindtijd er hun voordeel mee kunnen doen. De talenten wijzen niet alleen op het vermogen te prediken en te onderwijzen vanuit Gods Woord. De gelijkenis spreekt over de aardse middelen die God zijn volk heeft toevertrouwd.’ (Ellen White, Testimonies for the Church, vol. 1, p. 197.)

`Lees Matteüs 25:20-23. Wat zegt God tegen degenen die hun geld trouw hebben ingezet voor zijn zaak? Wat betekenen de woorden ‘Wees welkom bij het feestmaal van je heer?’ (Matteüs 25:23)`

We denken al snel dat iemand anders meer talenten heeft dan wij en dus meer verantwoordelijkheid draagt naar God toe. Toch blijkt uit dit verhaal dat juist de persoon met slechts één talent, degene met het minste geld, ontrouw was en de toegang tot het koninkrijk verloor. Denk daarom niet aan de verantwoordelijkheden die anderen dragen. Richt je op wat God jou heeft gegeven en hoe jij dat kunt gebruiken tot zijn eer.

`Wat zal de uitkomst zijn als God jou ‘rekenschap vraagt’?`

`Matteüs 25:14-23 Wat wil deze gelijkenis ons laten weten?` 