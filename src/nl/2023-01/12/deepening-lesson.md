---
title:  Verdieping
date:   24/03/2023
---

## Wat trouw oplevert

### Openbaring 21:1-8

#### IJsbrekervraag

`Als we bedenken hoe het leven hier op aarde eruitziet, hoe kunnen we dan blijven vertrouwen op God als de Schepper van deze aarde?`

#### Ik Verken

Aan het werk van de volgelingen van Christus komt eens een einde. Dan komt het moment waarop trouw aan Hem wordt beloond. God maakt alles nieuw: Er komt een nieuwe hemel en een nieuwe aarde, en een nieuw Jeruzalem vanuit de hemel. Dit betekent dat God onder zijn volk komt wonen. Pijn, verdriet en dood zullen verleden tijd zijn en de slechte mensen zullen voorgoed vernietigd worden. Het leven zal zijn zoals God het oorspronkelijk had bedoeld. Openbaring 21:1-8 maakt deel uit van een groter geheel tot aan hoofdstuk 22:5, waarin de schepping van de nieuwe hemel en aarde nader wordt beschreven. De apostel Johannes schreef Openbaring waarschijnlijk rond 95 n. Chr., tijdens de christenvervolging onder de Romeinse keizer Domitianus.

#### Ik Bestudeer

Vers 1 en 2: Ook in Jesaja 65:17-25 gaat het over een nieuwe hemel, een nieuwe aarde en een nieuw Jeruzalem.

`Gaat het in Jesaja over hetzelfde Jeruzalem als in Openbaring? Waarom wel, of waarom niet? `

`Wat zegt 2 Petrus 3:13 over de nieuwe hemel en aarde?`

`Wat is het karakter van de mensen op de nieuwe aarde? Zie Matteüs 5:5.`

De tegenwoordige hemel en aarde worden vernietigd (2 Petrus 3:7; Matteüs 24:35; Openbaring 20:11). Met nadruk wordt toegevoegd dat de zee er niet meer zal zijn.

`Is er op de nieuwe aarde geen letterlijke zee meer, of bedoelt Johannes iets anders? Vgl. Psalm 65:8; Daniël 7:2; Openbaring 13:1.`

Vers 2: Het nieuwe Jeruzalem is een soort bruid (21:9-10).

`Wie is de bruidegom? Vgl. Openbaring 21:9 met Johannes 1:29.`

`Waarmee tooit de bruid zich? Vgl. Openbaring 19:7-8 met Jesaja 61:10.`

Vers 3: De mensen vormen samen Gods volk en God zelf zal bij hen zijn.

`Wat hield dit volgens Jeremia 31:33 in voor het toekomstige Israël?`

Vers 5: Alles wordt nieuw gemaakt.

`Waarom is het belangrijk dat de overwinnaars een nieuwe naam krijgen? Vgl. Openbaring 2:17.`

`1 Timoteüs 6:6-12 Wat is de boodschap van deze verzen?`

Vers 6: Vrij drinken uit de bron met water dat leven geeft .

`Wat betekent ‘vrij’? Vgl. Jesaja 55:1-3.`

`Wie is in Jeremia 2:13 de bron van levend water? Vgl. Johannes 4:10; 7:37-38.`

De alfa en de omega zijn de begin- en de eindletter van het Griekse alfabet.

`Waarom is het hoopgevend dat God de gelovigen aan het einde opwacht en dat Hij als Schepper aan het begin van elk mensenleven staat?`

Vers 7: Wie overwint, ontvangt eeuwig leven en alles wat daarbij hoort (vgl. Openbaring 2:7 en Romeinen 8:23).

`Welke overwinning is dit? Vgl. 1 Johannes 5:4.`

`Hoe kun je in die zin een overwinnaar worden? Zie bijvoorbeeld Hebreeën 10:24-25,36; Efeziërs 6:10-17; Lucas 21:36.`

#### Ik Pas Toe

Wij mogen vooruitkijken naar de nieuwe schepping.

`Wat is voor dit moment echter belangrijker dan dat? Zie Galaten 6:15; Efeziërs 4:24; Kolossenzen 3:9-10`

Nu leven we nog in een wereld waarin veel misgaat. Een stukje van die wereld zit ook in onszelf. Denk bijvoorbeeld aan pestgedrag van kinderen, maar ook aan andere vormen van mishandeling waar helaas ook sommige christenen zich schuldig aan maken.

`Hoe reageer jij als iemand in jouw omgeving onrecht wordt aangedaan, en wat doe je wanneer je beseft dat jij zelf iemand verkeerd hebt behandeld?`

Geloof kan inwerken op je verstand, wil en gevoel.

`Hoe ervaar jij jouw verbondenheid met God?`

#### Ik bid …

Heer, help mij op U te blijven vertrouwen ondanks alle verschrikkelijke dingen die hier gebeuren. Versterk in mij de zekerheid dat U een God van liefde en recht bent, en dat U alles nieuw zult maken. Ik verlang naar het leven op de nieuwe aarde, in uw aanwezigheid. Amen.