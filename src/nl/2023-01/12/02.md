---
title:  Een beloning voor getrouwheid
date:   19/03/2023
---

`Lees Hebreeën 11:6 en vgl. Openbaring 22:12; Jesaja 40:10; 62:11. Wat leert de tekst uit Hebreeën ons? Hoe kunnen we dit in praktijk brengen? Wat is de boodschap van de andere verzen? `

God geeft zijn trouwe kinderen een unieke beloning. Dat gaat ons beperkte verstand verre te boven, zoals dat met zovele geestelijke dingen het geval is. ‘De menselijke taal schiet tekort om de beloning van de verlosten te beschrijven. Alleen zij die het in werkelijkheid zien, zullen er zich ten volle rekenschap van kunnen geven. Geen mens kan zich met zijn beperkte verstand een beeld vormen van de heerlijkheid van Gods paradijs. (Ellen White, De grote strijd, p. 621.)’

Jezus begint de Bergrede met de zaligsprekingen en sluit die af met deze woorden: ‘Gelukkig zijn jullie wanneer ze je omwille van Mij uitschelden, vervolgen en van allerlei kwaad betichten. Verheug je en juich, want je zult rijkelijk beloond worden in de hemel; zo immers vervolgden ze vóór jullie de profeten.’ (Matteüs 5:11-12) Nadat de auteur van de Hebreeënbrief de geloofshelden heeft opgesomd in het elfde hoofdstuk, begint hij het daaropvolgende hoofdstuk door uit te leggen waarom Jezus bereid was te sterven aan het kruis.

‘Nu wij door zo’n menigte geloofsgetuigen omringd zijn, moeten ook wij elke last van ons afwerpen, evenals de zonde waarin we steeds weer verstrikt raken, en vastberaden de wedstrijd lopen die voor ons ligt. Laten we daarbij de blik gericht houden op Jezus, de grondlegger en voltooier van ons geloof: met de vreugde voor ogen die voor Hem in het verschiet lag, heeft Hij het kruis verdragen en de schande ervan aanvaard en heeft Hij zijn plaats ingenomen aan de rechterzijde van de troon van God.’ (Hebreeën 12:1-2)

Een beloning ontvangen houdt niet in dat we onze verlossing verkrijgen door werken. Wie van ons of van de mensen uit de Bijbel toonde ooit een inzet die goed genoeg was om hem enige verdienste te geven bij God? Niemand natuurlijk. Daar draait het hele kruis om. Als we onszelf konden redden door onze daden, was Jezus niet naar het kruis gegaan. Het moet dus wel alleen uit genade zijn. ‘Als ze uit genade uitgekozen zijn, dan dus niet op grond van hun daden, want in dat geval zou de genade geen genade meer zijn.’ (Romeinen 11:6) Beloningen zijn enkel de uitwerking van wat God heeft gedaan, voor ons en in ons.

`Wat is het verschil tussen verlossing ontvangen door genade en een beloning krijgen voor je inzet? Bespreek het antwoord in de gespreksgroep op sabbat.`

`Hebreeën 11:6 en Openbaring 22:12; Jesaja 40:10; 62:11 – Wat is de boodschap van deze verzen?`