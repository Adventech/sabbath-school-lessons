---
title:  Houd de prijs in het oog
date:   23/03/2023
---

Na zijn bekering zette Paulus zich in voor het werk van Christus. Met zijn opleiding en zijn scherpe verstand had hij heel succesvol kunnen zijn. Net als Mozes koos Paulus ervoor te lijden met Gods trouwe kinderen en omwille van Christus. Hij werd afgeranseld, gestenigd, zat in de gevangenis, leed schipbreuk, onderging honger en kou en nog zo veel meer, zoals je kunt lezen in 2 Korintiërs 11:24-33. Hoe hield hij het vol?

`Lees Romeinen 8:16-18. Hij wist zich een kind van God. Welke rol speelde dat in zijn trouw?`

Paulus hechtte ontzettend veel waarde aan de beloning die de getrouwen ontvangen. Dat stelde hem in staat voor Christus leed te doorstaan. Vanuit de gevangenis schreef hij: ‘Broeders en zusters, ik beeld me niet in dat ik het al heb bereikt, maar één ding is zeker: ik vergeet wat achter me ligt en richt mij op wat voor me ligt. Ik ga recht op mijn doel af: de hemelse prijs waartoe God in Christus Jezus roept.’ (Filippenzen 3:13-14)

`Lees 1 Timoteüs 6:6-12. Welke boodschap staat in deze verzen voor ons als christenen?`

De Bijbel definieert voorspoed als ‘de dingen bezitten die je nodig hebt wanneer je die nodig hebt’. Het gaat niet om een overdaad aan bezittingen. Voorspoed houdt ook in dat je een beroep doet op Gods belofte in Filippenzen 4:19: ‘Mijn God zal uit de overvloed van zijn majesteit elk tekort van u aanvullen, door uw eenheid met Christus Jezus’. Ten slotte is voorspoed blij zijn met wat je bezit in de Heer en Hem in alles vertrouwen. God belooft zijn kinderen niet dat ze rijk zullen zijn in aardse spullen. Hij zegt juist dat alle godvrezende mensen worden vervolgd, maar Hij biedt iets veel beters aan: ‘Ik zal in je behoeften voorzien en waar jij heengaat, daar zal Ik zijn.’ Uiteindelijk geeft Hij zijn getrouwen ware rijkdom, verantwoordelijkheid en eeuwig leven. Wat een geweldige beloning!

Toen het einde van zijn leven naderde, kon Paulus zeggen: ‘Mijn bloed wordt al als een offer uitgegoten, het moment waarop ik heenga nadert. Maar ik heb de goede strijd gestreden, de wedloop volbracht, het geloof behouden. Nu wacht mij de erekrans van de gerechtigheid, die de Heer, de rechtvaardige rechter, aan mij zal geven op de grote dag; en niet alleen aan mij, maar aan allen die naar zijn komst hebben uitgezien.’ (2 Timoteüs 4:6-8) Mogen wij allen, door Gods genade, hetzelfde kunnen zeggen en net zo zelfverzekerd.

`Hoe zeker ben jij ervan dat je zult worden toegelaten in het nieuwe Jeruzalem?`

`Romeinen 8:16-18 Waarvan was Paulus overtuigd?`