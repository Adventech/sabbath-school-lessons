---
title:  Eeuwig leven
date:   20/03/2023
---

Er wacht een eeuwigheid op ons, of we die nou leuk vinden of niet. De Bijbel zegt dat die eeuwigheid op twee verschillende manieren tot ieder mens zal komen: of het houdt eeuwig leven in of de eeuwige dood. Zo staan de zaken ervoor. Er is geen middenweg. Het is geen kwestie van een beetje van dit en een beetje van dat. Het is het één (leven) of het ander (dood). Het is echt een zaak van alles of niets.

`Lees Romeinen 6:23 en Johannes 3:16. Waar moeten we tussen kiezen?`

Het is moeilijk voor te stellen dat er twee keuzes zijn die zo sterk van elkaar verschillen. De kans bestaat dat je deze verzen leest terwijl je voor het eeuwig leven hebt gekozen of daar op z’n minst over nadenkt. God heeft het unieke vermogen ten uitvoer te brengen wat Hij zegt te kunnen doen en zo al zijn beloften te vervullen. Wij hoeven enkel in Hem te geloven, een beroep te doen op de verdiensten van Jezus en door geloof zijn Woord te gehoorzamen.

`Lees Johannes 14:1-3. Wat raadt de Heer ons aan in vers 1? Wat belooft Hij ons in verzen 2 en 3?`

In de laatste dagen van zijn aardse dienstwerk sprak Jezus deze geweldige woorden vol hoop en moed tot zijn leerlingen. Deze woorden zouden hen door momenten van ontmoediging en beproeving heen helpen. Dat geldt ook voor ons. Jezus daalde neer uit de hemel, keerde terug naar de hemel en heeft ons beloofd: ‘Ik kom terug. Dan zal Ik jullie met me meenemen en dan zullen jullie zijn waar Ik ben.’ Er is niets dat ons meer zekerheid kan bieden voor Jezus’ tweede komst dan Christus’ dood aan het kruis bij zijn eerste komst. Wat zou zijn eerste komst voor nut hebben zonder de tweede? Zo zeker als we zijn dat Jezus voor ons stierf aan het kruis, zo zeker kunnen we zijn dat deze belofte waarheid wordt: ‘Wanneer Ik een plaats voor jullie gereedgemaakt heb, kom Ik terug. Dan zal Ik jullie met me meenemen, en dan zullen jullie zijn waar Ik ben.’

`Sta stil bij het idee dat Christus’ eerste komst ons verzekert van zijn tweede. Wat gebeurde er bij de eerste komst waardoor we kunnen vertrouwen op de belofte van zijn wederkomst?`

`Romeinen 6:23 en Johannes 3:16 Waar moeten we tussen kiezen?`