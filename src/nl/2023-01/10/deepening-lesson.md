---
title:  Verdieping
date:   10/03/2023
---

## Teruggeven

### Spreuken 27:23-27

#### IJsbrekervraag

`Hoe voorzie jij in je levensonderhoud, en kun je ook een andere manier noemen waarop je dat zou kunnen of willen doen?`

#### Ik Verken

Spreuken 27:23-27 benadrukt het belang van zorgvuldig omgaan met de middelen van bestaan waarover je beschikt. Daarbij is het boven alles belangrijk dat je voldoende voedsel hebt. Goed zorgen ‘voor je kudde’ (27:23) ligt in het verlengde van de door God aan de mensen gegeven heerschappij over het vee (Genesis 1:26). Wie op een goede manier investeert, zal vroeg of laat voor zichzelf daar de vruchten van plukken. Spreuken 25-29, waar de perikoop van vandaag deel van uitmaakt, gaat over zedelijkheid en algemeen welzijn. Het grootste gedeelte van Spreuken is van koning Salomo afkomstig (vgl. 1:1). Hij kan zowel schrijver als verzamelaar daarvan geweest zijn. Salomo was koning van Israël in de 10e eeuw v.Chr.

#### Ik Bestudeer

Spreuken 27:23-27 gaat over zelfvoorzienend zijn, en gebruikt daarvoor beelden uit een cultuur waarin veel mensen schapen en geiten hadden. Had je vee, dan diende je op een goede manier met deze dieren om te gaan. Wanneer je dat doet, zo betoogt de spreukendichter, dan heb je daar zelf profijt van. De zorg voor schapen en geiten werd uitbesteed aan een herder. Mozes en David waren herders, voordat zij hun leiderschap op een andere manier gingen uitoefenen. De koning werd in Israël gezien als een ‘herder’ voor zijn volk. Deze gedachte zou ook ten grondslag kunnen liggen aan het gebruik van het woord ‘kroon’ in 27:24.

`Lees 1 Petrus 5:2-4. Over welke ‘herders’ gaat het in deze verzen, en wat wordt hun in het vooruitzicht gesteld?`

`Wat kunnen we leren van Ezechiël 34:12, als we dit vers toepassen op pastorale zorg?`

Spreuken 27:24 geeft aan dat overvloed en rijkdom niet vanzelfsprekend zijn.

`Waarom heb je meer aan ‘gestage groei’ van rijkdom, dan wanneer je de jackpot in de Nationale Postcode Loterij wint? Vgl. 13:11.`

`Welk risico loopt iemand die snel rijk wil worden? Vgl. 28:20 met 1 Koningen 21:1-16.`

In Spreuken 27:26 gaat het over de aanschaf van een stuk grond als investering (vgl. 31:16). Wat dienden de Israëlieten met de eerste opbrengst van hun akker te doen (Exodus 23:19), en heeft dat ook voor ons betekenis?

`Openbaring 14:12-13 Waar komt het op aan?`

#### Ik Pas Toe

Wij mogen allemaal een stukje van Gods schepping beheren, als een soort herders over wat ons is toevertrouwd. Belangrijk daarbij is dat we leren hoe we dat op een liefdevolle en eerlijke manier doen. Rijkdom kan je zomaar ontglippen of afgenomen worden, daarom is het belangrijk ervoor te zorgen dat je ook in tijden van nood zelfvoorzienend kunt zijn.

`Wat zou jij doen wanneer er een oorlog dreigt uit te breken?`

Veel Nederlanders doen mee aan de Nationale Postcode Loterij, in de hoop daarmee een grote prijs te winnen.

`Wat vind je daarvan?`

Bij hedendaagse ‘herders’ kun je bijvoorbeeld denken aan presidenten, koningen, predikanten, ouderlingen en diakenen, maar ook aan ouders die kinderen of pleegkinderen hebben.

`Hoe geef je zelf invulling aan jouw ‘herder’ zijn voor anderen, en wat zijn jouw ervaringen hiermee?`

Investeren in mensenlevens is een mooie, maar niet altijd gemakkelijke bezigheid. Als iemand, mede door jouw toedoen, zijn of haar leven aan God geeft, dan is dat prachtig!

`Hoe reageer jij, wanneer de tijd en aandacht die je aan iemand hebt gegeven, niet het door jou gewenste resultaat heeft?`

Tienden geven is een Bijbels gebruik.

`Wat is de gedachte hierachter?`

`Vind je dat dit gebruik vandaag de dag nog steeds toepasbaar is? Zo niet, waarom niet, en zo ja, waarom wel en hoe dan?`

#### Ik bid …

Heer, leer mij hoe ik in mijn eigen welzijn kan voorzien en dat van anderen kan bevorderen, in het besef dat U mijn grootste rijkdom bent. Neem mijn leven, laat het, Heer, toegewijd zijn aan uw eer. Amen.