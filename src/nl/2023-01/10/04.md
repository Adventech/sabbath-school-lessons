---
title:  Beginnen met persoonlijke behoeften
date:   07/03/2023
---

In de tijd van het Oude Testament werkten vele Israëlieten als boer of herder. Om die reden is een groot deel van Gods beloftes verpakt in de taal van het landleven. In Spreuken 3:9-10 stelt God bijvoorbeeld dat ‘graan je voorraadschuren zal vullen’ als je Hem financieel trouw blijft. Hoogstwaarschijnlijk bezitten maar weinig christenen nu een voorraadschuur. Wij moeten dit vers dus als volgt lezen: God zal ons werk en wat we ondernemen zegenen als wij Hem willen volgen en gehoorzamen.

`Lees Spreuken 27:23-27. Wat betekent ‘weet hoe het met je schapen en geiten gaat’, voor christenen in deze tijd?`

Hoe vaak de Bijbel de rijken ook waarschuwt die armen vertrappen en hebberig omgaan met hun voorspoed, toch veroordeelt de Schrift nooit rijkdom. Hetzelfde geldt voor de inzet van mensen om rijk te worden, mits ze het natuurlijk niet op een oneerlijke manier doen of door anderen te onderdrukken. De bovenstaande verzen uit Spreuken adviseren ons juist ijverig te zijn met het oog op onze financiën zodat we kunnen voorzien in onze behoeften en in die van onze gezinnen. ‘Je geiten voorzien je van melk in overvloed, voor jou, je huis en je slavinnen.’ (Spreuken 27:27 )

Hoe zou dit vers op een eigentijdse manier klinken? Misschien zoiets als, ‘Duik in je financiën en ga na hoe je zaakjes ervoor staan’. Of: ‘Maak de balans op en onderzoek hoe je schulden zich verhouden tot je vermogen’. Tijdens de jaren dat je werkt, is het ook raadzaam je testament, andere belangrijke documenten en je huidige bezittingen nog eens te bekijken en zo nodig aanpassingen aan te brengen. Documenten zoals testamenten en wilsbeschikkingen moeten ruimschoots op tijd in orde zijn in de planning van wat er met je bezittingen moet gebeuren als bescherming tegen een vroegtijdige dood of tegen gezondheidsproblemen waardoor je niet meer kunt bepalen waar je bezittingen naartoe moeten. Het gaat erom dat we van te voren vastleggen wat er met onze eigendommen gebeurt, wanneer we ze uit handen moeten geven.

Als goede rentmeesters van de zegeningen die God ons heeft gegeven, houden we ons dus niet alleen bezig met de dingen die we tijdens ons leven bezitten. We doen dat ook met de bestemming van die zaken als wij er niet meer zijn. Tenzij de Heer terugkeert tijdens ons leven op deze aarde, zullen we er op een dag niet meer zijn. Onze materiële bezittingen, hoe veel of weinig dat ook is, blijven dan achter. Daarom is het nu aan ons om voorbereidingen te treffen zodat datgene waar wij mee zijn gezegend een zegen voor anderen kan worden en ook voor de voortgang van Gods werk.

`‘Er is niet altijd overvloed.’ (Spreuken 27:24) Waarom is het belangrijk dit altijd in gedachten te houden?`

`Spreuken 27:23-27 Wat betekent ‘weet hoe het met je schapen en geiten gaat’ voor christenen in deze tijd?`