---
title:  Jongerenles
date:   10/03/2023
---

### Teruggeven

#### Opdracht van de vorige week

`Wat is het verband tussen hebzucht en gedrag?`

#### Lees samen

Spreuken 27:23-27

#### IJsbrekervraag

`Grote werkdruk en een burn-out horen bij onze tijd. Hoe kun je een goede balans vinden om met voldoende energie je taak te doen en er voldoening in te vinden?`

#### Inspiratie

Je kunt alleen wijs worden als je eerbied hebt voor de Heer.’ (Spreuken 1:7, BGT.)

#### Behandel de tekst

De verzameling wijze lessen in het boek Spreuken wordt grotendeels toegeschreven aan koning Salomo. Het zijn spreuken om goed over na te denken en er voor jezelf een toepassing in te vinden. De Bijbel zegt: ‘om eerlijk en goed te leven’ (Spreuken 1:3). Blijf dat doen ook al ben je al wijs. Spreuken 1:5, ‘Laat wie wijs is goed naar deze spreuken luisteren en nog wijzer worden.’ Het boerenbedrijf was destijds bij velen bekend en daarom uitstekend geschikt om als les uit het dagelijks leven te dienen. Beeld je je daarom in dat je voor je dagelijks bestaan het moet hebben van het houden van vee, schapen en geiten. Zorg goed voor ze maar jaag niet naar macht en rijkdom. Het lijkt aanlokkelijk maar die zijn voor jou geen garantie voor een goede toekomst. Als je je goed inzet voor de taak waarin je in dit leven bent geplaatst, dan zul je daarvan een zegen ontvangen, ‘wol van je schapen’ voor kleding, groei van je bedrijf en meer dan voldoende voeding voor al degenen waarvoor je verantwoordelijk bent.

#### Gespreksvragen naar aanleiding van de tekst

`Vat de verzen uit Spreuken kort in je eigen woorden samen. Gebruik daarbij termen van een voor jou herkenbaar beroep voor levensonderhoud.`

`Het thema van deze week is ‘teruggeven’. Wat krijg je terug als je de wijsheid uit de tekst in praktijk brengt?`

`In welk opzicht is de waarschuwing uit vers 23-24 (‘Je zult niet altijd rijk zijn, en je zult niet altijd macht hebben. Zorg daarom goed voor je schapen en geiten, let goed op je dieren.’) nog sterker van toepassing op onze tijd? Motiveer je antwoord.`

`Koning Salomo ging uiteindelijk zelf de fout in. Wat was daar, ondanks alle wijsheid, de oorzaak van?`

#### Opdracht

`Wanneer wordt geven ontvangen?`