---
title:  De rijke dwaas
date:   05/03/2023
---

`Lees Lucas 12:16-21. Welke belangrijke boodschap bevatten deze verzen voor ons? Welke indringende waarschuwing gaf de Heer aan deze dwaze man? Hoe moeten wij omgaan met onze bezittingen?`

De boodschap reikt weliswaar nog veel verder, maar je zou kunnen zeggen dat Jezus dit verhaal inzet om aan te duiden wat je niet moet doen tijdens je pensioen. Iemand die stopt met werken en zijn middelen aan zichzelf gaat besteden, zou op zijn hoede moeten zijn. Die persoon kan veel leren van dit verhaal. Hard werken of rijk worden is het probleem niet, zeker niet als iemand ouder wordt en misschien nog rijker wordt. Hoe we daarmee omgaan, daar draait het om. Zijn woorden, ‘neem rust, eet, drink en vermaak je’, maken dat duidelijk. ‘Het streven van deze man steeg niet uit boven dat van dieren. Hij gedroeg zich alsof er geen God, geen hemel, geen leven hierna was; alsof alles wat hem was toevertrouwd van hemzelf was en alsof hij niets aan God of zijn medemens verschuldigd was.’ (Ellen White, Verhalen om verder te vertellen p. 207.)

Als we in deze periode van het leven alleen aan onszelf denken en de noden van anderen en de zaak van God negeren, dan volgen we het voorbeeld van de rijke dwaas. Niets in Jezus’ gelijkenis doet vermoeden dat de rijke man lui of oneerlijk was. Zijn fout lag in wat hij deed met de dingen die God hem had toevertrouwd. Omdat we niet weten wanneer we sterven, moeten we er altijd klaar voor zijn door Gods wil uit te dragen in plaats van het nastreven van een egoïstisch leven.

De Bijbel pleit er in zijn algemeenheid voor dat een persoon werkt en productief blijft zolang hij/zij daartoe in staat is. In dat opzicht is het interessant te weten dat de auteurs van Daniël en Openbaring, de auteurs van twee grootse profetische boeken, vermoedelijk in de tachtig waren toen ze hun boeken voltooiden. Bedenk dat men in die tijd vaak niet ouder werd dan vijftig. Ellen White was al rond de zeventig toen ze een paar van haar bekendste en meest geliefde boeken publiceerde. Bijvoorbeeld De wens der eeuwen. Zolang we gezond zijn, mag leeftijd dus geen reden zijn om niet langer productief te zijn. Laten we voor zover mogelijk proberen iets goeds te doen voor onze omgeving. Per slot van rekening droeg Jezus degenen die uitkijken naar zijn wederkomst niet alleen op alert te blijven. Hij spoorde ze ook aan hun handen uit de mouwen te blijven steken. (Matteüs 24:44-46)

`Hoe oud we ook zijn en hoeveel geld we ook bezitten, hoe kunnen we voorkomen dat we in de valkuil trappen waar deze man in viel? Stel jezelf de vraag, ‘Waar leef ik voor?’`

`Lucas 12:16-21 Welke belangrijke boodschap bevatten deze verzen voor ons?`