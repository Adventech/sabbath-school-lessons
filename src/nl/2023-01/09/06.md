---
title:  Hebzucht overwinnen
date:   02/03/2023
---

Hebzucht is een zaak van het hart en blijft net als trots en egoïsme vaak onopgemerkt. Juist daarom kan het zo dodelijk en misleidend zijn. Het is al moeilijk genoeg overduidelijke zonden het hoofd te bieden: liegen, overspel, stelen, afgoderij, het ontheiligen van de sabbat. Toch zijn dit uiterlijkheden, dingen waar we over na kunnen denken voordat we eraan toegeven. Hoe kunnen we de overwinning behalen op zondige gedachten? Dat is een stuk moeilijker.

`Lees 1 Korintiërs 10:13. Welke belofte wordt hier gegeven? Waarom is het zo belangrijk dit vers te lezen in het licht van hebzucht? `

Hoe kunnen we ons door Gods kracht wapenen tegen deze gevaarlijke en misleidende zonde?

1. Kies ervoor God te dienen, op Hem te vertrouwen en deel te zijn van zijn gezin. ‘Kies dan nu wie u wel wilt dienen … Ikzelf en mijn familie zullen de HEER dienen.’ (Jozua 24:15)

2. Bid dagelijks met de woorden uit Matteüs 6:13: ‘En breng ons niet in beproeving, maar red ons van het kwaad. Want aan U behoort het koningschap, de macht en de majesteit tot in eeuwigheid. Amen.’ Als je verlangt naar iets waarvan je weet dat je het niet nodig hebt, bid er dan voor en maak aanspraak op de beloftes in de Bijbel die zeggen dat je zult overwinnen. Kijk bijvoorbeeld naar 1 Korintiërs 10:13.

3. Bestudeer regelmatig de Bijbel. ‘Uw belofte heb ik in mijn hart geborgen, zo zal ik niet tegen U zondigen.’ (Psalm 119:11)

Jezus heeft het zondeprobleem van mensen aangepakt. Hij werd verzocht in alles waarin wij worden verzocht. Hij bracht hele nachten door in gebed om verbonden te zijn met zijn Vader en kracht te ontvangen de verzoekingen te weerstaan. Jezus verliet deze aarde niet voordat Hij door zijn voorbeeld voor ons de weg had gebaand en aan iedereen de kracht had toegezegd om het mogelijk te maken een leven te leiden van geloof en gehoorzaamheid en om zo een karakter te ontwikkelen zoals dat van Hem.

‘Zoek de HEER nu Hij zich laat vinden, roep Hem terwijl Hij nabij is. Laat de goddeloze zijn slechte weg verlaten, laat de onrechtvaardige zijn snode plannen herzien. Laat hij terugkeren naar de HEER, die zich over hem zal ontfermen; laat hij terugkeren naar onze God, die hem ruimhartig zal vergeven.’ (Jesaja 55:6-7)

`Welke invloed heeft hebzucht gehad op jouw leven? Welke lessen heb jij geleerd? Wat moet je misschien nog meer leren?`

`1 Korintiërs 10:13 – Welke belofte wordt hier gegeven en hoe past dit in het licht van hebzucht? `