---
title:  Ananias en Saffira
date:   01/03/2023
---

Het was een opwindende tijd om lid van de gemeente te zijn. Na de overweldigende uitstorting van de heilige Geest op de Pinksterdag, verkondigden de apostelen het evangelie met grote kracht en duizenden sloten zich aan bij de gemeente. ‘Toen ze hun gebed beëindigd hadden, begon de plaats waar ze bijeen waren te beven, en allen werden vervuld van de heilige Geest en verkondigden de boodschap van God vrijmoedig. Allen die tot geloof gekomen waren, leefden eendrachtig samen. Geen van hen beschouwde zijn bezittingen als zijn persoonlijk eigendom, want ze hadden alles gemeenschappelijk.’ (Handelingen 4:31-32)

Ananias en Saffira waren bevoorrechte mensen. Ze behoorden tot de vroegchristelijke gemeente, ze waren getuige van haar groei en zagen de uitwerking van de heilige Geest op een uitgesproken manier. ‘Niemand onder hen leed gebrek: wie een stuk grond of een huis bezat, verkocht het, bracht de opbrengst naar de apostelen en legde die aan hun voeten neer, waarna het geld naar behoefte onder de gelovigen werd verdeeld.’ (Handelingen 4:34-35)

Ananias en Saffira waren duidelijk diep onder de indruk door wat er gebeurde en daarvan wilden ze deel uitmaken. Daarom besloten zij een stuk grond te verkopen en de opbrengsten aan de gemeente te schenken. Tot hiertoe alles in orde.

`Lees Handelingen 5:1-11. Wat was erger denk je: dat ze een deel van het geld achterhielden of erover logen? Waarom was de straf zo zwaar?`

Aanvankelijk leken ze er oprecht naar te verlangen hun steentje bij te dragen aan het werk. Toch ‘bedrogen Ananias en Saffira de heilige Geest naderhand door toe te geven aan gevoelens van hebzucht. Zij kregen spijt van hun belofte en verloren spoedig de weldadige invloed van de zegen die hun harten had verwarmd met een verlangen grote dingen te doen ten behoeve van de zaak van Christus.’( Ellen White, Van Jeruzalem tot Rome, p. 52. ) Al hadden ze dan wel in eerste instantie de beste bedoelingen voor ogen, hun hebzucht leidde hen ertoe een masker op te zetten en zich anders voor te doen dan ze in werkelijkheid waren.

`‘De hele gemeente en allen die hiervan hoorden, werden door grote schrik bevangen.’ (Handelingen 5:11) Na dit voorval zullen de mensen veel nauwkeuriger zijn geweest in het geven van hun tienden. Toch staat dit verdrietige verhaal niet in de Bijbel om ons eraan te herinneren trouw onze tienden te geven. Wat leert het ons over de gevolgen van hebzucht?`

`Handelingen 5:1-11 Waarom was de straf zo zwaar?`