---
title:  Het hart van Judas
date:   28/02/2023
---

Een van de meest tragische verhalen in de Bijbel is dat van Judas Iskariot. Deze man had een voorrecht dat slechts elf andere mensen in de hele wereldgeschiedenis met hem deelden: voortdurend met Jezus samen te zijn geweest en eeuwige waarheden direct van de Meester zelf te hebben geleerd. Wat verdrietig dat veel mensen die nooit kansen hebben gehad die in de verste verte lijken op de kansen die Judas had, gered zullen worden, terwijl Judas, zoals we weten, voor eeuwig verloren zal gaan. Wat gebeurde er? Het antwoord bestaat uit slechts één woord: hebzucht, de verlangens van zijn hart.

`Lees Johannes 12:1-8. Wat deed Maria waardoor ze zo in de belangstelling kwam te staan tijdens het feest? Hoe reageerde Judas? Waarom? Hoe reageerde Jezus?`

De liefdevolle terechtwijzing van de Verlosser naar aanleiding van Judas’ hebzuchtige opmerking zorgde ervoor dat Judas het feest verliet om meteen naar het paleis van de hogepriester te gaan. Daar hadden Jezus’ vijanden zich verzameld. Hij bood aan Jezus aan hen over te leveren voor een bedrag dat veel kleiner was dan Maria’s geschenk (Zie: Matteüs 26:14-16 ). Wat gebeurde er met Judas? Hij had zoveel wonderlijke gelegenheden gehad en zoveel unieke voorrechten, hoe kon hij dan ooit zoiets kwaadaardigs doen? Ellen White vertelt dat ‘Judas van de grote leraar hield en graag bij Hem wilde zijn. Hij verlangde ernaar dat zijn karakter en leven veranderd zouden worden en hoopte dit mee te maken door zich bij Jezus te voegen. De Heiland wees Judas niet af. Hij gaf hem een plaats onder de twaalf. Hij vertrouwde hem het werk van een evangelist toe. Hij gaf hem macht om de zieken te genezen en duivelen uit te werpen. Judas kwam er echter niet toe zich volkomen aan Christus over te geven.’ (Ellen White, De wens der eeuwen, pp. 596-597.)

We hebben allemaal karakterfouten die overwonnen kunnen worden door de kracht van God in ons. Op voorwaarde dat we die fouten opgeven. Judas gaf zich niet helemaal over aan Christus. Daardoor behaalde de zonde van hebzucht, die hij had kunnen overwinnen door de kracht van Christus, nu de overwinning op hem, met alle vreselijke gevolgen van dien. Wie van ons worstelt niet met het hebzuchtige verlangen naar het één of het ander? In dit geval begeerde hij geld en die hebzucht is een probleem dat diep in het hart ligt. Dat zette hem aan te stelen en leidde er uiteindelijk toe dat hij Jezus verraadde. (Johannes 12:6 )

`Wat een schrikbarende les voor ons om te zien hoe gevaarlijk hebzucht is. Wat zo klein lijkt, een eenvoudig verlangen van het hart, kan tot ellende en eeuwig verlies leiden. Heb jij dat weleens zien gebeuren of heb je het zelf meegemaakt?`

`Johannes 12:1-8 – Wat gebeurde er en hoe waren de reacties?`