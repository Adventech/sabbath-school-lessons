---
title:  Verdieping
date:   03/03/2023
---

## Kijk uit voor hebzucht

### Handelingen 5:1-11

#### IJsbrekervraag

`Waarom is het wel of niet een goede zaak dat leugenaars dood neervallen?`

#### Ik Verken

We noemen dit Bijbelboek ‘de handelingen van de apostelen’ en we vinden hierin wat Jezus’ leerlingen hebben gedaan in de eerste gemeenten. Die activiteit breidde zich uit van Jeruzalem via Judea en Samaria tot aan de uiteinden van de aarde (Handelingen 1:8). Het zijn echter allemaal dingen die zij deden onder de leiding van heilige Geest en daarom kun je dit boek beter ‘handelingen van de Geest’ noemen. Op de uitstorting daarvan moesten zij wachten en daardoor gedreven deden zij alles. De kern van hun werk was mensen oproepen tot inkeer te komen, zich te laten dopen om vergeving te ontvangen en om de heilige Geest te ontvangen (2:38). Die rol van de heilige Geest moeten wij goed in gedachten houden als wij deze geschiedenis van Ananias en Saffira bestuderen.

#### Ik Bestudeer

Het klinkt nogal heftig dat twee leugenaars een dergelijk lot ondergaan van ter plekke dood neervallen.

Lees Handelingen 5:3-5,9-10.

`Wat staat er in deze verzen dat helpt de ernst van de straf te begrijpen? Hoe draagt Matteüs 12:31-32 ertoe bij deze gebeurtenis beter te begrijpen?`

`Let op wie er hier worden bedrogen! Waarom wordt het op twee verschillende wijzen geformuleerd? Wat voor conclusie kun je hieruit trekken over de positie die de heilige Geest inneemt?`

Lees Handelingen 4:32-36

`Wat voor houding was er in die eerste gemeente gemeengoed?`

`Wat deden ze met hun bezittingen?`

`Het gedrag van welke persoon moet je tegenover dat van Ananias en Saffira stellen? Let op wat zijn naam betekent!`

Mensen verkochten hun bezittingen en gebruikten dat om te zorgen voor de gemeente. Niemand leed gebrek (vers 34). Zij brachten de opbrengst naar de apostelen (vers 37).

Lees Handelingen 5:1-2

`Merk de overeenkomsten op tussen Ananias en Saffira en Barnabas. Wat is het grote verschil in hun handelwijzen? Waarom draagt een dergelijke houding niet bij tot ‘vertroosting’?`

Lees Handelingen 5:6-8

`Wat wist Saffira niet toen ze drie uur later bij de apostelen kwam met hetzelfde verhaal? Wat is daarvan de betekenis?`

Het is verstandig hierna dit verslag door te lezen, want dan leer je dat God gevangenisdeuren opent en dat de apostelen na hun bevrijding gewoon doorgingen met hun verkondiging (5:19,42). Hij wekt zelfs doden op (9:36-42).

`1 Timoteüs 6:6-7 – Welke wijze woorden geeft Paulus ons om ons te beschermen tegen hebzucht?`

#### Ik Pas Toe

De Bijbel bevat meer voorbeelden van mensen die zich laten leiden door hebzucht. Achan is een goed voorbeeld en je denkt automatisch ook aan Judas (Jozua 7 en Johannes 12:1-8). De vraag is echter: in hoeverre zijn deze Bijbelgedeelten op mij van toepassing?

`Aan welk Nederlands spreekwoord/uitdrukking moet je denken als het om geld gaat? (zie www.woorden.org/spreekwoord.php?woord=geld)`

`Hoe belangrijk is geld voor jou? Is het verlangen naar geld altijd verkeerd?`

`Spreek jij altijd de waarheid? Heb jij net als Ananias en Saffira nooit de waarheid iets anders voorgesteld dan hij was?`

`Wat is volgens jou erger: liegen of een deel van je rijkdom voor jezelf willen houden?`

Lees Handelingen 5:11

`Van welke gebeurtenis zou jij echt schrikken als die in jouw gemeente zou plaatsvinden?`

#### Ik bid …

Lieve Vader in de hemel, in uw woord staan soms heel indringende waarschuwingen. Wilt U mij helpen deze waarschuwingen serieus te nemen, zonder dat ik bang word dat U mij bij het minste of geringste zwaar zult straffen. Help mij om U in de eerste plaats te zien als de Vader van Jezus Christus en dat U zijn leven hebt gegeven voor ons om ook voor mij de weg naar uw koninkrijk te openen. Amen.