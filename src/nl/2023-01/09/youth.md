---
title:  Jongerenles
date:   03/03/2023
---

### Kijk uit voor hebzucht

#### Opdracht van de vorige week

`Hoe ga jij om met tegenslag?`

#### Lees samen

Handelingen 5:1-11

#### IJsbrekervraag

`Welke gevolgen van hebzucht ken je zoal in onze maatschappij?`

#### Inspiratie

‘Laat iedereen geven waartoe hij bereid is.’1

#### Behandel de tekst

‘Als iemand van de allereerste christenen een huis had of een stuk land, verkocht hij dat. En het geld dat hij ervoor kreeg, bracht hij naar de apostelen’ (Handelingen 4:34). De eerste christenen deelden alles met elkaar, niemand van hen leed gebrek. Maar de prille christengemeenschap zou tot hun grote schrik ontdekken dat de zonde ook in hun midden kon binnentreden. Ananias en Saffira verkochten hun grond en besloten om een deel van het geld achter te houden. Het staat er niet letterlijk in de oorspronkelijke tekst, maar uit de reactie van Petrus kun je opmaken dat Ananias het deed voorkomen alsof hij al het geld van de verkoop afstond aan de gemeenschap. Dat blijkt ook uit de vraag van Petrus aan Saffira, die later op het toneel verscheen. Het bijzondere aan dit verhaal is dat God hen beiden direct en heel zwaar straft, wat in andere situaties vrijwel nooit het geval is. Hun zonde werd hun zeer zwaar aangerekend. Het slot van dit tekstgedeelte maakt duidelijk dat niet alleen de gelovigen ervan schrokken maar ook ‘anderen die het hoorden’.

#### Gespreksvragen naar aanleiding van de tekst

`Jezus waarschuwde heel duidelijk voor hebzucht (zie Lucas 12:15, NBV21). Waar leidde hebzucht uiteindelijk toe in het geval van Ananias en Saffira? (zie Handelingen 5:3-4, 9)`

`Zou God willen dat wij met angst leven om geen fouten te maken met betrekking tot Gods geboden en zo zijn genade kwijtraken? Toch leven sommige oprechte gelovigen met die gedachte. Het zou o.a. het gevolg kunnen zijn van het lezen van het verhaal van Ananias en Saffira. Wat brengt Petrus daar tegenin? (2 Petrus 3:9)`

`Welke reden(en) kun je aanvoeren voor de snelle en zware bestraffing van Ananias en Saffira door God? (zie Matteüs 12:31). Merk op dat driemaal in de tekst wordt aangegeven dat zij de Geest/God hebben bedrogen.`

#### Opdracht

`Wat is het verband tussen hebzucht en gedrag?`