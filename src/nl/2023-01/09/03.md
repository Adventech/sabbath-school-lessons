---
title:  Iets verfoeilijks in het kamp
date:   27/02/2023
---

Het was misschien wel een van meest indrukwekkende momenten in de geschiedenis van het volk Israël. Nadat ze veertig jaar door de woestijn waren getrokken, stonden ze dan eindelijk aan de rand van het beloofde land. Door een ongelooflijk wonder konden de kinderen van Israël de rivier de Jordaan oversteken toen ze tijdens de oogsttijd buiten haar oevers was getreden en daarbij hun voeten droog houden. Deze oversteek op het droge maakte zoveel indruk dat de angst de heidense koningen in Kanaän om het hart sloeg en ze de moed tot vechten hadden verloren ( Jozua 5:1 (de NBV21 vertaling spreekt hier over ‘door wanhoop bevangen’).). De eerste uitdaging in de verovering van Kanaän diende zich aan bij de ommuurde en versterkte stad Jericho. Niemand wist hoe ze de inwoners van Jericho konden verslaan, zelfs Jozua niet. In reactie op Jozua’s gebed liet God zien welk plan Hij had om de stad te verwoesten. Dat plan werd uitgevoerd. Daarna ging het enkel bergafwaarts.

`Lees Jozua 7. Wat gebeurde er na de machtige overwinning op Jericho? Welke les leert deze geschiedenis ons?`

Toen hij met de waarheid werd geconfronteerd, gaf Achan toe wat hij had gedaan en zei dat hij die spullen ‘begeerde’ (Jozua 7:21 (NBG) ). Het Hebreeuwse woord dat hier met ‘begeren’ is vertaald, chamad, komt op sommige plaatsen op positieve wijze voor in de Bijbel. Deze woordstam staat bijvoorbeeld ook in Daniël 9:23, toen Gabriël tegen Daniël zei dat hij ‘zeer geliefd’ was. De chamad in Jozua heeft echter enkel slecht nieuws in petto. Ze hadden specifiek de opdracht gekregen de veroverde steden niet te plunderen en daaruit geen spullen voor eigen gebruik mee te nemen. (Jozua 6:18-19) Achan maakte zich juist daaraan schuldig. Daarmee bracht hij het hele volk in diskrediet. Na de nederlaag bij Ai was Jozua er bang voor dat ‘de Kanaänieten en de andere inwoners van het land het horen, [dan] zullen ze ons van alle kanten aanvallen en onze naam van de aarde wegvagen. En hoe wilt U dan uw naam hooghouden?’ (Jozua 7:9) De Heer wilde met andere woorden deze geweldige overwinningen gebruiken om de omringende volkeren zijn macht te laten zien en hoe Hij te midden van zijn eigen volk werkte. Hun veroveringen dienden op een andere manier te getuigen van de macht van de Heer naar de andere volken. Uiteraard ondermijnde de nederlaag bij Ai dat getuigenis, naast de verliezen aan mensenlevens die ze leden.

`Bedenk hoe makkelijk Achan zijn daden had kunnen rechtvaardigen: Ach, het is maar een kleine hoeveelheid in vergelijking met de rest van de buit. Niemand komt er ooit achter en wat kan het nu voor kwaad? Mijn gezin heeft dat geld nodig. Hoe kunnen we ons beschermen tegen zulke gevaarlijke manieren om het kwaad ‘weg te redeneren’?`

`Jozua 7 Welke les leert deze geschiedenis ons?`