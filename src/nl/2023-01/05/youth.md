---
title:  Jongerenles
date:   03/02/2023
---

### Omgaan met schulden

#### Opdracht van de vorige week

`Wat is écht geven?`

#### Lees samen

Spreuken 6:1-5

#### IJsbrekervraag

`Stel dat je onverwacht wordt benaderd door iemand die in ruil voor contant geld vraagt voor hem te pinnen, wat doe je dan?`

#### Inspiratie

‘God, stel U zelf borg voor mij, wie staat er anders voor mij in?’ (Job 17:3, NBV21.)

#### Behandel de tekst

‘Belofte maakt schuld’ is een bekend spreekwoord. Spreuken waarschuwt meermaals voor het borg staan voor schulden (Spreuken 11:15). De situatie kan zijn dat je een familielid of goede bekende wilt helpen. Bedenk echter goed wat je iemand belooft. Juda stond borg voor zijn halfbroer Benjamin (Genesis 43:9) toen hij en zijn broers voor de tweede keer naar Egypte gingen om voedsel te kopen. Maar let op. De Bijbel zegt: ‘Wie borg staat voor een vreemde, ondervindt veel schade’ (Spreuken 11:15), ‘... sta niet zomaar borg voor een schuld. Als je die niet kunt voldoen, halen ze je bed onder je vandaan.’ (Spreuken 22:26-27) Heb je dat toch gedaan, doe dan je best om er vanaf te komen. Degene die om de borg heeft gevraagd wordt in de tekst vergeleken met een jager die een vogel gevangen heeft. Het gaat kennelijk om een schuldenaar die misbruik van je wil maken. Zorg dat je ervan loskomt. De Bijbel leert ons om armen en mensen in nood te steunen, maar laat je niet verleiden om borg te staan voor schulden.

#### Gespreksvragen naar aanleiding van de tekst

`Geven de gegeven teksten eigenlijk niet het beeld om wantrouwend te zijn tegenover vreemden die met een probleem bij je aankloppen? Hoe ga je hier als christen menslievend maar toch op een verstandige manier mee om?`

`De spionnen in Jericho stonden met hun leven borg voor Rachab en haar familie die zij nog maar nauwelijks kenden (Jozua 2:14). Hoe konden ze dat doen, hoe konden ze het leven van haar en haar familie garanderen? Was dat verstandig?`

`Op welke manier heeft God zichzelf voor ons tot borg gesteld? Nam Hij daarbij een risico?`

`Noem een situatie waarbij je iemand, zelfs familie, eigenlijk helpt door te weigeren om borg te staan?`

#### Opdracht

`Wie staat schuldenvrij borg voor jou?`