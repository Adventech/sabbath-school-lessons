---
title:  Verdieping
date:   03/02/2023
---

## Omgaan met schulden

### Spreuken 6:1-5

#### IJsbrekervraag

`Als jij weleens een grote hoeveelheid geld aan iemand anders hebt geleend, hoe is dat je dan bevallen?`

#### Ik Verken

Deze verzen gaan over ‘borg staan voor een ander’. Daarvan is sprake als iemand zich aansprakelijk heeft gesteld voor het geval iemand zijn verplichtingen niet kan nakomen. Je kunt borg staan voor een ander met geld of met iets anders dat van jezelf is, ja zelfs met je eigen lichaam. God heeft de aarde aan de mensen toevertrouwd en die zijn daarmee rentmeesters geworden. Vrijgevigheid kan deel uitmaken van goed rentmeesterschap, maar wanneer je daar zelf aan onderdoor dreigt te gaan, moet je volgens dit tekstgedeelte meteen in actie komen, Dit gedeelte bevat een aantal raadgevingen hoe je je vrijheid kunt herwinnen. Vers 3 spreekt over een ander die je in zijn greep kan hebben, elders in Spreuken 5 t/m 7 gaat het specifiek over het in de greep zijn van een ‘lichtzinnige vrouw’, en welke gevolgen dit heeft. Het grootste gedeelte van Spreuken is van koning Salomo afkomstig (1:1). Hij kan zowel de schrijver als de verzamelaar zijn geweest. Hij was koning van Israël in de 10e eeuw v.Chr.

#### Ik Bestudeer

Salomo beseft dat borg staan voor een ander niet zonder risico is.

`Welke twee beelden voor de in vers 1 genoemde ‘ander’ gebruikt Salomo in vers 5?`

`Waarvoor waarschuwt Salomo in 11:15, 17:18 en 22:26?`

`Hoe kun je deze verzen combineren met 14:21?`

Juda, de zoon van Jakob, had lang vóór Salomo leefde twee maal gezegd juist wel borg te willen staan voor zijn jongere broer Benjamin (Genesis 43:9 en 44:33), en nam daarbij de risico’s kennelijk op de koop toe.

`Welke overeenkomst zie je wat dit betreft tussen Juda en Jezus?`

‘Mijn zoon’ is degene die in Spreuken 6:1-5 wordt aangesproken.

`Wat betekent deze aanspreekvorm voor het karakter van de genoemde raadgevingen (vgl. 1:8-9)?`

#### Ik Pas Toe

Als iemand een schuld heeft die hij op dat moment niet kan voldoen, beloof of geef dan aan de betreffende persoon niet zoveel, dat je er zelf door in de problemen komt. Houd er rekening mee dat die ander die schuld uiteindelijk misschien wel niet kan terugbetalen, en dat je daar dan jezelf mee benadeelt.

Noem een aantal voorbeelden van hoe je borg kunt staan voor een ander. In sommige situaties is sprake van een onredelijke schuldeiser, en is die het probleem dat moet worden aangepakt. Het komt helaas vaak voor dat loverboys en mensensmokkelaars misbruik maken van medemensen, en op die manier hun verlangens naar seks en/of geld proberen te bevredigen.

`Spreuken 28:20 en 1 Timoteüs 6:9-10 – Waar waarschuwen deze verzen ons voor?`

`Wat zou jij doen als iemand jou belooft dat hij je gezin in ruil voor seks met jou zal helpen?`

`Waarom is het zo riskant van een dergelijk aanbod gebruik te maken?`

Het is goed je om armen te bekommeren en hen te helpen zonder dat je daardoor zelf in de problemen komt.

`Heb je voor jezelf een manier gevonden waarop je een verantwoord gebruik kunt maken van het geld dat je verdient en op de bank hebt?`

Jezus is naar onze aarde gekomen om af te rekenen met de schuld van jou en mij. Met zijn leven en dood stond Hij borg voor ons. Wat wij niet kunnen doen, heeft Hij voor ons gedaan! Goed rentmeesterschap houdt ook in dat je zorgvuldig omgaat met jezelf. 

`Zou jij een van je organen doneren aan een medemens die door eigen schuld ziek geworden is?`

#### Ik bid …

Heer Jezus, dank U dat U met uw leven ook borg hebt gestaan voor mij, en dat ik daarom niet bang hoef te zijn voor de toekomst. Laat het zo mogen zijn, dat ik als verlost mens anderen met U in contact mag brengen, en dat ook zij bevrijd mogen worden van hun last. Amen.