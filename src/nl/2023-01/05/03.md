---
title:  Door God gegeven raad opvolgen
date:   30/01/2023
---

We zijn materialistische wezens en we leven ook in zo’n wereld. Die wereld kan soms best verleidelijk zijn. Je zou uit staal en synthetische olie moeten zijn gemaakt in plaats van uit vlees en bloed om te voorkomen dat verlokkingen van materiële bezittingen en het verlangen naar rijkdom je van tijd tot tijd iets doen. Wie heeft zich nooit een voorstelling gemaakt van een rijk leven of het winnen van de loterij? We moeten dat allemaal onder ogen zien. Er is niets verkeerds aan hard werken om een goede boterham te verdienen en zelfs rijk te zijn. Niemand hoeft toe te geven aan de verlokking om van geld, rijkdom en materiële bezittingen een afgod te maken. We krijgen goddelijke kracht aangeboden om trouw te blijven aan datgene waarvan we weten dat het juist is. Dit is heel belangrijk, omdat de verleiding van rijkdom en materiële bezittingen zoveel levens heeft vernietigd.

`Lees Matteüs 6:24 en 1 Johannes 2:15. De verzen zeggen het met verschillende woorden, maar welke centrale boodschap komt hieruit naar voren?`

De liefde voor de wereld kan helaas zo sterk zijn dat mensen schulden maken om die liefde in vervulling te laten gaan. Dat is althans hun verwachting. Dat doel bereiken ze nooit (Zie: Prediker 4:8). Omdat schulden één van de netten is van de tegenstander om mensen in te vangen, is het heel logisch dat God zijn kinderen graag vrij van schulden wil zien. Hij adviseert ons via de Bijbel en de profetische gave en die leiden tot financiële vrijheid.

`Lees Psalm 50:14-15. Welke levensstijl zou Gods volk zich moeten aanmeten? Wat betekent het ‘te geven wat je de Allerhoogste belooft’? (Psalm 50:14)`

Als we lid worden van de kerk, prijzen en danken we onze God die ons geschapen en verlost heeft. In het negende geloofspunt (van de dertien) van onze doopbelofte krijgen we de vraag: ‘Gelooft u in kerkelijke organisatie, en is het uw doel samen met anderen God te eren en de kerk door uw tienden en gaven, uw persoonlijke inspanning en invloed te ondersteunen?’ Aangezien we zevendedagsadventisten zijn, hebben we die vraag allemaal met ‘ja’ beantwoord. Dit vers (Psalm 50:14-15) is daarom een belofte aan degenen die God danken en trouw doen wat ze God hebben beloofd.

`Wat zeggen jouw keuzes over de mate waarin jij verlangt naar de verlokkingen van de wereld? Waarom is hard werken om brood op de plank te krijgen niet hetzelfde als het verafgoden van rijkdom of geld? Hoe kunnen we daar onderscheid in maken?`

`Matteüs 6:24 en 1 Johannes 2:15 Welke centrale boodschap komt hieruit naar voren?`