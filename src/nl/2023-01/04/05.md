---
title:  God merkt onze offergaven op
date:   25/01/2023
---

`Lees Marcus 12:41-44. Of we nou rijk zijn of juist het tegenovergestelde, wat is de boodschap die in dit verhaal tot ons komt? Welk principe leert het ons en hoe kunnen we dat toepassen op onze eigen wijze van aanbidden?`

Jezus en zijn leerlingen bevonden zich op de binnenplaats van de tempel, waar de offerkisten stonden, en Hij keek naar degenen die hun gaven brachten. Hij zat zo dichtbij dat Hij een weduwe twee muntjes zag geven. Ze had alles wat ze had in de kist gegooid. ‘Jezus wist waarom ze het deed. Ze beschouwde de dienst in de tempel als een instelling van God en ze wilde graag haar uiterste best doen die te onderhouden. Ze deed wat ze kon en haar manier van doen legde haar handelwijze voorgoed vast in onze gedachten en was iets waarover ze zich tot in de eeuwigheid kon verheugen. Ze gaf haar geschenk vanuit haar hart. De waarde ervan werd niet bepaald door die van de muntjes, maar door haar liefde voor God en het belang dat ze stelde in zijn werk. Dat had haar aangezet tot deze daad.’ (Ellen White, Counsels on Stewardship, p. 175.) Het is belangrijk te onthouden dat dit de enige gave is die Jezus ooit heeft aanbevolen. Het was een gave aan een instelling die op het punt stond Hem af te wijzen en die ook sterk afweek van haar roeping en zending.

`Lees Handelingen 10:1-4. Waarom kreeg een Romeinse centurio bezoek van een engel? Welke twee daden van hem werden opgetekend in de hemel?`

De hemel luistert dus blijkbaar niet alleen naar onze gebeden, maar ook het motief achter onze gaven wordt opgemerkt. Deze verzen omschrijven Cornelius als een vrijgevig iemand. ‘Waar je schat is, daar zal ook je hart zijn.’ (Matteüs 6:21) Cornelius’ hart was op de plek waar hij zijn gaven naartoe bracht. Hij wilde meer over Jezus te weten komen. Gebed en liefdadigheid zijn nauw met elkaar verbonden en tonen onze liefde voor God en onze naasten en dat zijn de belangrijkste twee beginselen van Gods wet: ‘Heb de Heer, uw God, lief met heel uw hart en met heel uw ziel en met heel uw kracht en met heel uw verstand en uw naaste als uzelf.’ (Lucas 10:27) Het eerste blijkt uit ons gebed, het tweede uit onze gaven.

`Waar bevindt zich jouw hart?`

`Marcus 12:41-44 Wat is de boodschap die in dit verhaal tot ons komt?`