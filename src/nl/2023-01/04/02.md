---
title:  De reden om te geven
date:   22/01/2023
---

We houden van God omdat Hij ons eerst heeft liefgehad. Onze gaven zijn een reactie op zijn geweldige gave aan ons, Jezus. In feite krijgen we dit te horen, ‘De Heer heeft onze offergaven helemaal niet nodig. We kunnen Hem niet verrijken met onze gaven. Zoals de psalmist zegt: ‘Alles is van U afkomstig, en wat wij schenken komt uit uw hand’ (1 Kronieken 29:14). Toch staat God het ons toe onze dankbaarheid te tonen voor zijn genadegaven door onze zelfopofferende inspanningen voor anderen. Alleen zo kunnen wij onze dank en liefde voor God tonen. God heeft niet voorzien in een andere manier.’ (Ellen White, Counsels on Stewardship, p. 18.)

Als we ‘ons’ geld aan Jezus geven, versterkt het onze liefde voor Hem en voor de mensen om ons heen. Daarom kan geld werkelijk ten goede worden gebruikt. Jezus sprak meer over geld en rijkdom dan over welk ander onderwerp dan ook. Eén op de zes verzen in Matteüs, Marcus en Lucas gaat over geld. Het goede nieuws van het evangelie is dat God ons kan bevrijden van het misbruik van en de liefde voor geld.

`Lees Matteüs 6:31-34 en Deuteronomium 28:1-14. Wat belooft God voor ons te doen als wij Hem gehoorzamen? Is het egoïstisch van ons als wij aanspraak maken op Gods beloftes?`

Onze offergaven bewijzen onze bereidheid tot zelfopoffering aan God. Ze kunnen tot een diepe geestelijke ervaring leiden en een uiting zijn van het feit dat we ons leven volledig hebben overgegeven in de handen van God, onze Heer. Met andere woorden, we laten zien dat we ‘de daad bij het woord voegen’. Je kunt wel zeggen dat je van God houdt, maar door vrijgevige gaven laat je dat ook zien en ze versterken die liefde.

Een offergave komt voort uit een hart dat vertrouwt op een persoonlijke God die naar het Hem goeddunkt voortdurend voorziet in onze behoeften. Onze offergaven zijn gebaseerd op de overtuiging dat we er zeker van kunnen zijn dat we verlost zijn in Christus. Het zijn geen goedmakertjes of een poging door God te worden aangenomen. Onze offergaven komen eerder voort uit een hart dat Christus in geloof heeft aanvaard als het enige, toereikende middel om genade en verlossing te ontvangen.

`Lees 2 Korintiërs 9:6-7. Wat zegt de Heer hier tegen ons? Wat betekent het om ‘een ieder zo veel te laten geven als hij zelf besloten heeft’? Hoe kunnen we leren blijmoedig te geven?`

`Matteüs 6:31-34 en Deuteronomium 28:1-14 – Wat belooft God voor ons te doen als wij Hem gehoorzamen?`