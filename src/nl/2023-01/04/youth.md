---
title:  Jongerenles
date:   27/01/2023
---

### Offergaven voor Jezus

#### Opdracht van de vorige week

`Waarom wil God dat we Hem aanbidden?`

#### Lees samen

Marcus 12:41-44

#### IJsbrekervraag

`Kleine en schijnbaar waardeloze dingen kunnen veel waarde hebben. Kun je enkele voorbeelden bedenken en aangeven waarom ze waardevol zijn?`

#### Inspiratie

‘ieder die daartoe van harte bereid was, kwam ... met een geschenk voor de HEER’ (Exodus 35:21, NBV21.)

#### Behandel de tekst

Een arme vrouw komt de binnenplaats van de tempel op en loopt naar de offerkist en gooit er twee muntjes in. Niets bijzonders zou je denken. Nee, inderdaad niets bijzonders als je de rest van het verhaal weglaat. Maar Jezus zat daar en observeerde degenen die er hun gaven brachten. Verschillende rijken wierpen geld met een veel grotere waarde in de kist. Veel meer dan de twee kleine koperen muntjes van de weduwe. Marcus maakt in dit gedeelte gebruik van veel contrast om de boodschap duidelijk te maken. De weduwe gaf alles wat ze had, de rijken slechts een deel van hun bezit. De boodschap wordt nog eens versterkt als je vers 40 erbij neemt. Sommige schriftgeleerden verslonden ‘de huizen van de weduwen’. Maar het is niet goed als de focus te veel gericht is op de slechtheid van de schriftgeleerden. Van belang is de motivatie om aan God te geven voor zijn tempel en zijn werk. De liefde van de weduwe voor God was zo groot dat zij bereid was vrijwel alles te geven wat zij had.

#### Gespreksvragen naar aanleiding van de tekst

`Wat maakte dat Jezus het offer van de weduwe zoveel meer waard vond? Wat leren we daaruit met betrekking tot het belang van onze motivatie, niet alleen om aan een collecte te geven, maar ook voor het aan God geven van onze tijd?` `Welke goede redenen zijn er om God onze gaven en tijd te geven?`

`Zouden weduwen het eigenlijk wel zo slecht mogen hebben? Wat zeggen de teksten in Deuteronomium 14:28-29 en 26:12? Zouden die schriftgeleerden, waar Marcus naar verwijst, wel goed omgegaan zijn met hun gaven? Motiveer je antwoord.`

`Wat leren we van Jezus in Matteüs 25:37-40 over het geven van gaven in welke vorm dan ook?`

#### Opdracht

Wat is écht geven?