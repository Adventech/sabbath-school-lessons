---
title:  God als eigenaar van alles
date:   02/01/2023
---

`Lees Psalm 50:10-12; 24:1; 1 Kronieken 29:13-14; Haggai 2:8. Wat leren deze verzen ons? Wat betekent deze waarheid voor ons en voor hoe wij omgaan met onze bezittingen?`

Vanaf 1 Kronieken 17 kunnen we lezen van Davids verlangen een huis voor God te bouwen. Hij vertelde de profeet Natan over dit verlangen, die daarop zo reageerde: ‘Doe wat uw hart u ingeeft [...] God staat u immers terzijde.’ (1 Kronieken 17:2) Die nacht richtte God zich echter tot Natan en instrueerde hem tegen de koning te zeggen dat hij als man die bekend was met oorlog Gods huis niet kon bouwen. Zijn zoon zou dat werk in zijn plaats uitvoeren. David vroeg of hij dan op z’n minst de bouwplannen kon opstellen en de bouwmaterialen bijeen mocht brengen. Toen Davids verzoek werd ingewilligd, verzamelde hij de rest van zijn leven een enorme hoeveelheid gehouwen stenen, cederhout, ijzer, goud, zilver en brons, ‘onbeschrijflijk veel’. Toen alle bouwmaterialen voorbereid en verzameld waren op de bouwplaats, riep David de leiders van Israël bij elkaar om God te prijzen en te danken.

In 1 Kronieken 29:13-14 staat het openbare gebed van koning David opgeschreven. Wat is volgens hem de ware bron van alle bouwmaterialen die hij en het volk met veel tijd en geld bijeen hadden gebracht? In wezen zei hij natuurlijk: We kunnen ons niet op de borst kloppen vanwege deze uitzonderlijke materialen. We geven U slechts terug wat al van U is’. Dat punt is heel belangrijk voor een ieder van ons, of we nou rijk of arm zijn (maar vooral voor de rijken onder ons). Omdat God alles heeft geschapen, is Hij de rechtmatige eigenaar van alles. Dat geldt ook voor onze bezittingen, hoe hard, ijverig en eerlijk we er ook voor hebben gewerkt (Zie Genesis 1:1; Johannes 1:3; Psalm 33:6,9). Zonder God en zijn genade zouden we niets hebben en zouden we niets zijn. We zouden er zelfs niet eens zijn. Daarom moeten we altijd in gedachten houden dat God alles bezit. Die belangrijke waarheid kunnen we ook voor ogen houden door Hem te prijzen en te danken voor de goedheid die Hij ons toont.

`‘Wat ben ik, en wat is mijn volk, dat wij in staat zijn gebleken zo veel kostbaarheden af te staan?’ (1 Kronieken 29:14) Welke geweldige principes komen tot uitdrukking door deze woorden? Waarom wijzen die principes erop hoe wij met God en met onze bezittingen moeten omgaan?`

`Psalm 50:10-12; 24:1; 1 Kronieken 29:13-14; Haggai 2:8 Wat leren deze verzen ons`
