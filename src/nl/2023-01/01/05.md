---
title:  Verantwoordelijkheden van Gods gezinsleden
date:   04/01/2023
---

We genieten allemaal van de geestelijke en aardse zegeningen en de gaven die God ons geeft. Hoe bemoedigend is het om te weten dat ook wij ‘deel uitmaken van het gezin’.

`Lees Deuteronomium 6:5 en Matteüs 22:37. Wat betekent dit en hoe doen we dat?`

Hoe heb jij ‘de HEER, uw God, lief met heel uw hart en met heel uw ziel en met heel uw verstand?’ Opmerkelijk genoeg geeft de Bijbel ons ook antwoord op die vraag en dat is niet het antwoord dat de meeste mensen zouden verwachten.

`Lees Deuteronomium 10:12-13 en 1 Johannes 5:3. Hoe horen wij ons, volgens de Bijbel, op te stellen in onze relatie van liefde met onze hemelse Vader?`

De wet naleven? De geboden gehoorzamen? Veel christenen zien het helaas als wetticisme om de wet te houden (en dan vooral het vierde gebod). Ze beweren dat we simpelweg de opdracht krijgen God lief te hebben en onze naaste als onszelf. Toch is God heel duidelijk: we tonen onze liefde voor God en de mensen om ons heen door, jawel, zijn geboden te houden. ‘Want God liefhebben houdt in dat we ons aan zijn geboden houden.’ We lezen dit vers vaak als ‘we houden van God en daarom leven we naar zijn geboden’. Daar is niks mis mee, maar misschien kunnen we het vers ook zo lezen: ‘dit is de liefde van God’. Met andere woorden, dat we de liefde van God kennen en ervaren door gehoorzaam te zijn aan zijn geboden.

In Matteüs 7:21-27 vergelijkt Jezus degenen die luisteren naar Gods woorden en in de praktijk brengen met een verstandige man die zijn huis op een massieve rots bouwde. Degenen die het wel horen maar niet gehoorzamen worden vergeleken met een dwaas man die zijn huis op zand bouwde en daar de catastrofale gevolgen van onderging. Beide groepen mensen hoorden het woord. De één gehoorzaamde en de ander deed dat niet. Die keuze maakte het verschil tussen leven en dood.

`Bedenk welk verband er is tussen God liefhebben en zijn wet gehoorzamen. Waarom zouden we onze liefde voor God op die manier kunnen tonen? Waarom kunnen we die liefde tot uitdrukking brengen door de geboden te gehoorzamen? (Hint: denk na over wat de gevolgen zijn van ongehoorzaamheid aan zijn wet.)`

`Deuteronomium 6:5 en Matteüs 22:37 – Wat betekent dit en hoe doen we dat?`
