---
title:  Schatten in de hemel
date:   05/01/2023
---

`Lees Matteüs 6:19-21. Over welke fundamentele waarheid heeft Jezus het hier?`

We kennen allemaal wel verhalen over mensen die grote rijkdom hadden vergaard om het op de één of andere manier ook weer te verliezen. Onze wereld is een zeer wankele plek: oorlogen, misdaad, geweld, natuurrampen, alles kan binnen een mum van tijd komen en alles wegnemen waar we voor hebben gewerkt. Dingen die we misschien wel met eerlijkheid en trouw hebben verkregen. Ook de dood staat ineens voor de deur, waardoor al deze dingen voor ons toch van generlei waarde zijn.

Natuurlijk zegt de Bijbel nergens dat het verkeerd is om rijk te zijn of veel waardevolle spullen te bezitten. Jezus waarschuwt ons er alleen voor in deze verzen om wel met onze beide benen op de grond te blijven staan. Wat houdt het in om schatten in de hemel te verzamelen? Het betekent dat je God en zijn zaak voorop zet in je leven, in plaats van vooral en in de eerste plaats geld vergaren. Het houdt in dat we onze middelen inzetten voor Gods werk, voor de bevordering van zijn koninkrijk, om ons voor anderen in te zetten en om tot zegen te zijn voor de mensen om ons heen.

Toen God Abram riep, wilde Hij Abram en zijn familie gebruiken om alle volken op de aarde te zegenen. Abraham ‘wordt zelfs Gods vriend genoemd.’ (Jakobus 2:23) Hij beloofde hem: ‘Ik zal je tot een groot volk maken, Ik zal je zegenen, je naam aanzien geven, een bron van zegen zul je zijn. Ik zal zegenen wie jou zegenen, wie jou vervloekt, zal Ik vervloeken. In jou zullen alle volken op aarde gezegend worden.’ (Genesis 12:2-3) ‘En dus wordt iedereen die gelooft samen met Abraham, de gelovige, gezegend.’ (Galaten 3:9)

‘Geld is zo belangrijk omdat je er zoveel goeds mee kunt doen. In de handen van Gods kinderen verandert geld in voeding voor mensen die honger lijden, in water voor wie dorst hebben en in kleding voor mensen die nauwelijks kleren hebben. Geld kan mensen uit hun moeilijkheden helpen en kan ertoe bijdragen dat zieken genezing vinden. Maar geld heeft niet meer waarde dan zand, tenzij het wordt gebruikt voor onze dagelijkse levensbehoeften, om tot zegen te zijn van anderen en om Gods werk te financieren.’ (Ellen White, Verhalen om verder te vertellen, p. 296.)

`‘Waar je schat is, daar zal ook je hart zijn.’ (Mattheüs 6:21) Waar liggen jouw schatten als je afgaat op wat je hart zegt?`

`Matteüs 6:19-21 Over welke fundamentele waarheid heeft Jezus het hier?`