---
title:  Middelen die Gods gezin ter beschikking staan
date:   03/01/2023
---

Middelen die Gods gezin ter beschikking staan Gods grootste geschenk aan zijn kinderen is Jezus Christus. Hij brengt ons de vrede van vergeving, genade voor het dagelijkse leven en geestelijke groei en de hoop op eeuwig leven. ‘Want God had de wereld zo lief dat Hij zijn enige Zoon heeft gegeven, opdat iedereen die in Hem gelooft niet verloren gaat, maar eeuwig leven heeft.’ ‘Wie Hem wel ontvingen en in zijn naam geloven, heeft Hij het voorrecht gegeven om kinderen van God te worden.’ (Johannes 3:16;1:12) Verlossing is dus het geschenk waarop alles is gebouwd. Wat zouden we anders kunnen ontvangen van God dat er op de lange termijn werkelijk toe doet? Wat we hier ook bezitten, op een dag zijn we er niet meer en dat geldt ook voor degenen die ons kennen. Wat we ook voor goeds hebben gedaan, het vervaagt allemaal. Daarom zou het geschenk van het evangelie, Christus en zijn kruisdood, het belangrijkste moeten zijn voor ons en datgene waar al onze gedachten om draaien (1 Korintiërs 2:2). Behalve verlossing geeft God ons nog zo veel meer. Degenen die zich zorgen maakten over hun voedsel en kleding, bemoedigde Jezus met de woorden: ‘Zoek liever eerst het koninkrijk van God en zijn gerechtigheid, dan zullen al die andere dingen je erbij gegeven worden.’ (Matteüs 6:33)

`Lees Psalm 21:1; 37:25; Filippenzen 4:19. Wat zeggen deze verzen over de manier waarop God voorziet in onze dagelijkse behoeften?`

Toen Jezus tegen zijn leerlingen zei dat Hij spoedig weg zou gaan, beloofde Hij hun het geschenk van de heilige Geest ter bemoediging. ‘Als je Mij liefhebt, houd je dan aan mijn geboden. Dan zal Ik de Vader vragen jullie een andere pleitbezorger te geven, die altijd bij je zal zijn: de Geest van de waarheid. De wereld kan Hem niet ontvangen, want ze ziet Hem niet en kent Hem niet. Jullie kennen Hem wel, want Hij blijft bij jullie en zal in jullie zijn.’ ‘De Geest van de waarheid zal jullie [...] de weg wijzen naar de volle waarheid.’ (Johannes 14:15-17; 16:13) Vervolgens geeft ook de Geest zelf prachtige geestelijke gaven aan Gods kinderen (Zie: 1 Korintiërs 12:4-11).

Kortom, de God waarin ‘wij leven, bewegen en zijn’, de God die ‘zelf aan iedereen leven en adem en al het andere schenkt’, heeft ons in het leven geroepen (Handelingen 17:25,28). Hij schenkt ons ook de belofte van verlossing, materiële zegeningen en geestelijke gaven om een zegen te zijn voor anderen.

`Welke spullen we ook bezitten, welke talenten of gaven we ook hebben gekregen, we zijn de gever dank verschuldigd voor de manier waarop we die geschenken kunnen gebruiken. Hoe ga jij daar zelf mee om?`

`Psalm 21:1; 37:25; Filippenzen 4:19 Wat zeggen deze verzen over de manier waarop God voorziet in onze dagelijkse behoeften?`
