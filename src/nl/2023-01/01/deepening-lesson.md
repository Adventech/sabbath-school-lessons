---
title:  Verdieping
date:   06/01/2023
---

## Deel van Gods gezin

### Galaten 3:26-4:7

#### IJsbrekervraag

`Hoe zou jij willen bijdragen aan de totstandkoming van een betere wereld, en wat verwacht je ten aanzien hiervan van je medemens?`

#### Ik Verken

Dit gedeelte vertelt ons dat wie op God vertrouwen en zich laten dopen, door Hem als zijn kinderen beschouwd worden (3:26-27). Zij maken dan deel uit van ‘het gezin van God’. Er heeft een aanneming tot zoon (of dochter) plaatsgevonden. Als geschenk ter verwelkoming in ‘het gezin van God’ geeft Hij je ‘de Geest van zijn Zoon’, zodat je Hem als Vader kunt aanvaarden en aanroepen (4:6). Galaten benadrukt dat er alleen redding is op basis van geloof in Christus, en niet door je te houden aan ‘de wet’ of bepaalde ‘grondbeginselen’. De brief is geschreven rond 54 n. Chr. ‘aan de gemeenten in Galatië’, een gebied in het huidige Klein-Azië, waarin zich al jaren een welvarende Joodse kolonie bevond.

#### Ik Bestudeer

***Lees 3:26*** Vergelijk Galaten 3:26 en 4:5-7 met Romeinen 8:14-17 en 23.

`Hoe word je een zoon of dochter van God?` `Welk voorrecht is hieraan verbonden?` `Welk vooruitzicht heb je als zoon of dochter van God?` `Waaraan is een zoon of dochter van God volgens Romeinen 8:14 te herkennen?` `Welke moederfiguur is er in ‘het gezin van God’, of is die er niet?`

In Galaten 2:16 (NBV) en 3:26 (HSV) gaat het over ‘het geloof in Jezus Christus’.

`Bedoelt Paulus hier hetzelfde mee, of niet?`

***Lees 3:27***

Paulus vergelijkt Christus met een kledingstuk dat je kunt dragen. Volgens hem trek je bij je doop Christus als het ware aan en word je daardoor één met Hem.

`Wat betekent dat voor je leven vanaf je doop? Lees Efeziërs 4:21-24.`

`Wat wil ‘Kleren maken de man’ zeggen?`

***Lees 4:5***

In Galaten 3:23-25 staat dat de wet (van God) een bewaker en toezichthouder (paidagogos, vers 24-25) was tot de komst van Christus. Een paidagogos was een slaaf die een jongen voortdurend begeleidde en hem goede manieren leerde, meenam naar school en overhoorde. Daarvan wordt het woord ‘pedagoog’ afgeleid.

`Hoe hield de wet volgens Galaten 3:19 toezicht?`

De wet van God wordt al gauw een last, als je ontdekt dat je die niet volledig naleeft. Je krijgt een schuldgevoel, als je iemand onrecht hebt aangedaan. Mogelijk heb je opzettelijk Gods gebod overtreden. God wil je door Jezus verlossen van zonde en schuld. Hij wil dat je ook bevrijd wordt van de neiging fouten te herhalen.

`Deuteronomium 10:12-13 en 1 Johannes 5:3 Hoe horen wij ons op te stellen in onze relatie met onze hemelse Vader?`

***Lees 4:7*** Als je een zoon of dochter van God bent geworden, ontvang je een erfenis. Welke erfenis is dat volgens Romeinen 8:16-17, 1 Petrus 1:4-5, Hebreeën 11:16 en Jakobus 2:5?

#### Ik Pas Toe

Wanneer je een relatie met Christus hebt, ben je een gelovige. Hij is de Zoon van God, maar gelovigen horen als zoons en dochters van God bij Hem. We ontvangen de Geest als voorschot en kompas op de erfenis.  `Wanneer laat je je wel of niet leiden door de heilige Geest?`

`Waarom is het niet alleen rozengeur en maneschijn, als je een zoon of dochter van God bent?`

`Als zonen en dochters van God kunnen we Hem hier op aarde vertegenwoordigen`

`Hoe doe jij dat met jouw gaven?`

Jezus is op dit moment niet op aarde, maar we kunnen wel contact met Hem hebben, als we bidden.

`Wat zou je op dit moment tegen Hem willen zeggen, en wat zeg je als je Hem persoonlijk ontmoet?`

#### Ik bid …

Heer, ik ben onder de indruk dat U mij wilt beschouwen als een zoon of dochter van U. Maak mij tot een waardig lid van uw gezin, en maak mij dankbaar voor alle broers en zussen om mij heen. Amen.
