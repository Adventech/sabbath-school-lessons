---
title:  De Heer regeert
date:   15/01/2024
---

Nauw – of eigenlijk onlosmakelijk – verbonden met God de Schepper is de soevereine God, de Heerser. De verklaring: ‘De Heer is Koning’ wordt ernstig verkondigd in Psalm 93:1, Psalm 96:10, Psalm 97:1 en Psalm 99:1, maar de echo ervan wordt door het hele Psalmenboek gehoord.

De Heer is bekleed met eer, majesteit en kracht. Hij wordt omringd door wolken en duisternis, maar Hij hult zichzelf ook in ‘een mantel van licht.’ (Psalm 93:1, 104:1; Psalm 97:2; Psalm 104:2) Deze metaforen verhogen de macht en heerlijkheid van de Koning en zijn zorgvuldig gekozen om Gods unieke grootheid te tonen die uitstijgt boven het menselijk begrip.

`Lees Psalm 97. Hoe wordt het heersen van God gekarakteriseerd? (Psalm 97:2, 10) Hoever strekt zijn regering zich uit? (Psalm 97:1, 5, 9)`

De heerschappij van de Heer wordt getoond in de schepping, de verlossing en zijn rechtspraak (Psalm 96:5; Psalm 98:2; Psalm 96:10). De Heer bevestigt zijn koningschap over de hele wereld. Gods koningschap is een eeuwig koningschap, niet te evenaren in macht en majesteit (Psalm 47:6-9; Psalm 45:6; 93:1-2; 103:19). De heerschappij van de Heer is gevestigd op genade, recht en gerechtigheid. Het brengt orde en stabiliteit aan de geschapen wereld (Psalm 98:3; 99:4). Gods heerschappij verenigt hemelse en aardse aanbidders in de lofprijzing aan God (Psalm 103:20-22; Psalm 148). Veel psalmen verbeelden hoe de hele mensheid Gods soevereine heerschappij aanvaardt (Psalm 96:10; 97:1; 99:1; 145:11-13).

Maar niet alle mensen, inclusief aardse heersers, doen dat momenteel. De heerschappij van de Heer wordt steeds ontkend door slechte mensen, die de Heer bespotten, zijn bestaan ontkennen en zijn volk onderdrukken (Psalm 14:1; 74:3-22). Hoewel de psalmschrijver wordt uitgedaagd door de voorspoed van sommige slechte mensen en hij zich zorgen maakt over Gods verdraagzaamheid, vertrouwt hij toch in de soevereine heerschappij van God en blijft floreren in de verzekering van Gods rechtvaardige oordeel (Psalm 68:21; 73:17-20). In geloof verblijdt Gods volk zich in de oprichting van Gods koninkrijk door het verlossende dienstwerk van Christus, en wachten ze op het moment dat dit werkelijkheid zal worden bij de tweede komst van Christus (Matteüs 12:26-28; 1 Korintiërs 15:20-28).

`‘U die de HEER bemint: haat het kwade. Psalm 97:10. Waarom moet onze liefde voor God ertoe leiden dat we het kwade haten? Hoe zijn deze twee elementen met elkaar verbonden?`