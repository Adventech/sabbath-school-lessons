---
title:  Altijd bewust van zijn verbond
date:   17/01/2024
---

`Lees Psalm 94:14; 105:7-10; Daniël 7:22. Het thema van Gods oordeel stelt ons voor een belangrijke vraag: Op welke manier kan Gods volk zich in Hem geborgen weten en verzekerd zijn van verlossing in de tijd van het oordeel?`

Gods volk is beschermd omdat God zijn woonplaats in Sion gevestigd heeft en zijn eeuwigdurend verbond met hen als zijn waardevol bezit heeft gesloten (Psalm 76:1-2; Psalm 94:14; 105:8-10). God belooft niet alleen dat Hij zijn verbondsvolk niet zal verstoten; Hij werkt er ook actief aan om hen in Hem geborgen te houden. Hij vergeeft hun zonden; Hij instrueert, zegent en versterkt zijn volk. God oordeelt om mensen tot gerechtigheid te leiden en te laten zien dat Hij voor hen zorgt (Psalm 103:3; Psalm 25:8-11; 29:11; 105:24; Psalm 94:8-15).

Psalm 105 als geheel toont Gods trouw aan zijn verbond in de geschiedenis van Israël. In alles dat gebeurde, goed en slecht, was God erbij. Hij leidde Jozef op wonderlijke wijze naar Egypte en verloste zijn volk en de andere volken in dat gebied door hem tijdens de ernstige hongersnood. De Heer liet Mozes opgroeien om zijn volk uit de Egyptische slavernij te leiden, met tekenen en wonderen ten behoeve van hen (Psalm 105:16-24; Psalm 105:25-38).

De Heer gaf het beloofde land aan zijn volk en zijn voortdurende bescherming (Psalm 105:11, 44; Psalm 105:12-15). Hij maakte hen vruchtbaar, bevrijdde hen van hun overheersers en voorzag in hun dagelijkse noden (Psalm 105:24; Psalm 105:37-38; Psalm 105:39-41). De Heer heeft zonder twijfel de soevereine controle over alles dat te maken heeft met zijn volk – een waarheid waarvan de psalmschrijvers vonden dat zijn volk die nooit mocht vergeten.

Wanneer God aan zijn verbond denkt, is dat meer dan een onderkenning of een herinnering want het leidt altijd tot actie (Genesis 8:1; 1 Samuel 1:19; Psalm 98:3; 105:42-44). Dit betekent ook dat de mensen moeten leven op een manier die recht doet aan God wanneer zij opgeroepen worden te denken aan Gods wonderen en oordelen.

In dit verbond is de voornaamste oproep aan Israël om trouw te blijven door Gods wetten te onderhouden. Gods volk wordt ook opgeroepen te getuigen over God aan andere volken, want de Heer ziet graag dat alle volken zich aansluiten bij zijn volk Israël. De wereld is op die manier geborgen in de bescherming van het verbond van de almachtige en genadige God (Psalm 78:5-7; 105:45; Psalm 105:1-2; Psalm 89:28-34).

`Wat hebben wij in Jezus dat laat zien waarom de beloften aan het oude Israël ook op ons van toepassing kunnen zijn? – Zie Galaten 3:26-29.`