---
title:  Verdieping
date:   19/01/2024
---

## De Heer regeert

### Psalm 97

#### IJsbrekervraag

`Waarin herken ik de grootheid van God als schepper het meest en waarom spreekt dat mij aan?`

#### Ik Verken

Erkenning van Gods eeuwige koningschap, niet alleen over de aarde, maar over heel zijn schepping is een steeds terugkomend thema.

Mozes zong erover samen met de Israëlieten aan de oever van de Rietzee (Exodus 15:18). Jezus leerde ons over de bevestiging van Gods totale heerschappij te bidden ‘laat uw koninkrijk komen’ (Matteüs 6:33). Zo is het koningschap van God eveneens een thema in diverse Psalmen (zie Psalm 29, 93 en 95-99). Het zijn lofliederen waarin de aard van zijn koningschap in poëtische vorm bezongen wordt.

Zing en jubel met heel uw hart voor de Heer (Efeziërs 5:19).

#### Ik Bestudeer

De dichter wil in deze psalm een boodschap overbrengen van de vreugdevolle relatie tussen de Heer en zijn volk. Hij gebruikt daarvoor herhalingen die het thema van de psalm vormen,

`Waar berust volgens vers 2 het koningschap van God op?`

Nadat recht en gerechtigheid in dit vers 2 zijn geïntroduceerd als de basis voor Gods koningschap – zijn troon – wordt Gods aanwezigheid in verzen 3 t/m 5 gekenmerkt door verterend vuur en bliksem.

`Vergelijk deze verzen 3 t/m 5 met Exodus 19:9, 16 en 18. Wat vond daar plaats?`

Je zou hieruit kunnen afleiden dat de psalmist een verbinding maakt tussen Gods troon, zijn gerechtigheid en de wet die op de berg in de Sinaï werd gegeven.

`Neem de psalm nog een keer door. Markeer de teksten waar over gerechtigheid, rechtvaardigheid en rechtvaardige(n) gesproken wordt en doe hetzelfde met betrekking tot de woorden vreugde, verheugen en juichen. Wat zegt dit over de aard van Gods gerechtigheid?`

Let ook op de volgorde: Gods troon berust op gerechtigheid (vers 2), de hemel vertelt daarvan (vers 5), er volgt een rechtspraak (vers 8), de rechtvaardigen verheugen zich en prijzen God (vers 12)

`Wie zullen volgens vers 6 delen in Gods gerechtigheid?`

Dat Gods koningschap niet beperkt is tot het volk Israël wordt nog eens benadrukt in verzen 5 en 9 waarin Hij heerser van heel de aarde genoemd wordt.

`Wie mogen volgens verzen 10 en 11 delen in de vreugde die God wil schenken?`

Merk in vers 10 op dat God de bevrijder is die de rechtvaardigen redt uit de greep van goddelozen.

#### Ik Pas Toe

`Er zijn veel volken die niet staan te juichen over de heerschappij van hun machthebbers. Welke redenen heb jij – hebben christenen – om te juichen over het koningschap van de Heer?`

`De verzen 3 t/m 5 over de verschijning van de Heer zijn nogal dreigend, niet bepaald om te juichen van vreugde. Iedereen beefde staat er in Exodus 19:16. Wat roept dit soort beelden bij jou op? Waarom zou God zich zo presenteren? Vergelijk dit ook met de boodschap in vers 10 en bespreek met elkaar hoe en waarom God zich van verschillende kanten laat zien. Kijk eventueel ook naar Johannes 14:8,9.`

`Wat is de basis voor de rechtspraak (vers 8), en in hoeverre spreekt het je aan dat ook jij daar deel aan hebt (zie Openbaring 20:12)?`

`Op welke manieren zou je Psalm 97 kunnen gebruiken om van je geloof te getuigen? Welke verschillende kanten zou je daarbij kunnen belichten?`

`Welke mogelijkheden zijn er zoal om God de eer te geven die Hem toekomt en welke daarvan pas jij toe in jouw leven?`

#### Ik bid …

Vader in de hemel help ons om de grootheid van uw liefde steeds meer te begrijpen en te ervaren. Gebruik ons om uw grootheid ook op een positieve manier te tonen aan de mensen, op een manier die aanstekelijk werkt en zo mogelijk mensen nieuwsgierig maken naar U. Amen.