---
title:  God is de Rechter
date:   16/01/2024
---

`Lees Psalm 75. Waarom is de opschepperij van de zondaars nutteloos?`

Als soevereine Koning, is de Heer ook de Wetgever en Rechter. De onrechtvaardigen bedreigen steeds de goede orde die God in de wereld tot stand heeft gebracht, maar de Heer zal de wereld berechten en de heerschappij van het kwade ten einde brengen (Psalm 99:7; Psalm 98:9; 97:2; Psalm 75:8-10; 96:13).

In Psalm 75 verbeelden diverse beelden de onvermijdelijke vernietiging van de onrechtvaardigen. Het beeld van een beker met rode wijn toont de intensiteit van Gods woede (Psalm 75:9; Jeremia 25:15; Openbaring 14:10). Het vernederen van de trots van de onrechtvaardigen verbeeldt het einde van hun macht en overheersing, terwijl de rechtvaardigen juist verhoogd zullen worden (Psalm 75:11). God bepaalt ‘of de tijd is gekomen’ voor zijn oordeel. De uitvoering van dit oordeel zal duidelijk aan het einde van de tijd plaatsvinden (Psalm 75:3; Psalm 96:13; 1 Korintiërs 15:23-26).

De Heer peilt de harten van de mensen bij zijn oordeel. Lees Psalm 14:2. Het roept het beeld op van Genesis 6:5, 8. Beide teksten laten zien dat de uitvoering van Gods oordeel over de wereld voorafgegaan wordt door een onderzoek naar de levensstijl van de mensen terwijl Hij op zoek is naar wie Hij kan redden. Dit oordeel wordt soms ‘het onderzoekend oordeel’ genoemd, waarbij God de rechtvaardigen verdedigt en beslist over het lot van de onrechtvaardigen.

**Hoe werkt dat?** In de eerste plaats bevrijdt God zijn volk van de goddelozen en beloont de nederigen met verlossing (Psalm 97:10; 146:9; Psalm 149:4). Ten tweede worden de onbekeerde goddelozen voor altijd vernietigd (Psalm 97:3). Sommige Psalmen beschrijven op poëtische wijze de nutteloosheid van menselijke wapens tegen de goddelijke Rechter. De Heer is ook een vergevende God, hoewel Hij de misdaden van de mensen bestraft. Gods volk en niet alleen de goddelozen, zullen verantwoording afleggen aan God (Psalm 76:3-6; Psalm 99:8; Psalm 50:4; 135:14).

De Psalmen bevatten hetzelfde uitgangspunt dat we ook in andere teksten tegenkomen, namelijk dat het oordeel van God begint bij zijn volk en vervolgens wordt uitgebreid over de hele aarde (Deuteronomium 32:36; 1 Petrus 4:17). De psalmschrijver roept om Gods oordeel over hem, maar vertrouwt op Gods rechtvaardigheid om hem te verdedigen (Psalm 7:8-11; 139:23-24).

`De Psalmen roepen ons op ons te verblijden in afwachting van Gods oordeel – Psalm 67:4; 96:10-13; 98:4-9. Op welke manier is Gods oordeel goed nieuws voor degenen die bedekt zijn met het bloed van Christus?`