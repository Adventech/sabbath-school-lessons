---
title:  Hoe lang blijft u onrechtvaardig oordelen?
date:   06/02/2024
---

De Heer heeft de leiders van Israël de autoriteit toebedeeld om het recht in Israël te handhaven (Psalm 72:1-7, 12-14). De koningen van Israël werden geacht hun autoriteit te laten gelden in overeenstemming met de wil van God. De belangrijkste taak van de leiders was om vrede en recht te handhaven in het land en te zorgen voor hen die sociaal achtergesteld waren. Alleen op die manier zou het land en de hele bevolking welvarend kunnen zijn. De troon van de koning wordt versterkt door trouw aan God, niet door menselijke kracht.

`Lees Psalm 82. Wat gebeurt er als de leiders het recht vervormen en de mensen, die zij moeten beschermen, onderdrukken?`

In Psalm 82 verklaart God zijn oordeel over de corrupte rechters van Israël. De ‘goden’ (Psalm 82:1, 6) zijn duidelijk geen heidense goden of engelen, want ze hadden nooit de taak om bevrijding te bieden aan Gods volk en konden dus ook niet veroordeeld worden voor het nalaten daarvan. De aanklachten in Psalm 82:2−4 zijn een echo van de Tora wetten, waarbij de ‘goden’ geïdentificeerd worden als de leiders van Israël (Deuteronomium 1:16-18; 16:18-20; Johannes 10:33-35). God bevraagt de ‘mensenzonen’ of zijn rechtvaardig oordelen, en hun straf wordt aangekondigd omdat zij onrechtvaardig bevonden worden. De leiders strompelen in de duisternis zonder kennis omdat zij de wet van God, het licht, verworpen hebben (Psalm 82:5; Psalm 119:105).

De Bijbel houdt standvastig vast aan het uitgangspunt dat de Heer de enige God is. God deelt zijn heerschappij over de wereld met aangewezen menselijke leiders die Hem representeren (Romeinen 13:1). Hoe vaak hebben deze menselijke vertegenwoordigers, in de geschiedenis en tot op de dag van vandaag, echter de hun gegeven verantwoordelijkheden misbruikt?

Psalm 82 laat op spottende wijze de afvalligheid van enkele leiders zien die meenden dat zij als ‘goden’ boven de mensen stonden. Hoewel God de autoriteit en de voorrechten gaf aan de leiders van Israël, in de zin dat zij de ‘kinderen van de Allerhoogste’ genoemd werden en Hem vertegenwoordigden, nam Hij afstand van de slechte leiders. God herinnert hen eraan dat zij sterfelijk zijn en onderworpen aan dezelfde morele wetten als ieder ander mens. Niemand staat boven de wet van God (Psalm 82:6-8). God zal rechtspreken over de hele wereld en ook Gods volk zal verantwoording afleggen aan Hem. Zowel de leiders als het volk moeten het voorbeeld van de goddelijke Rechter nabootsen en hun volledige hoop op Hem stellen.

`Wat voor autoriteit oefen jij uit over andere mensen? Hoe eerlijk en fair oefen jij die autoriteit uit? Pas goed op wat je doet.`