---
title:  De koninklijke strijder
date:   04/02/2024
---

`Lees Psalm 18:3–18; Psalm 76:3–9, 12 en Psalm 144:5–7. Hoe wordt de Heer verbeeld in deze teksten? Wat zeggen deze beelden over Gods bereidheid om zijn volk te bevrijden? `

Deze liederen prijzen de Heer voor zijn geweldige macht over de kwade machten die zijn volk bedreigen. Ze verbeelden God in zijn majesteit als Krijger en Rechter. Het beeld van God als Krijger wordt veel gebruikt in de Psalmen en benadrukt de hardheid en urgentie van Gods antwoord op de smeekbeden en het lijden van zijn volk.

‘De donder van de HEER klonk aan de hemel, de Allerhoogste verhief zijn stem: hagel en gloeiende as. Hij schoot zijn pijlen en sloeg de vijanden uiteen, wierp zijn bliksemschichten en verdreef hen. De beddingen van het water werden zichtbaar, de grondvesten van de wereld kwamen bloot door uw dreigende blik, HEER, door de briesende adem uit uw neus (Psalm 18:14-16).

Gods vastberadenheid en grootheid zijn absoluut. Dit moet twijfel wegnemen over Zijn zorg voor degenen die lijden en zijn vermogen om het kwaad te overwinnen. We moeten gewoon wachten tot Hij het doet.

Zelfs als Gods mensen, zoals David, betrokken raakten bij oorlog, kwam bevrijding uiteindelijk niet door menselijk handelen. In zijn vele gevechten tegen de vijanden van Gods volk, prees koning David God als de enige die alle overwinningen tot stand bracht. Het zou gemakkelijk geweest zijn voor David om de eer voor al zijn successen en overwinningen zelf op te eisen, maar zo zat hij niet in elkaar. Hij wist waar de bron van zijn kracht vandaan kwam.

Hoewel David zegt dat de Heer zijn handen ‘oefent’ voor de strijd, vertrouwt hij nergens in de Psalm op zijn eigen kundigheid in het gevecht. In plaats daarvan strijdt de Heer voor David en bevrijdt hem (Psalm 18:35; Psalm 18:48-49).

In de Psalmen neemt koning David, die bekend stond als succesvol strijder, zijn rol aan als kundig muzikant en prijst hij de Heer als de enige Bevrijder en Onderhouder van zijn volk (Psalm 144:10-15). Lofprijzing en gebed voor de Heer zijn Davids bronnen van kracht en die zijn krachtiger dan enig oorlogstuig. Alleen God is betrouwbaar en onze aanbidding waardig.

`Waarom is het belangrijk altijd de bron van je talenten voor ogen te houden, welke gaven, kundigheid en succes je ook hebt gekend in je leven? Welk gevaar ligt op de loer als je die bron vergeet?`