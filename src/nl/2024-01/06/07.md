---
title:  Verdere studie
date:   09/02/2024
---

Lees Ellen White, ‘Beloften van geluk’, blz. 14-48, in Christen-zijn op de manier van Jezus.

De Psalmen protesteren tegen de menselijke onverschilligheid ten aanzien van onrechtvaardigheid; ze weigeren het kwaad te accepteren. Ze worden geïnspireerd door de drang om Gods naam groot te maken en niet door een verlangen naar wraak. Daarom is het passend voor de rechtvaardige om zich te verheugen over de wraak die God neemt ten aanzien van het kwaad. Op die manier worden namelijk Gods naam en zijn rechtvaardigheid hersteld in de wereld (Psalm 58:10-11). De Psalmen verplichten de mensen hun stem te verheffen tegen het kwaad en de komst van Gods koninkrijk in al zijn volheid te verwachten. In de Psalmen wordt ons de zekerheid van goddelijke troost en bevrijding gegeven. De Heer zal opstaan!

‘Jezus zei dat we, als we bespot en vervolgd worden, blij moeten zijn. Hij verwees zijn gehoor naar de profeten: ‘Neem een voorbeeld aan het geduldige lijden van de profeten die in de naam van de Heer spraken’ -- Jakobus 5:10. Abel, de eerste gelovige onder Adams kinderen, stierf als een martelaar. Henoch ‘wandelde’ met God, maar de wereld moest niets van hem hebben. Noach werd bespot als een fanaticus en onruststoker. ‘Weer anderen kregen te maken met bespotting en geseling, zelfs met arrestatie en gevangenschap... Anderen werden gemarteld tot de dood erop volgde en wilden van geen vrijlating weten, omdat ze uitzagen naar een betere opstanding’ – Hebreeën 11:36, 35.’ (Ellen White, Christen-zijn op de manier van Jezus, blz. 38.)

**Gespreksvragen**

`Aangezien de pijnlijke bewustwording van kwaad in de wereld ons kan laten afvragen of de Heer werkelijk regeert, hoe kunnen we dan een onwankelbaar geloof ontwikkelen dat zelfs in tijden van beproeving overeind blijft? Met andere woorden, waar moeten we ons op richten om ons geloof in Gods liefde, goedheid en kracht te behouden? Wat leert het kruis ons over God en zijn karakter?`

`Waarom is het belangrijk niet op menselijke middelen (leiders, organisaties en sociale bewegingen) te vertrouwen als de hoogste waarheid en oplossing voor gerechtigheid in de wereld, maar alleen op het Woord van God en zijn oordeel?`

`Wat zijn de praktische gevolgen van de waarheid dat het heiligdom de plek is voor goddelijk oordeel?`

`Op welke manier kunnen we het ruwe taalgebruik in sommige Psalmen begrijpen? Hoe helpt dit taalgebruik ons in de verbinding met de menselijkheid van degenen die deze Psalmen schreven?`