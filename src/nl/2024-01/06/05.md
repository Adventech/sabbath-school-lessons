---
title:  Gooi je verontwaardiging eruit
date:   07/02/2024
---

`Lees Psalm 58:6–8; Psalm 69:22–28; Psalm 83:9–17; Psalm 94:1-2 en Psalm 137:7–9. Welke sentimenten spreken er uit deze Psalmen? Wie is degene die oordeelt in deze Psalmen?`

Sommige Psalmen smeken God om wraak te nemen op personen en volken die kwaad in de zin hebben, of die reeds kwaad gedaan hebben aan de psalmschrijvers of hun volk. Deze Psalmen kunnen ons van ons stuk brengen vanwege het ruwe taalgebruik en de schijnbare wanklank met het Bijbelse principe van liefde voor je vijanden (Matteüs 5:44).

Toch is de verontwaardiging van de psalmschrijver ten aanzien van onderdrukking terecht. Het betekent dat de psalmist het gegeven van goed en kwaad serieuzer neemt dan vele andere mensen. Hij maakt zich ernstige zorgen over het kwaad dat gedaan wordt in de wereld, niet alleen aan hemzelf maar ook aan anderen.

De psalmschrijver suggereert echter nergens dat hij zelf gerechtigd is om wraak te nemen. In plaats daarvan laat hij de bestraffing volledig in Gods handen. De Psalmen brengen de verwensingen ten aanzien van het goddelijke verbond naar buiten (Deuteronomium 27:9-16) en smeken God te handelen zoals Hij heeft beloofd.

De Psalmen zijn profetische uitspraken over Gods dreigende oordeel; het zijn niet alleen maar de gebeden van de psalmist. Psalm 137 toont de aankondiging van goddelijk oordeel over Babylon, zoals we dat ook tegenkomen bij de profeten. De verwoesting die de Babyloniërs over andere volken brachten, zullen hen nu zelf overvallen. De Psalmen bevatten goddelijke waarschuwingen dat het kwaad niet voor altijd onbestraft zal blijven.

Gods wraak is een mengsel van recht en genade. Gods kinderen worden opgeroepen te bidden voor degenen die hun kwaad aandoen en zelfs te hopen op hun bekering (Psalm 83:18; Jeremia 29:7).

Terwijl we proberen deze Psalmen in te passen in de Bijbelse normen van liefde voor vijanden, moeten we echter voorzichtig zijn dat we afgrijselijke ervaringen die eruit spreken niet bagatelliseren. God erkent het lijden van zijn kinderen en verzekert hen: ‘Kostbaar in de ogen van de HEER is het leven van zijn getrouwen.’ (Psalm 116:15) Goddelijk oordeel verplicht Gods kinderen hun stemmen te verheffen tegen elke vorm van kwaad en het komende rijk van God in al zijn volheid te verwachten. De Psalmen geven ook een stem aan hen die lijden door hen te laten weten dat God zich bewust is van hun lijden en dat op enig moment gerechtigheid zal plaatsvinden.

`Wie denkt er niet op gezette tijden aan wraak ten opzichte van degenen die hen of hun naasten kwaad hebben aangedaan? Hoe kunnen deze Psalmen je helpen om dergelijke gevoelens in het juiste perspectief te plaatsen?`