---
title:  Wachten in de rust van Gods sabbat
date:   27/03/2024
---

`Lees Psalm 92. Welke twee aspecten van de sabbat worden in dit lied voor de sabbat benadrukt?`

De lofprijzing aan God voor zijn grote daden en de paradijsachtige tekening van de rechtvaardigen verwijzen duidelijk naar de schepping, het eerste aspect dat de sabbat gedenkt. De Psalm bejubelt de Heer ook voor zijn overwinning over vijanden, als de God van het recht en versterkt zo het tweede sabbatthema: verlossing van het kwaad (Psalm 92:4-15; Deuteronomium 5:12-15). Psalm 92 looft God dus voor zijn schepping in het verleden en het onderhouden van de wereld in het heden, en het wijst op de eindtijdhoop van eeuwige goddelijke vrede en orde.

De mensen mogen genieten van de sabbatsrust omdat God de ‘Allerhoogste’ is; zijn superieure positie in de hoge hemelen geeft Hem een onvergelijkbaar voordeel over hun vijanden.

Maar hoewel Hij de Allerhoogste is, is de Heer graag bereid naar beneden te reiken om allen te verlossen die een beroep op Hem doen. Het scheppingswerk van de Heer en in het bijzonder de bevrijding van die schepping, zou mensen moeten inspireren God te aanbidden en Hem lief te hebben. Leven in een gevallen wereld, zonder hoop op bevrijding, is tenslotte niet iets om erg enthousiast van te worden. We hebben lief, we lijden, we sterven – en dat doen we zonder hoop. Daarom eren we de Heer, niet alleen als onze Schepper, maar ook als onze Verlosser.

‘Pure olie’ onthult de vernieuwde toewijding van de psalmist om God als zijn gewijde dienaar te dienen. De zalving met olie vond plaats om uitverkoren mensen te wijden als priesters en koningen (Psalm 92:11; Exodus 40:15; 1 Samuel 10:1). Toch koos de psalmschrijver voor een ongebruikelijk Hebreeuws woord, balal, om zijn zalving te beschrijven die niet zozeer het zalven van Gods dienaren verbeeldt, maar die het ‘mixen’ van olie met andere delen van het offer kenmerkt. Het unieke gebruik van balal door de psalmist, geeft aan dat de psalmschrijver zichzelf wil laten zien als een levend offer voor de Heer en zijn hele wezen aan God wil wijden (Exodus 29:2; Leviticus 2:4-5; Romeinen 12:1).

Het is niet vreemd om gedachten over wijding te vinden in een Psalm die is opgedragen aan de sabbat, want de sabbat is het teken dat God zijn volk heiligt. De beelden van palmbomen en ceders uit Libanon beelden Gods volk uit dat groeit in geloof en ware waardering voor Gods prachtige doelen en liefde. De sabbat is het teken van Gods eeuwige verbond met zijn volk. De sabbatsrust is dus van vitaal belang voor Gods volk, omdat het hen versterkt om vol vertrouwen te wachten totdat de Heer al zijn verbondsbeloften heeft ingelost (Exodus 31:13; Ezechiël 20:20; Hebreeën 4:1-10).

`Lees Psalm 92 opnieuw. Welke belangrijke hoop wordt ons hier aangereikt, en hoe kunnen we, zelfs nu, troost putten uit die woorden?`