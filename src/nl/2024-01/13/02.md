---
title:  Wacht op de Heer
date:   24/03/2024
---

`Lees Psalm 27:14; Psalm 37:7, 9, 34; Psalm 39:7; Psalm 40:1; Psalm 69:6; Galaten 5:5 en Romeinen 8:18–25. Wat smeken deze teksten af bij Gods volk?`

Misschien geeft de stress van het wachten wel de meeste druk in het leven. Het maakt niet uit wie we zijn, waar we wonen, wat onze levenspositie is, allemaal moeten we weleens ergens op wachten. Van het wachten bij de kassa tot het wachten op een medische uitslag, we wachten, maar dat vinden we vaak niet leuk.

Hoe zit het dan met wachten op God? Het gegeven van wachten op de Heer vinden we niet alleen terug in de Psalmen, maar door de hele Bijbel heen. Het kernwoord bij dit alles is ‘volharding.’ Doorzettingsvermogen is ons belangrijkste uitgangspunt als we niet willen toegeven aan de angst voor teleurstelling dat God op de een of andere manier aan ons voorbij zal gaan. Gods toegewijde kind wacht in de wetenschap dat God trouw is. Degenen die Hem verwachten, kunnen erop vertrouwen dat wanneer we onze situatie aan Hem overlaten, Hij zeker zal zorgen voor de beste uitkomst, zelfs als de omstandigheden soms het tegenovergestelde lijken aan te geven.

Wachten op de Heer is meer dan gewoon volhouden. Het is een diep verlangen voor God dat wordt vergeleken met ernstige dorst in een droog landschap (Psalm 63:2). De psalmist wacht op vele zegeningen van God, maar zijn verlangen om dicht in de buurt van God te zijn, overstijgt elke andere wens en behoefte in zijn leven. We lezen bij Paulus, in een mooie paragraaf in Romeinen, dat God en de hele schepping wachten op de vernieuwing van de wereld en op de gezegende ontmoeting tussen God en zijn volk aan het einde van de tijd. Hij schrijft: ‘De schepping ziet er reikhalzend naar uit dat de luister van Gods kinderen openbaar wordt.’ (Romeinen 8:19) Wat een geweldige belofte!

En toch, terwijl we wachten op de ultieme verlossing en hereniging met God, zelfs al weten wij ‘dat de hele schepping nog altijd als in barensweeën zucht en lijdt,’ is de Heer ook nu onder zijn volk, door de heilige Geest. In de tussentijd worden wij opgeroepen te getuigen van het verlossingsplan, dat zal uitmonden in een nieuwe schepping (Romeinen 8:22; Handelingen 1:4-8). Die nieuwe schepping is waar wij ten laatste op wachten, de uiteindelijke vervulling van onze hoop als adventistische christenen. Onze naam, adventist, geeft de hoop van onze verwachting al weer. We wachten en weten dat het niet tevergeefs zal zijn. Christus’ dood en opstanding, tijdens zijn eerste komst, is onze zekerheid voor zijn tweede komst.

`Welke dingen verwacht jij momenteel van God. Hoe kunnen we leren in geloof en vertrouwen te wachten, in het bijzonder als datgene waar we op hopen en waar we voor bidden (nog) uitblijft?`