---
title:  Wacht op de Heer
date:   23/03/2024
---

### Lezen

Psalm 27:14; Romeinen 8:18–25; Psalm 131; Matteüs 18:3; Psalm 126; Psalm 92; Marcus 16:1–8; 2 Petrus 1:19.

> <p>Kerntekst</p> 
> ‘Wacht op de HEER, wees dapper en vastberaden, ja, wacht op de HEER.’ Psalm 27:14.

We zijn aangekomen bij de laatste week van de studie in de Psalmen. De geestelijke reis heeft ons door verschillende ervaringen geleid. We hebben ontzag gevoeld voor de majestueuze Schepper, Koning en Rechter. Ook hebben we vreugde ervaren door goddelijke bevrijding, vergeving en verlossing. Daarnaast hebben we momenten van overgave beleefd in verdriet en klaagzangen. Bovendien hebben we hoop geput uit de glorierijke beloften van Gods eeuwige aanwezigheid en de verwachting van niet-aflatende universele aanbidding van God. De reis gaat verder, want we leven in de hoop op de komst van de Heer en dan zal ons verlangen naar God zijn uiteindelijke vervulling krijgen. Als we de Psalmen het laatste woord willen geven, dan zou het moeten zijn: ‘verwacht de Heer.’

De Heer verwachten is geen nutteloos en wanhopig afwachten. In plaats daarvan is het verwachten van de Heer een daad vol vertrouwen en geloof, die zich uit in actie. De Heer verwachten verandert onze sombere avonden in de verwachting van de stralende morgen (Psalm 30:5; 143:8). Het versterkt onze harten met nieuwe hoop en vrede. Het motiveert ons tot harder werken, tot het binnenbrengen van de overvloedige oogst uit de zendingsvelden van de Heer (Psalm 126:6, Matteüs 9:36–38). De Heer verwachten laat ons nooit beschaamd staan, maar zal rijkelijk beloond worden, want de Heer is trouw aan al zijn beloften (Psalm 37:7-11, 18, 34; 71:1; 119:137-138).

_Op sabbat 30 maart bespreken we met elkaar deze les._