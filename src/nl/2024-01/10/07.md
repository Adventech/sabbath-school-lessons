---
title:  Verdere studie
date:   08/03/2024
---

Lees Handelingen 7 en Hebreeën 11. Wat is volgens het Nieuwe Testament het uiteindelijke doel van Gods soevereine leiding over zijn volk, in de geschiedenis?

De historische Psalmen zijn krachtige getuigen van Gods trouw aan zijn volk. Elke gebeurtenis in de geschiedenis van Gods volk was een wonderbaarlijke stap vooruit richting de uiteindelijke vervulling van de goddelijke belofte van de Verlosser van de wereld, Jezus Christus uit Nazaret. Zelfs de moeilijkheden, die Gods volk tot wanhoop dreven en hen lieten denken dat God hen in de steek had gelaten, stonden onder Gods machtige leiding en waren deel van zijn voorzienigheid, want God is de superieure Heer van de geschiedenis. De psalmschrijver presenteert op kundige wijze de waarheid dat zelfs de ontrouw van de mensen God er niet van weerhoudt in zijn volk te blijven geloven en zijn beloften gestand te doen. De personen en groepen die geen berouw toonden werden echter uitgesloten van de zegeningen van het verbond, en hun oneervolle einde dient als voortdurende waarschuwing hoe een leven zonder God, of in oppositie tegen Hem, mensen vernietigt.

De Psalmen moedigen Gods kinderen aan in alle tijden hun hoop in de Heer te stellen en trouw te blijven aan Hem. ‘Wij hebben niets te vrezen voor de toekomst, tenzij we vergeten op welke manier de Heer ons geleid heeft en wat Hij ons in het verleden heeft geleerd.’ ( Ellen White, Life Sketches of Ellen G. White, blz. 196) Om zonder angst voorwaarts te gaan, is het voor Gods volk van belang dat zij haar geschiedenis kent. Ellen White adviseert gelovigen Psalm 105 en 106 ‘tenminste eenmaal per week’ te lezen (Ellen White, Testimonies to Ministers and Gospel Workers, blz. 98).

De geschiedenis van Gods volk laat zien dat geen enkele belofte van God in zijn Woord onvervuld blijft. Dit geldt voor goddelijke beloften ten aanzien van persoonlijke zorg in het heden en toekomstige beloften over de terugkeer van Christus, die de totstandkoming van Gods rijk van recht en vrede op de nieuwe aarde zal inluiden.

**Gespreksvragen**

`Welke zegeningen halen we uit het gedenken van Gods trouwe leiding aan zijn volk in de geschiedenis? Wat zijn de gevolgen als we de lessen uit het verleden vergeten of negeren? Hoe kunnen we het principe van de roeping van Israël toepassen op de kerk?`

`Op welke manier moedigen de Psalmen ons aan Gods trouwe zorg in ons leven te erkennen en geduld en vertrouwen in Gods soevereine leiding te oefenen, zelfs als we gebeurtenissen niet begrijpen?`

`Hoe kunnen we de bestudering van de geschiedenis van Gods volk zichtbaarder maken in onze persoonlijke en gemeenschappelijke aanbiddingsdiensten? Hoe kunnen we bewuster zijn in het delen van de recentere geschiedenis van Gods volk aan onze kinderen?`