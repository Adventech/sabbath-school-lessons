---
title:  Gedenk de geschiedenis en lofprijs God
date:   04/03/2024
---

`Lees Psalm 105. Welke historische gebeurtenissen en de lessen die daaruit getrokken kunnen worden, worden in deze Psalm belicht?`

Psalm 105 brengt belangrijke gebeurtenissen in herinnering die de verbondsrelatie tussen God en zijn volk Israël hebben vormgegeven. Het richt zich op Gods verbond met Abraham, waarbij het beloofde land aan hem en zijn nakomelingen wordt beloofd. Het toont tevens hoe die belofte, die ook bevestigd werd aan Isaak en Jakob, in eerste instantie zijn vervulling kreeg via Jozef, Mozes, en Aäron en gedurende de strijd om Kanaän. De Psalm geeft hoop aan Gods volk in alle tijden, want het geweldige werk van God uit het verleden, is tevens de garantie voor Gods onveranderlijke liefde voor zijn volk in alle tijden (Psalm 105:1-5, 7-8).

Psalm 105 lijkt op Psalm 78 (zie gisteren) in het benadrukken van Gods trouw aan zijn volk gedurende de geschiedenis. De Psalm doet dit om God te verheerlijken en trouw te stimuleren. In Psalm 105 worden, in tegenstelling tot Psalm 78, de fouten uit het verleden van het volk niet genoemd. Deze Psalm heeft een ander doel.

In Psalm 105 wordt de geschiedenis opnieuw verteld middels de levens van de grootste patriarchen uit Israël. Zo wordt Gods wonderbaarlijke leiding en het geduldig verdragen van moeilijkheden door de patriarchen getoond. Het doorzettingsvermogen van de aartsvaders en hun trouw aan God werden rijkelijk beloond. Psalm 105 nodigt de mensen daarom uit het geloof van de patriarchen over te nemen en vol vertrouwen de bevrijding door God in hun tijd te verwachten.

Psalm 105 bevat een muzikale opmerking die aangeeft dat Gods volk de feiten van hun eigen geschiedenis moet kennen om de Heer werkelijk te kunnen eren. De geschiedenis geeft bevestiging voor ons geloof en talloze redenen om God te prijzen. De gelovigen worden aangesproken als het nageslacht van Abraham en kinderen van Jakob. Daarmee wordt meteen duidelijk dat zij de vervulling van Gods belofte aan Abraham zijn, dat uit hem een groot volk zou ontstaan (Psalm 105:6; Genesis 15:3-6). De psalmist onderstreept de continuïteit tussen de aartsvaders en de opeenvolgende generaties van Gods volk. De psalmschrijver benadrukt dat ‘zijn besluiten gelden over de hele aarde.’ Hij spoort daarmee de gelovigen aan niet te vergeten dat ‘onze God’ ook de oppermachtige Heer is over de hele wereld en dat zijn goedertierenheid zich uitstrekt tot alle volken (Psalm 96:1;97:1). Het is duidelijk een oproep tot trouw voor elke generatie van gelovigen.

`Hoe moeten wij onszelf, als zevendedagsadventisten, zien in deze lijn van volken, vanaf Abraham? Zie Galaten 3:29. Welke les kunnen we leren uit deze geschiedenis?`