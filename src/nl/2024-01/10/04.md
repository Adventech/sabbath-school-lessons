---
title:  Gedenk de geschiedenis en je berouw
date:   05/03/2024
---

`Lees Psalm 106. Welke historische gebeurtenissen en de lessen daaruit, worden in deze Psalm benadrukt?`

Psalm 106 haalt ook de belangrijkste gebeurtenissen uit Israëls geschiedenis naar boven, inclusief de uittocht, het verblijf in de woestijn en het leven in Kanaän. Het legt nadruk op de gruwelijke zonden van de voorvaders, die uitmondde in de generatie die in ballingschap gevoerd werd. De Psalm werd dan ook zeer waarschijnlijk geschreven toen het volk in Babylon verbleef, of nadat ze naar huis teruggekeerd waren. De psalmist, onder inspiratie van de heilige Geest, bracht deze historische gebeurtenissen onder de aandacht van het volk, samen met de lessen die eruit getrokken moesten worden.

Deze Psalm verwijst, net als alle andere, naar Gods trouw aan zijn verbond van genade, waardoor Hij het volk in het verleden had bevrijd. Er spreekt de hoop uit dat God opnieuw zijn genade zal tonen aan zijn berouwvolle volk en hen vanuit de volken zal verzamelen. Het pleidooi om bevrijding in het heden is geen utopie, maar een gebed in geloof, gebaseerd op de zekerheid van de bevrijdingen die God in het verleden tot stand bracht en Gods niet aflatende trouw aan zijn verbond met het volk (Psalm 106:45, 47, 1-3).

Het in herinnering brengen van Israëls fouten uit het verleden in Psalm 106, is samengevoegd met de boetedoening van het volk voor hun zonden en hun erkenning dat zij het er niet beter hebben afgebracht dan hun voorouders. De huidige generatie geeft toe dat het nu zelfs nog erger is dan bij hun voorgangers omdat zij de gevolgen kenden van de overtredingen uit het verleden en hoe God groot geduld en genade toonde door hen te bevrijden, zelfs al waren ze bewust het verkeerde pad op gegaan. Als dit de waarheid was voor de mensen destijds, hoeveel te meer dan voor ons. Wij kennen de openbaring van Gods karakter en zijn verlossende genade door Jezus Christus en het kruis.

Het goede nieuws van Psalm 106 is dat Gods standvastige liefde het altijd wint van de zonden van de mensen (Psalm 106:8-10, 30, 43-46). De belangrijke rol van Mozes en Pinechas in het afwenden van Gods woede wijst op het belang van Christus’ tussenkomst ten behoeve van gelovigen. Alleen persoonlijke ervaring met Gods genade kan een verhaal uit het verleden tot ons verhaal maken.

`In Psalm 106:13 staat: ‘maar snel vergaten zij wat Hij gedaan had, ze wachtten niet geduldig zijn plannen af’ Waarom is het zo gemakkelijk om in ons leven precies hetzelfde te laten gebeuren?`