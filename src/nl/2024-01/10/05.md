---
title:  De gelijkenis van de wijngaard van de Heer
date:   06/03/2024
---

`Lees Psalm 80. Hoe wordt Gods volk neergezet in deze Psalm en voor welke hoop pleiten de mensen?`

Israël wordt voorgesteld als een wijngaard die God had ontworteld uit Egypte, het land van de onderdrukking, om die te transporteren naar het beloofde land van overvloed. Het beeld van een wijngaard onthult Gods keuze voor Israël en zijn wonderbaarlijke zorg voor hen (lees ook Genesis 49:11-12, 22; Deuteronomium 7:7-11).

In Psalm 80 lijdt Gods wijngaard echter onder zijn woede. De profeten kondigen de vernietiging van de wijngaard aan als teken van Gods oordeel, omdat de druiven slecht geworden zijn (Psalm 80:13; Jesaja 5:1-7; Jeremia 2:21).

Psalm 80 staat echter niet stil bij de redenen voor het goddelijke oordeel. Gezien Gods grenzeloze genade, is de psalmschrijver nogal beduusd dat God zijn aanwezigheid van zijn volk kan terugtrekken voor zo’n lange periode. De spanning tussen Gods woede en oordeel aan de ene kant, en Gods genade en vergeving aan de andere, zorgt voor angst bij de psalmist dat de goddelijke woede overwint en de mensen volledig wegvaagt (Psalm 80:17).

`Lees Numeri 6:22–27. Op welke manier wordt deze zegen in Psalm 80 gebruikt?1`

Het refrein van de Psalm brengt Aärons belofte van Gods voortdurende zegen voor zijn volk over en benadrukt de hoop dat Gods genade zal triomferen over de oorzaken van de ellende die de mensen ervaren: ‘God, keer ons lot ten goede, toon uw lichtend gelaat en wij zijn gered.’ (Numeri 6:22-27; Psalm 80:4; zie ook Psalm 80:8, 20)

Het Hebreeuwse woord voor ‘ten goede keren’ komt van een bekend woord dat ‘terugkeren’ betekent. Het wordt steeds opnieuw gebruikt in de Bijbel als God zijn volk, dat afgedwaald is, oproept naar Hem terug te keren. Het is nauw verbonden met het idee van berouw, het afkeren van de zonde en terugkeren naar God. ‘Ik leg in hun hart het inzicht dat Ik de HEER ben; als ze met heel hun hart naar Mij terugkeren, zullen zij mijn volk zijn en zal Ik hun God zijn.’ (Jeremia 24:7)

`Op welke manier heb jij zelf berouw ervaren als een terugkeer naar God?`