---
title:  Gods trouw is niet te stoppen
date:   03/03/2024
---

`Lees Psalm 78. Welke drie belangrijke tijdperken worden in deze Psalm benadrukt? Welke terugkerende lessen trekt Asaf uit elke periode?`

De overzichten van Israëls verleden benadrukken Gods trouw en Israëls ontrouw. Ze moeten ook aan komende generaties leren de fouten van hun voorouders niet te herhalen, maar hun vertrouwen op God te stellen en trouw te blijven aan zijn verbond. De psalmschrijver gebruikt de geschiedenis als een wijze les, wat betekent dat de mensen de boodschap van de Psalm goed moeten overdenken en voor zichzelf naar een betekenis zoeken. Psalm 78:2 is een profetische beschrijving van de leermethode van Jezus door middel van gelijkenissen (Psalm 78:2; Matteüs 13:34-35).

De Psalm reflecteert ook op de tijd van de uittocht, de vestiging in Kanaän en de tijd van David. Het laat de grote daden van de Heer zien en de gevolgen als de mensen het verbond met God verbreken. Israëls geschiedenis vertelt over de vele manieren waarop de mensen ontrouw waren aan God, met name door afgoderij (Psalm 78:9-72).

De psalmist benadrukt echter de oorsprong van Israëls ontrouw: ze vergaten wat God voor hen had gedaan, vertrouwden Hem niet, stelden Hem op de proef en kwamen tegen Hem in opstand. Zij slaagden er niet in zich te houden aan zijn wet, zijn verbond en zijn getuigenissen. Door deze specifieke vormen van ontrouw te benadrukken, geeft de psalmschrijver aan dat de verwerping van Israël in de geschiedenis het resultaat is van één terugkerende zonde, namelijk de onmacht van de mensen om hun vertrouwen in God te stellen (Psalm 78:18, 41, 56; Psalm 78:10, 37, 56; Psalm 78:7-8).

Als je de Psalm leest, raak je verbaasd over de constante koppigheid en geestelijke blindheid van de mensen. Dit staat in schril contrast met het grenzeloze geduld en de genade van God. Hoe kan het toch dat iedere generatie terugviel in dezelfde fouten?

Voordat we oordelen over generaties uit het verleden, moeten we ook onszelf eens onder de loep nemen. Vergeten wij ook niet heel gemakkelijk wat God in het verleden voor ons heeft gedaan en negeren wij ook niet regelmatig de vereisten van zijn verbond? De Psalm moedigt mensen niet aan op hun eigen daden te vertrouwen. In plaats daarvan laat Psalm 78 de vruchteloosheid zien van de menselijke wil, tenzij deze is geworteld in het constante besef van Gods trouw en de aanvaarding van zijn genade. De vruchteloze strijd van Gods volk verklaart de les uit de Psalm dat menselijke inspanning los van trouw aan God gedoemd is te mislukken.

`Welke lessen heb jij geleerd, of had je moeten leren, van fouten die je in het verleden gemaakt hebt?`