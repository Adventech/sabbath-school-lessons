---
title:  De oppermacht van de Heer in de geschiedenis
date:   07/03/2024
---

`Lees Psalm 135. Welke historische gebeurtenissen zijn belangrijk in deze Psalm? Welke lessen trekt de psalmist eruit?`

Psalm 135 roept Gods volk op om de Heer te prijzen voor zijn goedheid en trouw, wat duidelijk zichtbaar is in zowel de schepping als de heilsgeschiedenis van Israël tijdens de uittocht en de verovering van het beloofde land (Psalm 135:6-12).

De Heer toonde zijn genade door het volk Israël te benoemen tot zijn kostbare bezit. ‘Kostbaar bezit’ geeft de bijzondere verbondsrelatie weer tussen de Heer en zijn volk (Psalm 135:4; Deuteronomium 7:6-11; 1 Petrus 2:9-10). De keuze voor Israël was gebaseerd op de soevereine wil van de Heer en daarom heeft Israël geen enkele reden om zich verheven te voelen boven andere volken. Psalm 135:6-7 laat zien dat de oppermachtige doelen van de Heer met de wereld niet begonnen met Israël, maar met de schepping. Daarom moet Israël nederig de rol vervullen die het is toebedeeld in Gods doel van verlossing voor de hele wereld.

Het doorvertellen van Gods machtige daden ten behoeve van zijn volk mondt uit in de belofte dat God zal ‘oordelen’ over zijn volk en daarin medelijden met hen zal tonen. Het oordeel is hier de verdediging van de verdrukten en berooiden door God. De belofte is dat de Heer de zaak van zijn volk zal ondersteunen en hen verdedigen (Psalm 135:8-14; Psalm 9:5; 7:9; 54:3; Daniël 7:22; Deuteronomium 32:36). En zo probeert Psalm 135 Gods volk te stimuleren Hem te vertrouwen en trouw te blijven aan zijn verbond.

De trouw van de Heer aan zijn volk is voor de psalmschrijver een bevestiging van de nutteloosheid van afgoden en de unieke suprematie van de Heer in de wereld. Vertrouwen op afgoden bestempelt hun aanbidders als net zo hopeloos en machteloos als hun goden (Psalm 135:15-18). De Psalm laat zien dat God geëerd moet worden als Schepper en Verlosser van zijn volk. Dit wordt prachtig duidelijk in de twee, elkaar aanvullende, versies van het vierde gebod in de Decaloog (Exodus 20:8-11; Deuteronomium 5:12-15). Omdat Gods macht in de schepping en in de geschiedenis niet te evenaren is in de wereld, moet Gods volk altijd op Hem vertrouwen en alleen Hem aanbidden. Als onze Schepper en Verlosser is Hij de enige die onze aanbidding waardig is. Aanbidding van iets of iemand anders is afgoderij.

`Hoe kunnen we er zeker van zijn dat we geen afgoden dienen in ons leven? Waarom is afgoderij makkelijker dan we denken?`