---
title:  Verdere studie
date:   23/02/2024
---

In de huidige tijd lijkt het alsof het vergaren van wijsheid minder belangrijk is dan het streven naar geluk. Mensen zijn liever gelukkig dan wijs. Maar kunnen we echt gelukkig zijn en voldoening vinden in het leven zonder de wijsheid van God? De Psalmen vinden duidelijk van niet. Het goede nieuws is dat we niet hoeven te kiezen tussen wijsheid en geluk. Goddelijke wijsheid zorgt ook voor echt geluk.

Een eenvoudig voorbeeld uit de Hebreeuwse taal kan dit punt verduidelijken. In het Hebreeuws klinkt het woord ‘stap’ in het meervoud (‘ashurey) bijna hetzelfde als ‘geluk’ (‘ashrey). Hoewel deze associatie mist in de Nederlandse vertalingen, bevat het een krachtige boodschap: ‘stappen’ die gezet worden op de weg van God leiden naar een ‘gelukkig’ leven (Psalm 1:1; 17:5; 37:31; 44:18; 89:15; 119:1). In de Bijbel zijn wijsheid en geluk geen abstracte concepten, maar een echte ervaring.

Ze worden gevonden in de relatie met God, die bestaat uit verering, lofprijzing, het vinden van kracht en vertrouwen in God. Psalm 25:14 zegt: ‘De HEER is een vriend van wie Hem vrezen, Hij maakt hen vertrouwd met zijn verbond.’

‘God zij dank voor de lichtende beelden, die Hij ons voorhoudt. Laten wij de zegenrijke verzekeringen van Zijn liefde bijeenbrengen, zodat we ons oog er voortdurend op gericht kunnen houden. De Zoon van God, die de troon van Zijn Vader verliet, om de mens te kunnen redden uit de macht van de satan; Zijn overwinning voor ons, waardoor de hemel voor de mens werd geopend, waardoor de mens een blik kan slaan in het heiligdom, waar de goddelijke heerlijkheid onthuld wordt; het gevallen mensdom, dat omhooggetild wordt uit de kuil der vernietiging, waarin het door de zonde was beland en dat nu weer 08 in contact is gebracht met de oneindige God, en dat nu, na de goddelijke proef door het geloof in de Verlosser te hebben doorstaan, gekleed is met de gerechtigheid van Christus en een verheven status heeft gekregen op Zijn troon; dat zijn de dingen, waarmee God wil dat onze gedachten zich zullen bezighouden.’ (Ellen White, De weg naar Christus, blz. 95)

**Gespreksvragen**

`Op welke manier kan het Woord van God een bron van vreugde worden in plaats van een instructieboek? In welke relatie staat het zich voeden met Gods Woord met het blijven in Jezus Christus, het Woord? Johannes 1:1; 15:5, 7`

`Wat gebeurt er als mensen bewust en steeds opnieuw Gods onderwijs afwijzen? Psalm 81, 95. Wat denk jij dat er gebeurt?`

`Waarom lijkt de weg van de goddelozen soms aantrekkelijker dan de raad van de rechtvaardigen? Psalm 141. Met andere woorden, hoe gaan wij om met het schijnbare feit dat het de goddelozen vaak goed lijkt te gaan?`