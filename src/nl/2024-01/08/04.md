---
title:  De beproeving door de Heer
date:   20/02/2024
---

`Lees Psalm 81:7-8; Psalm 95:7–11 en Psalm 105:17–22. Wat omvat goddelijke beproeving in deze teksten?`

Meriba is de plaats waar Israël God op de proef stelde door zijn trouw en de macht om in hun noden te voorzien te betwijfelen. Psalm 81 maakt een interessante draai en interpreteert dezelfde gebeurtenis als het moment waarop God Israël op de proef stelde. Door hun ongehoorzaamheid en gebrek aan vertrouwen, zakte het volk voor de test (Exodus 17:1-7; Psalm 95:8-9; Psalm 81:7, 11).

De verwijzing naar Meriba bevat een tweeledige boodschap. In de eerste plaats moet Gods volk de fouten van eerdere generaties niet herhalen. In plaats daarvan moeten zij God vertrouwen en voortgaan op zijn weg. Ten tweede zien we dat God het volk te hulp schoot in moeilijkheden, ook al waren ze gezakt voor de test (Psalm 81:13, 7). Gods bevrijdende genade uit het verleden geeft de zekerheid van zijn genade voor nieuwe generaties.

Psalm 105 toont dat de beproevingen Gods manier waren om Jozefs vertrouwen in Gods Woord over zijn toekomst te testen (Genesis 37:5-10; Psalm 105:19). Het Hebreeuwse Tsarap ‘op de proef gesteld,’ in vers 19 bevat iets van ‘louteren,’ ‘verfijnen’ of ‘reinigen.’ Het doel van het toetsen van Jozefs geloof was dan ook het verwijderen van iedere twijfel omtrent Gods belofte en het versterken van Jozefs vertrouwen in Gods leiding.

Het doel van goddelijke bestraffing is het krachtiger maken van Gods kinderen en hen voorbereiden op de vervulling van de belofte, zoals getoond in het voorbeeld van Jozef (Psalm 105:20-22). Het verwerpen van Gods instructies resulteert echter in toenemende koppigheid en verharding van het opstandige hart.

‘God vereist directe en volledige gehoorzaamheid aan zijn wet; maar de mensen slapen of zijn verlamd door de misleidingen van satan, die excuses en foefjes voorstelt en die hun rechtvaardigheidsgevoel bestrijdt door net als tegen Eva, ook nu te zeggen: ‘Jullie zullen helemaal niet sterven.’ Ongehoorzaamheid verhardt niet alleen het hart en het geweten van de schuldige, maar het neigt er ook toe het geloof van anderen aan te tasten. Dat wat in het begin erg verkeerd leek voor hen, begint langzaam normaal te worden omdat zij het steeds voor zich zien. Uiteindelijk zullen zij zich afvragen of het echt wel zondig is en vallen ze onbewust voor dezelfde fout.’ (Ellen White, Testimonies for the Church, deel 4, blz. 146)

`Wat is jouw eigen ervaring met zonde die het hart verhardt? Waarom moet die gedachte ons naar het kruis leiden, waar we de kracht tot gehoorzaamheid kunnen vinden?` 