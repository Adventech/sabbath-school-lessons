---
title:  De Psalmen in de eredienst van het oude Israël
date:   31/12/2023
---

`Lees 1 Kronieken 16:7, Nehemia 12:8, Psalm 18:1, Psalm 30:1, Psalm 92:1, Psalm 95:2, Psalm 105:2, Kolossenzen 3:16, en Jakobus 5:13. Wat was de aanleiding voor het schrijven van sommige Psalmen? Wanneer gebruikte Gods volk de Psalmen?`

De Psalmen werden samengesteld om in de persoonlijke en de gezamenlijke eredienst te gebruiken. Ze werden gezongen in de tempeldienst, zoals blijkt uit de muzikale aanwijzingen die instrumenten benoemen, toonsoorten aangeven en muzikale leiders aanwijzen (Psalm 61:1;9:1;8:1).

In de Hebreeuwse Bijbel weerspiegelt de titel van de Psalmen, tehilim (lofprijzingen), het belangrijkste doel ervan, namelijk het prijzen van God. De Nederlandse titel Psalmen is onttrokken aan het Griekse psalmoi uit de Septuaginta, een vroege Griekse vertaling van de Hebreeuwse Bijbel (tweede en derde eeuw voor Christus).

De Psalmen waren een onmisbaar onderdeel van Israëls aanbidding. Ze werden bijvoorbeeld gebruikt bij tempelwijdingen, religieuze feesten, processies en tijdens het plaatsen van de ark van het verbond in Jeruzalem.

‘De opgangspsalmen’, die we kennen als de pelgrimsliederen, werden oorspronkelijk gezongen tijdens de pelgrimages naar Jeruzalem voor de drie grote jaarlijkse feesten (Psalmen 120-134; Exodus 23:14-17). Het ‘Egyptische halleel’ en het ‘Grote halleel’ werden gezongen tijdens de drie grote feesten en ook bij het feest van de nieuwe maan en de wijding van de tempel (Psalmen 113-118; Psalm 136). Het Egyptische halleel werd erg belangrijk in de viering van het Pascha. Psalmen 113 en 114 werden gezongen aan het begin van de Paschamaaltijd en Psalmen 115-118 aan het einde (Matteüs 26:30). Het ‘dagelijkse halleel’ werd verwoven in de dagelijkse gebeden bij de ochtenddiensten in de synagoge (Psalmen 145-150).

De Psalmen werden niet alleen toegepast bij de persoonlijke aanbidding, maar waren ook een richtlijn voor de aanbidding van God in het heiligdom. Jezus bad met de woorden van Psalm 22. De Psalmen waren ook belangrijk voor de vroegchristelijke kerk (Matteüs 27:46; Kolossenzen 3:16; Efeziërs5:19).

`Wij aanbidden God niet in een aards heiligdom zoals de tempel. Hoe kunnen we de Psalmen dan toch toepassen in onze persoonlijke of gezamenlijke aanbidding?`