---
title:  Geïnspireerde gebeden
date:   03/01/2024
---

`Lees 2 Samuel 23:1-2 en Romeinen 8:26-27. Wat leren deze teksten ons over gebed?`

De Psalmen zijn geïnspireerde gebeden en lofprijzingen van Israël, dus in de Psalmen horen we de stem van God, vermengd met de stem van het volk. De Psalmen geven een beeld van de dynamiek van diepgaande interactie met God.

De Psalmschrijvers spreken God persoonlijk aan als ‘mijn God,’ ’O Heer’ en ‘mijn Koning’. De Psalmschrijvers smeken God vaak om te ‘luisteren’, mijn gebed te ‘horen’, te ‘zien’, te ‘antwoorden’ en te ‘redden’. Dit zijn duidelijk uitingen van iemand die tot God bidt (Psalm 5:2; 84:3; 5:3; 39:13; 25:18; 102:3; 6:5).

De opmerkelijke schoonheid en aantrekkingskracht van de Psalmen als gebeden en lofprijzingen ligt in het feit dat de Psalmen het Woord van God zijn in de vorm van de devote gebeden en lofprijzingen van gelovigen. De Psalmen voorzien daarmee Gods kinderen van intieme momenten, zoals beschreven in Romeinen 8:26-27: ‘En bovendien komt de Geest onze zwakheid te hulp; wij weten immers niet wat we in ons gebed tegen God moeten zeggen, maar de Geest zelf pleit voor ons met woordloze zuchten. God, die ons hart doorgrondt, weet wat de Geest wil zeggen, want de Geest pleit voor de heiligen overeenkomstig Gods wil.’

Jezus citeerde ook uit de Psalmen, zoals in Lucas 20:42-43 toen Hij direct citeerde uit Psalm 110:1: ‘De HEER spreekt tot mijn heer: ‘Neem plaats aan mijn rechterhand, Ik maak van je vijanden een bank voor je voeten.’

Hoewel sommige Psalmen hun oorsprong vinden in specifieke historische gebeurtenissen en de ervaringen van de Psalmschrijvers en Israël als volk, of hiernaar verwijzen, spreekt de geestelijke diepte van de Psalmen een diversiteit aan levenssituaties aan en doorkruisen ze alle culturele, religieuze, etnische en gendergrenzen. Met andere woorden: Als je de Psalmen leest, vind je daarin uitdrukkingen van hoop, lofprijzing, angst, woede, verdriet en lijden; allemaal dingen die mensen overal, in alle tijden, ongeacht hun omstandigheden, meemaken. Ze spreken ons allen aan in het licht van onze eigen ervaringen.

` Jezus gebruikt de Psalmen in zijn woorden. Wat maakt dat ons duidelijk over het belang van de Psalmen voor onze eigen geloofsbeleving?`