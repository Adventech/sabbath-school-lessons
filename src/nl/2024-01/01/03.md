---
title:  Ontmoet de Psalmschrijvers
date:   01/01/2024
---

Koning David, van wie de naam in de titel van de meeste Psalmen te lezen is, was actief in de ontwikkeling van de manier van aanbidden in Israël. Hij wordt ‘de lieflijke psalmist’ van Israël genoemd (2 Samuel 23:1). Het Nieuwe Testament getuigt van het Davidische auteurschap van diverse Psalmen (Matteüs 22:43–45; Handelingen 2:25–29, 34-35; Handelingen 4:25; Romeinen 4:6–8). Veel Psalmen werden samengesteld door Levitische tempelmusici. Denk bijvoorbeeld aan Psalm 50 en Psalmen 73−83 door Asaf; Psalm 42, Psalmen 44−49, Psalmen 84-85 en Psalmen 87-88 door de zonen van Korach; Psalm 88 ook door Heman de Ezrachiet; en Psalm 89 door de Ezrachiet Etan. Daarnaast hebben ook Salomo en Mozes enkele Psalmen geschreven (Psalm 72 en 127 (Salomo) en 90 (Mozes)).

`Lees Psalm 25:1–5; Psalm 42:1; Psalm 75:1; Psalm 77:1; Psalm 84:1-2; Psalm 88:1–3 en Psalm 89:1. Wat vertellen deze Psalmen ons over de ervaringen die de schrijvers hadden?`

De heilige Geest inspireerde de Psalmschrijvers en gebruikte hun talenten in dienst van God en hun geloofsgemeenschap. De Psalmschrijvers waren devote mensen met een sterk geloof en toch stonden ze bloot aan teleurstellingen en verleidingen, net zoals iedereen. De Psalmen weerspiegelen diverse zaken waar wij tegenwoordig ook mee te maken hebben, zelfs al zijn ze lang geleden geschreven.

‘Laat mijn gebed U bereiken, luister naar mijn klagen, ik word door rampen bezocht, mijn leven nadert het dodenrijk’ (Psalm 88:3-4). Dit is net zo goed een uitroep van iemand uit de 21ste eeuw als van iemand 3000 jaar geleden.

Sommige Psalmen maken melding van moeilijkheden; andere getuigen van blijdschap. De Psalmschrijvers riepen tot God om redding en zij ervoeren zijn onverdiende genade. Zij eerden God voor zijn trouw en liefde en ze legden een plechtige belofte af van hun onvermoeibare devotie aan Hem. De Psalmen zijn op die manier getuigenissen van goddelijke verlossing en tekenen van Gods genade en hoop. De Psalmen bevatten een goddelijke belofte aan iedereen die in het geloof Gods geschenken van vergeving en nieuw leven omarmt. De Psalmen proberen echter op geen enkele manier de moeilijkheden en het lijden in de wereld te bedekken, verbergen, of bagatelliseren.

`Hoe kunnen we hoop en rust ervaren terwijl we weten dat zelfs gelovige mensen, zoals de Psalmschrijvers, worstelden met dezelfde dingen als wij?`