---
title:  Verdere studie
date:   05/01/2024
---

Lees Ellen White, ‘De tempel en zijn inwijding,’ blz. 22-31, in Profeten en Koningen; ‘The Benefits of Music, ‘blz. 291-292, in Messages to Young People.

Het Psalmenboek bevat 150 Psalmen die geordend zijn in vijf gedeelten: boek 1 (Psalmen 1-41), boek 2 (Psalmen 42-72), boek 3 (Psalmen 73-89), boek 4 (Psalmen 90-106) en boek 5 (Psalmen 107-150). De verdeling van het geheel in vijf boeken is een vroegjoodse traditie die zich spiegelt in de vijf boeken van de Pentateuch.

De Psalmen leveren het bewijs voor enkele verzamelingen Psalmen die al bestonden: de Korachitische verzameling, (Psalmen 42-49, 84-85, 87-88) de verzameling van Asaf, (Psalmen 73-83) de pelgrimsliederen (Psalmen 120-134) en de Halleluja Psalmen (Psalmen 111-118, 146-150). Psalm 72:20 getuigt van een kleinere verzameling Davidische Psalmen.

Hoewel de meeste Psalmen gesitueerd worden in de tijd van koning David en het vroege koningschap (tiende eeuw voor Christus), bleef de verzameling Psalmen gedurende de daaropvolgende eeuwen groeien: het verdeelde koninkrijk, de ballingschap en de periode na de ballingschap. Het is denkbaar dat de Hebreeuwse schriftgeleerden ten tijde van Ezra de bestaande kleinere verzamelingen Psalmen combineerden om er één boek van te maken toen zij werkten aan de opbouw van de diensten voor de nieuwe tempel.

Het feit dat schriftgeleerden de Psalmen hebben geconsolideerd doet niets af aan hun goddelijke inspiratie. De schriftgeleerden waren, net zoals de Psalmschrijvers, toegewijde dienaren van God en hun werk werd door God gestuurd (Ezra 7:6, 10). De goddelijk-menselijke aard van de Psalmen is vergelijkbaar met de vereniging van het goddelijke en menselijke in de mensgeworden Heer Jezus. ‘... maar in de Bijbel, met zijn door God geschonken waarheid die in menselijke taal is uitgedrukt, vormen het goddelijke en het menselijke een eenheid. Zo’n eenheid bestond ook in de natuur van Christus, die de Zoon van God en de Zoon des mensen was. Wat van Christus gezegd is – “het Woord is vlees geworden en het heeft onder ons gewoond” – geldt dus ook voor de Bijbel’ (Ellen White, De grote strijd, blz. 9-10).

**Gespreksvragen**

`Wat betekent het dat de Psalmen goddelijk-menselijke gebeden en liederen zijn? Hoe helpt dit idee, hoe moeilijk te bevatten ook, ons om de nabijheid te zien die God graag met zijn volk wil bewerkstelligen? Hoe laat het op zijn eigen manier zien hoe dichtbij God is voor de mensheid en voor ons persoonlijk?`

`Bespreek met de groep een situatie in de Psalmen die een directe invloed had op je eigen leven. Welke troost en hoop putte je daaruit?`