---
title:  De verzekering van Gods bescherming
date:   22/01/2024
---

`Lees Psalm 40:1–3, Psalm 50:15, Psalm 55:22 en Psalm 121. Op welke manier is God betrokken bij onze dagelijkse beslommeringen?`

De Heer maakt zichzelf in de Bijbel bekend als het levende Woord dat handelt ten behoeve van degenen die een beroep op Hem doen.

De psalmist houdt steeds de Heer voor ogen. Daarom vertrouwt hij God en doet een beroep op Hem. De Heer hoort hem zelfs wanneer hij vanuit de ‘diepte’ roept, een bevestiging dat geen enkele omstandigheid van het leven de soevereine heerschappij van de Heer ontgaat (Psalm 16:8; Psalm 7:2; 9:10; Psalm 130:1-2). De smeekbede van de psalmschrijver, hoe urgent ook, is daarom nooit zonder hoop.

Psalm 121 viert de macht van de Schepper in het gelovige individu. Dit betekent:

1. ‘Hij zal je voet niet laten wankelen.’ Het beeld van de voet is vaak een beschrijving van de levensweg van een persoon. Het Hebreeuwse woord voor ‘wankelen’ beschrijft de zekerheid die God aan de wereld en aan Sion geeft (Psalm 121:3; Psalm 66:9; 119:105; Spreuken 3:23; Psalm 93:1; Psalm 125:1).

2. Het beeld van de Heer als Beschermer van Israël, die niet slaapt of sluimert, benadrukt de constante alertheid en bereidheid van de Heer om te handelen ten behoeve van zijn kinderen (Psalm 121:3-4).

3. De Heer is je ‘schaduw’ roept de wolkkolom in herinnering in de tijd van de uittocht (Psalm 121:5-6; Exodus 13:21-22). Op dezelfde manier biedt de Heer zijn volk lichamelijke en geestelijke bijstand.

4. God is aan hun rechterhand. De rechterhand verwijst in het algemeen naar de sterkere hand, de hand van de actie. Hier betekent het Gods nabijheid en uitverkiezing (Psalm 121:5; Psalm 74:11; 89:13; Psalm 16:8; 109:31; 110:5).

5. Gods bescherming voor zijn volk wordt duidelijk bevestigd in Psalm 121:6-8. God behoedt zijn kinderen voor alle kwaad. De zon zal hen niet ‘steken’, de maan hen niet ‘schaden’. God houdt ‘de wacht over je gaan en je komen.’ Deze poëtische beelden onderschrijven Gods veelomvattende en oneindige zorg.

Waar komt het op neer? De psalmschrijver vertrouwde op Gods liefdevolle bescherming. Wij zouden natuurlijk hetzelfde moeten doen.

`Op welke praktische manieren kun je de realiteit van Gods bescherming beter ervaren? Hoe kun je beter met God samenwerken om Hem in staat te stellen in en voor je te werken?` 