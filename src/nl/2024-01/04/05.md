---
title:  Verdediger en Bevrijder
date:   24/01/2024
---

`Lees 1 Korintiërs 10:1–4. Hoe beschrijft Paulus de uittocht? Welke geestelijke lessen probeert hij ermee over te brengen?`

`Lees Psalm 114. Hoe wordt de goddelijke bevrijding van het volk Israël uit Egypte hier op poëtische wijze beschreven?`

Wat een poëtische verbeelding van Gods geweldige bevrijding van zijn kinderen uit de slavernij van Egypte wordt er gegeven in Psalm 114. In het hele Oude Testament, en ook in het Nieuwe, wordt de bevrijding uit Egypte gezien als symbool van Gods macht om zijn volk te verlossen. Dat is ook hoe Paulus het verhaal gebruikt in Korintiërs. Hij ziet deze hele waarheid als metafoor, een symbool van verlossing in Jezus Christus.

Psalm 114 verbeeldt ook goddelijke bevrijding door Gods soevereiniteit, als Schepper, over de krachten van de natuur, waarmee en waardoor Hij ook zijn volk tijdens de uittocht leidde. De zee, de Jordaan, de bergen en heuvels representeren op poëtische wijze de natuurlijke en menselijke tegenkrachten voor Israël op hun tocht naar het beloofde land (Deuteronomium 1:44; Jozua 3:14-17). God is echter oppermachtig over hen.

Voor veel van Gods kinderen, in alle tijden en plaatsen, is de weg naar het hemelse Jeruzalem bezaaid met gevaar. De Psalmen moedigen hen aan om over de obstakels heen te kijken naar de Schepper van hemel en aarde (Matteüs 8:23-27; Johannes 16:33).

De geest van Psalm 114 vinden we terug bij Jezus als Hij de zee tot rust brengt en in zijn aankondiging dat de kerk niets te vrezen heeft omdat Hij de wereld heeft overwonnen (Psalm 114:7, BGT; Psalm 96:9; 99:1). De grote daden van de Heer ten behoeve van zijn volk zouden de hele aarde moeten inspireren om te ‘beven’ in zijn aanwezigheid. Dat beven moet begrepen worden als erkenning en aanbidding en niet als angst (Daarom vertaalt de NBV21 waarschijnlijk ook met ‘dansen’ in plaats van ‘beven,’ noot van de vertaler.). Met God aan hun kant, hebben gelovigen niets te vrezen (Psalm 50:2; Psalm 84:5; 128:5; 134:3).

`Welke geestelijke gevaren kunnen we tegenkomen als gelovigen en hoe kunnen we leren op Gods kracht te steunen om niet toe te geven aan deze gevaren, die voor ons net zo reëel zijn als voor de psalmschrijver?`