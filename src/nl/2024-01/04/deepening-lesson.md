---
title:  Verdieping
date:   26/01/2024
---

## De Here hoort en bevrijdt

### Psalm 121

#### IJsbrekervraag

`Stel je voor dat je aan de voet van een berg staat of misschien alleen maar bij een enorme kerktoren en je kijkt omhoog. Wat voor gevoelens maken zich van je meester?`

#### Ik Verken

Psalm 121 wordt in de aanhef een ‘pelgrimslied’ (NBV21) genoemd en ook wel een ‘bedevaartslied’ (NBG 1951). Deze psalm is de tweede in een serie van vijftien van dergelijke liederen (Psalmen 120-134). Mensen zongen dit terwijl ze op weg waren naar Jeruzalem. Daar werden alle Joodse mensen verwacht om met elkaar de grote feesten van Israël te vieren. Op weg daar naartoe kun je dan door het Jordaandal lopen en had je dus zicht op de bergen aan weerskanten. Het woord ‘bergen’ moeten we niet al te letterlijk opvatten. Je moet eerder denken aan ‘heuvels’ want zulke hoge bergen kom je op weg naar Jeruzalem niet tegen. Het Hebreeuws maakt daar geen onderscheid tussen.

#### Ik Bestudeer

`Met welke vraag begint deze psalm?`

Aan die vraag gaat de opmerking vooraf over het ‘opslaan van je ogen’ naar de bergen. In dat verband kun je denken aan de verschillende bergen die in de loop van de geschiedenis een belangrijke rol hebben gespeeld. Denk aan de berg Ararat waar de ark op vastliep (Genesis 8:4), de berg waar Abraham God ontmoette en Isaak offerde (22:2) en waar later de tempel wordt gebouwd en natuurlijk vooral ook de berg Sinai. In het Nieuwe Testament kun je denken aan de berg der verheerlijking (Matteüs 17:1), de berg van de Bergrede (Matteüs 5:1) en de Olijfberg vanwaar Jezus ten hemel voer (Handelingen 1:12). Bergen zijn plekken waar je God ontmoet.

`Waarom wordt in vers 2 toegevoegd dat de Heer de hemel en aarde heeft gemaakt?`

Heeft het iets te maken met het feit dat God de Schepper is van die bergen en dat Hij daar woont en dat elke andere vorm van aanbidding moet worden afgewezen, ook al gaf Israël zich daar soms aan over? Zie 1 Koningen 14:22-23. Is dit met andere woorden ook een soort belijdenis van geloof in de enige ware God?

`Welke zaken worden in vers 3-4 aan God toegeschreven?`

`Vers 5 vergelijkt God met een schaduw. Hoe moet ik me dat voorstellen? Is het de zon die zorgt voor een schaduw die overal heengaat waar jij gaat? Waarom is dat wel of niet een beeld van God dat je aanspreekt? Of loopt God naast je en zet Hij je in de schaduw?`

`Dat de zon je overdag niet steekt, dat kunnen we ons voorstellen, maar wat betekent het dat de maan je bij nacht niet zal schaden? Heeft het iets te maken met ‘maanziek zijn’? Hoe veelzeggend is het Engelse woord ‘lunatic’ hier?`

#### Ik Pas Toe

Deze psalm begint met een vraag: ‘Van waar komt mijn hulp’.

`Stel jij jezelf deze vraag weleens? Wat is je antwoord?`

`Ervaar jij dat de Heer altijd over je waakt als een ‘wachter’ (NBV21) of als een ‘bewaarder’ (NBG 1951)?`

`Vers 7 zegt dat de Heer je behoedt voor alle kwaad. Worden we nooit getroffen door iets kwaads? Het kwaad treft toch ook oprechte en gelovige mensen? Tegen welk kwaad worden wij beschermd?`

`Wat betekent het voor jou dat de Heer ‘de wacht houdt over je gaan en komen van nu tot in eeuwigheid’? Helpt die verwijzing naar de eeuwigheid je om te weten tegen welk kwaad de Heer ons beschermt?`

`Heer, wil mij helpen om in alle nederigheid mijn hoofd voor U te buigen, maar geef mij tegelijkertijd de vrijmoedigheid om mijn hoofd op te richten en mijn blik op U te richten. U bent de bron van al mijn hulp ook in de dagen van tegenspoed. Ik stel mijn vertrouwen geheel en al op U. Amen!`

#### Ik bid …

Heer, wil mij helpen om in alle nederigheid mijn hoofd voor U te buigen, maar geef mij tegelijkertijd de vrijmoedigheid om mijn hoofd op te richten en mijn blik op U te richten. U bent de bron van al mijn hulp ook in de dagen van tegenspoed. Ik stel mijn vertrouwen geheel en al op U. Amen!