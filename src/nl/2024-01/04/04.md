---
title:  De Heer is een schuilplaats bij tegenspoed
date:   23/01/2024
---

`Lees Psalm 17:7–9, Psalm 31:1–3 en Psalm 91:2–7. Wat doet de psalmschrijver in tijden van nood?`

De psalmist loopt tegen uiteenlopende moeilijkheden aan en tijdens die moeilijkheden keert hij zich naar God toe, die een schuilplaats in elke nood biedt. Vertrouwen is een bewuste keuze in het erkennen van Gods heerschappij over je leven in elke omstandigheid. Als vertrouwen niet werkt bij tegenspoed, dan werkt het nooit.

Het getuigenis van de psalmschrijver over de Heer: ‘Mijn toevlucht, mijn vesting, mijn God, op U vertrouw ik,’ ontleent hij aan zijn voorbije ervaringen met God. Nu helpt het hem om zijn geloof in de toekomst te versterken. De psalmist noemt God de Allerhoogste en de Ontzagwekkende, (Psalm 91:1-2) omdat hij zich de voorafgaande grootheid van zijn God herinnert.

De psalmist schrijft ook over de zekerheid die je in God kunt vinden: ‘de beschutting’ (‘verstopplek’ of ‘schuilplaats’), ‘schaduw’, ‘toevlucht,’ ‘vesting’, ‘vleugels,’ ‘schild,’ ‘pantser’ en ‘woonplaats’ (Psalm 91:1; Psalm 91:2; Psalm 91:4; Psalm 91:9). Deze beelden stellen veilige plekken voor in de cultuur van de psalmschrijver. Je hoeft alleen maar te denken aan de ondraaglijke hitte van de zon in dat deel van de wereld om de schaduw te kunnen waarderen. Of je denkt aan de tijden van oorlog in de geschiedenis van Israël en je waardeert de zekerheid die wordt geboden in het beeld van het schild en de vesting.

`Lees Psalm 17:8 en Matteüs 23:37. Welk beeld wordt hier gebruikt en wat laat het zien?`

Een van de meest intieme metaforen is het beeld dat verwijst naar een verblijf ‘in de schaduw van uw vleugels’ (Psalm 17:8; 57:1; 63:7). Deze metafoor roept troost op en zekerheid door de bescherming van een moedervogel te impliceren. De Heer wordt vergeleken met een arend die haar jongen met haar vleugels beschermt en met een hen die haar jongen onder haar vleugels verzamelt (Exodus 19:4; Deuteronomium 32:11; Matteüs 23:37).

`Hoe gaan we om met periodes waarin het noodlot toeslaat en we de bescherming van de Heer niet zien? Waarom betekenen deze traumatische gebeurtenissen niet dat de Heer niet bij ons is?`