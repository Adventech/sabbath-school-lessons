---
title:  Verdere studie
date:   22/03/2024
---

Lees Ellen White, “How to Pray,” blz. 39–42, in A Call to Stand Apart.

Het belangrijkste bij aanbidding is de noodzaak van bekering, echte bekering: ‘Berouw houdt in dat men spijt heeft van de zonde en dat men de zonde de rug toekeert. We keren ons niet van de zonde af, als we de zondigheid ervan niet inzien. Er vindt geen verandering in ons leven plaats, als we niet in ons hart ons van de zonde afwenden.

‘Er zijn veel mensen die de juiste betekenis van ‘berouw’ niet begrijpen. Heel velen hebben er spijt van, dat ze verkeerde dingen deden en verbeteren hun koers zelf, althans wat het uiterlijke betreft, omdat ze bang zijn, dat ze door hun verkeerde daden onheil over zichzelf zullen brengen. Maar dit is geen berouw in de bijbelse betekenis van het woord. Zij hebben meer spijt over de nadelige gevolgen dan over de zonde. Op deze manier had ook Ezau berouw, toen hij zag dat hij zijn eerstgeboorterecht voorgoed kwijt was. Bileam, doodsbang vanwege de engel die met getrokken zwaard zijn pad versperde, bekende zijn schuld uit angst dat hij zijn leven zou verliezen. Maar er was geen sprake van echt berouw over de zonde, geen verandering in zijn motieven, geen afschuw van het kwade. Judas Iscariot riep, nadat hij zijn Heer had verraden, uit: ‘Ik heb gezondigd, onschuldig bloed verraden.’’ [Matteüs 27:4] (Ellen White, De weg naar Christus, blz. 20)

‘Hoewel God niet woont, in tempels met handen gemaakt, eert Hij toch door zijn tegenwoordigheid de vergaderingen van zijn volk. Hij heeft beloofd dat Hij hen door zijn Geest zal ontmoeten, als ze samenkomen om Hem te zoeken, hun zonden te erkennen, en voor elkaar te bidden. Maar degenen die samenkomen om Hem te aanbidden, moeten alle verkeerde dingen wegdoen. Als ze niet samenkomen om Hem te aanbidden in geest en in waarheid en in de schoonheid der heiligheid, zal hun samenkomen zinloos zijn. Van hen zegt God: ‘Dit volk eert Mij met de lippen, maar hun hart is verre van Mij. Tevergeefs eren zij Mij’ [Matteüs 15:8-9]. Zij die God aanbidden, moeten Hem aanbidden in geest en in waarheid, ‘want de Vader zoekt zulke aanbidders’ [Johannes 4:23] (Ellen White, Profeten en koningen, blz. 29).

**Gespreksvragen**

`Wat is het grootste offer dat een gelovige aan God kan brengen? Psalm 40:6–10; Romeinen 12:1-2`

`Op welke manier zijn persoonlijke en gemeenschappelijke aanbidding met elkaar verbonden? Waarom hebben we beide nodig? Hoe versterken ze elkaar?`

`Veel mensen denken dat aanbidding beperkt is tot bidden, zingen, Bijbelstudie en het lezen van geestelijke boeken Hoewel deze activiteiten belangrijk zijn, kunnen we niet zeggen dat aanbidding hiertoe beperkt is. Noem voorbeelden van andere vormen van aanbidding.`

`Ellen White schreef: ‘De dienst aan Hem moet niet beschouwd worden als iets, waardoor het hart treurig en terneergeslagen raakt. Het moet een vreugde zijn om de Heer te vereren en om deel te hebben aan Zijn werk.’ — De weg naar Christus, blz. 83. Op welke manier kan de aanbidding van de Heer een vreugde worden?`