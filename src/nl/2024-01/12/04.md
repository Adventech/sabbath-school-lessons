---
title:  Heer, wie mag gast zijn in uw tent?
date:   19/03/2024
---

`Lees Psalm 15. Welke mensen zijn waardig om te aanbidden in Gods nabijheid?`

Het antwoord dat in deze Psalm gegeven wordt, is de samenvatting van de vereisten die al in Gods wet en bij de profeten te vinden zijn: degenen van wie de daden (‘werken van rechtvaardigheid’) en het karakter (‘in zijn hart’) een weerspiegeling van God zijn (zie Deuteronomium 6:5; Micha 6:6-8). Het heiligdom was een heilige plek, en alles erin, inclusief de priesters, was geheiligd. Heiligheid is dan ook een vereiste om in de nabijheid van God te kunnen komen. De heiligheid van Israël was veelomvattend doordat aanbidding verbonden werd met ethiek en doordrong in alle facetten van het leven. De wet werd aan Gods volk gegeven om hen in staat te stellen hun grootste potentieel tot vervulling te brengen: leven als koninkrijk van priesters. Het koninklijk priesterschap houdt ook een leven van heiligheid in de tegenwoordigheid van God en het doorgeven van de zegeningen van het verbond aan andere volken

`Lees Psalm 24:3–6 en Psalm 101:1–3. Wat betekent het om heilig te zijn?`

‘Een volmaakt hart’ is de belangrijkste kwaliteit van de gelovige voor God. Het Hebreeuwse tamim, ‘volmaakt,’ bevat de betekenis van ‘compleetheid’ en ‘heelheid.’ Een ‘perfecte’ wijnstok is heel, onbeschadigd en gezond. Dieren die geofferd werden, moesten tamim, zijn, of zonder gebrek. ‘Perfecte’ spraak is volledig eerlijk. Een ‘volmaakt’ hart is dus een ‘zuiver hart’ of een ‘oprecht’ hart. Het zoekt God en wordt hersteld door Gods vergeving (Ezechiël 15:5; Leviticus 22:21-24; Job 36:4; Psalm 24:4; Psalm 15:2; Psalm 24:6; Psalm 51:2-10). Een onberispelijk leven begint bij de erkenning van Gods genade en zijn rechtvaardigheid. Goddelijke genade inspireert en rust Gods dienaren toe te leven in eerbied voor de Heer, hetgeen betekent dat zij hun leven kunnen leiden in ongestoorde gemeenschap met God en in onderwerping aan zijn Woord. Het getuigenis van een toegewijd en vroom leven geeft eer aan God en niet aan onszelf. Merk op dat de meeste vereisten in Psalm 15 in negatieve bewoordingen zijn beschreven (Psalm 15:3-5). Dit gaat niet over het verdienen van Gods genade, maar over het vermijden van de dingen die ons bij God weg kunnen leiden.

`Hoe kunnen we bewuste keuzes maken in het vermijden van zaken die ons van God verwijderen? Wat voor dingen zouden dat kunnen zijn en hoe kunnen we ze vermijden?`