---
title:  Maak zijn majesteit aan alle volken bekend
date:   20/03/2024
---

`Lees Psalm 96. Welke veelvoudige aspecten van aanbidding worden in deze Psalm benoemd?`

Aanbidding gaat over het zingen voor de Heer, het eren van zijn naam, het verkondigen van zijn goedheid en majesteit en het brengen van gaven naar de tempel. Naast deze bekende vormen van aanbidding, benadrukt Psalm 96 ook een minder bekend aspect ervan, namelijk de evangelische dimensie van de verkondiging van Gods rijk aan andere volken (Psalm 96:1-4, 8, 10).

Zingen, lofprijzing, het afdragen van giften en de verkondiging van het evangelie zijn geen losstaande activiteiten, maar diverse uitdrukkingen van aanbidding. De verkondiging van Gods verlossing voor alle volken geeft een fundering voor lofprijzing en inhoud aan aanbidding. Merk op dat de redenen voor aanbidding samenvallen met de boodschap die aan andere volken verkondigd wordt: ‘Groot is de HEER,’ ‘De goden van de volken zijn minder dan niets, maar de HEER: Hij heeft de hemel gemaakt!’, ‘de HEER is Koning’ en ‘rechtvaardig zal Hij de wereld berechten, eerlijk oordelen over de volken.’ Het doel van evangelisatie is dus het verenigen van andere volken met het volk van God, en uiteindelijk de hele schepping in aanbidding voor de Heer (Psalm 96:4-5, 10-13).

Aanbidding begint bij de innerlijke herkenning van wie de Heer is: Schepper, Koning en Rechter. Aanbidding houdt dus ook in dat we stilstaan bij Gods daden uit het verleden (schepping), dat we zijn huidige wonderen vieren (Gods bemoeienis met de wereld en zijn huidige heerschappij) en dat we zijn toekomstige daden blijven verwachten (oordeel aan het einde van de tijd en nieuw leven in een nieuwe hemel en op een nieuwe aarde).

Oordeel betekent in de Psalmen herstel van de goddelijke orde van vrede, recht en welzijn in een wereld die momenteel gebukt gaat onder onrecht en lijden. Daarom verblijdt de hele aarde zich in de verwachting van Gods oordeel (Psalm 98:4-9). Het feit dat de Heer een rechtvaardige Rechter is, zou mensen bovendien moeten motiveren Hem in heiligheid en ‘vrees’ te dienen. Daarnaast zou het hen moeten waarschuwen aanbidding niet lichtzinnig op te vatten. Aanbidding kent intense vreugde en vertrouwen, heilige vrees en ontzag.

De universele oproep van Psalm 96 de Schepper en Rechter te aanbidden, wordt weerspiegeld in Gods laatste evangelieverkondiging aan de wereld, de drie-engelen boodschap van Openbaring 14:6-12. De Psalm lijkt op veel manieren deze eindtijdboodschap in zich te dragen: schepping, verlossing (‘eeuwig evangelie’), aanbidding en oordeel. Het is er allemaal.

`Vergelijk de Psalm met de drie-engelen boodschap – Openbaring 14:6-12. Op welke manieren bevat het dezelfde basiswaarheden als de eindtijdsboodschap die wij aan de wereld moeten verkondigen?`