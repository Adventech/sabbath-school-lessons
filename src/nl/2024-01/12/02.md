---
title:  Hef uw handen op naar het heiligdom
date:   17/03/2024
---

`Lees Psalm 134. Waar vindt de aanbidding plaats in deze Psalm? Wat is het resultaat van aanbidding aan de Heer?`

Psalm 134 roept de priesterlijke zegen van Aäron uit Numeri 6:24-26 in herinnering (ook Psalm 67:1) en benadrukt dat zegen het onderliggende principe en het resultaat is van de relatie tussen God en Israël. De mensen zegenen God in het heiligdom en God zegent zijn volk vanuit Sion. De zegeningen spreiden zich uit over het hele leven, want God is de Schepper van hemel en aarde. Het noemen van Sion als plaats vanwaar de speciale goddelijke zegen komt, onderstreept Gods verbondsrelatie met zijn volk. Het is dan ook onder het verbond van genade dat Israël het voorrecht beoefent van het zegenen van God en door Hem gezegend wordt.

`Lees Psalm 18:2; Psalm 36:2; Psalm 113:1; Psalm 134:1-2 en Psalm 135:1-2. Hoe worden de gelovigen hier geportretteerd?`

De Psalmen presenteren de gelovigen vaak als dienaren van de Heer. ‘Die de dienst van de Heer verricht en in het huis van de HEER staat, nacht aan nacht’ verwijst waarschijnlijk naar de Levitische nachtwaker of naar de lofprijzing die door de Levieten zowel overdag als ’s nachts aan God werd aangeboden (Psalm 134:1; 1 Kronieken 9:23-27, 33).

Aangezien de Israëlieten de onzichtbare God eerden, die niet kon worden gerepresenteerd door een afbeelding in enige vorm, diende het heiligdom als weerspiegeling van de glorie van de Heer en bood het een veilige omgeving voor zondige mensen waarin zij hun heilige Koning konden benaderen. Deze ontmoeting werd ingesteld door de Heer zelf en gereguleerd door zijn regels en voorschriften.

‘Voeg u bij Hem, bij de levende steen die door de mensen werd afgekeurd maar door God werd uitgekozen om zijn kostbaarheid, en laat u ook zelf als levende stenen gebruiken voor de bouw van een geestelijke tempel. Vorm een heilig priesterschap om geestelijke offers te brengen die God, dankzij Jezus Christus, welgevallig zijn.’ (1 Petrus 2:4-5). Wat we hier zien, in de woorden van Petrus, is een nieuwtestamentische uitdrukking van dezelfde ideeën die we in de Psalmen tegenkomen, namelijk dat van Gods volk, nu een heilig priesterschap dat lofprijzing en dank geeft aan hun Heer, Jezus Christus, hun Schepper en Verlosser, voor alle goede dingen die Hij hun geschonken heeft.

`Wij hebben, als nieuwtestamentische gelovigen, ook een priesterlijke rol, in de zin dat we geroepen zijn het goede nieuws van het evangelie door te geven aan de wereld. Hoe kunnen we dit zo effectief mogelijk doen?`