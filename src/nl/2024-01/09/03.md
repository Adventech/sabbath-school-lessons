---
title:  De lijdende Messias
date:   26/02/2024
---

Lees Psalm 22 en Psalm 118:22. Hoe werd de Messias behandeld door de mensen die Hij kwam verlossen?

Veel Psalmen geven uiting aan de afschuwelijke gevoelens van diepe verlatenheid van de lijdende Messias (bijvoorbeeld Psalm 42; 88; 102). Psalm 22 is een Messiaanse profetie want veel details in deze Psalm kunnen historisch gezien niet met koning David verbonden worden, maar passen wel precies bij de omstandigheden rondom de dood van Christus. Jezus bad de woorden van Psalm 22:2 aan het kruis (Matteüs 27:46).

De marteling van de scheiding tussen Christus en zijn Vader, veroorzaakt doordat Christus de zondelast van de wereld op zich nam, kan alleen beschreven worden vanuit hun nauwe verbondenheid, namelijk hun onnavolgbare eenheid (Johannes 1:1-2; 10:30). Toch kon zelfs de diepte van dit onverklaarbare lijden de eenheid tussen Vader en Zoon niet verbreken. In zijn totale verlatenheid geeft Christus zich onvoorwaardelijk over aan de Vader, ondanks zijn ondoorgrondelijke wanhoop.

‘De zonde van ons allen werd gelegd op Christus als onze plaatsvervanger en borg. Hij werd als overtreder gerekend om ons te kunnen verlossen van de vloek van de wet. De zonde van iedere afstammeling van Adam drukte op Hem. Gods toorn tegen de zonde, de verschrikkelijke openbaring van zijn ongenoegen over de ongerechtigheid vulde het hart van zijn Zoon met ontzetting.’ (Ellen White, Jezus, de wens der eeuwen, blz. 629)

Het bedreigende beeld van sterke dieren zoals stieren, brullende leeuwen en honden benadrukt de wreedheid en vijandigheid van de mensen die Christus, die vergeleken wordt met een onschuldige en hulpeloze worm, onderging in zijn laatste uren. Opmerkelijk accuraat onthult Psalm 22 de giftige opmerkingen van de menigte die Jezus met zijn eigen woorden aan de Vader bespotte en de soldaten die Jezus kleding onderling verdeelden. De mensen begrepen destijds niet dat de ‘worm’ die zij wilden vernietigen de ‘hoeksteen’ voor de fundering van de tempel zou worden (Psalm 22:2, 9; Matteüs 27:43; Psalm 22:19; Matteüs 27:35; Psalm 118:22).

De afgewezen Messias werd echter tot bron van verlossing voor Gods volk na zijn opstanding uit de dood (Matteüs 21:42; Handelingen 4:10-12). Christus onderging de afwijzing door de mensheid, maar God verheerlijkte zijn Zoon door Hem tot 'hoeksteen' te maken van God's geestelijke tempel (Efeziërs 2:20-22; 1 Petrus 2:4-8). Voor degenen die deze steen verwerpen, dat wil zeggen Gods weg tot verlossing, wordt het de steen van het oordeel (Jesaja 8:14; Matteüs 21:44).

`Jezus droeg aan het kruis de straf voor elke zonde die jij ooit beging. Op welke manier beïnvloedt het besef dat Hij leed in jouw plaats je leven? Met andere woorden, waarom zou je de zonde moeten verafschuwen?`