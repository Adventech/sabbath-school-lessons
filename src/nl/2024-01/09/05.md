---
title:  Eeuwige Koning met onbetwist gezag
date:   28/02/2024
---

`Lees Psalm 2; Psalm 110:1–3; Psalm 89:4, 13–17 en Psalm 110: 5-6. Wat zeggen deze teksten ons over Christus als Koning?`

De verbeelding van God als Vader van de Messias verwijst naar de kroning van de koning toen die werd aangenomen in het verbond van God (Psalm 2:7; 89:26-28). Psalm 2:7 kijkt vooruit naar de opwekking en verhoging van Christus als het begin van het nieuwe verbond en zijn koninklijk priesterschap. De Messias zit aan de rechterhand van God als iemand die ongekende eer en gezag bezit (Handelingen 13:33-39; Hebreeën 1:5; 5:5; Psalm 110:1; Handelingen 7:55-56). ‘Bovendien toont de interactie tussen de Heer en de ‘gezalfde’ (Messias) zelfs de intentie om deze Davidische Messias met de Heer zelf te identificeren... als degene aan de rechterkant de Heer is, dan is de Heer de Messias, aangezien die ook aan de rechterkant wordt gezien – zie Psalm 110:1, 5.’ (Jacques Doukhan, On the Way to Emmaus (Clarksville, MD: Lederer Books, 2012), blz. 26-27)

Christus zal uiteindelijk de absolute overwinning over zijn vijanden behalen. De vijanden tot ‘voetenbank’ maken is een beeld dat de gewoonte van koningen in de oudheid van het Nabije Oosten weerspiegelt. Zij plaatsten hun voeten op de nek van de overwonnen personen om hun absolute dominantie over hen te tonen. De roede van de Heer is echter geen martelwerktuig (Psalm 2:9; 110:2).

De roede (‘staf’) behoorde oorspronkelijk toe aan de stamleiders als symbool van de stam. De roede van Christus komt uit Sion aangezien Hij de mensen van Sion vertegenwoordigt. Zijn staf is een symbool van goddelijk oordeel dat de overheersing van de zonde beëindigt en het onbetwiste gezag van Christus verbeeldt. Zelfs de goddeloze koningen krijgen de kans zich te bekeren en zich aan de Messias te onderwerpen (Numeri 17:2-10; Openbaring 2:27; 12:5; Psalm 2:10-12).

In Daniël 7 zien we een grafische beschrijving van Christus’ uiteindelijke overwinning. Hier wordt getoond dat na het oordeel ‘recht werd verschaft aan de heiligen van de allerhoogste God, zijn koninkrijk werd ‘bevestigd’ en dat het een ‘eeuwig koninkrijk zou zijn (Daniël 7:22, 27). Vanwege het kruis is de belofte van het koninkrijk een zekerheid.

Er wordt een zegen beloofd aan allen die hun vertrouwen stellen op de Koning en de mensen verheugen zich in de soevereine en rechtvaardige heerschappij van de Messias (Psalm 2:12; 89:15-17).

`Het is erg prettig te weten dat het goede uiteindelijk zal triomferen over het kwade. Er zal recht gedaan worden, pijn en lijden zullen voor altijd verdwenen zijn. Op welke manier biedt deze waarheid je nu troost, terwijl uit menselijk oogpunt het kwaad welig tiert?`