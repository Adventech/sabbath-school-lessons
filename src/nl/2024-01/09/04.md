---
title:  Voor altijd trouw aan zijn verbond
date:   27/02/2024
---

`Lees Psalm 89:27–32, 38–46 en Psalm 132:10–12. Waar gaat het Davidische verbond over? Op welke manier kwam het in gevaar?`

Het Davidische verbond bevat Gods belofte van eeuwigdurende ondersteuning aan Davids nakomelingen en voorspoed aan Gods volk ( 2 Samuel 7:5-16; Psalm 89:1-4, 19-37; Psalm 132:12-18). De voortgang van het verbond was gebouwd op Gods plechtige belofte en de trouw van de koning aan God. Maar zelfs de toegewijde koningen, zoals David, waren niet altijd trouw aan de Heer. Psalm 89 beklaagt zich over de harde realiteit die lijkt te impliceren dat de mooie beloften van het Davidische verbond verloren zijn gegaan. Is Israël door God aan de kant gezet? Het antwoord is natuurlijk: ‘Nee.’

Gods wraak is inderdaad een uitdrukking van goddelijk oordeel (Psalm 38:2; 74:1). Toch duurt dit niet voor altijd, want Gods eeuwigdurende liefde vergeeft mensen wanneer zij zich bekeren. Maar zolang het voortduurt is de ontevredenheid van God ten opzichte van zijn afgedwaalde volk ernstig. De mensen voelen de bittere gevolgen van hun ongehoorzaamheid en realiseren zich de ernst van hun zonden. Toch vragen zij: ‘Hoelang?’ en doen daarmee een beroep op het voorbijgaande karakter van Gods woede. Vernieuwde hoop ontstaat uit de hernieuwde verzekering dat God trouw is aan zijn genade en deze zal ‘gedenken’ (Psalm 89:38-47, 50).

Samengevat, hoewel het menselijke aandeel in het verbond is tekortgeschoten, kunnen mensen gerust zijn vanwege de belofte van Gods onwankelbare doel. Dit goddelijke doel wordt verwezenlijkt door de Messias, die alle gerechtigheid en verlossing voor Israël en de gehele wereld in zich draagt. Dat wil zeggen dat God uiteindelijk zal overwinnen en zijn eeuwige rijk zal tot stand komen, maar dat komt alleen door Jezus en niet door Gods volk.

Jezus Christus is de Zoon van David en Hij is de Messias. Hij wordt de ‘eerstgeborene van heel de schepping’ genoemd, (Matteüs 1:1; Hebreeën 1:8; Kolossenzen 1:15) een verwijzing naar Psalm 89:28, waar David, die een type was van Christus, Gods eerstgeborene genoemd wordt. ‘Ik maak hem tot mijn eerstgeborene, tot de hoogste van de koningen der aarde.’

De titel ‘eerstgeborene’ kan natuurlijk geen verwijzing zijn naar de biologische status van David, aangezien David het achtste kind van zijn ouders was (1 Samuel 16:10-11). Hetzelfde geldt voor Jezus. Deze titel benadrukt de bijzondere eer en autoriteit. God maakte Jezus tot de oppermachtige koning over de hele wereld toen Hij Hem uit de dood opwekte (Kolossenzen 1:16, 20-22; Handelingen 2:30-31).

`Lees Kolossenzen 1:16, 20–22. Wat leren deze verzen ons over de persoon Jezus en wat Hij voor ons heeft gedaan? Welke belofte haal jij hier voor jezelf uit?`