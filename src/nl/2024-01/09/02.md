---
title:  De goddelijke Herder die zichzelf opoffert
date:   25/02/2024
---

`Lees Psalm 23; Psalm 28:9; Psalm 80:1; Psalm 78:52-53; Psalm 79:13 en Psalm 100:3. Hoe wordt de relatie tussen de Heer en zijn volk verbeeld in deze teksten?`

Het beeld van de Heer als Herder en Gods volk als de schapen die Hij weidt, benadrukt Gods leiding en voortgaande zorg voor zijn volk. Tevens zien we hierin de afhankelijkheid van het volk in de voorziening van al hun noden door God. Het beeld geeft inzicht in de nabijheid tussen God en zijn volk, want herders leefden met hun kudde samen en zorgden voor ieder individueel schaap. Het pastorale beeld benadrukt Gods eigenaarschap over zijn kudde. Dit eigenaarschap wordt gegarandeerd door twee sterke verbindingen: de schepping en het verbond (Psalm 95:6-7; 100:3; Psalm 28:9; Hebreeën 13:20).

Het beeld van de goddelijke Herder die Jozef leidt als een kudde verwijst misschien naar de zegening van Jozef door Jacob, die God voorstelt als de Herder van Israël en zo een beroep doet op deze mooie belofte en zegen (Psalm 80:2; Genesis 49:24).

Koningen werden als herders over hun volk beschouwd (2 Samuel 5:2). Toch verdient eigenlijk alleen God deze titel omdat de meeste koningen hun roeping niet waarmaakten. Alleen Jezus deed dit en daarom wordt Hij de goede Herder genoemd.

`Lees Johannes 10:11–15. Wat zegt Jezus over zichzelf als goede Herder?`

De nauwe band tussen de goddelijke Herder en zijn kudde kenmerkt zich in het gegeven dat de kudde de stem van de Herder herkent (Johannes 10:4, 27). Tot op de dag van vandaag kunnen herders in het Midden-Oosten hun kuddes, die door elkaar gelopen zijn, scheiden door simpelweg hun schapen te roepen. Deze herkennen de stem van de herder en volgen hem.

Soms lijdt Gods kudde onder diverse aandoeningen die door de mensen worden begrepen als teken van Gods ontevredenheid en afwezigheid. Toch laat de goede Herder zijn verdwaalde schapen nooit in de steek, maar zoekt ze om hen te bevrijden. Dit is een krachtig beeld van Gods relatie met zijn volk. Hij is bereid voor zijn schapen te sterven en wordt zo ironisch genoeg zelf een offerlam voor hun behoud (Johannes 10:11, 15; Johannes 1:29). Jezus bevestigde ook dat Hij zijn schapen uit andere stallen zou roepen om ze zo tot één kudde te vormen. (Johannes 10:16)

`Hoe kan je dagelijks op een praktische manier je voordeel doen met de belofte dat Jezus onze goede Herder is?`