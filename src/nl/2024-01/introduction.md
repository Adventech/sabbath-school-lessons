### De Psalmen - Waar God en mensen elkaar op

De Psalmen in de Bijbel zijn bijzondere gebeden en liederen. Ze worden geuit in lofprijzing, blijdschap, verdriet en wanhoop. Ze worden zowel privé als in het openbaar gezongen of uitgesproken door leken, koningen, dichters en priesters. Ze komen van zowel rechtvaardige als berouwvolle zondaars. De Psalmen hebben gediend als gebedenboek en liedboek voor vele generaties gelovigen.

De Psalmen danken hun specifieke rol aan het feit dat ze voor ons en met ons spreken, terwijl andere delen van de Bijbel vaak tegen ons spreken. De Psalmen zijn een bron van zegen, hoop en opwekking, een gids voor zelfreflectie en voor reflectie op de grootheid van God. Bevrijdend wanneer er vanuit de diepten geroepen wordt en vasthoudend voor een vernieuwde overgave aan God. Het is dan ook niet verrassend dat veel mensen ervaren dat de Psalmen resoneren met hun emoties en ervaringen en ze overnemen als hun eigen gebeden. Luther spreekt op aangrijpende wijze over de Psalmen: ‘Waar kan iemand nobeler woorden vinden om blijdschap uit te drukken dan in de Psalmen van genade of dankbaarheid? In de Psalmen kun je in de harten van alle heiligen kijken alsof je naar een prachtige lusthof kijkt, of zelfs tot in de hemel staart ... Of waar kun je diepere, boetvaardiger, berouwvolle woorden vinden om verdriet uit te drukken dan in de klaagzangen van de Psalmen? In die verzen kijk je in de harten van alle heiligen alsof je de dood in de ogen kijkt of staart in de hel, zo donker en obscuur is het beeld dat terugkomt in de wisselende schaduwen van de wraak van God ... Daarom is het makkelijk te begrijpen waarom de Psalmen het favoriete boek is van de heiligen. Want iedereen kan in de Psalmen situaties vinden die aan elke nood tegemoet komen, waarvan gevoeld wordt dat ze toepasbaar zijn alsof ze voor deze specifieke nood geschreven zijn. In geen enkel ander boek kunnen woorden gevonden worden die hieraan gelijk zijn en ook geen betere.’

_Maarten Luther, Martin Luther: Selections From His Writings, red. John Dillenberger (New York: Anchor Books, 1962), blz. 39 - 40._

Om de levensveranderende kracht van de Psalmen te ervaren, worden we opgeroepen om ze te zingen en te bidden, zoals generaties gelovigen de Psalmen hebben gebruikt om hun lofprijzing, verzoeken, belijdenissen, klaagzangen en dank uit te storten bij de soevereine God van genade en recht.

Moeten we de Psalmen dan bestuderen? Net zoals de rest van de Bijbel werden de Psalmen geschreven in hun specifieke historische, theologische en literaire context. Het doel van het bestuderen van de Psalmen is om de bijzondere wereld van de Psalmen dichter bij het moderne publiek te brengen. We moeten goed begrijpen dat hoewel de Psalmen gebeden zijn van Gods volk en zelfs gebeden die Jezus bad als mensgeworden Heer, de Psalmen ook gebeden zijn over Jezus. Ze zijn Gods openbaring aan de mensheid. Een ander doel van de studie van de Psalmen is dan ook om eruit te leren wat God deed, doet en zal doen voor de wereld in en door Jezus Christus.

Hoewel de Psalmen een verzameling zijn van 150 gedichten, is het geen willekeurige verzameling. De Psalmen getuigen van een geestelijke reis die herkenbaar is voor veel van Gods kinderen. De reis begint met een geloof dat stevig verankerd en gezekerd is in Gods soevereine leiding en waar het goede wordt beloond en het kwade bestraft. Naarmate we verder komen in onze studie, zullen we ontdekken wat er gebeurt als de goed georganiseerde wereld van het geloof wordt uitgedaagd en bedreigd door het kwade. Regeert God dan nog steeds? Hoe kunnen gelovigen het lied van de Heer zingen in een vreemd land?

Onze wens en gebed is dat de Psalmen ons sterken op onze levensreis en dat we door de Psalmen God dagelijks kunnen ontmoeten op intieme wijze, tot aan de dag waarop we Jezus werkelijk in de ogen kunnen kijken.

_**Dragoslava Santrac** heeft een doctoraat in het Oude Testament en is uitvoerend redacteur van de Encyclopedia of Seventh-day Adventists op het hoofdkantoor van de wereldkerk van zevendedagsadventisten. Zij heeft het deel geschreven voor Psalm 76-150 voor de Seventh-day Adventist International Bible Commentary._