---
title:  Het is goed om de Psalmen in onze gebeden te betrekken
date:   07/01/2024
---

`Lees Psalm 105:5, Kolossenzen 3:16 en Jakobus 5:13. Welke plaats nemen de Psalmen in de geloofservaring van de gelovige?`

Een eenvoudige manier om de Psalmen in het dagelijks leven te introduceren is door iedere dag de tijd te nemen om een Psalm te lezen, te beginnen bij Psalm 1 en zo verder. Een andere manier is om die Psalmen te lezen die passen bij je situatie van dat moment, hoe die er ook uitziet. Er zijn klaagzangen, persoonlijke en gemeenschappelijke, dankbaarheidspsalmen, liederen, boetepsalmen, wijsheidspsalmen (waarin Gods wijsheid en leiding gezocht worden), historische psalmen, psalmen waar boosheid en zelfs woede uit spreekt en pelgrimspsalmen. Gedurende dit kwartaal zullen vele van deze psalmen voorbij komen en bestuderen we ze in de context waarin ze verschijnen.

**Hoe kunnen we de Psalmen dan het beste lezen?** Lees de Psalmen eerst, overdenk ze en bid er vervolgens over. Je bezinnen op de Psalmen houdt in dat je de verschillende aspecten van de Psalmen de revue laat passeren: de manier waarop de psalmist God aanspreekt en de reden voor het gebed. Bedenk hoe jouw situatie overeenkomt met de ervaring van de psalmist en hoe de Psalm in staat zou kunnen zijn om jouw ervaring in woorden te vatten. Je zult verbaasd staan hoe vaak je in staat bent om je te verplaatsen in wat je in de Psalm leest.

Wanneer iets in de Psalm je uitdaagt, vraag je dan bijvoorbeeld af of de Psalm jouw verkeerde verwachtingen over een situatie corrigeert. Overdenk de boodschap van de Psalm in het licht van de persoon Christus, zijn verlossende werk en de hoop die Hij ons biedt voor de lange termijn. Zoals we weten, of zouden moeten weten, helpt het altijd alles in de Bijbel te bekijken in het licht van Christus en het kruis.

Kijk ook naar nieuwe motieven voor gebed die uit de Psalm naar voren komen en denk aan het belang ervan voor jezelf, de kerk en de wereld. Vraag God zijn Woord in je hart en je verstand te leggen. Als de Psalm overeenkomt met de situatie van iemand die je kent, ga dan in gebed voor die persoon. De Psalmen gaan over zoveel aspecten van het leven en we worden verrijkt door ze te lezen en dat wat ze ons te zeggen hebben tot ons te nemen in ons hart.

`Wat betekent: ‘Laat Christus’ woorden in al hun rijkdom in u wonen’? (Kolossenzen 3:16) Waarom is het lezen van de Bijbel de eerste en belangrijkste stap voor die ervaring?`