---
title:  Vertrouwen in moeilijke tijden
date:   08/01/2024
---

Iedere christen kent de ervaring van wanhoop en lijden, periodes waarin je je afvraagt waar God mee bezig is, of waarom Hij de dingen die gebeuren toelaat. De psalmisten kenden die moeilijkheden ook. En onder goddelijke inspiratie schreven zij hun ervaringen op.

`Lees Psalm 44. Wat zegt deze Psalm ons en waarom is dat relevant voor gelovigen in alle tijden?`

De selectie van Psalmen in de kerkdienst weerspiegelt vaak de gemoedstoestand en de woorden die we gebruiken bij onze gemeenschappelijke gebeden. Zo’n beperkte selectie kan een teken zijn van onze onmacht of ongemak in de omgang met de duistere realiteit van het leven. Het kan soms weliswaar voelen alsof God ons oneerlijk behandelt wanneer het lijden ons treft, maar we vinden het niet netjes om die gedachten in de openbare dienst, of zelfs in onze persoonlijke gebeden, te uiten.

Die weerstand kan er de oorzaak van zijn dat we het doel van aanbidding missen. Doordat we onze gevoelens en gedachten niet open en eerlijk aan God voorleggen in gebed, blijven we gevangenen van onze eigen emoties. We missen daardoor ook het vertrouwen om God te naderen. Het bidden van de Psalmen geeft ons de zekerheid dat, wanneer we bidden en aanbidden, het niet de bedoeling is onszelf te beperken of onze ervaringen te ontkennen.

Psalm 44 kan de gelovigen bijvoorbeeld helpen om hun ervaringen van onschuldig lijden vrij en adequaat onder woorden te brengen. Het bidden van de Psalmen geeft mensen de vrijheid van spreken in gebed. De Psalmen geven ons woorden die wij niet bedenken en vaak niet durven uitspreken. ‘Ons hart keerde zich niet van U af, onze voeten weken niet van uw pad. Toch hebt U ons naar de jakhalzen verbannen en ons met diepe duisternis bedekt’ (Psalm 44:19-20).

Psalm 44 begint echter heel anders. De schrijver vertelt hoe God in het verleden geweldige dingen heeft gedaan voor zijn volk. De auteur geeft dus uiting aan zijn vertrouwen in God en niet in ‘mijn boog’ (Psalm 44:7).

Desondanks kreeg Gods volk toch te maken met moeilijkheden. De lijst met ach en wee is lang en pijnlijk. Zelfs te midden van dit alles, wendt de psalmist zich tot God en roept om bevrijding, om ons te verlossen ‘omwille van uw trouw’ (Psalm 44:27). Dus zelfs in moeilijke tijden, kent hij de realiteit van God en zijn liefde.

`Hoe kan het putten uit vervlogen tijden, toen de aanwezigheid van God erg gevoeld werd, je helpen om te gaan met de perioden waarin je het gevoel hebt dat God ver weg is?`