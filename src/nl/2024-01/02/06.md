---
title:  Keer ons lot ten goede
date:   11/01/2024
---

`Lees Psalm 60:1–5. Bij welke gelegenheid zou deze Psalm een geschikt gebed kunnen zijn? Hoe kunnen we gesterkt worden door klaagpsalmen, zelfs in de mooie perioden van het leven?`

Klaagpsalmen worden in het algemeen begrepen als gebeden van mensen die door moeilijke perioden gaan, lichamelijk, geestelijk, spiritueel of zelfs alle drie tegelijk.

Dit betekent echter niet dat we deze psalmen moeten vermijden, ook niet in tijden dat het goed gaat. Soms is er misschien helemaal geen connectie met de woorden van de psalm en de huidige ervaringen van de gelovige. Toch kunnen klaagpsalmen van toegevoegde waarde zijn voor gelovigen die geen problemen ervaren.

Ze kunnen ons er in de eerste plaats van bewust maken dat lijden deel uitmaakt van de menselijke ervaring en dat het zowel goede als slechte mensen kan treffen. De Psalmen geven ons de zekerheid dat God de controle houdt en kracht en oplossingen biedt in tijden van nood. Zelfs in deze psalm, te midden van ellende (‘U hebt het land geschokt en gespleten,’ Psalm 60:4) spreekt de psalmist zijn uiteindelijke hoop in Gods verlossing uit.

Ten tweede leren de klaagpsalmen ons compassie te tonen voor hen die lijden. Wanneer wij ons geluk en onze dankbaarheid aan God uitspreken, vooral publiekelijk, is het goed ons ook bewust te zijn van hen die het minder goed getroffen hebben. Misschien ervaren wij het leven als een cadeautje op dit moment, maar we kennen ook allemaal mensen om ons heen die vreselijk lijden. Het bidden van dergelijke psalmen kan ons helpen diegenen die door moeilijke tijden gaan niet te vergeten. De Psalmen moeten compassie in ons naar boven halen en een verlangen om hen die lijden te dienen op de manier van Jezus.

‘Deze wereld is een groot leprozenhuis, maar Christus kwam om de zieken te genezen en bevrijding te verkondigen aan de gevangenen van satan. In zichzelf was Hij gezondheid en kracht. Hij gaf zijn leven aan de zieken, de bedroefden en aan degenen die ten prooi gevallen waren aan demonen. Niemand die bij Hem kwam om zijn genezende kracht te ontvangen werd door Hem weggestuurd. Hij wist dat degenen die bij Hem kwamen voor hulp zichzelf ziek hadden gemaakt; toch weigerde Hij hen geen genezing. Wanneer de deugd van Christus deze arme zielen bereikte, werden ze overtuigd van zonde en velen van hen werden genezen van hun geestelijke- en lichamelijke ziekten. Het evangelie bezit nog steeds diezelfde kracht, dus waarom zouden we vandaag niet dezelfde resultaten kunnen zien?’ (Ellen White, Welfare Ministry, blz. 24-25.)

`Wie ken je op dit moment, die niet alleen je gebed nodig heeft maar ook je pastorale betrokkenheid?`