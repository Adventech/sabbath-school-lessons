---
title:  Van wanhoop naar hoop
date:   10/01/2024
---

We kennen waarschijnlijk allemaal wel periodes waarin we ervaren dat de aanwezigheid van God heel ver weg lijkt. Wie heeft er nooit eens gedacht: ‘Hoe kon dit gebeuren?’

De psalmisten waren mensen zoals wij en hebben zeker ook dergelijke dingen ervaren. En ja, soms kan het zijn dat we beproevingen ervaren door onze eigen fouten, maar op andere momenten lijkt het allemaal erg oneerlijk en hebben we het gevoel dat we niet verdiend hebben waar we mee worden geconfronteerd. Opnieuw: wie heeft dat nooit meegemaakt?

`Lees Psalm 13. Wat zijn de twee belangrijkste stemmingen die je in deze Psalm onderscheidt? Welk besluit, denk je, bracht de radicale verandering teweeg in het denken van de Psalmist?`

‘Hoe lang nog, HEER, zult U mij vergeten, hoe lang nog verbergt U voor mij uw gelaat?’ (Psalm 13:2) Wie kan zich niet vinden in deze gevoelens, hoe misplaatst ze misschien ook zijn? (Want zal God ooit één van ons vergeten?)

Psalm 13 wijst ons de manier om een andere vaak gemaakte fout te voorkomen. Wanneer wij bidden richten wij ons namelijk vaak op onszelf en onze eigen problemen. Deze Psalm kan ons gebed veranderen door ons opnieuw te bepalen bij de trouwe en onveranderlijke natuur van God in de omgang met zijn volk. De Psalm begint weliswaar met klachten, maar daar eindigt het niet mee. Precies dat is waar het om gaat. De Psalm leert ons om doelbewust te kiezen voor Gods verlossende kracht, zodat onze angst en paniek stapsgewijs plaats kunnen maken voor Gods verlossing en we de verandering kunnen ervaren van klagen naar lofprijzen, van wanhoop naar hoop (Psalm 13:2-7).

Het is echter niet voldoende om de woorden van de Psalmen alleen maar te herhalen zonder enigszins te beseffen wat ze betekenen. Op die manier zal er geen werkelijke verandering plaatsvinden, terwijl dat wel de bedoeling is van de woorden. Wanneer wij de Psalmen bidden zullen we ook de heilige Geest de ruimte moeten geven ons te leiden, zodat we zullen handelen op een manier die door de Psalm wordt gevraagd. De Psalmen zijn Gods Woord waardoor de karakters en handelingen van gelovigen worden veranderd en niet slechts geïnformeerd. Door Gods genade zullen de beloftes van de Psalmen tot uitdrukking komen in de levens van de gelovigen. Dit betekent dat wij toestaan dat het Woord van God ons vormt volgens zijn wil en ons verenigt met Christus, die Gods wil op volmaakte wijze duidelijk maakte en die, als de mensgeworden zoon van God, ook de Psalmen bad.

`Hoe kunnen je uitdagingen je dichter bij God brengen? En waarom kunnen ze je ook van Hem verwijderen als je niet uitkijkt?`