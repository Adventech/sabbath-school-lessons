---
title:  Als U de zonden blijft gedenken, Heer
date:   13/02/2024
---

`Lees Psalm 130. Op welke manier wordt de ernst van de zonde en de hoop voor zondaars weergegeven?`

De ellende van de psalmist is verbonden met zijn eigen zonden en die van het volk. De zonden van het volk zijn zo ernstig dat ze de mensen voor altijd van God zullen scheiden. De Bijbel spreekt over het archiveren van zonden die bewaard blijven tot de oordeelsdag en over namen van zondaars die uit het levensboek verwijderd worden. (Psalm 130:3, 8; Daniël 7:10; Openbaring 20:12; Exodus 32:32; Psalm 69:29; Openbaring 13:8)

De psalmist doet daarom een beroep op Gods vergeving, die het archief aan zonden zal uitwissen (Psalm 51:2, 10; Jeremia 31:34; Micha 7:19). Hij weet dat God ‘van nature niet kwaad is. Zijn liefde is eeuwig. Zijn ‘boosheid’ wordt alleen opgewekt doordat mensen zijn liefde niet waarderen... Het doel van zijn boosheid is niet om te verwonden, maar om de mens te genezen; niet om te vernietigen, maar om zijn verbondsvolk te redden -- zie Hosea 6:1-2.’ (Hans K. Larondelle, Deliverance in the Psalms (Berrien Springs, MI: First Impressions, 1983), blz. 180-181) Het is opmerkelijk dat het Gods bereidheid tot vergeving van zonden is in plaats van straf, dat ontzag voor God uitlokt. (Psalm 130:4; Romeinen 2:4) Echte aanbidding is gestoeld op Gods liefdevolle karakter, niet op angst voor straf.

Gods kinderen worden opgeroepen de Heer te verwachten (Psalm 27:14; 37:34). Het Hebreeuwse gawah, ‘wachten,’ betekent letterlijk ‘uitrekken’ en is de wortel van het Hebreeuwse woord voor ‘hoop.’ Het verwachten van de Heer is dan ook geen passieve overgave aan ellendige omstandigheden, maar eerder een hoopvol ‘uitrekken’ of een gretig vooruitzien naar de tussenkomst van de Heer. De hoop van de psalmschrijver is niet geworteld in zijn persoonlijke optimisme, maar in het Woord van God (Psalm 130:5). Gelovig wachten op de Heer is niet voor niets, want na de donkere nacht komt de ochtend van goddelijke bevrijding.

Merk op dat de persoonlijke smeekbede van de psalmist wordt overgenomen door de hele gemeenschap (Psalm 130:7-8). Het welzijn van het individu hangt nauw samen met het welzijn van het geheel van mensen. Daarom moeten we niet alleen voor onszelf bidden, maar voor de gemeenschap. Als gelovigen zijn wij deel van een groep, en iets wat invloed heeft op een deel van de groep, raakt iedereen.

`Denk na over de vraag: ‘Als U de zonden blijft gedenken, HEER, Heer, wie houdt dan stand?’ Psalm 130:3. Wat betekent dat voor jou persoonlijk? Waar zou jij staan als de Heer je zonden blijft gedenken?`