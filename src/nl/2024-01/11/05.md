---
title:  Veiligheid en vrede van Sion
date:   13/03/2024
---

`Lees Psalm 46:1–8. Op welke poëtische manier wordt de wereld hier verbeeld?`

De Psalm geeft een levendige beschrijving van de wereld in beroering en met beelden van natuurrampen met een ongekende omvang. Het beeld van een kolkende watervloed verbeeldt vaak de rebellerende volken en diverse problemen die de goddelozen veroorzaken in de wereld. Op dezelfde manier worden in Psalm 46 de beelden van natuurlijke rampen uitgetekend voor een wereld die beheerst wordt door de brute oorlogen tussen de volken (Psalm 46:2-3; Psalm 93:3-4; 124:2-5; Psalm 46:6).

Het is duidelijk een wereld zonder kennis van God, want God is te midden van zijn volk, en waar God is, daar is vrede (Psalm 46:4-5). Maar hoewel de wereld Hem verwerpt, schrijft God de wereld niet af. God is aanwezig in de wereld door bij zijn volk te zijn. Het maakt dus niet uit hoe slecht de situatie eruit ziet, God is hier, in de wereld, en uit die fundamentele waarheid mogen wij onze hoop en bemoediging halen.

De Heer, die de perfecte schuilplaats is, is de bron van Sions blijvende vrede en zekerheid. Het woord dat de zekerheid van Sion benadrukt is ‘daarom’ in Psalm 46:3. Daarom vrezen wij niet, Gods volk is veilig, zelfs al is het onstuimig in de wereld. Dit laat zien dat vrede niet het resultaat is van het ontbreken van uitdagingen, maar dat het een gift is van God aan zijn kinderen die vol vertrouwen zijn. Niet aflatend vertrouwen in God houdt Gods kind vredig en zeker te midden van de storm (Matteüs 8:23-27). De vraag die opkomt is: Zal God de wereld voor altijd aan de vernietigende keuzes en acties van haar bewoners overgeven?

`Lees Psalm 46:6–11. Wat is Gods antwoord op geweld en vernietiging in de wereld?`

God reageert zo ontstemd dat zijn woord, dat de aarde geschapen heeft, diezelfde aarde nu laat sidderen. Toch wordt het einde niet gevonden in vernietiging, maar in vernieuwing. Merk op dat God zijn vrede zelfs verder uitbreidt, van Sion tot aan de uiteinden van de wereld. God laat oorlogen ophouden en vernietigt de gereedschappen van het kwaad die de goddeloze volken gebruikten om de wereld te onderdrukken (Psalm 46:6, 9). Dat is de hoop die christenen hebben en die plaatsvindt bij de tweede komst van Jezus.

`Hoe kunnen we leren vrede te krijgen en God te vertrouwen te midden van een wereld die zo onstuimig is?`