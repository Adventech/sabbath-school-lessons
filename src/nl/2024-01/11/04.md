---
title:  Sion – stad van alle volken
date:   12/03/2024
---

`Lees Psalm 87:1-2. Wat maakt Sion tot zo’n verheven plek?`

Psalm 87 is een lied dat Sion viert als Gods uitverkoren en geliefde stad. De fundamenten van Gods tempel staan op Sion. Aan het einde van de tijd zal Sion zich boven alle bergen verheffen, en de oppermachtige heerschappij van de Heer over de wereld aanduiden. Psalm 87 verwijst naar Sion als ‘bergen’ om de waardigheid ervan te benadrukken. God houdt meer van de poorten van Sion dan van ‘alle steden van Jakob’ en geeft daarmee uitdrukking aan de superioriteit van Sion boven alle andere plaatsen in Israël waar in het verleden bijzondere samenkomsten plaatsvonden, zoals Silo en Betel. De Psalm bevestigt hiermee dus dat ware aanbidding van God plaatsvindt op de plek die Hij uitkiest en op zijn voorgeschreven manier ( Psalm 2:6; 15:1; Psalm 99:2; Jesaja 2:2; Micha 4:1; Psalm 133:3; Psalm 87:2).

`Lees Psalm 87:3–7. Over welke glorieuze dingen van Sion wordt hier gesproken?`

De glorie van Sion trekt alle volken tot God. Op die manier worden de grenzen van Gods rijk opgerekt tot over de hele wereld. Merk op dat God de andere volken niet behandelt als tweederangs burgers, zelfs al wordt Sion voorgesteld als de geestelijke geboorteplek van alle mensen die de Heer als hun Verlosser aanvaarden.

De registratie van personen vond plaats op basis van hun geboorteplaats (Nehemia 7:5; Lucas 2:1-3). Driemaal verklaart de Psalm dat de volken in Sion geboren worden. Dit betekent dat de Heer hen van een nieuwe identiteit voorziet en hun alle voorrechten verleent van kinderen die wettelijk in Sion geboren zijn (Psalm 87:4-6).

Psalm 87 wijst op de verlossing van Joden en heidenen en hoe zij tot één kerk verenigd worden door het verlossende werk van Christus (Romeinen 3:22; 10:12; Galaten 3:28-29; Kolossenzen 3:11). De manier waarop de Psalm de voorspoed van Sion voorstelt is vergelijkbaar met Daniëls visioen van Gods rijk dat tot een enorme berg wordt die de hele aarde vult. Het lijkt ook op de gelijkenis van Jezus over Gods rijk dat uitgroeit tot een gigantische boom waarin de vogels uit de lucht nestelen (Daniël 2:34-35, 44-45; Matteüs 13:32).

`Op welke manier wordt de bereidheid van Sion om alle volken te omarmen, vervuld in de grote opdracht van de kerk om het evangelie aan alle volken te verkondigen? Matteüs 28:18-20. Hoe past dit idee bij onze roeping om de drie-engelen boodschap te verspreiden?`