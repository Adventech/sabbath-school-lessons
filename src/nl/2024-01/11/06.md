---
title:  Onwankelbaar als de Sionsberg
date:   14/03/2024
---

`Lees Psalm 125:1-2. Hoe worden de mensen die in God vertrouwen hier neergezet?`

Degenen die op God vertrouwen worden vergeleken met de Sionsberg, het symbool van standvastigheid en kracht. Het schitterende uitzicht op de bergen die Jeruzalem omringen, inspireerde de psalmist tot erkenning van de zekerheid van goddelijke bescherming (Psalm 5:12; 32:7, 10). In tegenstelling tot de bergen die de goddelozen beheren en die in de zee geworpen worden, biedt de indrukwekkende duurzaamheid van de berg waarop Jeruzalem gebouwd werd onpeilbare zekerheid. Het vertrouwen in Gods bescherming wordt zelfs nog moediger in het licht van de pijnlijke realiteit waarin het kwaad zo vaak lijkt te overwinnen. Toch mag Gods volk te midden van dat kwaad, hoop houden.

`Lees Psalm 125:3–5. Op welke manier worden de rechtvaardigen verzocht? Welke les trekken wij daaruit?`

Gods kinderen kunnen ontmoedigd raken door het succes van de goddelozen en raken misschien in de verleiding hun voorbeeld te volgen. Zelfs de uiterst stabiele Sionsberg kan degenen die van God verwijderd raken niet tegenhouden. De mensen hebben nog steeds de vrijheid zichzelf over te geven aan ‘de scepter van het kwaad’ en ‘een dwaalweg’ te gaan (Psalm 73:2-13; 94:3; Psalm 125:3, 5). De Heer is rechtvaardig en zal de individuen die volharden in hun rebellie samen met andere onbekeerde zondaars berechten.

We vinden hier een oproep aan Gods volk om onwankelbaar te blijven in geloof en vertrouwen in de Heer, net zoals de berg Sion hun onwankelbare toevlucht is. We mogen altijd vertrouwen op de goedheid van God, zelfs wanneer we niet alles begrijpen.

‘Hoe de zonde de wereld binnenkwam, de vleeswording van Christus, de wedergeboorte, de opstanding, en vele andere onderwerpen, die we in de Bijbel tegenkomen, vormen geheimenissen, zo diep, dat ze niet door het menselijke verstand verklaard of zelfs begrepen kunnen worden... Overal zijn er wonderen, die ons verstand te boven gaan. Moet het ons dan verbazen, dat er in de geestelijke sfeer geheimen zijn, die we niet kunnen verstaan? Het probleem is gelegen in de zwakheid en de bekrompenheid van het menselijk brein. God heeft ons in de Bijbel genoeg argumenten gegeven om te kunnen geloven, dat Hij van goddelijke aard is. Wij moeten Zijn Woord niet in twijfel trekken, omdat wij niet alle geheimen van Zijn voorzienigheid kunnen vatten.’ (Ellen White, De weg naar Christus, blz. 86) 