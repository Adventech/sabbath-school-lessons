---
title:  Een dag in Uw huis is beter dan duizend erbuiten
date:   10/03/2024
---

`Lees Psalm 84:1–5. Waarom verlangt de psalmschrijver ernaar in het heiligdom te verblijven?`

De psalmist ‘smacht van verlangen’ om het heiligdom van de Heer tot zijn permanente verblijfplaats te maken, zodat hij voor altijd dicht bij God kan zijn (Psalm 84:2-3). Gods levende aanwezigheid maakt het heiligdom tot een unieke plek. In het heiligdom zien de gelovigen ‘de liefde van de Heer’ en ‘genieten het goede van uw huis.’ (Psalm 27:4; zie ook Psalm 63:2; Psalm 65:4) In Psalm 84 lezen we over onvergelijkbare vreugde in relatie met God, die bestaat uit lofprijzing, kracht vinden in Hem en vertrouwen op Hem (Psalm 84:5-6, 13). Het heiligdom is een plek waar zo’n relatie wordt gevoed door aanbidding en samenzijn met medegelovigen. De levende aanwezigheid van God in het heiligdom geeft de gelovigen een glimp van Gods glorieuze rijk en een voorproefje van eeuwig leven.

`Lees Psalm 84:6–13. Wie kunnen nog meer de zegeningen van het heiligdom ervaren?`

Gods zegeningen worden beschreven als stralen die uit het heiligdom komen en die als eerste worden uitgestort op de mensen die in het heiligdom dienst doen. Vervolgens regenen de zegeningen ook op de pelgrims die op weg zijn naar het heiligdom en tenslotte bereiken ze zelfs alle uithoeken van de aarde. De verwachting van een ontmoeting met God in het heiligdom versterkt het geloof van de pelgrims (Psalm 84:5-11). Waar normaal gesproken de energie van reizigers afneemt naarmate de reis langer duurt, zien we dat de kracht van de bedevaartgangers toeneemt naarmate zij dichter in de buurt van de tempel komen.

Ook wanneer Gods kinderen ver bij het heiligdom vandaan zijn, drukken zij er toch hun stempel op door een waardig leven te leiden dat de rechtvaardigen karakteriseert die het heiligdom van de Heer binnengaan (Psalm 84:12; Psalm 15:1-2). De Heer wordt ‘een zon’ genoemd en dat laat zien dat de zegeningen van het heiligdom, net zoals de zon, zich uitstrekken tot alle delen van de aarde. Zo zullen degenen die bij God verblijven zijn genade ontvangen, ongeacht op welke plek zij zich bevinden.

`Lees Openbaring 21:3. Welke hoop, die weerspiegeld wordt in het aardse heiligdom, wordt hier aan ons geopenbaard? Hoe kunnen we ons op de een of andere manier nu al een voorstelling maken van hoe het dan zal zijn?`