---
title:  Verdieping
date:   02/02/2024
---

## De Psalmen

### Psalm 77

#### IJsbrekervraag

`Als je het even niet ziet zitten, een rotdag hebt of het een na het ander tegenzit, wat helpt dan om er met je gemoed weer bovenop te komen?`

#### Ik Verken

Meer dan een kwart van alle psalmen zijn zogeheten klaagpsalmen. Deze klaagpsalmen volgen een bepaalde structuur: het eerste gedeelte is een aanklacht tegen God vanwege de situatie waar de psalmist in verkeert. Het tweede deel is een lofzang op Gods grootheid en zijn bevrijdende macht. Ook psalm 77 volgt deze structuur. Klaagpsalmen zijn meer dan een uiting van de gemoedstoestand van de psalmist. Deze psalmen geven de lezer erkenning in periode van twijfel, verdriet en boosheid. Daarnaast bemoedigen ze de lezer om Gods grote daden in herinnering te brengen om zo weer nieuwe moed te vatten.

#### Ik Bestudeer

**De persoonlijke situatie (vs 1-7)** 
De eerste zeven verzen beschrijven de gemoedstoestand van de psalmist. Alhoewel niet beschreven wordt waarom de psalmist God aanroept, is wel duidelijk dat iets hem onrustig maakt. Hij kan er niet van slapen. Hij wil niet afgeleid worden door mensen die hem willen troosten voordat hij antwoord van God heeft ontvangen.

**Twijfel en aanklacht (vs 8-11)** 
In de verzen 8 tot en met 10 worden een aantal vragen aan God gesteld. Het is echter de vraag of het echte vragen zijn of dat ze retorisch zijn. Dat laatste zou zeker het geval kunnen zijn. In dat geval kunnen deze verzen gelezen worden als ‘Heer, het kan toch niet zo zijn dat u niet meer goedgezind bent! Het kan toch niet zo zijn dat u niet meer genadig bent!’ De vragen zijn dan een oproep aan God om opnieuw zijn liefde voor zijn volk te tonen.

**Gods almacht (vs 12-16)**
De psalmist brengt hier de verlossing van het volk Israël uit de slavernij in Egypte in herinnering. De psalmist was daar zelf niet bij. Hij heeft, net als wij, het verhaal gehoord of gelezen en zich ingebeeld hoe het moet zijn geweest om daar bij te zijn.

**Het wonder van de doortocht door de Rode Zee (vs 17-21)** 
Gods aanwezigheid wordt hier omschreven in termen van natuurgeweld: watermassa’s, aardbevingen, donder en bliksem. Dit alles leidt tot het openen van de zee, waardoor het volk ontkomt aan de slavernij in Egypte en de vrijheid tegemoet gaat.

#### Ik Pas Toe

`De psalmist is open naar God toe over zijn twijfels en verdriet en zelfs een zekere boosheid lijkt hij tegenover God niet te verbergen. Welke dingen in jouw leven maken dat je soms twijfelt aan Gods trouw en dat je je afvraagt of God er nog wel is, of Hij nog wel naar je luistert?`

`In psalm 77 prijst de psalmist God heel specifiek voor het wonder van de doortocht door de Rode Zee. Waarom zou hij juist dit wonder in herinnering roepen?`

`Meer dan een kwart van alle psalmen zijn zogeheten klaagpsalmen. Al deze psalmen bestaan uit een aanklacht tegenover God, gevolgd door een lofzang op of erkenning van Gods grootheid. Waarom zou de psalmist zoveel klaagpsalmen geschreven hebben? Bedenk een aantal mogelijke redenen.`

`De psalmist lijkt dus te zeggen dat het prijzen van God deel is van de oplossing voor situaties waarin je het (even) niet meer ziet zitten. Wat doet het met je als je God prijst en eert en zijn grootheid erkent in je gebed?`

`Zijn er gebeurtenissen in je leven geweest waarin je persoonlijk Gods aanwezigheid, trouw en/of grootheid hebt ervaren? Hoe is het om dit te delen met anderen?`

#### Ik bid …

Heer, alles wie en wat ik ben vertel ik U. Niets houd ik voor U verborgen. Er is veel wat ik niet begrijp, maar één ding is zeker: U bent de Schepper van hemel en aarde. U heeft mij gemaakt en U houdt van mij. Dank U. Amen