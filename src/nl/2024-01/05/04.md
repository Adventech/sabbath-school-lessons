---
title:  Waar is God?
date:   30/01/2024
---

`Lees Psalm 42:1–3, Psalm 63:1, Psalm 69:1–3 en Psalm 102:1−7. Wat veroorzaakt grote pijn aan de psalmist?`

De psalmschrijver maakt zich niet alleen zorgen over het persoonlijke en gemeenschappelijke leed, maar misschien nog wel meer over de schijnbare onverschilligheid van God ten opzichte van het lijden van zijn dienaren. Gods afwezigheid wordt gevoeld als een vreselijke dorst in een droog land en als dodelijke angst (Psalm 42:1-3; 63:1; 102:2-4). De psalmist voelt zich van God verwijderd en vergelijkt zichzelf met eenzame vogels. ‘Ik ben als een uil in de woestijn, een steenuil in een verlaten bouwval, slaap ken ik niet, ik ben eenzaam als een vogel op het dak (Psalm 102:7-8).

Het noemen van de woestijn legt extra nadruk op het gevoel van verwijdering van God. Een vogel ‘op het dak’ is verwijderd van zijn nest, de plek waar hij tot rust komt. De psalmist roept tot God ‘uit de diepte,’ alsof hij overspoeld wordt door hoge golven en zinkt in ‘bodemloos slijk’ (Psalm 69:1-3; 130:1). Deze beelden geven een verstikkende situatie weer waaruit geen ontsnapping mogelijk is, tenzij God ingrijpt.

`Lees Psalm 10:12, Psalm 22:1, Psalm 27:9 en Psalm 39:12. Hoe reageert de psalmist op Gods schijnbare afwezigheid?`

Het is opmerkelijk dat de psalmschrijvers besluiten zich niet stil te houden terwijl ze Gods afwezigheid onder ogen komen. De psalmisten geloven onvoorwaardelijk in gebed, want gebed wordt gericht aan de levende en genadige God. God is er nog steeds, zelfs wanneer hij er schijnbaar niet is. Hij is nog steeds dezelfde God die hen in het verleden hoorde, dus ze vertrouwen erop dat Hij hen nu ook hoort.

De momenten van Gods stilte zorgen voor zelfreflectie bij de psalmisten en helpen hen God opnieuw te zoeken, maar door boetedoening en nederige verzoeken. Ze weten dat God niet voor altijd stil zal blijven. De Psalmen laten zien dat communicatie met God door moet gaan, ongeacht de levensomstandigheden.

`Wat kunnen we leren van de antwoorden van de psalmist op de schijnbare afwezigheid van God? Hoe reageer jij op perioden waarin God niet aanwezig lijkt te zijn? Hoe behoud je je geloof?`