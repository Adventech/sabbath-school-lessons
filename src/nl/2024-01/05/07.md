---
title:  Verdere studie
date:   02/02/2024
---


Lees Psalm 56; Ellen White, ‘Blij zijn in de Heer,’ blz. 93–103, in De weg naar Christus.

Net als de psalmisten, vragen ook Gods kinderen in alle tijden zich soms af hoe ze het lied van God moeten zingen op ‘vreemde grond.’ Ons geloof in de oppermachtige heerschappij van de Heer wordt op bepaalde tijden ernstig op de proef gesteld. We vragen ons dan af of God nog steeds de controle houdt en of Hij echt zo machtig en goed is als in de Bijbel beweerd wordt.

Bijbels geloof houdt vaak onzekerheid en spanning in, maar ook vertrouwen en bevestiging. Soms zijn de onzekerheid en de spanning onverdraaglijk, vooral wanneer het kwaad overheerst en God afwezig lijkt. En toch moet de onzekerheid nooit over God, zijn liefdevolle en rechtvaardige karakter en zijn betrouwbaarheid gaan. De psalmschrijvers mogen dan onzeker zijn over de toekomst, maar zij refereren toch vaak aan Gods niet aflatende liefde en trouw (Psalm 36:5-10; 89:2, 8).

Wij moeten dit voorbeeld ook volgen. ‘Gebruik al je krachten om omhoog te kijken en niet naar je moeilijkheden beneden; dan zal je nooit een flauwte krijgen. Je zult spoedig Jezus achter de wolken zien, terwijl Hij zijn hand uitstrekt om je te helpen; alles wat je moet doen is Hem je hand geven in eenvoudig geloof en je door Hem laten leiden. Als je vertrouwen ontwikkelt, zal je, door geloof in Jezus, ook hoop ontwikkelen.’ (Ellen White, Testimonies for the Church, deel 5, blz. 578-579)

De perioden waarin God zijn ‘gezicht verbergt’ ondermijnen niet de doeltreffendheid van gebed. In tegendeel, deze situaties zorgen voor zelfonderzoek bij de psalmisten, een terugblik op Gods reddende acties uit het verleden en het zoeken van God met boetedoening en nederige verzoeken (Psalm 77:10-12; 89:46-52). ‘Geloof wordt sterk door worstelingen met twijfel en tegenwerkende krachten. De ervaringen die in deze beproevingen worden opgedaan zijn waardevoller dan de kostbaarste juwelen.’ (Ellen White, Testimonies for the Church, deel 3, blz. 555)

**Gespreksvragen**

`Ken jij die spanningen ook en zo ja, hoe ben je daar mee omgegaan? Hoe hou je je geloof intact in zulke periodes?`

`Waar moeten we op zoek gaan naar antwoorden als ons geloof in God op de proef gesteld wordt door beproevingen of door mensen bij wie het lijden ervoor zorgt dat zij vragen stellen over Gods goedheid en macht?`

`Hoe beantwoord je de veel gestelde vraag over het kwaad in een wereld die geschapen is door een almachtige en liefdevolle God en ook door Hem onderhouden wordt? Kan het motief van de grote strijd enigszins helpen om deze uitdaging te beantwoorden?`