---
title:  Gaat zijn belofte voor altijd verloren?
date:   31/01/2024
---

`Lees Psalm 77. Door welke ervaring gaat de psalmschrijver heen?`

Psalm 77 begint met een smeekbede om hulp aan God, vol van klachten en pijnlijke herinneringen uit het verleden (Psalm 77:1-6). De psalmist keert zich met zijn hele wezen jammerend tot God. Hij laat zich op geen enkele manier troosten, behalve door de troost die God biedt.

De herinnering aan God lijkt zijn angst echter ook weer te versterken. ‘Ik denk aan God en moet zuchten.’ Het Hebreeuwse hamah, ‘zuchten’, verbeeldt vaak de kracht van een kolkende watervloed (Psalm 77:4; 46:4). Op eenzelfde manier is het hele wezen van de psalmist in een situatie van totale onrust gekomen.

Hoe kan het dat de gedachte aan God zulke sterke gevoelens van onbehagen teweegbrengt? Een heleboel zorgelijke vragen verraden de oorzaak van zijn angst: (Psalm 77:8-10) Is God veranderd? Zou God zijn eigen verbond kunnen verbreken?

Het grote contrast tussen de reddende handelingen van God uit het verleden en zijn schijnbare afwezigheid in het heden, zorgen voor een gevoel van verlatenheid bij de psalmschrijver. Als God veranderd is, dan kent de psalmist geen hoop, een conclusie die hij graag verwerpt maar die hem toch zorgen baart.

In de tussentijd kan de psalmschrijver niet slapen omdat God hem wakker houdt (Psalm 77:5). Dit roept andere Bijbelse figuren in gedachten wiens slapeloosheid door God werd gebruikt om zijn doel te verwezenlijken (Genesis 41:1-8; Ester 6:1; Daniël 2:1-3). De lange slapeloze nacht brengt de bevrijdende acties van God uit het verleden in gedachten bij de psalmist, maar met een nieuwe uitkomst (Psalm 77:6, 11).

De verzekering die de psalmschrijver van God ontvangt, bevat niet zozeer verklaringen ten aanzien van zijn persoonlijke situatie, maar is meer een bevestiging van Gods trouw en betrouwbaarheid (als bij Job). De psalmist wordt aangemoedigd te blijven geloven, in de wetenschap dat God nog steeds dezelfde is die in de geschiedenis van Israël wonderen verrichtte (Psalm 77:12-19). De psalmschrijver realiseert zich ook dat Gods voetsporen vaak onzichtbaar zijn (Psalm 77:20) en erkent daarmee Gods leiding, zelfs in situaties waarin zijn aanwezigheid niet duidelijk is. De psalmist erkent dat God tegelijk zichtbaar en verborgen is. Daarom eert hij de mysterieuze en oppermachtige wegen van de Heer.

`Denk aan momenten uit het verleden waarin God in je leven werkte. Hoe kan die waarheid je in het heden helpen bij wat er ook maar op je pad komt?`