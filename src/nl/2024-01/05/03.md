---
title:  Aan de poort van de dood
date:   29/01/2024
---

`Lees Psalm 41:1–4; Psalm 88:3–12 en Psalm 102:3–5, 11, 23- 24. Welke ervaringen beschrijven deze teksten? In hoeverre zijn ze op jou van toepassing?`

Deze gebeden om bevrijding van ziekte en dood tonen aan dat Gods kinderen niet uitgezonderd zijn van het lijden in de wereld. De Psalmen laten de vreselijke ellende van de psalmschrijver zien. Hij is krachteloos, dor als gras, niet in staat om te eten, apart gesteld met de doden, liggend als de verslagenen in het graf, weerzinwekkend voor zijn vrienden, lijdend en wanhopig. Zijn botten kleven vast aan zijn huid.

Veel Psalmen gaan ervan uit dat de Heer de moeilijkheden toelaat vanwege de ongehoorzaamheid van Israël. De psalmist ziet ziekte als het gevolg van zonde; daarom verwijst hij naar de vergeving die voorafgaat aan genezing (Psalm 41:3-4). Sommige Psalmen, zoals Psalm 88 en 102, erkennen echter dat het onschuldige lijden van Gods volk een gegeven is in het leven, hoe moeilijk te begrijpen ook.

In Psalm 88 wordt God verweten dat hij de psalmschrijver op het randje van de dood brengt (Psalm 88:6-8). Merk echter op dat, zelfs als de meest gedurfde klachten geuit worden, de klacht altijd een geloofsdaad is, want als de Heer in zijn oppermachtigheid moeilijkheden toestaat, dan kan Hij ook het welzijn van zijn kind herstellen.

Op de drempel van het graf, denkt de psalmist aan de wonderen van God, zijn vriendelijke liefde, trouw en rechtvaardigheid (Psalm 88:10-12). Ondanks het gevoel dat hij door God belaagd wordt, houdt hij zich toch aan Hem vast. Hoewel hij lijdt, ontkent hij Gods liefde niet en weet hij dat God zijn enige redding is. Door dit in herinnering te brengen laat de psalmschrijver zien dat hij niet alleen lijdt, maar dat hij ook intieme kennis heeft van Gods genade en dat die twee elkaar niet per definitie uitsluiten.

Samenvattend: het toelaten van het lijden door God en zijn bevrijding zijn demonstraties van zijn ultieme soevereiniteit. Weten dat God de controle heeft, geeft hoop. Wanneer we Psalm 88 lezen in het licht van het lijden van Christus, verwonderen we ons over zijn enorme liefde, die Hem ertoe leidde door de dood heen te gaan ten behoeve van de mensheid.

`Denk aan Jezus aan het kruis en hoe Hij moest lijden vanwege de zonde. Hoe helpt die realiteit, dat God in Christus meer leed dan enig ander mens, ons om ook te blijven geloven in tijden van lijden en beproeving?`