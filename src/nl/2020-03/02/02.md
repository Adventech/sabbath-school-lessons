---
title:  Onwaarschijnlijke getuigen
date:   05/07/2020
---

`Lees Marcus 5:15-20. Waarom denk je dat Jezus de man naar Dekapolis stuurde om aan zijn familie en vrienden te getuigen in plaats van zijn hernieuwde geloof te voeden door hem bij zich te houden?`

De term Dekapolis is een samenstelling van twee woorden: deca betekent tien en polis staat voor steden. In de eerste eeuw bestond de Dekapolis uit een gebied van een tiental steden langs de kust van het meer van Galilea. Deze steden waren onderling met elkaar verbonden door een gemeenschappelijke taal en cultuur. Vele mensen in dat gebied kenden de demonische jongen. Door zijn onvoorspelbare en gewelddadige gedrag had hij hun angst aangejaagd. Jezus zag in hem iemand die naar iets beters verlangde en Hij verloste de man op een wonderbaarlijke manier van de demonen die hem hadden gekweld.

Toen de stedelingen hoorden dat Jezus de demonen toestemming had gegeven in hun varkenskudde te trekken en dat de kudde van de helling af in zee was gestort, kwamen ze poolshoogte nemen om te zien wat er aan de hand was. Het evangelie van Marcus zegt ‘Ze kwamen bij Jezus en zagen de bezetene daar zitten, gekleed en bij zijn volle verstand, dezelfde man die altijd bezeten was geweest door het legioen, en zij werden door schrik bevangen.’ (Marcus 5:15) De man was weer geheel en al hersteld, fysiek, mentaal, emotioneel en geestelijk. De essentie van het evangelie is om in mensen, die zijn gebroken door de zonde, weer de heelheid te doen ontstaan waartoe Christus hen heeft geschapen.

Wie zou beter tot deze tien steden van de Dekapolis kunnen doordringen dan een veranderde bezetene die zijn getuigenis met dit hele gebied kon delen? Ellen White beaamt dit: ‘Als getuigen van Christus moeten we vertellen wat we weten, wat we zelf gezien en gehoord en gevoeld hebben. Indien wij Jezus gevolgd hebben, stap voor stap, dan zullen wij iets veelzeggends te vertellen hebben aangaande de weg, waarin Hij ons geleid heeft. We kunnen vertellen hoe wij Zijn belofte beproefd hebben en die hebben waar bevonden. We kunnen getuigen van datgene wat we hebben geweten van de genade van Christus. Dit is het getuigenis waarom de Here vraagt, en bij gebrek waarvan de wereld ten onder gaat.’ (Ellen White, Wens der eeuwen, p. 289) Om een verschil te maken in onze wereld maakt God vaak gebruik van onwaarschijnlijke getuigen, die door zijn genade zijn veranderd.

`Wat is jouw eigen verhaal, je eigen bekeringservaring? Wat vertel jij aan anderen hoe je tot geloof bent gekomen? Wat heb jij een onbekeerd iemand te bieden en hoe kan die van jouw ervaring profiteren?`

`Marcus 5:15-20 Waarom stuurde Jezus deze man naar huis?`
