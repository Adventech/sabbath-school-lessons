---
title:  Petrus en de tegenwoordige waarheid
date:   13/09/2020
---

Door de geschiedenis heen stuurde God via het profetisch Woord speciale boodschappen om mensen voor te bereiden op wat er zou gaan komen. God wordt nergens door verrast (Jesaja 46:9-10). Hij bereidt zijn volk voor op de toekomst door profeten zijn boodschap te laten doorgeven voordat het oordeel komt (Amos 3:7). Voor de zondvloed vertelde Noach wat er zou gaan gebeuren. In Egypte trof Jozef tijdens de jaren van overvloed voorbereidingen voor de hongersnood. Israël werd gewaarschuwd voor de verwoesting van Jeruzalem door Babylon. De oproep van Johannes de Doper om zich te bekeren, bereidde het volk voor op Jezus’ eerste komst.

`Lees 2 Petrus 1:12. Hoe beschrijft Petrus de boodschap van God aan zijn generatie? `

`Lees 2 Petrus 1:16-21. Wat hield de boodschap van de ‘tegenwoordige waarheid’ in?`

De boodschap in de eerste eeuw dat Christus was gekomen, had eeuwigheidswaarde. De liefde van de Vader werd geopenbaard door het offer van Christus aan het kruis. Het ‘loon van de zonde is de dood’. Christus heeft voor iedereen het eeuwige leven veiliggesteld. Wij kiezen of we er in geloof ook aanspraak op maken (Romeinen 3:23;6:23; Efeziërs 2:8). Deze boodschap van verlossing in Jezus heeft geen ‘tenminste houdbaar tot datum’. Het is altijd tegenwoordige waarheid.

Het laatste boek van de Bijbel, de Openbaring, geeft een beeld van Jezus en zijn eeuwige verlossing in de context van de eindtijd om een volk voor te bereiden op zijn spoedige terugkeer. Het brengt het bedrog aan het licht van menselijke tradities en op het eigen ik gerichte godsdienst. Van begin tot eind worden Jezus en het werk, dat Hij verricht voor de mens, in Openbaring onthuld. Jezus is de ware getuige van zijn Vaders karakter. Hij is ‘de Heerser over de vorsten van de aarde’. Hij is degene ‘die ons liefheeft en ons van onze zonden heeft bevrijd door zijn bloed, die een koninkrijk uit ons gevormd heeft en ons heeft gemaakt tot priesters voor God, zijn Vader.’ (Openbaring 1:1-6) Openbaring is volledig gericht op Jezus en zijn boodschap voor de eindtijd om zijn volk klaar te maken voor zijn spoedige komst. 

`Wat komt er in je op, wanneer je denkt aan het boek de Openbaring? Vullen je gedachten zich eerder met beesten en profetische symbolen of denk je aan Jezus? Waarom gaf Jezus ons de profetieën in Openbaring? Hoe maken ze zijn liefdevolle plannen bekend?`

`2 Petrus 1:12, 16-21 Waar baseerde Petrus zich op bij het doorgeven van Gods boodschap?`
