---
title:  Zendingsbericht
date:   24/07/2020
---

#### Een huwelijk gered door gebed

_Angelique Abeme, 45, Gabon_

Toen ze vijftien jaar oud was, werd Angelique Abeme verliefd op Peter. Hij was toen 20 jaar. Het stel ging samenwonen en ze kregen twee dochters in Oyem, een stad in het noorden van Gabon. Het leven was moeilijk. Peter dronk en rookte. Toch hield Angelique van hem. 

Toen ze 25 jaar was, nodigde adventistische buren haar uit om met hen mee te gaan naar evangelisatiebijeenkomsten. Ze had veel vragen over de leer van de zevende dag als de sabbat en ze was niet tevreden met de uitleg die de evangelist gaf. Op de laatste vrijdag van de bijeenkomsten die twee weken in beslag hadden genomen, stelde de evangelist voor dat ze haar eigen predikant zou vragen naar de sabbat. Ze was vastbesloten om dat ook te doen. 

Diezelfde avond kwam ze op weg naar huis haar predikant tegen. ‘Pastor, is de zondag of de zaterdag de ware sabbat?’, vroeg ze. ‘Op basis van de Bijbel stelt de Adventkerk dat de zaterdag de sabbat is’. De predikant ging niet met haar in discussie. ‘Het is waar wat ze jou over de zaterdag hebben gezegd’, zei hij. ‘Je hebt de waarheid leren kennen. Voeg je bij de Adventkerk.’ 

Na Angelique’s doop werd het leven steeds moeilijker. Ze vroeg of Peter met haar wilde trouwen, maar hij weigerde. Toen ze hem verzocht het huis te verlaten, verhuisde hij naar de andere kant van het land, naar Port-Gentil, een stad 400 kilometer (250 mijl) ten zuiden van waar ze woonden. Elke ochtend en avond bad Angelique ervoor dat Peter Jezus zou leren kennen. ‘God, U heeft me de waarheid doen inzien, en ik zou willen dat U ook Peter een mogelijkheid geeft om datzelfde te ervaren’, bad ze. 

Via de mail stuurde ze Bijbelstudies naar Peter. In Port-Gentil raakte Peter al snel in de problemen. Een werkgever beschuldigde hem van diefstal waardoor hij, ondanks zijn verklaring van onschuld, drie maanden in de gevangenis moest doorbrengen. In de gevangenis had hij veel tijd om na te denken. Er was niets anders dat hij kon doen. Toen een adventistische kapelaan hem dus aanbood om de Bijbel met hem te bestuderen, nam hij dat maar al te graag aan. Kort voor zijn vrijlating werd hij gedoopt. 

Via een vriendin vernam Angelique dat Peter in de gevangenis zat, maar ze was totaal niet op de hoogte van de Bijbelstudies. Elke ochtend en avond bleef ze voor hem bidden. ‘God, U heeft me de waarheid doen inzien, en ik zou willen dat U ook Peter een mogelijkheid geeft om datzelfde te ervaren’, bad ze. 

Na Peters vrijlating belde hij Angelique om haar te vertellen over zijn nieuwe geloof. ‘Nu begrijp ik waarom je wilde dat ik verhuisde’, zei hij. ‘Ik ben zo blij dat ik adventist ben. Angelique kon haar oren niet geloven. Ze hield nog steeds van Peter. Ze veranderde haar dagelijkse gebeden naar de vraag of Peters leven de vruchten van zijn geloof zou tonen. Ze hoopte dat hij nooit meer zou drinken of roken. 

Peter belde regelmatig op om te informeren naar Angelique en hun dochters. Tijdens één van deze telefoongesprekken vertelde Angelique aan Peter dat ze hun jongste dochter een week lang mee wilde nemen naar een Padvinderscamporee in Port-Gentil. Peter en Angelique spraken af dat ze elkaar op dit kamp zouden ontmoeten. Er waren zes jaar verstreken sinds hun scheiding. 

Bij de camporee begroette Peter Angelique met een warme glimlach en een stevige knuffel. Ze hadden een goed gesprek dat twee uur in beslag nam. Daarna vertrok Peter. Angelique kon zien dat zijn leven werkelijk was veranderd. Hij rookte en dronk niet meer. Hij was vriendelijk van aard. Tijdens de camporee kwam Peter herhaaldelijk terug voor meer gesprekken. Na afloop van het kamp bleef Angelique nog een week in Port-Gentil om met Peter te praten. In die periode vroeg Peter haar ten huwelijk. ‘Ik hou van je’, zei hij. ‘Ik mis je, en ik wil heel graag met je trouwen.’ ‘Jaa! Laten we trouwen!’, antwoordde Angelique blij.

Acht jaar zijn inmiddels verstreken. Peter werkt nu als ouderling van de kerk in Gabons hoofdstad, Libreville, en hij heeft Jezus lief met heel zijn hart. Angelique is gelukkiger dan ooit. In die moeilijke periode werd ze bemoedigd door Mattheüs 6:33 waar Jezus zegt, ‘Zoek liever eerst het koninkrijk van God en Zijn gerechtigheid, dan zullen al die andere dingen je erbij gegeven worden’. ‘Het zou ons voornaamste doel moeten zijn om Gods koninkrijk te zoeken’, zei Angelique. ‘Als je een gelovige bent en je partner niet, blijf dan bidden. God kan een wonder in zijn hart verrichten. Na zes jaar verhoorde God mijn gebeden.’ 

Drie jaar geleden is een deel van de dertiende sabbatopbrengst gebruikt om een middelbare school te bouwen voor 280 studenten in Angelique’s woonplaats, Libreville, Gabon. Dank u voor uw voornemen om vrijgevig te schenken tijdens de dertiende sabbat van dit kwartaal. Uw gaven maken het mogelijk om scholen te bouwen in twee andere Afrikaanse landen, Guinea en Liberia. 

