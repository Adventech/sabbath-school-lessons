---
title:  Een kosmische strijd
date:   19/07/2020
---

`Vergelijk Openbaring 12:7-9, Efeziërs 6:12 en 2 Korintiërs 10:4. Welke invloed hebben deze passages op ons begrip van voorbede doen?`

De Bijbel heft de scheiding tussen de zichtbare en de onzichtbare wereld op. Er is een strijd tussen goed en kwaad, de machten van gerechtigheid en de krachten van duisternis, tussen Christus en zijn tegenstander. In deze strijd respecteert God de vrijheid van mensen. Hij zal nooit de wil manipuleren of dwang uitoefenen op ons geweten. Hij stuurt de heilige Geest om mannen en vrouwen te overtuigen van de goddelijke waarheid (Johannes 16:7-8). Hemelse engelen nemen deel aan deze strijd om mensen te beïnvloeden en tot de eeuwigheid te leiden (Hebreeën 1:14). God laat die dingen gebeuren in de levens van mensen om hen tot Hem te leiden.

God zal ons nooit dwingen. Dat hoort niet bij zijn koninkrijk en is vreemd aan het principe van de liefde en dat is het fundament onder zijn heerschappij. Daarom is het gebed zo belangrijk. God doet alles om mensen te bereiken nog voordat wij hebben gebeden. Onze gebeden maken de grote macht van God los. Hij respecteert onze keuzevrijheid om voor een ander te bidden. In het licht van de strijd tussen goed en kwaad, kan Hij nog veel meer doen wanneer wij bidden dan wanneer dat niet het geval is.

Denk zorgvuldig na over deze uitspraak: ‘Het is een onderdeel van Gods plan om zijn kinderen in antwoord op hun gebed datgene te schenken wat Hij ze niet zou hebben gegeven als ze er niet om hadden gevraagd.’ (Ellen White, De grote strijd, p. 483) In de grote strijd tussen goed en kwaad maakt gebed verschil uit. Als we bidden voor iemand die Christus niet kent, dan baant dat de weg voor de zegen van God die Hij hun leven laat binnenstromen. God eerbiedigt onze keuze om voor hen te bidden en zet zich met des te meer kracht in voor hun redding. Als we het onderwerp van voorbede doen nader bestuderen, moeten we nederig erkennen dat we Gods werkwijze niet altijd begrijpen. Dit moet geen belemmering zijn voortdurend deel te hebben aan de zegeningen die het gebed ons en anderen schenkt.

`Waarom denkt u dat God met nog meer kracht te werk gaat als we bidden dan wanneer we dat veronachtzamen? We begrijpen niet helemaal hoe alles werkt. Waarom moet de Bijbelse aansporing voor anderen te bidden ons er toe brengen dat ook te doen?`

`2 Korintiërs 10:4, Efeziërs 6:12, Openbaring 12:7-9 Wat kunnen wij bijdragen?` 
