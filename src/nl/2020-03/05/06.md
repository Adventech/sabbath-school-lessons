---
title:  De heilige Geest verandert levens
date:   30/07/2020
---

Een zorgvuldige bestudering van het boek Handelingen openbaart dat God door zijn Geest wonderen verricht in de levens van mensen. Handelingen is het bewijs van de manier waarop het evangelie culturele vooroordelen overwint. Hij verandert levenslange diepgewortelde gewoontes en Hij onderwijst de hele mensheid in Christus’ genade en waarheid. De heilige Geest ontmoet mensen waar ze zijn, maar Hij laat hen daar niet. In zijn tegenwoordigheid worden ze veranderd. Hun levens blijven niet hetzelfde.

`Lees Handelingen 16:11-15, 23-34; 17:33-34 en 18:8. Dit zijn slechts een paar bekeringsverhalen in de Bijbel. Wat leren die ons over de kracht van God om de levens te veranderen van allerlei soorten mensen met verschillende achtergronden? `

Wat een enorme verscheidenheid aan mensen! Lydia was een welgestelde Joodse zakenvrouw en de gevangenbewaarder te Filippi was een Romeinse ambtenaar uit de middenklasse. De heilige Geest bereikt alle lagen van de maatschappij. Hij heeft de kracht om zowel mannen als vrouwen, rijk en arm, mensen met of zonder scholing te bereiken. De twee laatstgenoemde mensen op deze lijst zijn beiden even opmerkelijk. Handelingen 17:34 verwijst naar de bekering van Dionysius de Areopagiet. De Atheense Areopagieten maakten deel uit van een rechtbank die rechtszaken behandelde. Dat waren prominente, hooggeëerde leden van de Griekse samenleving.

Door de macht van de heilige Geest bereikte het dienstwerk van de apostel Paulus zelfs de hoogste lagen van de maatschappij. Crispus was een overste van de Joodse synagoge (Handelingen18:8). Hij was een godsdienstig leider en doorkneed in de oudtestamentische gedachtegang van de Joden. De heilige Geest drong echter tot hem door en veranderde zijn leven. Deze praktische voorbeelden laten zien dat de heilige Geest wonderbaarlijke dingen kan doen door ons getuigen van Christus en het delen van zijn Woord met anderen. Dat doet Hij in het leven van allerlei soorten mensen met geheel verschillende achtergronden, culturen, opleidingen en geloofsovertuigingen. We kunnen en mogen daarom niet speculeren over wie we wel of niet kunnen bereiken. Het is onze taak om te getuigen aan een ieder die in ons leven wordt gebracht. De Heer doet de rest.

`De dood van Christus heeft universele betekenis. Dat betekent dat Hij is gestorven voor ieder mens wanneer die ook maar leefde. Wat moet deze cruciale waarheid ons leren? Is het aan ons te denken dat iemand geen kans meer maakt op verlossing?`

`Handelingen 16:11-15, 23-34; 17:33-34; 18:8 — Wat leren deze bekeringsverhalen over Gods kracht?`
