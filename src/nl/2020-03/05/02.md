---
title:  Jezus en de belofte van de heilige Geest
date:   26/07/2020
---

Door de belofte van de heilige Geest nam Jezus de bezorgdheid van zijn leerlingen weg over zijn aanstaande vertrek. ‘Werkelijk, het is goed voor jullie dat Ik ga, want als Ik niet ga zal de Pleitbezorger niet bij jullie komen, maar als Ik weg ben, zal Ik Hem jullie zenden.’ (Johannes 16:7) Het Griekse woord daarvoor is parakletos. Dat is ‘iemand die naast je komt staan’ om te helpen. Dat is één van de voornaamste functies van de heilige Geest: de gelovigen kracht geven voor hun getuigeniswerk. We staan er dus niet alleen voor. De heilige Geest staat naast ons en leidt ons naar mensen die God oprecht zoeken. Hij bereidt hun harten voor op de ontmoeting. Hij leidt ons in de woorden die we spreken en brengt de mensen ertoe overtuigd te raken van wat ze horen. Hij geeft ook de kracht de uitnodiging aan te nemen.

`Lees Johannes 15:26-27 en 16:8.Wat leren we over de rol van de Geest in het getuigen?`

De heilige Geest verkondigt en getuigt van Jezus. Het is zijn doel zoveel mogelijk mensen tot Jezus te brengen. Het is zijn opdracht Jezus te verheerlijken. In die rol overtuigt Hij alle gelovigen van hun verantwoordelijkheid om te getuigen. Hij opent onze ogen om ons bewust te zijn van de potentie in de mensen om ons heen en Hij werkt achter de schermen om hen ontvankelijk te maken voor de boodschap van het evangelie.

Het evangelie van Johannes zegt het heel duidelijk. Hij ‘zal de wereld duidelijk maken wat zonde is.’ (Johannes 16:8) Met andere woorden, Hij brengt mensen ertoe zich bewust te zijn van de mate waarin ze van God zijn vervreemd en de noodzaak van berouw hebben. Hij ‘maakt de wereld ook duidelijk wat gerechtigheid is’. De heilige Geest brengt niet alleen de zonde aan het licht, maar onderwijst ons ook in gerechtigheid. Hij openbaart de luister van Jezus’ gerechtigheid door die te vergelijken met onze onreinheid. De rol van de heilige Geest is niet alleen bedoeld om ons erop te wijzen hoe slecht we zijn, maar om te laten zien hoe goed, vriendelijk, medelevend en liefdevol Jezus is en om ons te vormen naar zijn beeld.

Getuigen houdt simpelweg samenwerking in met de heilige Geest om Jezus te verheerlijken. Door de kracht van de Geest en onder zijn leiding getuigen we van deze wonderbare Christus die ons leven heeft veranderd.

`Waarom moeten we, ondanks ons verlangen onze medemens te dienen, altijd in gedachten houden dat wij het bekeringswerk niet kunnen doen, maar alleen de heilige Geest?`

`Johannes 15:26-27; 16:8 Wat doet de Geest?`
