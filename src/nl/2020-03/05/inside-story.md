---
title:  Zendingsbericht
date:   31/07/2020
---

#### Wedden op paarden

_Christophe Minsta Mi-Owono, 44, Gabon_

Op 27-jarige leeftijd raakte Christophe in de ban van paardenraces. Christophe’s vader, een wiskundeleraar, was er tijdens zijn studie aan de universiteit in Frankrijk voor het eerst mee in aanraking gekomen. Eenmaal thuis ontdekte hij dat paardenraces ook een populair tijdverdrijf waren geworden in Gabon. Niemand ging echter naar de renbaan toe om te wedden. In plaats daarvan bezochten ze kiosken aan de rand van de weg waar ze geld konden inzetten op de races die vanuit Frankrijk live werden uitgezonden. Vader nam Christophe mee naar zo’n kiosk om te wedden. Christophe had geen baan en dus gaf vader hem geld zodat ze het spel samen konden spelen. Al snel zette Christophe elke dag een bedrag in van 5000 Centraal-Afrikaanse franken (CFA), evenredig aan 10 Amerikaanse dollars, op de paarden. Hij sloeg maaltijden en nachtrust over om zijn geluk te beproeven bij de paarden. Adventistische vrienden in Gabons hoofdstad, Libreville, merkten op hoe geobsedeerd Christophe was door het gokken en ze waarschuwden hem ervoor. Christophe luisterde niet naar hen. ‘Het is een spelletje om je hersenen te trainen’, poeierde hij hen af. ‘Je moet goed zijn in wiskunde om het te kunnen spelen.’

**Een ongeluk**

Op een zondagmorgen verloor Christophe de 3000 frank die hij bij een kiosk op een paardenrace had ingezet. Op weg naar huis las hij zijn gokformulieren nog eens na en ontdekte dat hij niet op een bepaald paard had gewed. Omdat hij zag dat hij nog 2000 frank overhad, ging hij terug naar de kiosk. Terwijl hij buiten de kiosk stond om zijn gokformulier in te vullen, raakte een auto van de weg en trof hem en twee vrouwen in zijn buurt. De automobilist stopte niet en reed met hoge snelheid weg. Vriendelijke vreemdelingen haastten zich met Christophe en de twee vrouwen naar het ziekenhuis. Één vrouw overleed snel daarna. Minuten later stierf ook de andere vrouw. Christophe – liggend in bed, zijn benen verlamd en zijn blauwe T-shirt doorweekt van het bloed – vreesde dat hij zou volgen. Hij begon te bidden. ‘God, ik begrijp het’, zei hij. ‘U heeft me zo vaak gezegd dat ik moest ophouden met gokken, maar ik luisterde niet. Nu zal ik luisteren.’ Hij kon zijn familie met geen mogelijkheid bereiken en hij kon zich niet bewegen. Zonder geld ontving hij twee dagen lang geen medische zorg in het ziekenhuis. Uiteindelijk slaagde hij erin om zichzelf uit bed te slepen en naar de weg te kruipen om een taxi aan te houden. Hij besteedde zijn laatste 2000 frank aan de rit naar huis. 

**Volledig herstel**

Thuis werd hij verzorgd door een zus van hem, die verpleegster was. Hij bad om genezing. ‘God, U heeft me van de dood gered’, zei hij. ‘Als U me beschermt en me helpt om weer te kunnen lopen, zal ik mijn leven aan U geven en stoppen met gokken.’ Drie weken later stond hij weer op zijn benen. Onmiddellijk verzamelde hij stapels oude gokpapieren en verbrandde ze voor de ogen van zijn familie. ‘Het maakt me niet uit of ik rijk ben of arm’, zei hij. ‘Ik zal God dienen en nooit meer gokken’. Hij heeft inderdaad nooit meer gegokt. Christophe Minsta Mi-Owono is nu 44 jaar oud en werkt als huisschilder. ‘Het is beter om te werken voor je geld dan dat je ervoor speelt om het op een zo makkelijk mogelijke manier te krijgen’, zei hij. 

Drie jaar geleden is een deel van de dertiende sabbatopbrengst gebruikt om een middelbare school te bouwen voor 280 studenten in Christophe’s woonplaats, Libreville, Gabon. Dank u voor uw voornemen om vrijgevig te schenken tijdens de dertiende sabbat van dit kwartaal. Uw gaven maken het mogelijk om scholen te bouwen in twee andere Afrikaanse landen, Guinea en Liberia.

