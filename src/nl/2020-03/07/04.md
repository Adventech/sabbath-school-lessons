---
title:  De voordelen van Bijbelstudie
date:   11/08/2020
---

Het bestuderen van Gods Woord biedt veel voordelen. De apostel Petrus vertelt ons dat je door de beloften in de Schrift ‘deel zou krijgen aan de goddelijke natuur’. Jakobus spreekt over een ‘boodschap die in u is geplant en die u kan redden’. Paulus voegt daaraan toe dat ‘(...) het evangelie van zijn genade onze gemeenschap kan opbouwen en het beloofde erfdeel zal schenken aan allen die Hem toebehoren’ (2 Petrus 1:4; Jakobus 1:21; Handelingen 20:32). De Bijbel is bedoeld om te verlossen. Door Jezus te zien in de gehele Bijbel, worden we veranderd. Door Hem te aanschouwen in zijn Woord, worden we naar dat beeld veranderd. (2 Korintiërs 3:18) ‘Het is een wet van het geestelijk en intellectueel leven dat wij door het aanschouwen worden veranderd. De geest past zich geleidelijk aan aan de onderwerpen waarop hij zich concentreert.’ (Ellen White, De Grote Strijd, p. 508)

`Lees 2 Timoteüs 3:14-17 en Johannes 17:14-17. Welke andere voordelen schenkt een studie van Gods Woord ons nog meer?`

In de brief die is gericht aan zijn jonge metgezel Timoteüs, spoort de apostel Paulus hem aan trouw te blijven aan de Bijbel en deelt hij met hem waarom het bestuderen van het geïnspireerde Woord zo waardevol is. Volgens Paulus kan de Bijbel ‘gebruikt worden om onderricht te geven’. Hij openbaart de waarheid en brengt dwaling aan het licht. Het Woord geeft een beschrijving van Gods plan voor de mensheid. Het keurt onze fouten af, corrigeert onze verkeerde inzichten en onderwijst ons in gerechtigheid. De Bijbel openbaart de gerechtigheid van Christus. Hij leidt ons van de dwaasheid van onze eigen zondigheid tot de schoonheid van zijn gerechtigheid. We staan versteld wanneer we Jezus’ onzelfzuchtige liefde zien in vergelijking met ons eigen egoïsme. Als we in de Schrift de diepte van zijn medeleven en zorgzaamheid aanschouwen, worden onze levens veranderd. Wanneer we zijn Woord met anderen delen, worden ook zij radicaal veranderd. We gaan steeds meer op Jezus lijken door op Hem te zien in zijn Woord. 

Bij getuigen gaat het er niet om dat we delen wat wij denken of zelfs maar wat wij geloven. Het gaat er juist om dat we de eeuwige waarheden verkondigen die gelegen zijn in het Woord van God. Wanneer Gods Woord ons leven rijkelijk heeft gezegend, beschikken we over de geloofwaardigheid om anderen te vertellen hoe het ook in hun leven tot een zegen kan zijn. 

`Denk aan een moeilijke periode waar je zelf mee te maken hebt gehad en hoe het Woord van God een houvast bleek te zijn. Wat heb je geleerd van die ervaring?`

`2 Timoteüs 3:14-17; Johannes 17:14-17 — Welke voordelen geeft het bestuderen van Gods Woord?`
