---
title:  De scheppende kracht van Gods Woord
date:   10/08/2020
---

`Vergelijk Hebreeën 1:1-3; 4:12 en Psalm 33:6,9. Wat leren deze verzen ons over de kracht van Gods Woord?`

Het Woord van God is het levende Woord. Het bevat de kracht om de dingen die het verkondigt ook tot stand te brengen. De woorden van mensen kunnen verwijzen naar wat werkelijk is, maar God spreekt over dingen die nog niet zijn gedaan en brengt die dan tot stand door de kracht van zijn woord. Het Woord van God is een scheppend Woord. Het Woord dat voortkomt uit zijn mond heeft de macht om alles wat het verkondigt ook te formeren. In het scheppingsverhaal van Genesis 1 wordt herhaaldelijk gebruik gemaakt van de uitdrukking ‘God sprak’ (Genesis1:3,6,11,14,20,24,26,29). Gods woorden hadden zo’n kracht dat er droog land verscheen, planten ontkiemden, bloemen bloeiden, fruitbomen pronkten en dieren in het leven werden geroepen. Ja, dat er iets ontstond zodra Hij sprak.

In Genesis 1 wordt een fascinerend Hebreeuws woord gebruikt voor het scheppingswerk van God. Dat is het woord bara’. In deze vorm verwijst het specifiek naar Gods vermogen om iets te scheppen uit niets. Het werkwoord wordt alleen gebruikt als God het onderwerp is. Met andere woorden, God alleen kan bara’, en Hij doet dit door de kracht van zijn gesproken woord. 

Het is overigens niet alleen door de kracht van zijn woord dat God deze wereld schiep. Hij verzorgt en ondersteunt haar ook door zijn woord. Dezelfde kracht die het gesproken Woord van God kenmerkt, is ook aanwezig in zijn geschreven Woord. De heilige Geest die werkzaam was bij de schepping, was ook betrokken bij de inspiratie van de Schrift. Hij is aanwezig wanneer wij de Bijbel lezen of die met anderen delen. Het Woord van God bevat de kracht om leven te geven, levens te veranderen en in het leven te roepen. ‘De scheppende kracht die de werelden deed ontstaan, ligt in het Woord van God. Dit Woord verleent kracht; het verwekt leven. Elk gebod is een belofte; wanneer het door de wil wordt aangenomen en in de ziel opgenomen, brengt het met zich het leven van de Oneindige. Het verandert de natuur en herschept de mens naar het beeld Gods.’ (Ellen White, Karaktervorming, p. 126 (122))

Onze levens worden veranderd wanneer we zelf de beloftes in het Woord van God begrijpen. Terwijl we anderen helpen om deze geweldige beloftes te doorgronden, zal de heilige Geest ook ons leven veranderen.

`Denk je eens in: God sprak en het was er. Hoe kunnen we bevatten wat dit betekent? Wat zegt deze wonderbaarlijke realiteit ons over zijn kracht? Waarom zou deze waarheid over Gods scheppingskracht ons moeten bemoedigen?`

`Hebreeën 1:1-3; 4:12; Psalm 33:6,9 Welke kracht heeft Gods Woord?`
