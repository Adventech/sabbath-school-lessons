---
title:  Kleine groepen in de Bijbel
date:   31/08/2020
---

De Bijbel biedt meerdere voorbeelden van kleine groepen die bidden, samen zijn, elkaar bemoedigen en die samen werken voor Christus. Dat gaf Gods volk de mogelijkheid verantwoordelijkheden te delen en hun talenten te gebruiken. Kleine groepen maken het de Heer mogelijk ons in meerdere opzichten in te zetten als zijn werktuigen.

`Lees Exodus 18:21-25. Welk advies gaf Jetro, de schoonvader van Mozes, dat echt een verschil maakte? Waarom was dit voorstel zo belangrijk?`

Elk individu in de legerplaats van Israël werd deel van een groep van tien mensen met een godvrezende leider aan het hoofd. In deze kleine groepen kon je problemen oplossen. Hun functie ging echter nog veel verder. Het was een plek van samenzijn waar je problemen kon voorkomen en het geestelijk leven kon voeden. Het waren plekken om met elkaar te spreken over Gods plannen voor Israël. Mensen konden er hechte en liefhebbende vriendschapsbanden smeden. Alle betrokkenen konden elkaar helpen om welke kwesties dan ook aan te kunnen pakken. Er waren net als nu ook toen mensen die worstelden met dingen waar anderen hen mee konden helpen. Kleine groepen maken het mogelijk hartverwarmende en op zorg gerichte relaties aan te gaan, om geestelijk te groeien en problemen op te lossen. Het is opmerkelijk dat volgens degenen die gespecialiseerd zijn in kleine groepen, een aantal van tussen de zes en twaalf mensen ideaal is voor interactie in een groep. Dit is precies het aantal dat door zowel Mozes als Jezus werd gehanteerd in de samenstelling van hun groepen.

`Lees Lucas 6:12-13, Matteüs 10:1 en Marcus 3:13-15. Om welke twee redenen riep Jezus zijn leerlingen en selecteerde Hij hen om deel uit te maken van zijn kleine groep?`

Jezus riep zijn leerlingen om hen zowel geestelijk als praktisch voor te bereiden op hun zendingswerk in de wereld. Door hun verbondenheid met Hem zouden ze groeien in genade. In het verband van hun samenkomsten als kleine groep kon Hij hen leren steeds doelgerichter hun dienstwerk te doen. Dag in dag uit leerden ze door goed te kijken hoe ze hun talenten konden inzetten, terwijl ze zagen hoe Jezus voorzag in de noden van de mensen om Hem heen. Het doel dat Jezus had met kleine groepen was geestelijke verzorging en evangelisatie.

`Denk aan een tijd waarin jij betrokken was bij een kleine groep waarvan de leden, ongeacht de omstandigheden, zorg droegen voor elkaar en zich inzetten voor een gemeenschappelijk doel. Wat heb je geleerd om te begrijpen hoe waardevol kleine groepen zijn in verband met ons geloof?`

`Exodus 18:21-25 Waarom was dit voorstel zo belangrijk?` 
