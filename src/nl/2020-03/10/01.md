---
title:  Enthousiaste betrokkenheid
date:   29/08/2020
---

### Lezen 
Genesis 1:1-2, 26; Exodus 18:21-25; 1 Korintiërs 12:12-25, Handelingen 16:11-15,40; 4:31; 12:12

> <p>Kerntekst</p> 
> ‘Hij zei tegen zijn leerlingen: ‘De oogst is groot, maar er zijn weinig arbeiders. Vraag dus de eigenaar van de oogst of Hij arbeiders wil sturen om de oogst binnen te halen.’ Matteüs 9:37-38

Iemand heeft ooit gezegd: ‘Er zit kracht in aantallen’. Tot op zekere hoogte is dat waar. Heb je weleens gemerkt dat je motivatie om te sporten veel groter is wanneer je dat samen doet met anderen dan wanneer je dat elke dag zelfstandig moet gaan doen? Veel mensen melden zich aan bij gezondheidsclubs, sportscholen en trainingsfaciliteiten omdat ze denken dat ze het met anderen om zich heen vaker doen en er ook meer plezier in hebben. God heeft ons ook geschapen om samen te zijn. We zijn sociale wezens en wat geldt voor sporten, is ook van toepassing op vele andere aspecten van het leven: we bereiken veel meer wanneer we ons gesteund voelen door de mensen om ons heen. Dit geldt met name ook voor geestelijke dingen.

Eén van Gods methoden die in de hele Bijbel wordt benadrukt om ons geloof te versterken, onze kennis van zijn Woord te vergroten, ons gebedsleven te verdiepen en ons gereed te maken om te getuigen, is werken in kleine groepen. Vader, Zoon en heilige Geest werkten ook in zo’n kleine groep met elkaar samen. Mozes leidde een kleine groep. Jezus vormde een kleine groep met zijn leerlingen en Paulus werd op zijn reizen door de Romeinse wereld vergezeld door een kleine groep evangeliemedewerkers.

In de les van deze week richten we ons op de Bijbelse basis voor kleine groepen en je zult op een aanstekelijke manier ontdekken hoe jij daartoe een steentje kunt bijdragen.

_Op sabbat 5 september bespreken we met elkaar deze les._ 
