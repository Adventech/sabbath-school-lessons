---
title:  Kleine groepen in het Nieuwe Testament
date:   02/09/2020
---

De groei van de nieuwtestamentische gemeente was explosief. In een paar jaren groeide zij van een kleine groep gelovigen uit tot tienduizenden gelovigen. Vele factoren droegen bij tot de instroom van gelovigen en het fenomeen van die snelle toename. Het dienstwerk van Jezus zaaide het zaad van het evangelie en bereidde de menigten voor om de prediking van zijn leerlingen aan te nemen. Na Christus’ hemelvaart daalde de heilige Geest op de Pinksterdag met kracht neer op de biddende, gelovige leerlingen. Eén van de factoren die bijdroegen tot de snelle groei van de nieuwtestamentische gemeente, was hun uit kleine groepen opgebouwde samenstelling. Kleine groepen zorgden voor het verschil.

`Lees Handelingen 18:1-5 en 20:1-4. Waarom heeft Lucas de namen van een aantal mensen opgeschreven waar Paulus nauw mee samenwerkte?`

Het valt op dat Lucas enkele namen noemt van mensen waarmee Paulus samenwerkte. Voor hem waren ze allemaal belangrijk en hij kende ze bij naam. Ze ondersteunden elkaar in hun evangelisatiewerk. Het aantal namen dat wordt genoemd, is klein, maar het maakt duidelijk hoe belangrijk het is om in kleine aantallen nauw met elkaar samen te werken. Elk van hen beschikte ongetwijfeld over gaven die verschilden van die van anderen. Ze waren afkomstig uit verschillende achtergronden en culturen. Hun opvattingen kwamen niet altijd overeen, maar iedereen kon een waardevolle bijdrage leveren aan het werk van Christus. De verscheidenheid van hun talenten, achtergronden en ervaringen droeg bij tot de groei van de gemeente. Elk van hen hielp mee in het zendingswerk van Christus vanuit hun eigen achtergrond en persoonlijke ervaring met Jezus.

`Vergelijk Handelingen 12:11-12 met 16:11-15, 40. Welke uitnodiging kreeg Paulus van Lydia na haar bekering? Waar gingen Paulus en Petrus na hun vrijlating naartoe? `

De nieuwtestamentische gelovigen kwam regelmatig bijeen bij iemand thuis. Christelijke huizen ontwikkelden zich tot invloedrijke centra en werden de kern van het werken in kleine groepen.

`Heb jij er ooit aan gedacht je huis open te zetten voor een kleine groep of om met een vriend(in) zo’n kleine groep te beginnen in zijn/haar huis? Als je deel bent van een kleine groep, bedenk dan welke voordelen je deze week met de gespreksgroep kunt delen.`

`Handelingen 12:11-12; 16:11-15, 40 Waar gingen Paulus en Petrus na hun vrijlating naartoe?`
