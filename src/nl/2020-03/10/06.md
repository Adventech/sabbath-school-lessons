---
title:  De dynamiek van een kleine groep
date:   03/09/2020
---

God gebruikt kleine groepen om zijn gemeente te laten groeien. Ze dienen als ‘veilige havens’ voor mensen om hun problemen te uiten en om gedeelde zorgen te bespreken. Binnen het kader van liefdevolle relaties bieden ze de mogelijkheid geestelijk te groeien. Vele niet-christenen zullen het in het begin prettiger vinden deel te nemen aan een samenkomst die bestaat uit een klein aantal mensen bij iemand thuis dan om een traditionele kerkdienst te bezoeken.

`Lees Handelingen 4:31; 12:12 en 20:17-19, 27-32. Wat kenmerkte de eerste christenen? Aan welke activiteiten namen ze deel?` 

De eerste christenen kwamen samen om voorbede te doen voor elkaar, te bidden over gedeelde zorgen, deel te zijn van een hecht gezelschap, Gods Woord te bestuderen, toegerust te worden voor dienstwerk, te leren hoe ze elkaar konden beschermen tegen valse leraars en om met elkaar deel te nemen aan evangelisatieacties. Kleine groepen maken een verschil. De mensen die hun talenten verenigen voor dienstwerk en zich voor evangelisatie richten op de kracht van de heilige Geest, zijn een machtig instrument in de handen van de Heer.

`Lees Matteüs 9:37-38. Wat zegt Jezus over de oogst en hoe lossen ze het probleem op?`

Jezus’ leerlingen zagen maar kleine kansen voor de verspreiding van het evangelie, terwijl Hij grote mogelijkheden zag. Hij deelde het goede nieuws met hen dat ‘de oogst groot is’. Daarna wees Hij op het probleem, ‘maar er zijn weinig arbeiders.’ De oplossing die Jezus bood, was om ‘de Eigenaar van de oogst te bidden of Hij arbeiders wil sturen om de oogst binnen te halen.’ (Matteüs 9:37-38) Kleine groepen zijn een antwoord op Christus’ gebed en zullen het aantal werkers voor zijn oogst exponentieel doen toenemen. Alle effectieve kleine groepen zijn gericht op getuigen en dienstbaarheid. Het dienstwerk van een kleine groep zal snel voorbij zijn als het enkel naar binnen is gericht en niet naar buiten. Wanneer een kleine groep alleen oog heeft voor zichzelf en niets meer is dan een discussiegroep, dan mist ze zijn doel en verliest ze haar voornaamste reden van bestaan. Kleine groepen zijn er om mensen tot Jezus te leiden, hun geloof te voeden en hen voor te bereiden op getuigen.

`Is het mogelijk dat God je roept een kleine groep te beginnen? Waarom bid je er niet voor om erachter te komen hoe God jou wil gebruiken? Je staat misschien aan de rand van een periode in je leven die je de meeste geestelijke voldoening geeft!`

`Handelingen 4:31; 12:12; 20:17-19, 27-32 — Wat deelden de eerste christenen met elkaar?` 
