---
title:  Dienen zoals Jezus
date:   15/08/2020
---

### Lezen
Matteüs 4:23-25; 5:13-14; 25:31-46; Filippenzen 2:15; Marcus 12:34; Efeziërs 4:15

> <p>Kerntekst</p> 
> ‘Toen Hij de mensenmenigte zag, voelde Hij medelijden met hen, omdat ze er uitgeput en hulpeloos uitzagen, als schapen zonder herder.’ Matteüs 9:36

Jezus gaf werkelijk om mensen. Hij besteedde meer aandacht aan hun belangen en noden dan aan die van Hemzelf. Zijn leven richtte zich volledig op andere mensen en in zijn dienstwerk benadrukte Hij liefdevol medeleven. Hij voorzag in de lichamelijke, mentale en emotionele behoeften van de mensen om Hem heen en opende daarmee hun harten voor de geestelijke waarheden die Hij onderwees. Terwijl Hij melaatsen hielp, blinde ogen het licht weer liet zien, dove oren opende, demonen uitdreef, de hongerigen voedde en zorg droeg voor de hulpbehoevenden, werden harten geraakt en levens veranderd.

De mensen zagen immers dat Hij werkelijk om hen gaf en stonden daarom open voor de geestelijke waarheden die Hij onderwees. ‘Christus’ methode alleen kan het ware succes opleveren in het bereiken van mensen. De Zaligmaker mengde Zich onder de mensen als iemand, die naar hun welzijn streefde. Hij toonde Zijn sympathie, voorzag in hun noden en won hun vertrouwen. En dan gebood Hij hen: “Volg Mij”.’ (Ellen White, De weg tot gezondheid, p. 111)

Jezus begreep dat de wereld net zo’n behoefte had aan een demonstratie van het evangelie als aan de verkondiging daarvan. Het levende getuigenis van een leven zoals dat van Christus, dat toegewijd is aan het dienen van anderen, is een krachtig getuigenis voor de woorden die we spreken. Dat maakt ons getuigenis ook geloofwaardig.

_Op sabbat 22 augustus bespreken we met elkaar deze les._ 
