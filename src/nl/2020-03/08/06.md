---
title:  Wat Jezus belangrijk vindt
date:   20/08/2020
---

Jezus’ boodschap aan zijn leerlingen in Matteüs 24 vermengt gebeurtenissen die samenhangen met de verwoesting van Jeruzalem met de tijd voor zijn wederkeer. Dan volgen er drie gelijkenissen over de eindtijd. Die beschrijven karaktertrekken die Jezus echt belangrijk vindt voor het volk dat uitziet naar zijn wederkeer. De gelijkenis van de tien meisjes benadrukt de noodzaak van een oprecht, eerzaam en met de Geest vervuld leven. De gelijkenis van de talenten legt de nadruk op hoe belangrijk het is trouw de gaven te gebruiken die God aan een ieder van ons heeft geschonken. De gelijkenis van de schapen en de bokken openbaart dat echt christendom werkelijk voorziet in de noden van degenen die God dagelijks in ons leven brengt.

`Lees Matteüs 25:31-46. Hoe omschrijft Jezus de betekenis van oprecht christelijk geloof? Noteer de manieren waarop we volgens dit gedeelte dienstbaar kunnen zijn.`

Deze gelijkenis spreekt over het voorzien in de lichamelijke behoeften van mensen. Dat is een deel van het verhaal waar we zeker niet aan voorbij moeten gaan, maar reikt de betekenis niet veel verder dan dat? De harten van mensen worden vervuld met een honger en dorst naar Jezus die ernaar verlangen verzadigd te worden (Johannes 6:35; Johannes 4:13-14). Een ieder van ons is een vreemdeling die ernaar verlangt naar huis te gaan totdat we onze ware identiteit in Christus ontdekken. Geestelijk zijn we naakt totdat we met zijn gerechtigheid zijn bekleed (Efeziërs 2:12-13,19; Openbaring 3:18; 19:7-8). De profeten in het Oude Testament beschreven de toestand van de mens vaak als een uitzichtloze ziekte. Het virus van de zonde leidt tot de dood, maar de profeet wijst ons op het geneesmiddel. ‘’Weet dat Ik je zal genezen, Ik zal je wonden helen’ – spreekt de HEER.’’ ( Jesaja 1:5; Jeremia 30:12-15; 30:17) Jezus is de genezing van de levensbedreigende ziekte waarmee we te maken hebben.

De gelijkenis van de schapen en de bokken spoort ons aan in de lichamelijke behoeften te voorzien van mensen om ons heen. Het doet echter nog veel meer dan dat. Het is het verhaal van een God die voldoet aan de diepste noden van het hart. Hij nodigt ons uit met Hem samen te werken in dienstbaarheid aan de mensen rondom ons. Door een egocentrisch leven te leiden en de lichamelijke, mentale, emotionele en geestelijke behoeften van anderen te veronachtzamen, zetten we de eeuwigheid op het spel. In de gelijkenis worden degenen die hun leven geven voor iets wat groter is dan zijzelf, door hun God geprezen en verwelkomd in de eeuwigheid. Degenen die zelfzuchtig hun eigen doelen nastreven en de behoeften van anderen negeren, worden door hun Heer veroordeeld.

`Matteüs 25:31-46 Wat wil deze gelijkenis ons leren?`
