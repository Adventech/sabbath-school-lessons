---
title:  Een les in aanvaarding
date:   13/07/2020
---

Door hen voor te leven wat het betekende om elk individu vanuit een ander oogpunt te aanschouwen, leerde Jezus zijn leerlingen hoe ze mensen konden zien door de ogen van de hemel. Zijn kijk op mensen was uitzonderlijk. Hij zag hen niet zoals ze waren, maar zoals ze konden worden. Met wie Hij ook omging, Hij behandelde hen met waardigheid en respect. Hij verbaasde zijn leerlingen vaak door de manier waarop Hij met mensen omging. Dit komt vooral naar voren in zijn ontmoeting met de Samaritaanse vrouw.

The Archaeological Study Bible doet deze interessante uitspraak over de verstandhouding tussen de Joden en de Samaritanen: ‘De kloof tussen de Samaritanen en de Judeeërs gaat ver terug in de tijd. Volgens 2 Koningen 17 waren de Samaritanen afstammelingen van het Mesopotamische volk dat zich vestigde in de noordelijke gebieden van Israël. Ze werden daartoe gedwongen door de koning van Assyrië in de nasleep van de ballingschap in 722 voor Christus, Ze vermengden de aanbidding van de Heer met afgodische praktijken.’ (TheArchaeologicalStudyBible(Zondervan Publishing, 2005), p. 1727) Naast deze afgodendiensten stelden zij een rivaliserend priesterschap in. Ze zetten ook een alternatieve tempel neer. Vanwege deze theologische verschillen met de Samaritanen, moet het ongetwijfeld voor veel onbegrip hebben gezorgd bij de leerlingen van Jezus dat Hij via de Samaritaanse route naar Galilea wilde gaan. Ze waren verbaasd dat Jezus niet betrokken wilde raken bij een godsdienstig debat. Hij deed meteen een beroep op het verlangen van de Samaritaanse vrouw naar aanvaarding, liefde en vergeving.

`Lees Johannes 4:3-34. Hoe benaderde Jezus de Samaritaanse vrouw? Hoe reageerde de vrouw op Christus’ gesprek met haar? Hoe reageerden de leerlingen op deze gebeurtenis en op welke manier verbreedde Jezus hun perspectief? `

De altijd blijvende les die Jezus graag aan zijn leerlingen en aan ons wilde leren, is simpelweg deze: ‘Degenen die de Geest van Christus hebben, zullen ieder mens bezien door de ogen van goddelijk mededogen.’ (Ellen White, The Signs of the Times, June 20, 1892)

`Welke mensen bekijk jij, ten gevolge van je eigen cultuur en omgeving, met een minachtende blik of met een gebrek aan respect? Waarom moet je deze houding veranderen en hoe kun je dat doen?`

`Johannes 4:3-34 Wat valt er op in dit verhaal?`
