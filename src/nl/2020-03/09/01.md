---
title:  Een overtuigende houding ontwikkelen
date:   22/08/2020
---

### Lezen 
Johannes 4:27-30, 39-42; Matteüs 15:21-28; 2 Tessalonicenzen 1:1-4; Romeinen 15:7; Efeziërs 4:32; 1 Petrus 3:15

> <p>Kerntekst</p> 
> ‘Erken Christus als Heer en eer Hem met heel uw hart. Vraagt iemand u waarop de hoop die in u leeft gebaseerd is, wees dan steeds bereid om u te verantwoorden. Doe dat dan vooral zachtmoedig en met respect.’ 1 Petrus 3:15 

Hoe meer we Jezus’ leven bestuderen, hoe meer ontzag we krijgen voor zijn vermogen mensen te aanvaarden en hen te bevestigen in hun waarde als mens. Hoewel Hij fel uithaalde naar de godsdienstige leiders van zijn tijd, stonden zijn armen wijd open voor degenen die worstelden met de zonde, gekweld werden door schuld en die door iedereen genadeloos werden veroordeeld. Zijn genade kwam hun toe. Zijn barmhartigheid strekte zich zelfs uit tot de meest verachtelijke zondaars. Zijn vergeving ging oneindig veel verder dan hun zonde. Zijn liefde kent geen grenzen.

Nooit legde Jezus enige zweem van trots of superioriteit aan de dag. In elk mens zag Hij iemand die was geschapen naar het beeld van God, alhoewel hij door de zonde ten val was gebracht. Hij was voor die persoon gekomen om hem te verlossen. Zijn liefde strekte zich uit tot iedereen. Niemand was zo diep gevallen dat zijn genade hem of haar niet kon bereiken. Hij toonde respect aan alle mensen waarmee Hij in aanraking kwam en behandelde hen met de waardigheid die hun toekwam. Hij leidde mensen naar het koninkrijk omdat Hij in mensen geloofde. Hun levens werden veranderd in zijn aanwezigheid omdat Hij zoveel om hen gaf. Ze zetten zich in om zijn verwachting over wat ze konden zijn, ook waar te maken.

In de les van deze week zullen we nader bestuderen hoe Jezus met mensen omging en ontdekken we hoe we deze principes kunnen toepassen in ons eigen leven. 

_Op sabbat 29 augustus bespreken we met elkaar deze les._
