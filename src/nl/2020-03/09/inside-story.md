---
title:  Zendingsbericht
date:   28/08/2020
---

#### Kruipen als een baby

_Oumou Toure, 55, Guinea_

Oumou Toure werd ernstig ziek na het overlijden van haar man. Haar knieën zwollen op en ze had veel pijn. ’s Nachts lukte het haar niet in slaap te komen. Ze kon niet lopen. Al was ze volwassen, ze kroop als een baby over de grond in hun familiewoning in Conakry, Guinea. Een bejaarde oom, Amara, bezocht verscheidene ziekenhuizen met haar, maar geen arts kon helpen. Hij nam haar mee naar medicijnmannen, maar ook zij waren niet in staat iets te doen. Ze bracht haar tijd in bed door, in de familiewoning waar ze met haar oom, een jongere zus en een groot aantal andere familieleden woonde. Vier lange jaren gingen voorbij. Vier jaar lang leed Oumou. Vier jaar lang kon ze niet lopen. 

Op een dag hoorde Oumou dat haar zus in een andere kamer met een bezoeker in gesprek was. De bezoeker las uit de Bijbel en bad. Oumou was geen christen, maar ze wilde graag dat iemand voor haar bad. Met de grootst mogelijke moeite klom ze uit bed en kroop ze op handen en knieën naar de aangrenzende kamer. ‘Bid ook voor mij, alstublieft’, smeekte ze. De bezoeker, Tranqulle Fassinadouno, stond versteld toen hij de oude vrouw op handen en knieën zag kruipen. Hij bad niet. 

Drie dagen later hoorde Oumou een klop op de deur en een moment later stond Tranqulle aan het voeteneinde van haar bed. ‘Moedertje, ik ben gekomen om voor je te bidden’, zei hij. Oumou was zo ontzettend blij. Tranqulle opende zijn Bijbel en las 1 Johannes 4:4, waarin staat, ‘U, kinderen, komt uit God voort en u hebt de valse profeten overwonnen, want Hij Die in u is, is machtiger dan hij die in de wereld heerst’. Vervolgens sloot hij zijn ogen om te bidden. ‘HEER, dank U voor het leven van uw dochter’, sprak hij. ‘Het is door U dat ik hier ben. U gaf me de moed om de afgelopen drie dagen voor haar te vasten en te bidden. Nu vraag ik U om mijn zuster Oumou te genezen in de naam van Jezus.’

Voor het eerst in jaren sliep Oumou die nacht goed. Haar pijn verdween. De volgende dag kwam Tranqulle terug en bad hij opnieuw met haar. Twee weken lang ging hij in gebed voor Oumou en vastte hij voor haar. Op een dag vroeg Oumou hem onverwachts, ‘Waar is jouw kerk?’ Hij gaf haar het adres van de Adventkerk. Het was niet ver van haar huis, maar ze kon niet lopen. Ze vroeg om hulp. Op sabbatochtend droeg Tranqulle Oumou naar zijn motor en reed hij met haar naar de kerk. Ook de volgende sabbat en de sabbat daarop bracht hij haar ernaartoe. Elke dag werd Oumou een beetje sterker. Op de vierde sabbat liep ze op eigen kracht naar de kerk. Tranqulle stond verbaasd toen hij Oumou om de kerk zag wandelen. ‘Dit is een wonder van Jezus!’, riep hij uit. 

Oumous oom en andere familieleden waren er blij om dat ze zich beter voelde, maar ze vonden het niet prettig dat ze naar de kerk ging. Ze waren geen christenen en ze waren van mening dat Oumou geen respect toonde tegenover de godsdienst van hun familie. Oom Amara riep de hele familie bij elkaar. Met de ogen van een ieder op hem gericht, verhief hij de zwarte Bijbel en het traditionele heilige boek van de familie. ‘Welk boek kies je?’, vroeg hij Oumou. ‘Onthoud, als je ons heilige boek niet kiest, maak je geen onderdeel meer uit van onze familie’. 

Oumou dacht aan haar ziekte die vier jaar in beslag had genomen en aan hoe ze genezen was. Ze hief haar ogen naar de hemel. ‘Ik kies de Bijbel, dat zwarte boek’, zei ze. Oom Amara sprak smalend tot Oumou, ‘Nu je voor de Bijbel gekozen hebt, pak het op en leer ons eruit’, zei hij. Oumous ogen vulden zich met tranen. Ze kon niet lezen. ‘Je weet dat ik niet kan lezen’, zei ze huilend. ‘Ik ben nooit naar school gegaan. Maar de man die voor me bad, las uit de Bijbel en ik werd genezen. Ik geloof dat de kracht van de Bijbel meer voor mij kan doen en ook voor u’. 

Woedend gaf oom Amara wat familieleden de opdracht om Oumous bezittingen bij elkaar te vergaren. ‘Je bent een christen geworden’, zei hij. ‘Ga maar naar de christenen. We willen niets meer met jou te maken hebben.’ Oumou was dakloos en ze bracht de nacht door in de huizen van verschillende vrienden. Het was moeilijk, maar ze dacht er niet aan om Jezus op te geven. Toen kerkleden over haar situatie hoorden, boden ze haar een woning aan op het terrein van de kerk. Daar woont ze nu nog steeds. ‘Ik dank God voor mijn nieuwe familie’, zei Oumou. ‘Ik blijf voor altijd bij de HEER Jezus’.

In dit kwartaal is een deel van de dertiende sabbatopbrengst bestemd voor de bouw van de Kobaya Academy, een school in Conakry, Guinea, waar de liefde van Jezus onderwezen kan worden aan vele kinderen uit niet-christelijke gezinnen. 
