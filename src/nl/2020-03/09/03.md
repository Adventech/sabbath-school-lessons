---
title:  Onze houding aanpassen
date:   24/08/2020
---

Onze houding bepaalt vaak hoeveel invloed we kunnen uitoefenen op anderen. Een onbarmhartige, kritische en onvriendelijke houding zorgt ervoor dat mensen uit je buurt blijven. Je kunt misschien wel getuigen, maar je woorden worden waarschijnlijk niet aanvaard, hoe waarheidsgetrouw ze ook zijn. Een positieve houding en het vertrouwen in anderen leiden ertoe dat mensen toenadering zoeken. Het schept een vriendschaps- band. Jezus omschreef dit principe op een prachtige manier toen Hij zei: ‘Ik noem jullie geen slaven meer, want een slaaf weet niet wat zijn meester doet; vrienden noem Ik jullie, omdat Ik alles wat Ik van de Vader heb gehoord, aan jullie bekendgemaakt heb.’ (Johannes 15:15) Vrienden aanvaarden elkaar ondanks hun zwakheden en fouten. Zij delen openlijk hun vreugde en verdriet.

`Lees Matteüs 15:21-28 en Marcus 14:6-9. Hier worden twee vrouwen beschreven in heel verschillende omstandigheden. Jezus lijkt zich streng op te stellen tegenover de één en zachtmoedig tegenover de ander. Waaruit blijkt dat Jezus zijn verlossende genade aan beide vrouwen wil schenken om een vertrouwensband op te bouwen?`

De vrouw in Matteüs 15 is een Kanaänitische. Jezus gaat met opzet niet meteen in op haar verzoek. Doordat ze volhardt, zal haar geloof groeien. Uiteindelijk geeft Hij haar waar ze zo naar verlangt. Dan doet Hij een wonderbaarlijke uitspraak die toenmalige leiders uit Judea niet snel zouden hebben geuit tegen een arme Kanaänitische vrouw: ‘O vrouw, u hebt een groot geloof!’ (Matteüs 15:28) Hij geeft haar één van de grootste complimenten die welke religieuze leider dan ook kan geven. Kun je je voorstellen hoeveel vreugde ze ervoer en hoe haar leven werd veranderd?

De vrouw die Jezus’ voeten zalft met kostbare parfum is een Jodin. Het is een vrouw met een slechte reputatie, een vrouw die in allerlei opzichten tekort was geschoten en vaak had gezondigd. Ze had vergiffenis ontvangen, was veranderd en een nieuw mens geworden. Anderen bekritiseren haar, maar Jezus prijst haar en keurt haar daad goed. Hij zegt, ‘Ik verzeker jullie: waar ook maar ter wereld het goede nieuws verkondigd wordt, zal ter herinnering aan haar verteld worden wat zij heeft gedaan.’ (Marcus 14:9)

`Waar moeten we volgens deze twee verhalen over beschikken wat betreft een positieve houding om mensen te winnen? Welke veranderingen zijn er nodig in jouw gedrag, niet alleen om te getuigen, maar voor het leven in zijn algemeenheid?`

`Matteüs 15:21-28; Marcus 14:6-9 Wat kunnen we hier uit leren?`
