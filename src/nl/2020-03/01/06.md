---
title:  Door liefde gedreven
date:   02/07/2020
---

Deze week hebben we ons ten doel gesteld een antwoord te geven op de vraag ‘Waarom getuigen?’ We hebben ontdekt dat we door ons geloof te delen ook deelnemen aan de vreugde om met God samen te werken in zijn zendingswerk voor deze wereld. Ons getuigenis van zijn liefde geeft mensen meer mogelijkheden op verlossing, aangezien ze daardoor zijn genade en waarheid duidelijker kunnen zien.

Getuigen is tegelijkertijd ook één van Gods manieren om ons in geestelijk opzicht te laten groeien. Het onvermogen om te delen wat Christus voor ons heeft gedaan en om dienstbaar te zijn aan anderen, verstikt een oprecht geestelijk leven.

Getuigen brengt ons in contact met het hart van Hem die ernaar verlangt dat de gehele mensheid wordt verlost. Het is een antwoord in gehoorzaamheid op zijn gebod. In de les van vandaag zullen we de voornaamste motivatie onderzoeken om te getuigen.

`Lees 2 Korintiërs 5:14-15, 18-20. Wat motiveerde Paulus om beproevingen, tegenspoed, moeilijkheden en ontberingen in dienst van het evangelie te doorstaan? Hoe kan dezelfde motivatie de drijfveer vormen voor onze dienstbaarheid aan Christus?`

De apostel Paulus werd gedreven door liefde. Bepaalde dingen die je anders nooit zou doen, doe je wel uit liefde. Als de apostel zegt dat ‘De liefde van Christus ons drijft’, heeft hij het over een eeuwige waarheid. Het woord drijven betekent ‘ertoe aanzetten, aanmoedigen, besturen of in hoge mate motiveren.’ De liefde van Christus bestuurde Paulus’ handelingen en spoorde hem aan om te getuigen. Met een vast doel voor ogen en gedreven door maar één gedachte, verspreidde hij het verlossingsplan door de wereld rondom de Middellandse Zee.

‘Er moet liefde in het hart zijn. Voor een toegewijd christen komen zijn beweegredenen om te handelen voort uit een liefde voor zijn Meester die diep in zijn hart zit. Uit het diepste van zijn genegenheid voor Christus ontstaat een onzelfzuchtig medegevoel voor zijn naaste.’ (10 Ellen White, The Adventist Home, p. 425)

Wanneer we werkelijk erkennen wat een geweldig offer Christus voor ons heeft gebracht, worden we overweldigd door zijn liefde. We voelen ons genoodzaakt met anderen te delen wat Hij voor ons heeft gedaan.

Degene die de hele schepping heeft gemaakt (de sterrenstelsels, de sterren, de legerscharen van engelen, het gehele universum, andere werelden) was degene die voor ons stierf aan een kruis. Hoe kan deze verbazingwekkende waarheid geen liefde voor God tot gevolg hebben en een verlangen om die liefde te delen?

`2 Korintiërs 5:14-15; 18-20 Is dit ook mijn drijfveer?`
