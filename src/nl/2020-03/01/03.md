---
title:  Jezus blij maken
date:   29/06/2020
---

Heeft iemand je ooit gevraagd ‘Hoe gaat het vandaag?’ ‘Is alles in orde met je?’ Als we deze vragen eens aan God zouden stellen? ‘God, hoe is uw dag?’ Wat voor antwoord denk je dat we zouden krijgen? Waarschijnlijk zou het in de buurt komen van het volgende. ‘Mijn dag is ontzettend moeilijk geweest. Tranen vulden mijn ogen bij het zien van duizend vluchtelingenkampen gevuld met kinderen die kou lijden, honger hebben en huilen. Ik liep door de straten van overvolle steden en huilde mee met de daklozen en hulpbehoevenden. Mijn hart breekt door de misbruikte vrouwen en angstige kinderen die worden verkocht om seksslaven te zijn. Ik ben getuige geweest van de ravage die oorlog aanricht, de verwoestende gevolgen van natuurrampen en de verscheurende pijn die slopende en dodelijke ziektes met zich meebrengen.’ Zou jij daarop reageren door te vragen: ‘God, is er iets waar U wel blij door wordt? Is er iets anders dat uw hart goeddoet? Is er iets anders dat U doet zingen?’

`Lees Lucas 15:6-7, 9-10 en 22-24, 32. Hoe eindigen deze verhalen en wat leert ons dat over God?`

De hele hemel viert feest als verlorenen worden gevonden. In een wereld gevuld met ziekte, rampen en dood, kunnen we God blij maken door het ‘goede nieuws’ van verlossing met anderen te delen. Een van de grootste motivaties om Christus’ liefde te verkondigen is de wetenschap dat we door te getuigen God blij kunnen maken. Elke keer dat we zijn liefde openbaren, jubelt de hele hemel het uit.

`Lees Sefanja 3:17. Wat is Gods antwoord als wij zijn verlossende genade aanvaarden?`

Stelt u zich dit tafereel eens voor. Ten gevolge van jouw getuigenis neemt een man, een vrouw, een jongen of een meisje Jezus aan als zijn of haar persoonlijke Verlosser. Jezus verheugt zich. Alle hemelbewoners laten een opgetogen lied weerklinken en onze machtige Verlosser laat zien dat Hij blij is over dit individu met gezang. Is er iets dat een groter blijk van waardering geeft, dat meer voldoening schenkt dan het besef dat jouw getuigenis in een wereld vol ellende voor vreugde zorgt in het hart van God?

`Lucas 15:6-7; 9-10; 22-24; 32 Wat leert het einde van deze verhalen ons over God?`
