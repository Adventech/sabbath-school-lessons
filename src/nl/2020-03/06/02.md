---
title:  Verschillende gaven, verenigd in de dienst
date:   02/08/2020
---

Hebt u er ooit over nagedacht hoezeer Jezus’ leerlingen van elkaar verschilden? Hun achtergronden, persoonlijkheden, karakters en gaven waren zeer gevarieerd. Toch was dit niet iets wat het moeilijker maakte voor de gemeente. Deze verscheidenheid was juist een kracht. Matteüs, een tollenaar, was nauwgezet, precies en accuraat. Petrus daarentegen was rap van de tongriem gesneden, enthousiast en impulsief, maar beschikte ook van nature over leiderschapskwaliteiten. Johannes was zachtaardig en had toch ook een uitgesproken mening. Andreas was graag onder de mensen, was zich ook heel erg bewust van zijn omgeving en had gevoel voor andere mensen. Tomas had de natuurlijke neiging vragen te stellen en hij had vaak zo zijn twijfels. Elk van deze leerlingen werd door God op een machtige manier gebruikt om van Hem te getuigen, ook al hadden ze heel verschillende persoonlijkheden en gaven.

`Lees 1 Korintiërs 12:12-13, 18-22. Wat leren deze passages ons over de behoefte aan mensen met diverse bekwaamheden in het lichaam van Christus, de gemeente?`

God verheugt zich erover mensen in te zetten met verschillende achtergronden, met diverse talenten en kwaliteiten en om hun gaven te geven die ze nodig hebben voor hun inzet. Het lichaam van Christus is geen homogene groep mensen die allemaal hetzelfde zijn. Het is geen vereniging van mensen met dezelfde achtergrond die hetzelfde denken. Het is een dynamische beweging van mensen met verschillende gaven, die verenigd zijn door hun liefde voor Christus en de Bijbel. Zij zijn ook de opdracht toegedaan zijn liefde en waarheid met de wereld te delen (Romeinen 12:4; 1 Korintiërs 12:12). De leden van het lichaam van Christus hebben diverse gaven, die allemaal waardevol zijn. Ze zijn allemaal belangrijk om het lichaam van Christus op een gezonde wijze te laten functioneren. Net zoals ogen, oren en neus een verschillende functie hebben, maar essentieel zijn voor het lichaam, zo zijn ook alle gaven nodig (1 Korintiërs 12:21-22).

Als je het menselijk lichaam zorgvuldig bestudeert, dan hebben zelfs de kleinste onderdelen een belangrijke functie. Neem nou onze oogleden. Die lijken van zo weinig betekenis te zijn. Wat zou er gebeuren als we die niet hadden? Stofdeeltjes zouden ons gezichtsvermogen vertroebelen en de gevolgen daarvan kunnen uiteindelijk zelfs onherstelbare schade veroorzaken. Het lid van de gemeente dat ‘het onbeduidendst’ lijkt te zijn, is een essentieel onderdeel van het lichaam van Christus en heeft die gave van de heilige Geest ontvangen. Als we deze gaven geheel en al in dienst van God stellen, dan kan een ieder van ons een verschil maken voor de eeuwigheid.

`Hoe getalenteerd jij ook bent, in welke dingen ben jij niet heel erg goed en anderen in de gemeente wel? Hoe kan dit je helpen om je goed op de goede plaats te houden?`

`1 Korintiërs 12:12-13, 18-22 Waaruit blijkt dat we elkaar nodig hebben?`
