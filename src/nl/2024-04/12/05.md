---
title:  Het lege graf
date:   18/12/2024
---

`Lees Johannes 20:1-7. Hoe belangrijk is de inhoud van deze verzen?`

Jezus stierf op vrijdag in de namiddag en stond zondagochtend weer op uit de dood. Omdat de sabbat bijna aanbrak toen Hij begraven werd, (Johannes 19:42) haastten ze zich Hem te begraven en was het niet tot in de puntjes verzorgd. Hoeveel ze ook van Jezus hielden, zijn volgelingen hielden de sabbatdag en kwamen niet in de buurt van het graf (Vergelijk met: Marcus 16:1; Lucas 23:56). Na de sabbat gingen een paar vrouwen vroeg op zondagochtend naar het graf om Hem alsnog te balsemen. Tot hun grote schrik was de steen weggerold en was het graf leeg.

Maria van Magdala was één van die vrouwen. Ze rende naar Petrus en Johannes toe om hen te vertellen wat ze had gezien. De mannen snelden naar het graf. Johannes rende sneller dan Petrus en kwam als eerste aan. Hij bukte zich, keek naar binnen en zag de linnen doeken waarin Jezus daar was neergelegd. Hij waagde zich niet in het graf. Petrus wel: hij ging naar binnen en zag de linnen doeken liggen. Ook zag hij de doek die Jezus’ gezicht bedekt had, al lag die op een andere plek dan de rest van de doeken. Die was ergens anders apart opgerold.

`Lees Johannes 20:8-10. Waarom doet het ertoe dat de gezichtsdoek was opgerold?`

Johannes volgde Petrus nadat hij het graf was binnengegaan. Johannes 20:8 vertelt ons dat hij het graf in kwam, zag en geloofde. Waarom geloofde Johannes direct dat Jezus uit de dood was opgestaan, toen hij de linnen doeken en de opgerolde gezichtsdoek zag? Om deze vraag te beantwoorden, moeten we ons eerst afvragen hoe het graf leeg kon zijn. Het meest voor de hand liggende antwoord is: grafrovers. Om drie redenen kan dat de verklaring niet zijn. Ten eerste, Matteüs vertelt ons dat het graf bewaakt werd (Matteüs 27:62-66).

Grafroverij is dan onwaarschijnlijk. Ten tweede, grafrovers zijn op zoek naar waardevolle spullen, geen ontbindende lichamen. Ten derde, de grafrovers zullen de tijd niet hebben gehad de linnen doeken op te vouwen. Geen wonder dat Johannes er geen moment aan twijfelde dat Jezus uit de dood was opgestaan toen hij de opgevouwen gezichtsdoek zag.
