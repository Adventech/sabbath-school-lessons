---
title:  Hier is Hij, de mens!
date:   16/12/2024
---

`Lees Johannes 18:38-19:5. Hoe probeerde Pilatus het volk over te halen Jezus vrij te laten?`

Pilatus wachtte niet tot Jezus zijn vraag over de waarheid had beantwoord. In plaats daarvan probeerde hij het volk tot zinnen te brengen. Door met hen het gesprek aan te gaan en Jezus niet gewoon vrij te laten, bracht Pilatus zichzelf in een lastig parket. De godsdienstige leiders wisten maar al te goed dat ze de menigte konden inzetten om de gouverneur te beïnvloeden. Pilatus herinnert het volk aan hun gewoonte een gevangene te ontzetten tijdens Pesach en vraagt hun of ze ‘de koning van de Joden’ vrij willen laten. Het is te bizar voor woorden en bijna niet te geloven, maar het volk kiest de misdadiger Barabbas boven de onschuldige Jezus.

Vanaf dit moment wordt Jezus steeds bespot en gehoond. De Romeinse soldaten vlechten een doornenkroon, doen Hem een purperen mantel om, weten van geen ophouden en begroeten Hem spottend als de koning van de Joden. Hun manier van doen leek op de gebruikelijke manier van soldaten om hun keizer te begroeten. Bij Jezus deden ze het om Hem compleet belachelijk te maken. Door medelijden bij hen op te wekken hoopt Pilatus Jezus op de een of andere manier vrij te krijgen. Hij brengt Jezus naar buiten, de doornenkroon en purperen mantel nog om. Zonder commentaar te leveren schetst Johannes het tafereel: Jezus staat daar in wat voor koninklijke kleding door moet gaan, terwijl de gouverneur het volk probeert te overtuigen: ‘Hier is Hij, die mens.’ (Johannes 19:5)

Wat lijken deze woorden op de uitspraak van Johannes de Doper in Johannes 1:29: ‘Daar is het lam van God, dat de zonde van de wereld wegneemt’. Wat een aangrijpend beeld; dat een heidense gouverneur de Messias in deze koninklijke outfit aan Israël laat zien. In Johannes 19:6-16 kunnen we lezen dat de menigte joelt om Jezus’ kruisiging, alleen omdat Hij beweert Gods Zoon te zijn. Het beangstigt Pilatus zo dat hij zich nog meer inspant voor Jezus’ vrijlating. Uiteindelijk bezegelen de godsdienstige leiders Jezus’ lot door te beweren dat zijn vrijlating een verzetsdaad tegen de keizer is. Ze wisten dat Pilatus’ enorme trouw aan de keizer hem ervan weerhield iemand te bevrijden die beweerde dezelfde status in te nemen. De godsdienstige leiders zeggen een keizer te hebben, geen koning. Hun haat voor Jezus was dus zo groot dat het hun patriottische problemen overtrof. Ze gaven nog liever hun nationale autonomie op dan Jezus om zich heen te hebben.

`Wat een tafereel – een heidense bevelhebber pleit voor Jezus’ vrijheid, terwijl de godsdienstige leiders van het volk niets liever willen dan Hem te kruisigen! Juist zij hadden Hem moeten herkennen! Wat kunnen we hiervan leren?`
