---
title:  ‘Het is volbracht’
date:   17/12/2024
---

In Johannes 19:17-22 staat dat Pilatus een inscriptie liet maken in het Latijn, Grieks en Hebreeuws waarop stond; ‘Jezus van Nazaret, koning van de Joden.'16 De religieuze leiders stonden erop dat het veranderd werd, maar Pilatus wilde er niets van weten. De inscriptie bleef zoals hij was, een stille getuige voor de waarheid over Jezus en een bewijs dat Jezus aan het kruis verheerlijkt wordt als Koning. Daar is Jezus, hun ware Koning, de koning van de Joden, hangend aan een kruis als een ordinaire crimineel.

‘Een hogere macht dan die van Pilatus of van de joden had leiding gegeven in de plaatsing van dat opschrift boven het hoofd van Jezus. Door Gods voorzienigheid zou het leiden tot nadenken en onderzoek van de Schriften.’ (Ellen White, De wens der eeuwen, blz. 624.)

`Lees Johannes 19:25-27. Waarom zorgde de aanwezigheid van Jezus’ moeder bij het kruis voor zo’n schrijnende situatie? `

Aan de voet van het kruis stonden ook Johannes, de geliefde discipel, Maria, de moeder van Jezus, en een aantal anderen. Vele jaren geleden had Simeon dit moment voorspeld toen Jozef en Maria in de tempel kwamen om Jezus op te dragen in besnijdenis (Vergelijk met: Lucas 2:34-35). Terwijl Hij stierf, zei Jezus tegen zijn moeder, ‘Vrouw, dat is uw zoon’, en daarna tegen Johannes, ‘Dat is je moeder!’ (Johannes 19:26-27)

`Lees Johannes 19:28-30. Wat betekenen Jezus’ laatste woorden, ‘Het is volbracht’?`

Het Griekse werkwoord teleō (beëindigen, vervullen, uitvoeren) in vers 28 (‘alles was volbracht’) wordt herhaald in vers 30 (‘Het is volbracht’). Een soortgelijk woord, teleioō (perfectioneren, optimaliseren), verschijnt eveneens in vers 28 om aan te geven dat de Schriften zijn vervuld (‘de Schrift was geheel in vervulling gegaan’). Hoe vreselijk deze gebeurtenis ook was, alles ging in vervulling, werd waargemaakt en uitgevoerd. Toen Jezus zei, ‘Het is volbracht’, voltooide en vervolmaakte Hij het werk dat de Vader Hem gegeven had.

`Wat betekenen Jezus’ woorden, ‘Het is volbracht’, voor u persoonlijk? Wat was volbracht? Wat heeft dat te maken met ons eigen leven? `
