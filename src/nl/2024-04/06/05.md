---
title:  De Vader getuigt
date:   06/11/2024
---

Het Johannesevangelie begint met de uitspraak dat het Woord (logos) bij God is: oftewel, bij God de Vader (Johannes 1:1). Toen het Woord mens werd, getuigde de Geest over Jezus door op Hem te blijven rusten bij zijn doop (Johannes 1:32-34). Ook de Vader getuigt over Jezus tijdens zijn aardse dienstwerk.

`Lees Johannes 5:36-38. Wat zegt Jezus hier over de Vader?`

Jezus koppelt de Vader aan de wonderen en tekenen die Hij had verricht. Hij is er heel duidelijk over: de Vader had hem gezonden en over Hem getuigd.

`Lees Matteüs 3:17; Matteüs 17:5; Marcus 1:11 en Lucas 3:22. (Zie ook: 2 Petrus 1:17-18) Wat zegt de Vader over Jezus?`

Bij de doop van Jezus verenigden de Vader en de Geest zich met de Zoon om deze belangrijke gebeurtenis te huldigen: het begin van Jezus’ dienstwerk. De Vader stelt dat Jezus zijn geliefde Zoon is waarin Hij vreugde vindt. Op een cruciaal moment in Christus’ dienstwerk laat de Vader opnieuw van zich horen en deze keer is het te lezen in het Johannesevangelie. In de laatste fase van Christus’ tijd hier op aarde, waren de gemoederen inmiddels tot een climax gekomen. De godsdienstige leiders waren niet in staat Hem een halt toe te roepen (Zie: Johannes 12:19) en meer dan ooit tevoren wilden ze Hem dood hebben. De menigtes vonden Hem geweldig en begonnen Jezus hoe langer hoe meer te volgen, helemaal toen steeds meer mensen van ooggetuigen hoorden hoe Hij Lazarus uit de dood had opgewekt (Johannes 12:17-18). Op dit punt laat de hemelse Vader opnieuw van zich horen. In reactie op Jezus’ woorden, ‘Laat nu zien hoe groot uw naam is, Vader,’ (Johannes 12:28) antwoordt de Vader: ‘Ik heb mijn grootheid getoond en Ik zal mijn grootheid weer tonen.’ (Johannes 12:28)

Zoals al naar voren is gekomen, behaalt Jezus de grootste roem aan het kruis. Het getuigenis van de Vader over Jezus wijst dan ook op het grote offer dat het Lam van God brengt voor de zonden van deze wereld. Daarin ligt het hoogtepunt van zijn aardse dienstwerk. Door zijn dood voor ons heeft Hij de straf voor onze zonden betaald. In Hem, door geloof, hoeven wij die straf nooit zelf te dragen.
