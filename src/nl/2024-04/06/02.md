---
title:  Nederigheid - Johannes de Doper getuigt
date:   03/11/2024
---

In les 2 hebben we gelezen dat de eerste leerlingen – Andreas en Johannes, Petrus, Filippus en Natanaël – tot Jezus kwamen door het getuigenis van Johannes de Doper. Je zou denken dat de Doper na het geven van deze getuigenis van het toneel zou verdwijnen. Toch komt hij nog een paar keer ter sprake in het evangelie van Johannes.

`Lees Johannes 3:25-36. In welk opzicht vergelijkt Johannes de Doper zich met Jezus? `

Johannes’ leerlingen kregen het aan de stok met een naamloze Jood om een vraag over het reinigingsritueel, waarschijnlijk om de werkzaamheid van de doop (Vergelijk met: Marcus 1:4-5). Als ze naar Johannes gaan om tot een oplossing te komen, aarzelen ze gek genoeg geen moment om Jezus het gespreksonderwerp te maken: ‘De man [...] is aan het dopen en iedereen gaat naar Hem toe!’ (Johannes 3:26) De ware betekenis van hun woorden ligt er zo dik bovenop: ze zijn jaloers op Jezus – jaloers vanwege hun meester en hun eigen hachje.

Hoe makkelijk had Johannes zich over kunnen geven aan diezelfde jaloezie. Maar dat doet hij niet: hij weet welke opdracht hem gegeven is. In plaats daarvan, herinnert hij zijn leerlingen eraan dat hij nooit beweerd heeft de Christus te zijn. Integendeel, hij is gekomen om op Hem te wijzen, de weg voor Hem te bereiden en van Hem te getuigen (Johannes 1:6-8). Met een bruiloft ter illustratie omschrijft hij zich als de vriend van de bruidegom. Jezus is de bruidegom. Het volk van God is de bruid (Vergelijk met: Hosea 2:16-23; Jesaja 62:1-5). Hoe nobel zijn Johannes’ woorden wanneer hij besluit: ‘Hij moet groter worden en ik kleiner.’ (Johannes 3:30)

Johannes 3:31-36 zet de vergelijking tussen Jezus en Johannes voort. De passage benadrukt telkens dat de Messias zijn voorloper te boven gaat. Johannes’ verklaring over Jezus legt opnieuw de nadruk op getuigen. Zij die het getuigenis aannemen en in Jezus geloven, bezitten het eeuwige leven. Degenen die Hem niet erkennen blijven onder Gods wraak. Zo zegt de Bijbel. God houdt van de wereld en stuurde zijn Zoon om haar te bevrijden (Johannes 3:16-17). Toch zullen degenen die het aangeboden geschenk weigeren de straf voor hun zonden zelf moeten dragen – de eeuwige dood.

`Hoe kunnen we nederig zijn tegenover God en onze medemensen? Wat leert Johannes ons over nederigheid?`
