---
title:  Aanvaarding en afwijzing
date:   05/11/2024
---

In les 2 hebben we het wonder met de broden, zoals omschreven in Johannes 6, bestudeerd. De afloop van het verhaal is toen niet aan bod gekomen. Nu is daar het juiste moment voor.

`Lees Johannes 6:51-57. Waarom had het volk zo’n moeite met Jezus’ woorden?`

Toen Jezus hun op wonderlijke manier te eten had gegeven, stonden de mensen te popelen Hem te kronen (Johannes 6:1-15). Bij de synagoge in Kafarnaüm legt Hij hun echter uit wat de geestelijke betekenis was achter het wonder: ‘Ik ben het brood dat leven geeft.’ (Johannes 6:35) Hij gaat daar nog dieper op in door zijn lichaam als het brood te omschrijven dat Hij aanbiedt voor de redding van de wereld (Johannes 6:51). Hierdoor begreep de menigte wel dat Jezus hun aardse koning niet zou zijn. Hij paste niet in het hokje van hun aardse denkwijze. Ze weigerden zich te bekeren om zo van gedachten te veranderen en Jezus aan te nemen als hun Messias. Vanaf dat moment lieten veel van zijn leerlingen Hem in de steek (Johannes 6:66).

Vanuit menselijk oogpunt had het Jezus zwaar kunnen vallen. Het voelt fijn door een groep te worden opgenomen. Wie wil er nou niet aardig gevonden worden? Het is ontmoedigend te zien dat vele mensen zich terugtrekken en aan je principes twijfelen. Toen Hij de menigte rechtsomkeert zag gaan, vroeg Jezus zijn directe naasten, de twaalf leerlingen, of ze Hem ook wilden verlaten. In reactie daarop doet Petrus een prachtige bekentenis en getuigt hij over wat Jezus aanbiedt en wie Hij is. ‘Naar wie zouden we moeten gaan, Heer? U spreekt woorden die eeuwig leven geven, en wij geloven en weten dat U de heilige van God bent.’ (Johannes 6:68-69)

De leerlingen hadden een paar jaar met Jezus doorgebracht. Ze waren met Hem op reis gegaan, hadden zijn wonderen gezien en naar zijn preken geluisterd. Uit ervaring wisten ze dat niemand aan Hem kon tippen. Langzamerhand drong bij hen het besef door, hoe ongewoon sommige situaties ook waren, dat deze man de Messias was – hoe weinig ze ook begrepen van het doel waarmee Hij was gekomen. Pas na zijn dood en opstanding kregen ze een beter beeld van Jezus’ komst.

`Waarom leert dit verhaal ons dat de meerderheid het vaak fout heeft? Waarom moeten we dit altijd voor ogen houden, helemaal omdat ons geloof niet populair is – zelfs niet bij andere christenen?`
