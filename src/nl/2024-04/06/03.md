---
title:  De Messias beter begrijpen
date:   04/11/2024
---

`Lees Johannes 1:32-36. Waarom zullen de mensen zo verbaasd hebben gestaan om Johannes’ uitspraak over de langverwachte Messias?`

De Joden keken uit naar een Messias die hen zou verlossen van Rome’s heerschappij. Na langdurige onderdrukking waren de Joden ervan overtuigd dat de Messias Rome niet alleen zou vernietigen. Hij zou hen tot een groot en krachtig volk maken. Omdat Johannes’ omschrijving van Jezus als ‘het Lam van God’ op zijn verzoenende offer wijst, zal de meerderheid van de mensen deze uitspraak verkeerd begrepen hebben. Waarschijnlijk zijn al zijn woorden volledig langs hen heengegaan.

Via zijn evangelie wil Johannes hun opvatting over de Messias veranderen. Op die manier zouden ze Jezus kunnen erkennen als de vervulling van de profetieën over de komende Koning en wat Hij zou doen. Hij kwam niet als een politieke en militaire leider. Hij kwam naar deze aarde om de zonden van de wereld vrijwillig op zich te nemen. Dat had Hij voor ogen. Alleen dan, als alles volbracht is, zal het laatste koninkrijk komen (Zie: Daniël 7:18).

‘Toen Johannes na de doop van Jezus Hem aanwees als het Lam van God, werd nieuw licht geworpen op het werk van de Messias. De aandacht van de profeet was gericht op de woorden van Jesaja: "Als een lam dat ter slachting geleid wordt." (Jesaja 53:7) ’ (Ellen White, De wens der eeuwen, blz. 103.)

‘Ook ik wist niet wie Hij was,’ (Johannes 1:31) zo stelt Johannes. Hoe kwam Johannes dan tot het besef dat Jezus de Messias is? De HEER die Johannes gezonden had, zei hem: ‘Wanneer je ziet dat de Geest op iemand neerdaalt en blijft rusten, dan is dat degene die doopt met de heilige Geest’. En dat heb ik gezien, en ik getuig dat Hij de Zoon van God is.’ (Johannes 1:33-34) Met andere woorden, God wees Johannes erop dat Jezus de Messias is.

‘Christus is Gods kracht en wijsheid.’ (1 Korintiërs 1:24) Alleen de overtuigende kracht van zijn Geest, door God gegeven, kan mensen doen beseffen dat Jezus de Christus is. Dit thema loopt als een rode draad door het Johannesevangelie. Onze verlossing ligt niet in wereldse filosofieën, wetenschap of hoger onderwijs. Onze verlossing komt alleen van God door een hart dat zich in geloof en gehoorzaamheid aan Jezus heeft overgegeven.

`Hoe zouden we de waarheid over Jezus, ons verzoenend offer, kennen als het ons niet geopenbaard was? Waarom is het zo belangrijk de Bijbel te lezen en te weten wat het leert over Jezus? `
