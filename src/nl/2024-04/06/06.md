---
title:  De menigte getuigt
date:   07/11/2024
---

‘Op de laatste dag, het hoogtepunt van het feest, stond Jezus in de tempel, en Hij riep: "Laat wie dorst heeft bij Mij komen en drinken! "Rivieren van levend water zullen stromen uit het hart van wie in Mij gelooft", zo zegt de Schrift.' (Johannes 7:37-38) Meerdere keren heeft Johannes Jezus’ gedurfde uitspraken over zichzelf op papier gezet: wie Hij was en wat Hij kwam doen. Het citaat uit Johannes 7:37-38 laat opnieuw zien wat Jezus over zichzelf beweerde en wat Hij zou doen voor allen die tot Hem komen. Wat een geweldige uitspraken!

`Lees Johannes 7:37-53. Hoe reageerde de meerderheid toen Jezus het gesprek aanging met de Joden op het Loofhuttenfeest?`

Sommigen zeiden dat Hij de profeet was waar Mozes lang geleden naar uit had gezien (Zie: Deuteronomium 18:15-19). Anderen dachten dat Jezus de Christus was. Als tegenargument meenden ze echter dat de Messias niet uit Galilea zou kunnen komen. Hij moest van David afstammen en kon dus alleen in Betlehem geboren zijn – voor Jezus golden al deze dingen, maar bijna niemand leek dat door te hebben!

Zelfs de dienaren werden door Hem overrompeld en stonden paf door de welsprekendheid waarmee Hij sprak. De farizeeën reageerden op de dienaren met een wedervraag: ‘Er is toch geen enkele leider of farizeeër tot geloof in Hem gekomen?’ (Johannes 7:48) Deze vraag van de farizeeën gaf Johannes de kans op Nicodemus te wijzen die Jezus, na zijn ontmoeting met Hem, probeerde te beschermen tegen hun oplichterij. ‘Onze wet veroordeelt iemand toch pas als hij gehoord is en als bekend is wat hij heeft gedaan?’ (Johannes 7:51) Nam Nicodemus Jezus aan als de Messias? Hoewel dit tafereel de twijfel niet wegneemt, biedt de Bijbel ons door deze uitspraak en door wat hij deed na Jezus’ dood ( Zie: Johannes 19:39-40) gedegen bewijs dat Nicodemus tot geloof in Hem kwam. Het antwoord op de vraag van de farizeeën luidt dat er dus wel degelijk één van de farizeeën tot geloof in Hem kwam.

`Lees Johannes 7:49. Welk een minachting hadden de leiders voor de massa’s die Jezus volgden? Welke les kunnen we hieruit leren?`
