---
title:  Ontmoeting in Galilea
date:   22/12/2024
---

`Lees Johannes 21:1-19. Welke cruciale waarheden leren deze verzen, vooral over Gods genade – en over de nederigheid van mensen?`

Johannes 20 vat het doel van het boek samen. Het was dan ook logisch geweest als het evangelie hiermee eindigde, maar er volgt nog een hoofdstuk. Hoofdstuk 21 vertelt dat een paar leerlingen in Galilea zijn, wanneer Petrus voorstelt een nacht op het meer door te brengen. Alles is weer terug bij het oude, zo lijkt het; de leerlingen hebben hun vroegere gewoonte weer opgepakt en vissen. Toch blijven hun netten die avond leeg.

’s Ochtends draagt een mysterieuze vreemdeling hun vanaf de oever op hun netten aan de rechterkant uit te gooien. Dan vangen ze zoveel vis dat de netten te zwaar zijn om in te halen. Het lijkt alsof de klok is teruggedraaid en Jezus zijn dienstwerk weer begint (Zie: Lucas 5:1-11). Johannes herkent Jezus direct. Hij stoot Petrus aan, die op zijn beurt meteen het water inspringt en naar de oever zwemt.

Jezus stelt Petrus drie vragen. Alle drie de vragen draaien om zijn liefde voor zijn Meester. Voor de kruisiging stond Petrus erop zijn leven voor Jezus te geven (Johannes 13:37). Tot Jezus hem voorspelde dat hij Hem driemaal zou verraden (Johannes 13:38). Bij deze ontmoeting in Galilea richt Petrus de ogen niet op zichzelf, maar op Jezus: ‘Heer, U weet alles, U weet toch dat ik van U houd.’ (Johannes 21:17)

Sommigen hebben opgemerkt dat Jezus het werkwoord agapaō, ‘houden van’, gebruikt wanneer Hij Petrus ondervraagt (op de laatste vraag na). Petrus antwoordt steevast met phileō. Dit woord heeft dezelfde betekenis, ware het niet dat het bij deze term slechts draait om de liefde van een vriend. Petrus kende de hoogste vorm van liefde dus nog niet.

Petrus’ hele antwoord straalt nederigheid uit. Zijn fout stond op zijn netvlies gebrand. Geen wonder dat hij een ‘ingetogener’ woord gebruikt, uit angst te hoog van de toren te blazen. Naar dit soort nederigheid is Jezus op zoek; het is de sleutel om Petrus’ dienstwerk in ere te kunnen herstellen. Zonder nederigheid is het vrijwel onmogelijk God dienstbaar te zijn. In nederigheid gaat je focus immers pas uit naar Jezus Christus en niet naar jezelf. Petrus’ rehabilitatie en rol als leider in de vroegchristelijke kerk is één van de meest overtuigende bewijzen dat Jezus uit de dood is opgestaan. Petrus’ vurige inzet is alleen te verklaren doordat Jezus hem, met de andere discipelen als ooggetuigen, in ere herstelde.

`Waarom moet je nederig zijn als je de Heer wilt leren kennen? Waarom verstomt onze opschepperij zodra we ons op het kruis richten?`
