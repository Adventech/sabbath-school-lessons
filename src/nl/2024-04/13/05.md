---
title:  Godsdienst - top-down of bottom-up
date:   25/12/2024
---

`Lees Johannes 4:46-54. Met welk probleem kwam de hoveling bij Jezus? Waar kwam het probleem in wezen op neer?`

Deze man kwam bij Jezus, het licht van de wereld, maar had al bedacht dat hij alleen tot geloof zou komen als Jezus zijn kind genas. Deze man bezat een ‘bottom-up’ godsdienst. Een dergelijke godsdienst bepaalt de regels en normen waar God en zijn Woord zich aan moeten houden. Ideeën van mensen, hoe gebrekkig, beperkt en bevooroordeelt ze ook zijn, zijn de ultieme maatstaf om Gods Woord te interpreteren. Wat een gevaarlijke valkuil! Een ‘top-down’ godsdienst reageert in geloof. Het werkt vanuit geloof in God en in zijn Woord (Johannes 4:48; Johannes 6:14-15; 2 Timoteüs 3:16). Zodra de Bijbel in geloof wordt aanvaard, legt het zichzelf uit. Het wereldbeeld van de Bijbel, niet de filosofie van deze tijd, is onze leidraad om de Schrift te begrijpen en te verklaren. Elk menselijk standpunt moet getoetst en afgestemd worden op Gods Woord, niet andersom.

Geloof in de Bijbel is een vereiste om de woorden van Jezus ter harte te nemen (Johannes 5:46-47). ‘Wanneer u blijft vasthouden aan wat Ik zeg, bent u werkelijk mijn leerlingen.’ (Johannes 8:31) Zodra we aan Gods Woord twijfelen, kan zijn Woord zich niet in ons vestigen (Johannes 5:38). ‘Wie Mij afwijst en mijn woorden niet aanneemt heeft al een rechter: alles wat Ik gezegd heb zal op de laatste dag over hem oordelen. Ik heb niet namens mezelf gesproken, maar de Vader, die Mij gezonden heeft, heeft Me opgedragen wat Ik moest zeggen en hoe Ik moest spreken.’ ( Johannes 12:48-49)

Naar Gods Woord luisteren houdt zoveel meer in dan passief informatie opnemen. Het betekent dat we naar Gods wil leven. Dat is de reactie die het horen van Gods Woord zou moeten veroorzaken. ‘Wie ernaar streeft te doen wat God wil, zal weten of mijn leer van God komt of dat Ik namens mezelf spreek.’ (Johannes 7:17) Naar Gods Woord luisteren en ernaar handelen laat zien dat we van Hem houden. ‘Wanneer iemand Mij liefheeft, zal hij zich houden aan wat Ik zeg, mijn Vader zal hem liefhebben en mijn Vader en Ik zullen bij hem komen en bij hem wonen.’ (Johannes 14:23)

`Wat hebben gehoorzaamheid en onze liefde voor Jezus met elkaar te maken? Waarom kan ‘gehoorzaamheid die niet uit liefde is’ gemakkelijk vervallen in wetticisme?`
