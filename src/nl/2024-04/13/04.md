---
title:  Licht en duisternis
date:   24/12/2024
---

`Lees Johannes 1:4-10; Johannes 3:19-21; Johannes 5:35; Johannes 8:12; Johannes 9:5; Johannes 11:9-10 en Johannes 12:35. Welk contrast wordt hier geschetst? Waarom bepaalt deze tegenstelling of de waarheid wordt aanvaard? `

De wereld tast in het duister; ze wendt zich af van het licht en kan de ware God niet op eigen kracht terugvinden. En dat terwijl die God, de God van de schepping, openbaring en verlossing, zo begaan met hen is.

‘Nooit kan de mens uit zichzelf het goddelijke leren kennen. "Zij zijn hoog als de hemel; wat kunt gij doen? dieper dan het dodenrijk; wat kunt gij weten?" (Job 11:8) Alleen de geest der aanneming kan ons de diepten Gods bekend maken die geen oog heeft gezien, geen oor heeft gehoord en die in geen mensenhart zijn opgekomen. "Want ons heeft God het geopenbaard door de Geest."' (Ellen White, De wens der eeuwen, blz. 342.)

Alleen Jezus Christus ‘heeft Hem [de Vader] doen kennen.’ (Johannes 1:18) Het Griekse woord hiervoor is exēgeomai, dat ‘uitleggen’, ‘verklaren’, ‘tentoonstellen’ betekent. Johannes beeldt Jezus af als de hemelse boodschapper, de enige die kan laten zien wat het inhoudt om God te kennen. Alleen door Jezus kunnen wij God leren kennen.

`Lees Johannes 8:42-44. Wat is, volgens Jezus, het leugenachtige fundament waarop de godsdienstige leiders in Israël hun geloof hadden gevestigd?`

Zij die niet in de waarheid zijn, spreken op eigen gezag. Ze ‘interpreteren’ een tekst vanuit menselijk oogpunt. Wij daarentegen moeten Christus zien als het licht van de wereld en Hem volgen in hoe wij zijn Woord opvatten. De duivel spreekt ‘zoals hij is.’ (Johannes 8:44) Als we niet opletten en ons niet overgeven in geloof en gehoorzaamheid aan God, lopen we het gevaar dezelfde fout te maken: de Bijbelteksten lezen, puur en alleen met onze eigen verlangens, lusten en ideeën in het achterhoofd. Dat gaat zoveel makkelijker dan u denkt.

`Hoe reageert u op waarheden die ‘u aan de tand voelen’? Hoe zou u moeten reageren op die waarheden?`
