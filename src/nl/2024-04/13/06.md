---
title:  Leven zoals Jezus
date:   26/12/2024
---

`Lees Johannes 12:32. Waarom getuigt deze uitspraak van het gezag dat Jezus heeft?`

In dit kwartaal is keer op keer naar voren gekomen dat het Johannesevangelie ons dichter tot Jezus wil brengen, mits we ernaar verlangen God te leren kennen en zijn wil te doen. In het evangelie zijn er steeds twee mogelijkheden wanneer mensen met Jezus in aanraking komen: of ze aanvaarden het licht en komen tot bloei of ze wijzen het licht van de hand en krijgen oogkleppen op. Nicodemus, de vrouw bij de put, de koninklijke hoveling, de man bij het bad van Betzata, de 5000 mensen gevoed met brood en vissen, Jezus’ broers, de godsdienstige leiders, de man die blind geboren was, Maria en Marta, Pilatus – al deze mensen ontmoetten Jezus en kozen voor of tegen de waarheid en het licht dat Hij bracht.

‘Bottom-up’ godsdienst baseert zich op menselijke standpunten om het bestaan en karakter van God te toetsen en vast te stellen. Menselijke inzichten, gebrekkig, gevallen, bevooroordeeld, nemen de plaats in van het goddelijke, heilig, perfect en alwetend. Een dergelijke religie brengt mensen ongetwijfeld op een dwaalspoor. In het verleden is dat het geval geweest en in de toekomst zal het nog zo zijn (Zie: Openbaring 14:1-12). Dan zal de wijsheid van mensen, in een poging het goddelijke te overtreffen, alles op alles zetten om de wereld te dwingen de verkeerde te aanbidden.

`Lees Johannes 15:1-11. Wat is de sleutel tot geestelijke groei en gezondheid?`

In Jezus zijn wij compleet. Hij is het Woord van God, het brood des levens, het licht van de wereld, de deur van de schapen, de goede Herder, de opstanding en het leven, de weg, de waarheid en het leven en de ware Wijnstok.

De leden van de Drie-eenheid en hun Woord, de Bijbel, zijn net magneten. Als we ze niet van de hand wijzen, trekken ze ons tot zich. ‘Te midden van vele andere stemmen spreekt de stem van God tot ons door zijn Woord; Christus heeft ons gezegd op onze hoede te zijn voor degenen die zeggen, "Hier is Christus of daar is Hij". Hoe kunnen we de waarheid achterhalen? Moeten we niet alles toetsen aan de Schrift?’ (Ellen White, The Advent Review and Sabbath Herald, 3 april, 1888.) Vervolgens moeten we onze eigen inzichten en meningen onderwerpen aan wat Gods Woord openbaart.
