---
title:  Uw oog op Jezus houden
date:   23/12/2024
---

`Lees Johannes 21:20-22. Welke vraag bracht Petrus op een dwaalspoor? Hoe bracht Jezus hem weer op het rechte pad?`

Nog maar kort tevoren had Jezus Petrus in ere hersteld en zei Hij hem: ‘Volg Mij.’ (Johannes 21:19) Petrus beantwoordde deze oproep door letterlijk achter Jezus aan te lopen op het strand. Op een gegeven moment draait hij zich namelijk om en ziet Johannes eveneens in Jezus’ kielzog lopen. Daarom informeert hij naar Johannes. ‘En wat gebeurt er met hem, Heer?’ (Johannes 21:21)

Toen Hij Petrus rehabiliteerde, voorspelde Jezus ook hoe Petrus zou sterven (Johannes 21:18). Petrus lijkt zich af te vragen hoe Johannes zal overlijden. In plaats daarvan herinnert Jezus hem eraan dat hij Hem alleen maar moet volgen en dat hij zich geen zorgen hoeft te maken over het lot van een andere discipel.

`Lees Johannes 21:23-25. Hoe werd Jezus’ uitspraak ten onrechte geïnterpreteerd? Hoe weerlegt Johannes die misinterpretatie?`

De mensen begrepen niet wat Jezus bedoelde toen Hij zei: ‘Wanneer Ik wil dat hij in leven blijft totdat Ik kom, is dat niet jouw zaak. Jij moet Mij volgen.’ (Johannes 21:22) Ze dachten dat Jezus terug zou komen voordat Johannes overleden was. Met het verstrijken van de tijd zou Johannes ouder en ouder worden en wisten de mensen zich geen raad als hij overleed (wat ongetwijfeld zou gebeuren) zonder dat Jezus terug was gekomen. Johannes verheldert hun onbegrip door uit te leggen dat zijn uitspraak geen profetie was van wat te gebeuren stond. Het draaide om Jezus’ volmacht.

De boodschap om je oog op Jezus te richten, en niet op anderen, slaat de brug naar de rest van onze studie. Jezus en Jezus alleen is onze Verlosser. Mensen zullen je ongetwijfeld een keer teleurstellen, misschien zelfs kwetsen. De lessen op dinsdag t/m donderdag bevragen hoe we Gods Woord zo kunnen bestuderen dat we Jezus (beter) leren kennen en volgen. Alleen Hij is het waard onze Meester en Gids te zijn – welke hulp, raad of leiding anderen ons ook geven.

`Hoe vaak hebben anderen, die u hoog had zitten, u teleurgesteld? Wat leerde u daarvan, hoe moeilijk ook?`
