---
title:  Het tweede wonder in Galilea
date:   30/09/2024
---

Tijdens zijn dienstwerk op aarde verrichtte Jezus wonderen om mensen ertoe te brengen in Hem te geloven. Johannes zette deze wonderen op papier, eveneens met het doel anderen tot Jezus te leiden.

`Lees Johannes 4:46-54. Waarom wijst de discipel terug op het wonder bij het bruiloftsfeest?`

In het verhaal over het tweede teken dat Jezus deed in Galilea, brengt Johannes het eerste wonder, het bruiloftsfeest, nog even in herinnering. Hij lijkt te zeggen: De wonderen die Jezus verrichtte, helpen je te zien wie Jezus is. Vandaar ook zijn woorden: ‘Dit deed Jezus toen Hij uit Judea naar Galilea was teruggekeerd; het was zijn tweede teken.’ (Johannes 4:54) Op het eerste gezicht lijkt Jezus behoorlijk onvriendelijk te reageren op het verzoek van de hoveling. Tegelijkertijd liet deze ambtenaar zijn geloof in Jezus afhangen van de genezing van zijn zoon. Jezus las zijn hart en haalde er de geestelijke zwakte uit die veel dodelijker was dan de levensbedreigende ziekte van zijn zoon. Als door de bliksem getroffen, realiseerde de man zich dat zijn geestelijke armoede hem het leven van zijn zoon kon kosten.

Onthoud bovenal dat de wonderen op zich niet bewezen dat Jezus de Messias was. Talloze mensen hebben tekenen verricht. Sommigen van hen waren ware profeten, anderen leugenachtig. Wonderen bevestigen slechts het bestaan van het bovennatuurlijke: het staat niet altijd vast dat God ze tot stand brengt. (Satan kan ook ‘wonderen’ verrichten, in de zin dat hij bovennatuurlijke handelingen kan uitvoeren.) De doodsbange edelman klemde zich uit alle macht vast aan Jezus’ genade en smeekte Hem zijn zoon te genezen. Jezus’ antwoord stelde hem gerust. Hij zei: ‘Ga maar naar huis, uw zoon leeft.’ (Johannes 4:50) In het Grieks staat het werkwoord ‘leeft’ in de tegenwoordige tijd geschreven. Meer specifiek gaat het hier om een ‘futuristisch praesens’. De spreker weet dan met zoveel zekerheid dat een gebeurtenis zich in de toekomst zal voltrekken dat hij het omschrijft alsof het al gebeurt. De man haastte zich niet naar huis. In plaats daarvan vertrouwde hij op Jezus en kwam hij de volgende dag pas thuis. Daar kwam hij te weten dat zijn zoon geen koorts meer had gehad, vanaf het moment dat Jezus had gezegd dat hij genezen was. Wat een krachtige reden om in Jezus te geloven!

` Met behulp van welke criteria kunnen we testen of een wonder van God komt, in plaats van automatisch aan te nemen dat Hij het heeft gedaan? `
