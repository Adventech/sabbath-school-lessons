---
title:  Bruiloft in Kana
date:   29/09/2024
---

`Lees Johannes 2:1-11. Welk wonder verrichtte Jezus in Kana? Waarom bracht dit wonder zijn discipelen ertoe in Hem te geloven?`

Doordat ze Jezus water in wijn zagen veranderen, stonden de discipelen des te meer achter hun beslissing Hem te volgen. Deze gebeurtenis bevestigde dat Hij van God was gezonden, dat kon toch niet anders? (Het inzicht dat Hij God was, ging hun verstand waarschijnlijk nog te boven.) Mozes was aangesteld als leider van de Israëlieten en door ‘tekenen en indrukwekkende wonderen’ (Deuteronomium 6:22; Deuteronomium 26:8) voerde hij hen uit Egypte. God gebruikte hem om Israël te bevrijden van de Egyptenaren. (In zekere zin was hij hun ‘verlosser’.) Via Mozes voorspelde God de komst van een profeet die op Mozes zou lijken. God droeg Israël op naar Hem te luisteren (Deuteronomium 18:15; Matteüs 17:5; Handelingen 7:37). Jezus was die ‘profeet’. In Johannes 2 verrichte Jezus zijn eerste wonder en juist dit wonder deed denken aan de bevrijding van Israëls kinderen uit Egypte.

De Nijl was een belangrijke hulpbron en zelfs een godheid in de ogen van de Egyptenaren. Een van de plagen draaide om deze rivier – het water veranderde in bloed. In Kana verrichtte Jezus een soortgelijk wonder. Nu veranderde het water alleen niet in bloed, Hij maakte er wijn van. Het water kwam uit zes watervaten die naar Joods gebruik dienden om te reinigen. Het wonder past daardoor nog beter bij wat de Bijbel vertelt over verlossing. Johannes omschreef Jezus dan ook als onze Bevrijder toen hij het verhaal opschreef over het water en de wijn en zo op Exodus wees.

Wat vond de ceremoniemeester van de wijn waar Jezus voor zorgde? De kwaliteit van de wijn verbaasde hem. Omdat hij niet op de hoogte was van het wonder dat Jezus had verricht, dacht hij dat ze het beste voor het laatst bewaard hadden. Het Griekse woord oinos wijst zowel op ‘vers’ als op ‘gegist’ druivensap (Zie: Ellen White, The Seventh-day Adventist Bible Dictionary, blz. 1177.). Ellen White legt uit dat Jezus bij dit wonder niet voorzag in een alcoholische drank (Zie: Ellen White, De wens der eeuwen, blz. 114-115.). Ongetwijfeld zullen degenen die van het wonder afwisten versteld hebben gestaan om het voorval.

`Waarom volgt u Jezus? (Er zijn talloze redenen om Hem te volgen, vindt u niet?)`
