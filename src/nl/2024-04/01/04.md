---
title:  Het wonder bij het bad van Betzata
date:   01/10/2024
---

Het volgende teken dat we in het Johannesevangelie kunnen lezen, vond plaats bij het bad van Betzata (Johannes 5:1-9). De mensen geloofden dat een engel het water beroerde en dat de zieke die het eerst bij het water kwam genezen werd. Logischerwijs liepen de zuilengangen dan ook over van hoopvolle mensen, snakkend naar genezing bij de eerstvolgende beweging van het water. Jezus ging naar Jeruzalem en zag de wachtende mensenmassa toen Hij langs het bad liep. Wat een aanblik moet dat zijn geweest! Talloze mensen, waarvan sommigen aan ernstige kwalen leden, brachten hun dagen door in de vergeefse hoop genezen te worden door een beroering van het water. Wat een kans voor Jezus!

`Lees Johannes 5:1-9. Iedereen bij het bad wilde genezen worden, dat staat buiten kijf. Waarom vroeg Jezus de verlamde dan of hij genezen wilde worden? (Johannes 5:6)`

Als iemand al lange tijd ziek is, neemt de kwaal je leven over. Hoe vreemd het ook klinkt, het is soms moeilijk de handicap van je af te zetten. Uit het antwoord van de man blijkt wel dat hij genezen wil worden. Het probleem is alleen dat hij zijn hoop op de verkeerde bron vestigt – de Maker van zijn benen staat recht voor zijn neus! De man besefte nauwelijks met wie hij sprak. Misschien begon hij na zijn genezing te begrijpen dat Jezus een heel speciaal Iemand was.

‘Jezus vraagt niet of de zieke in Hem wil geloven. Eenvoudig zegt Hij: ‘Sta op, neem uw matras op en wandel’. De man gelooft dat woord. Elke spier en zenuw voelt nieuw leven en er komt kracht in zijn verlamde ledematen. Zonder iets te vragen spant hij zijn wil in om het bevel van Christus te gehoorzamen en zijn spieren gehoorzamen zijn wil. Hij springt overeind en wordt actief. Jezus had hem geen goddelijke hulp beloofd. De man had kunnen twijfelen en zijn laatste kans op genezing kunnen verliezen. Maar hij geloofde de woorden van Christus en omdat hij ernaar handelde, kreeg hij kracht.’ (Ellen White, De wens der eeuwen, blz. 159.)

`Even later kwam Jezus de man tegen in de tempel en zei hem: ‘U bent nu gezond; zondig daarom niet meer, anders zal u iets ergers overkomen.’ (Johannes 5:14) Wat heeft zonde met ziekte te maken? Waarom is het belangrijk te begrijpen dat niet elke ziekte het gevolg is van een specifieke zonde in ons leven?`
