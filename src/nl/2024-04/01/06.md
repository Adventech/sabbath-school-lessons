---
title:  Jezus’ woorden
date:   03/10/2024
---

Het wonder bij het bad van Betzata baande de weg voor Johannes om te benadrukken wie Jezus is. Johannes besteedt negen verzen aan het wonder, veertig aan degene die het wonder verrichtte (zie onderstaande verzen).

`Lees Johannes 5:16-18. Waarom werd Jezus vervolgd om wat Hij op sabbat deed?`

Johannes 5:18 kan ons van de wijs brengen, omdat het lijkt te zeggen dat Jezus de sabbat brak. Niets is minder waar. Johannes 5:16-18 maakt duidelijk hoe Jezus uitlegt dat zijn ‘werk’ op de sabbat past bij zijn relatie met zijn Vader. God laat het universum op sabbat niet ineens voor zichzelf zorgen. Jezus’ daden op sabbat wezen dan ook op zijn goddelijkheid. De godsdienstige leiders vervolgden Hem omdat Hij zogenaamd de sabbat onteerde en beweerde aan God gelijk te zijn.

`Lees Johannes 5:19-47. Wat zegt Jezus om de leiders te doen inzien wie Hij werkelijk is? En dat terwijl zijn identiteit zo duidelijk bleek uit het wonder dat Hij verrichtte!`

Jezus verdedigt zijn manier-van-doen in drie verschillende stappen. Allereerst legt Hij uit hoe intiem de relatie met zijn Vader is (Johannes 5:19-30). Jezus stelt dat Hij en zijn Vader eensgezind handelen, dat Jezus zelfs de macht heeft om te oordelen over de doden en hen tot leven te wekken (Johannes 5:25-30). Als tweede stap in zijn verdediging, brengt Jezus in rap tempo vier ‘getuigen’ ter sprake: Johannes de Doper, (Johannes 5:31-35) de wonderen die Hij verricht, (Johannes 5:36) de Vader (Johannes 5:37-38) en de Bijbel (Johannes 5:39). Elk van deze ‘getuigen’ pleit voor Jezus. Als laatste, in Johannes 5:40-47, houdt Jezus zijn aanklagers hun eigen veroordeling voor ogen. Hij vergelijkt zijn dienstwerk met hun egoïstisch streven. Mozes, degene op wie zij hopen, zal hen veroordelen zegt Jezus (Johannes 5:45-47).

`Hoe kunnen we de valkuil voorkomen in God te geloven en de juiste leerstellingen erop na te houden, terwijl we ons niet volledig hebben overgegeven aan Christus? Bespreek uw antwoord op sabbat.`
