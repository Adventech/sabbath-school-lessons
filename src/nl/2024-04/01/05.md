---
title:  Verharde harten
date:   02/10/2024
---

Op zichzelf bieden tekenen en wonderen geen onomstotelijk bewijs dat iets van God komt. Aan de andere kant is het gevaarlijk geen aandacht aan ze te besteden als ze wel van God komen.

`Lees Johannes 5:10-16. Verbazingwekkend genoeg bleven de harten van de godsdienstige leiders koud om Jezus en de wonderen die Hij had verricht. Wat leert hun gedrag ons?`

Toen Jezus zich bekend maakte aan de man die genezen was, liet de man de religieuze leiders meteen weten dat hij zijn genezing aan Jezus te danken had. Je zou denken dat ze Hem daarvoor eer zouden brengen. Maar nee, de leiders ‘probeerden Jezus te vervolgen en te doden, omdat Hij deze dingen op de sabbat deed.’ (Johannes 5:16 (Herziene Statenvertaling)) Alleen in een noodgeval mocht iemand op sabbat genezen worden. Deze man was 38 jaar lang ziek geweest; zijn aandoening was dus nauwelijks urgent te noemen. En daarbij; wat was het nut ervan hem zijn mat op te laten pakken? Iemand die een dergelijk wonder uit Gods kracht verrichtte, wist heus wel of het toegestaan was zijn mat op de sabbatdag thuis te brengen. Blijkbaar wilde Jezus diepere Bijbelse waarheden voor hen ontvouwen. Hij hoopte hen verder te laten kijken dan de door mensen gemaakte regeltjes en wetten die oprecht geloof bij tijd en wijle belemmerden.

`Lees Johannes 9:1-16; Marcus 3:22-23; Matteüs 12:9-14. Hoe hard kunnen mensen in geestelijk opzicht worden, ongeacht het bewijs dat voor ogen is?`

Hoe konden de religieuze leiders zo blind zijn? Het meest waarschijnlijke antwoord is dat hun hart verdorven was, ze er onterecht vanuit gingen dat de Messias hen direct van Rome zou bevrijden, hun liefde voor macht te groot was en dat ze zich niet wilden onderwerpen aan God. Door al deze dingen wezen ze de onweerlegbare waarheid van de hand.

`Lees Johannes 5:38-42. Waar waarschuwt Jezus voor? Wat leert ons dit? Oftewel, wat maakt ons blind voor de waarheden die wij moeten kennen en gebruiken in ons leven?`
