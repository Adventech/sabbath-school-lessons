---
title:  Verdieping
date:   04/10/2024
---

## Wegwijzers

### Johannes 5:1-16

#### IJsbrekervraag

`Geloof je in wonderen of heb je misschien zelf weleens een wonder meegemaakt? Vertel!`

#### Ik Verken

Verbeeld je dat je in het verhaal aanwezig bent. Je loopt achter Jezus aan, tussen de mensen door, naar de verlamde man. Je hoort het gesprek tussen beiden. Om je heen hoor je het geroezemoes van de mensen. Op de achtergrond zie je het badwater en de zieken die het water in de gaten houden. Je wilt het wonder van de neerdalende engel en het bewegende water niet missen. Maar dan, voordat je het goed en wel door hebt, vindt het wonder plaats. Je had het bijna gemist. De man komt overeind, pakt zijn mat op, en loopt weg.

#### Ik Bestudeer

Vers 4, dat spreekt over de engel die af en toe het water in beweging zet,, spreekt waarschijnlijk het meest tot de verbeelding. Maar in de genezing van deze verlamde man spelen de engel en het water geen rol. De tekst geeft ons wel andere informatie, die in eerste instantie geen rol lijkt te spelen, maar misschien toch van belang is om het verhaal beter te begrijpen.

- Vers 1 vermeldt dat de genezing plaatsvindt tijdens een feest.

- Vers 2 vermeldt dat het badwater dicht bij de Schaapspoort ligt. De Schaapspoort was de poort waardoor de offerdieren de stad in gebracht werden op weg naar de tempel.

- Vers 2 vermeldt verder dat er vijf zuilengangen bij het bad zijn. Zuilengangen waren plaatsen van ontmoeting. Er was beschutting tegen de zon en wat verkoeling door het aanwezige water. Inwoners van Jeruzalem en reizigers van buiten de stad ontmoetten elkaar in zuilengangen.

Rondom het bad was het dus een drukte van belang. Dit contrasteert met wat de man antwoordt op de vraag van Jezus of hij gezond wil worden: ‘Ik heb geen mens om mij in het water te werpen’.

- Een ander contrast vinden we in vers 3: Er ligt een grote menigte zieken te wachten tot het water in beweging komt. Allemaal willen ze genezen worden. Jezus kiest echter alleen deze verlamde uit om te genezen. Je kunt je afvragen waarom Jezus niet meer, of misschien wel alle daar aanwezige zieken heeft genezen. - Wat zeggen deze twee contrasten jou over het verhaal?

#### Ik Pas Toe

De engel en het bewegende water trekken in het verhaal veel aandacht. Deze genezen de verlamde man echter niet. Er zijn veel mensen in de buurt van het bad, maar er is niemand die de man helpt om in het water te komen. Jezus kijkt met andere ogen. Hij ziet de enkeling tussen de mensenmassa. Hij ziet diegene die door de anderen over het hoofd wordt gezien.

`Wat betekent het om naar anderen te kijken met de ogen van Jezus? De vraag van Jezus aan de man klinkt misschien wat vreemd: ‘Wilt u gezond worden?’. Ja natuurlijk wil die man gezond worden, zul je denken.

`Waarom zou Jezus dit aan de man vragen? De tekst bevat nog een aantal bijzondere elementen. Zo lezen we in vers 8 dat Jezus de man drie opdrachten geeft: opstaan, zijn mat oppakken en lopen. Verder roept vers 14 de nodige vragen op: ‘zondig daarom niet meer, anders zal u iets ergers overkomen' Je zou hier de conclusie uit kunnen trekken dat de man ziek was vanwege zijn zonden. Maar dat staat er niet. Wel hebben alle genezingsverhalen een diepere betekenis. Ze symboliseren het wonder van de vergeving van zonden en het nieuwe leven dat daarna aanvangt.`

#### Ik bid …

Heer, wijs mij uw weg en leid mij als een kind dat heel de levensweg slechts in U richting vindt. Maak mij gehoorzaam aan uw stem, ook al vraagt U iets wat voor mijn onbegrijpelijk is. Leer mij kijken naar de mensen om mij heen, zoals U hen ziet. Amen.
