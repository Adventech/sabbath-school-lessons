---
title:  De Bijbel en de waarheid
date:   05/12/2024
---

Door het hele evangelie heen vertelt de Bijbel ons steeds over Hem die de weg, de waarheid en het leven is. Het zijn altijd de Schriften die de waarheid openbaren, of het nou gaat om de evangeliën of de Bijbel als geheel, het Oude- en het Nieuwe Testament. Dit geldt in het bijzonder voor wat het ons leert over Jezus en zijn dienstwerk op aarde.

`Lees Johannes 5:38-40. Wat zegt Jezus over de Schriften?`

Herhaaldelijk wezen Jezus en zijn leerlingen op de Schriften om te bevestigen dat Hij de Messias is. Christus zei: ‘Als u Mozes zou geloven, zou u ook Mij geloven, hij heeft immers over Mij geschreven. Maar als u niet gelooft wat hij geschreven heeft, hoe zou u dan geloven wat Ik zeg?’ (Johannes 5:46-47)

`Lees Lucas 24:27. Waarom doet het ertoe dat Jezus eerst op de Schriften wees om van zijn dienstwerk te getuigen?`

In een ander evangelie citeerde Christus uit het boek Exodus met de woorden: ‘Hebt u niet gelezen wat God u [...] heeft gezegd?’ (Matteüs 22:31) Zacharias bracht Gods beloftes in herinnering ‘zoals Hij [God] van oudsher heeft beloofd bij monde van zijn heilige profeten.’ (Lucas 1:70) Tijdens Pinksteren verklaarde Petrus in zijn preek: ‘Het Schriftwoord waarin de heilige Geest bij monde van David heeft gesproken [...] moest in vervulling gaan.’ (Handelingen 1:16) De Bijbel is geen wetenschappelijk handboek. Het legt niet uit hoe je atomen moet splitsen of een hersenoperatie uitvoert. De Bijbel is zoveel meer dan dat. Het geeft betekenis aan ons universum. Het is de sleutel om de deur te openen, het licht dat ons in staat stelt te zien. Zonder de Bijbel zouden we geen antwoord krijgen op onze vragen over Gods bestaan, zijn rol in het universum, ons eigen bestaan, de betekenis van het leven en onze toekomst.

`Welke waarheden in de Bijbel kan de wetenschap ons nooit leren? `
