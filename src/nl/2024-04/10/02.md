---
title:  Tot voorbeeld strekken
date:   01/12/2024
---

De hoofdstukken over Jezus’ heengaan (Johannes 13-17) helpen de leerlingen de toekomst onder ogen te zien. In literair opzicht zijn ze hetzelfde opgebouwd als de hoofdstukken over Mozes’ afscheid in Deuteronomium, als Jakob die zijn kinderen zegent (Genesis 47-49) of David die zijn koningschap aan Salomo overdraagt (1 Kronieken 28-29). Jezus zegt zijn discipelen zich geen zorgen te maken over zijn vertrek. Hij belooft hun dat een plaatsvervanger (de heilige Geest) Hem zal vertegenwoordigen (Johannes14-16). Hij voorspelt dat ze ellende mee zullen maken (Johannes 15-16) en spoort de discipelen aan trouw te blijven (Johannes 15).

`Lees Johannes 13:1-20. Wat gebeurt er in deze verzen? Waarom is dit verhaal zo belangrijk? Welke lessen probeerde Jezus hun te leren?`

In Jezus’ tijd en omstandigheden droegen mensen sandalen of ze liepen op blote voeten. Hun voeten zaten dan ook onder het zand en waren vies. Daarom was het gebruikelijk dat een slaaf of dienaar de voeten waste van degenen die naar de maaltijd kwamen. Op de avond dat Jezus voor de laatste keer met zijn leerlingen at voordat Hij gearresteerd zou worden, was er geen slaaf aanwezig om dat vuile werkje te doen. Tot ieders grote verbazing stond Jezus zelf op van de tafel en waste al hun voeten. Johannes 13:4-5 beschrijft stap voor stap wat Jezus deed. Dit oog voor detail benadrukt hoezeer de Meester zich vernederde door dit te doen.

Uit de reactie van Petrus in Johannes 13:8-11 blijkt wel hoe geschokt en verward de leerlingen waren door Jezus’ optreden. Hoe kon Jezus, hun Meester, de Messias, zich verlagen tot zo’n verachtelijke taak? Petrus moest er niet aan denken dat Jezus zijn voeten zou wassen. Jezus liet hem enkel weten dat hij geen deel aan Hem kon hebben als hij het niet toestond. En dus ging Petrus tot het andere uiterste: hij wilde in elk opzicht met Jezus verbonden zijn.

Jezus’ daad laat zien wie Hij is. In Johannes 13:13 zegt Hij ‘hun meester’ te zijn en ‘Heer’. Zo noemden ze Hem en Hij stemt daarmee in. Deze titels spreken van gezag en macht. Toch leert Jezus hun dat die macht en dat gezag ingezet moeten worden om dienstbaar te zijn, niet om jezelf te verhogen. De Adventkerk volgt Jezus’ voorbeeld hierin door ‘de dienst van nederigheid’ (de voetwassing) vooraf te laten gaan aan het heilig Avondmaal.

`Wat leert de voetwassing u over Jezus’ voorbeeld en hoe we anderen nederig kunnen dienen?`
