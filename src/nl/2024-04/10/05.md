---
title:  IK BEN de waarheid
date:   04/12/2024
---

`Lees Johannes 1:14, 17; Johannes 8:32; Johannes 14:6 en Johannes 15:26. Hoe brengt Johannes Jezus in samenspraak met de waarheid?`

In het Johannesevangelie wordt ‘waarheid’ keer op keer verbonden met Jezus, zijn Vader en de heilige Geest. Waarheid hoort bij Jezus, het Woord (logos) en bij het licht – in tegenstelling tot duisternis (Johannes 1:1-14; Johannes 3:19-21). Leugen gaat hand in hand met de duivel en de zonde (Johannes 8:44-46). In het Johannesevangelie draait waarheid dan ook niet alleen om feiten en cijfers. Natuurlijk doen die dingen er ook toe, maar de ‘waarheid’ wijst op wat gehoorzaamheid aan God en zijn wil moreel gezien inhoudt.

‘Er zijn veel mensen die om de levende God roepen en naar zijn goddelijke tegenwoordigheid verlangen. Filosofische ideeën en literaire verhandelingen kunnen het hart niet tevreden stellen. De stellige beweringen en ontdekkingen van mensen hebben geen waarde. Laat Gods Woord tot de mensen spreken! Laat degenen die tot dusverre slechts tradities en menselijke theorieën en knappe uitspraken hebben gehoord luisteren naar de stem van Hem die het innerlijk kan vernieuwen tot het eeuwig leven.’ (Ellen White, Verhalen om verder te vertellen, blz. 21.)

Bedenk wat het betekent dat Jezus de waarheid is. Hij is de logos, het Woord dat bij God was vanaf het ontstaan van deze wereld. Hij is de Schepper van alles dat bestaat (Johannes 1:1-4). Omdat Hij in alle eeuwigheid één is geweest met de Vader, bezit Jezus alle kenmerken van de Vader en is Hij ook de grote ‘IK BEN’. Zijn bestaan hangt niet af van iets of iemand. Niets dat bestaat, ook kennis niet, kan zonder Hem leven. De hele schepping om ons heen is alleen door Jezus in het leven geroepen en bestaat ook uitsluitend in Hem. ‘In Hem is alles geschapen, alles in de hemel en alles op aarde, het zichtbare en het onzichtbare, vorsten en heersers, machten en krachten, alles is door Hem en voor Hem geschapen. Hij bestaat vóór alles en alles bestaat in Hem.’ (Kolossenzen 1:16-17) Jezus is niet alleen de belichaming van de waarheid, Hij is de waarheid. Waarheid is geen vaag concept of een veranderlijke constructie. Het is een Persoon!

De waarheid, Jezus Christus, is als de zon die de wereld verlicht (Johannes 8:12). Het doet denken aan wat C.S. Lewis zei over het christendom: ‘Ik geloof in het christendom zoals ik geloof dat de zon is opgekomen. Ik heb het niet alleen gezien. Ik zie het ook in alles om mij heen.’ (‘Is Theology Poetry?’ (n.p.: Samizdat University Press, 2014), blz. 15, oorspronkelijke uitgave: 1944.) Door Jezus, de waarheid, komen we tot een juiste verklaring van de wereld om ons heen.
