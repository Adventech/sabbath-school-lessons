---
title:  Ik kom terug
date:   02/12/2024
---

`Lees Johannes 14:1-3. In welke context sprak Jezus deze woorden?`

In de laatste verzen van Johannes 13 laat Jezus zijn leerlingen weten dat Hij hen zal verlaten (Johannes 13:33). Meteen wil Petrus weten waar Hij dan naartoe gaat (Johannes 13:36). De leerlingen begrijpen niet dat Hij doelt op zijn dood, opstanding en hemelvaart. Petrus is zelfs bereid zijn leven voor Hem te geven (Johannes 13:37). Dan voorspelt Jezus hem dat hij Hem zal verraden (Johannes 13:38). Dit is de context waarin Jezus zijn leerlingen opdraagt niet ongerust te zijn (Johannes 14:1). Het Griekse woord voor ‘ongerust zijn’ is tarassō, dat ‘oproer, verontrusten, ongemak, in verwarring gebracht’ betekent. Geen wonder dat de leerlingen niet wisten hoe ze het hadden toen Jezus die mededeling deed.

Om hun angst weg te nemen, houdt Hij hun zijn Vaders huis voor, waar vele kamers gereedstaan (geen huizen, maar kamers zoals in een hotel). Hij gaat daarnaartoe om een plaats voor hen te bereiden. Zijn woorden kijken verder dan het kruis dat Hem te wachten staat en zien op de tijd dat Hij terug zal komen om zijn volk te verlossen. Hij ziet uit naar de tijd dat dit hele drama van zonde voor altijd uitgeroeid zal zijn (Zie: Daniël 7:27). Jezus houdt hun voor: ‘Wanneer Ik een plaats voor jullie gereedgemaakt heb, kom Ik terug. Dan zal Ik jullie met me meenemen, en dan zullen jullie zijn waar Ik ben.’ (Johannes 14:3) Deze belofte wijst overduidelijk op de tweede komst.

Wat is de basis voor vertrouwen in die belofte? Velen zouden zeggen de vervulling van Bijbelse profetieën, en dat is zeker waar. Maar in Johannes 14:3 wordt de basis echter anders geformuleerd. In het Grieks staat er namelijk niet ‘Ik zal komen’, maar ‘Ik kom’. Dit gebruik van de tegenwoordige tijd noemen we het toekomstig praesens. Een gebeurtenis in de toekomst staat dan zo vast dat je het omschrijft alsof het al gebeurt. En daarom is het terecht dit vers te vertalen als ‘Ik kom sowieso terug!‘ Onze hoop op de terugkomst van de HEER is niet alleen gebaseerd op Bijbelse profetieën die in vervulling zijn gegaan. Het is ook, en heel stellig, gegrond op ons vertrouwen in de man die de belofte deed. Jezus zei dat Hij ongetwijfeld terug zou komen om zijn volk te halen. Wij mogen ons vertrouwen op die belofte stellen; vanwege degene die het heeft gemaakt.

`Waarom verzekert het kruis ons ervan dat Christus terugkomt? Waar zou Jezus bij zijn eerste komst voor gestorven zijn als zijn tweede komst geen werkelijkheid wordt?`
