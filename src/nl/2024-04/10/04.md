---
title:  Ik ben de weg, de waarheid en het leven
date:   03/12/2024
---

`Lees Johannes 14:5-6. Welke vraag stelde Tomas aan Jezus? Wat was Jezus’ antwoord?`

Tomas’ vraag is zo gek nog niet. Als je niet weet waar iemand naartoe gaat, hoe kan je dan de weg vinden om die persoon te volgen? Jezus beantwoordt zijn vraag door zichzelf aan te wijzen als de weg. De weg naar wat? De weg tot de Vader. In de proloog (Johannes 1:1-18) staat duidelijk hoe nauw het Woord (logos), Jezus Christus en de Vader met elkaar verbonden zijn. Johannes 1:18 laat weten dat de eniggeboren (beter gezegd, uitverkoren) Zoon de Vader heeft doen kennen. ‘Doen kennen’ is een vertaling van het Griekse werkwoord ‘exēgeomai’ dat ‘uitleggen, verklaren, onthullen’ betekent. Ons woord ‘exegese’ is ervan afgeleid. Het betekent dat je de kern blootlegt. Via Jezus Christus komen we dus tot de Vader. Hij verbindt en verenigt een gevallen wereld met de Vader. Hij is de weg, de doorgang tot de Vader. Zonder Hem kunnen we de Vader niet leren kennen.

`Lees Johannes 14:7-11. Hoe kwam Jezus Filippus tegemoet in zijn onbegrip?`

Filippus vroeg de Vader te zien. Geen zondig mens kan dit doen zonder zijn leven te verliezen (Vergelijk met: Exodus 33:17-34:9; Johannes 1:18). Jezus wijst zijn onbegrip terecht en legt uit dat hij de Vader heeft gezien, nu hij Hem heeft gezien (Johannes 14:9). Jezus is de weg tot God. Zonder Hem is de toegangsweg onzichtbaar en onvindbaar. Hij is het licht dat de weg tot God verlicht. Jezus voegt drie woorden samen: weg, waarheid en leven. Behalve in Johannes 14:6 is de term ‘[de] weg’ ook te vinden in Johannes 1:23 waar Johannes de Doper de weg baant voor Jezus’ komst. ‘Waarheid’ en ‘Leven’ daarentegen zijn centrale thema’s in het evangelie. Op woensdag en donderdag gaan we verder in op waarheid. Het is een cruciaal onderwerp, helemaal in een wereld die het idee van ‘waarheid’ hoe langer hoe meer in twijfel trekt.

`Waarom is het zo confronterend dat we God de Vader niet beter kunnen leren kennen dan door Jezus?`
