---
title:  De heilige Geest
date:   11/12/2024
---

In het evangelie van Johannes komt de heilige Geest wat minder vaak voor dan de Vader en de Zoon. Toch zou Jezus’ dienstwerk niet kunnen slagen zonder zijn inbreng.

`Lees Johannes 1:10-13. Hoe belangrijk is de heilige Geest in het bekeringsproces?`

Het eerste hoofdstuk van Johannes laat er geen twijfel over bestaan: de functie van de heilige Geest is onmisbaar. Johannes legt uit dat degenen die het Woord hebben ontvangen, degenen (dus) die in Hem hebben geloofd, kinderen van God zijn geworden, ‘zij zijn niet op natuurlijke wijze geboren, niet uit lichamelijk verlangen of uit de wil van een man, maar uit God.’ (Johannes 1:13) Alleen de invloed van de heilige Geest kan dit tot stand brengen.

`Lees Johannes 3:5-8; Johannes 6:63; Johannes 14:26; Johannes 15:26 en Johannes 16:7-11. Wat doet de heilige Geest zoal?`

‘Jezus trachtte door het beschrijven van het werk van de heilige Geest voor zijn leerlingen hen te inspireren met de blijdschap en hoop die in zijn eigen hart leefde. Hij was blij over de overvloedige hulp die Hij zijn gemeente had geschonken. De heilige Geest was de grootste van alle gaven die Hij van zijn Vader kon vragen voor de verheffing van zijn volk. De Geest zou gegeven worden als een wederbarende kracht. Zonder deze kracht zou het offer van Christus geen waarde hebben gehad. De macht van het kwaad was door de eeuwen heen sterker geworden en de onderwerping van de mens aan deze satanische gevangenschap was verbazingwekkend. De zonde kon alleen weerstaan en overwonnen worden met de hulp van de derde persoon van de Godheid die niet met beperkte kracht, maar in de volheid van goddelijke macht zou komen.’ (Ellen White, De wens der eeuwen, blz. 560.)

Wat een zegen de heilige Geest te ontvangen, die bevestigt dat God betrouwbaar is (Johannes 3:33). De Geest overtuigt van zonde, gerechtigheid en veroordeling (Johannes 16:8-11). We kunnen dus ook alleen weten wat juist, eerlijk en goed is door ons verstand en leven over te geven aan het Woord van God door de veranderende en overredende kracht van de heilige Geest.
