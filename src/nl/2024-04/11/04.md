---
title:  Ken de Zoon, ken de Vader
date:   10/12/2024
---

In het hele Johannesevangelie beschrijft de apostel hoe de werken van Jezus, de Zoon, op de Vader wijzen. Jezus legt uit wie de Vader is en hoe Hij met onze wereld omgaat. Johannes 1:18 bevestigt dit: de Zoon heeft de Vader doen kennen (exēgeomai betekent: uitleggen, verklaren, tentoonstellen). Constant is Jezus daarmee bezig. Het woord ‘Vader’ (patēr) komt 136 keer voor in Johannes en 18 keer in 1-3 Johannes. Dat komt neer op een derde van alle keren dat dit woord in het Nieuwe Testament verschijnt. Vooral in de hoofdstukken waarin Hij afscheid neemt, maakt Jezus de Vader bekend. Jezus was de Vertegenwoordiger van de Vader op deze aarde. Hij kwam om de wil van de Vader als mens na te leven. Jezus zei zelfs dat Hij zich volledig richtte op wat de Vader wil, niet op zichzelf (Johannes 5:30). Wat een uitspraak, om te bedenken hoe toegewijd Jezus was aan de Vader. Ook verklaarde Jezus dat de Vader Hem gezonden had om zijn werk te volbrengen – de verlossing van de mens – en dat de Vader zelf van zijn werk getuigde (Johannes 5:36-38). Jezus liet weten dat de Vader Hem aangesteld had als de enige door wie de mens tot de Vader kan komen (Johannes 6:40, 44). De Vader wil niets liever dan dat mensen het eeuwig leven in Jezus vinden. Hij belooft hun op te wekken in de tweede opstanding.

`Lees Johannes 7:16; Johannes 8:38; Johannes 14:10, 23; Johannes 15:1, 9-10; Johannes 16:27-28 en Johannes 17:3. Hoe gaan Jezus en de Vader met elkaar om?`

Wat Jezus zegt over zijn band met de Vader, is zo prachtig. Hij stelt dat al zijn onderricht gelijk is aan dat van de Vader; wat Hij zegt, heeft Hij met eigen oren van de Vader gehoord; wie in Hem gelooft, gelooft in de Vader; zijn woorden en zijn werken zijn gelijk aan wat de Vader doet en zegt; Hij en de Vader zijn één in hun liefde en inspanningen voor de verlossing van de mens. Wat een adembenemend getuigenis over Jezus’ intieme verbondenheid met zijn hemelse Vader!

`Wat zou er veranderen in uw leven als uw gedachten en daden Gods wil voor uw leven in elk opzicht zouden weerspiegelen? Met andere woorden, hoe kunnen we Gods wil, zoals Jezus dat vormgaf, (meer) tot uiting laten komen in ons leven?`
