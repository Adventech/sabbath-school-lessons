---
title:  Jezus’ gebed
date:   12/12/2024
---

Johannes 17 staat ook wel bekend als het hogepriesterlijk gebed van Jezus. Het legt de laatste hand aan de hoofdstukken waarin Jezus afscheid neemt. Jezus kwam naar deze aarde om de mensheid de kans te geven haar relatie, zoals God het oorspronkelijk bedoeld had, met de Vader te herstellen. In geloof verrichtte Hij de wonderen die God Hem opdroeg te doen. In woorden en daden liet Hij het volk zien hoe God is. Spoedig zou Jezus deze aarde verlaten. Nog eenmaal hoopte Hij te zeggen hoeveel Hij van zijn leerlingen hield. Hij wilde hun uitleggen hoe nauw Hij, de Vader en de heilige Geest met elkaar verbonden zijn. En Hij verlangde ernaar dat zij dezelfde relatie met de Vader en de Geest zouden hebben als Hijzelf.

`Lees Johannes 17:1-26. Welke woorden of zinnen in dit hoofdstuk wijzen op het hartsverlangen van Jezus zijn leerlingen te laten delen in de liefdevolle relatie tussen Hem en de Vader? `

Velen concluderen uit Johannes 17 dat alleen eenheid en liefde ertoe doen. En natuurlijk is het ook Gods bedoeling om de persoonlijke relatie met Hem en zijn volk te vernieuwen. Toch onthult een nauwkeuriger lezing van datzelfde hoofdstuk een nog diepgaander verband tussen liefde en waarheid. ‘Het eeuwige leven, dat is dat zij U kennen, de enige ware God,’ ( Johannes 17:3) niet een God die we zelf hebben samengesteld. ‘Ik heb uw naam bekendgemaakt aan de mensen die U Mij uit de wereld gegeven hebt [...] Ze hebben uw Woord bewaard [...] ze weten nu echt dat Ik van U gekomen ben.’ (Johannes 17:6, 8) ‘Heilig hen dan door de waarheid. Uw woord is de waarheid.’ (Johannes 17:17)

Christus kwam om de Vader te doen kennen. Dat doel was ontzettend belangrijk vanwege de vele misvattingen over God. Het Johannesevangelie benadrukt hoe ernstig Jezus die taak nam. Hij rehabiliteerde God door wat Hij deed en zei. Als waarheid er niet toe doet, waarom spande Hij zich er dan zo voor in? Jezus’ leven was één en al moeilijkheden en uiteindelijk veroordeelden de religieuze machthebbers Hem tot het kruis. Hij werd afgewezen door de mensen om Hem heen, soms zelfs door zijn eigen leerlingen. Eén van zijn leerlingen verraadde Hem, een andere verloochende Hem tot drie keer toe. Steeds werd Hij op de proef gesteld om te sterven aan een kruis door toedoen van de mensen die Hij zo graag wilde redden.

`Hoe kan uw leven Gods liefde weerspiegelen, zoals tussen Jezus en de Vader?`
