---
title:  Het gezag van de Bijbel
date:   18/11/2024
---

Niet alleen door wonderen en getuigenissen wees Johannes op Jezus als de Messias, hij beriep zich ook op het gezag van het Oude Testament en op de profetieën in dat testament die de komst van Christus voorspelden. Het Oude Testament is de spil van het Johannesevangelie evenals van het Nieuwe Testament als geheel. Het bewijsmateriaal over Jezus, wie Hij was, vanwaar Hij kwam, wat Hij deed en wat Hij zou doen – alles is gegrond op de Bijbel en vooral op het Oude Testament.

`Lees de volgende teksten: Johannes 5:39-40, 46-47. Hoeveel gewicht hechtte Jezus aan de Schriften?`

Welk evangelie je ook leest, steeds weer wijst Jezus op de Schriften als zijn voornaamste en meest gezaghebbende getuige. Zo haalt Jezus gebeurtenissen uit het Oude Testament aan om op zichzelf te wijzen en te verklaren wat Hij doet. Denk bijvoorbeeld aan het volgende vers, waarin Hij uit Numeri 21:5-9 citeert: ‘De Mensenzoon moet hoog verheven worden, zoals Mozes in de woestijn de slang omhoog geheven heeft.’ (Johannes 3:14) Jezus verwijst niet alleen naar het verhaal. Terwijl Hij het gebruikt om zichzelf te bewijzen, legt Hij ook direct uit waar het verhaal voornamelijk op doelde. Behalve Jezus zetten anderen het Oude Testament eveneens in om op Hem te wijzen. In het eerste hoofdstuk van Johannes lezen we Filippus’ woorden: ‘We hebben de man gevonden over wie Mozes in de wet geschreven heeft en over wie ook de profeten hebben gesproken.’ (Johannes 1:45)

`Lees de volgende verzen: Johannes 13:18; Johannes 17:12; Johannes 19:24, 28, 36. Hoeveel gezag had de Bijbel volgens Jezus en Johannes? Welke centrale rol zou de Bijbel in ons geloofsleven moeten spelen?`

`Welke invloeden, subtiel of openlijk, kunnen afbreuk doen aan uw geloof in het gezag van de Bijbel? Bespreek uw antwoord op sabbat in de klas.`
