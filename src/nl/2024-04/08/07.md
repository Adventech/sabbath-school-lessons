---
title:  Verdere studie
date:   22/11/2024
---

Lees Ellen White, ‘Uw hart worde niet ontroerd’, blz. 551-569 in De wens der eeuwen.

‘God had zijn waarheid, als een gouden schat, aan het volk van de Hebreeën toevertrouwd. Het Joodse bestel, dat het stempel van de hemel droeg, was door Christus zelf ingesteld. De machtige waarheden van de verlossing waren erin afgebeeld in typen en symbolen. Maar toen Christus kwam, herkenden de Joden Hem niet als degene naar wie al deze symbolen verwezen. Zij hadden het Woord van God in handen, maar de tradities die van generatie op generatie waren overgeleverd hielden de waarheid die in Jezus te vinden is voor hen verborgen. De grote geestelijke waarde van de heilige geschriften was verloren gegaan. Ze konden het schathuis van alle kennis vrijelijk binnengaan, maar dat hadden ze niet in de gaten.

God houdt zijn waarheid niet voor de mensen verborgen. Door hun eigen handelwijze zorgen zij ervoor dat deze duister voor hen blijft. Christus gaf het Joodse volk meer dan voldoende bewijs dat Hij de Messias was. Maar zijn onderwijs eiste een radicale verandering van het leven. Het volk begreep dat Christus aannemen zou betekenen dat zij geliefde formules en tradities en zelfzuchtige en wereldse gewoonten zouden moeten opgeven. Het vereiste een offer om de onveranderlijke, eeuwige waarheid te kunnen ontvangen. Dat was de reden waarom zij zelfs het meest overtuigende bewijs dat God hen kon geven om hun geloof in Christus te bevestigen niet wilden aannemen. Zij zeiden wel dat ze in de geschriften van het Oude Testament geloofden, maar toch wilden ze het getuigenis dat ze daarin vonden over het leven en het karakter van Jezus niet accepteren. Ze waren bang dat ze overtuigd zouden raken en zich als gevolg daarvan zouden moeten bekeren en gedwongen zouden zijn hun vaste ideeën los te laten. De schat van het evangelie, de Weg, de Waarheid en het Leven, was bij hen, maar zij verwierpen de grootste gift die de Hemel hun kon schenken.’ (Ellen White, Verhalen om verder te vertellen, blz. 74-75.)

**Gespreksvragen**

`Hoe kan ons geloof versterkt worden door de profetieën die tijdens Jezus’ leven in vervulling gingen?`

`Welke drie à vier grote obstakels belemmerden de godsdienstige leiders in Jezus te geloven? Waarom gelden die beperkingen ook in deze tijd?`

`Bepaal voor uzelf waar uw schat ligt. Wat kunt u doen om uw geloof te versterken?`

`Wat zou uw antwoord bij maandag u moeten leren over het gezag van de Schrift? Waarom moeten we niet toestaan dat iets ons doet twijfelen aan het ultieme gezag van de Bijbel?`
