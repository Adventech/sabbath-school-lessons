---
title:  Van beneden
date:   21/11/2024
---

In onze studie van het Johannesevangelie is tot nu toe steeds naar voren gekomen waarom Jezus werkelijk de beloofde Messias is, de zalige hoop waar de Joodse mensen naar uit hadden gekeken. En toch ontpopte het overgrote deel van de godsdienstige leiders, de religieuze gidsen van het volk, zich als zijn grootste vijanden. Hoe is dat mogelijk?

`Lees Johannes 8:12-30. Wat is de toon van het gesprek tussen Jezus en de religieuze leiders? Welke verzen verklaren het beste waarom velen Hem afwezen? `

Jezus zegt dat zij noch Hem noch de Vader te kennen (Johannes 8:19). Dit had helemaal niet zo moeten zijn, maar ze bedrogen zichzelf. Ze gingen zo op in hun tradities en filosofieën dat Jezus recht voor hen stond, precies de juiste dingen deed en zei – welk beter bewijs kun je krijgen van de Vader – en toch stootten ze Hem af. Vervolgens liet Jezus hun weten: ‘U bent van beneden.’ (Johannes 8:23) Hoe godsdienstig ze ook overkwamen, het waren geen geestelijke, toegewijde mannen. Ze bezaten ‘de schijn van vroomheid,’ (2 Timoteüs 3:5) maar daar bleef het dan ook bij. Van buitenaf leken ze vroom, van binnen heerste het ongeloof. Dit was niets nieuws: ‘Omdat dit volk Mij naar de mond praat, Mij slechts met de lippen dient, terwijl hun hart ver bij Mij vandaan is; omdat hun ontzag voor Mij louter plicht is, slechts aangeleerd en door mensen opgelegd.’ (Jesaja 29:13) Eeuwen later herhaalde Jezus deze woorden, toen Hij opmerkte: ‘Tevergeefs vereren ze Mij, want wat ze onderwijzen zijn voorschriften van mensen.’ ( Marcus 7:7) Hun door mensen bedachte lessen, door mensen gemaakte geboden, ‘horen bij deze wereld’ (Johannes 8:23) en zoals Jezus toen zei, ‘Ik hoor niet bij deze wereld.’ (Johannes 8:23) Het was al erg genoeg dat deze mannen zichzelf voor de gek hielden: nog erger was de negatieve invloed die ze op anderen hadden. Gelukkig lezen we in het Johannesevangelie wel dat de woordenwisseling in deze verzen tot gevolg had dat ‘velen tot geloof kwamen in Hem.’ (Johannes 8:30) Ondanks het slechte leiderschap van de oversten, dachten vele Joden dus ook zelf na om te bepalen wie Jezus was.

`Wat kunnen we leren van Jezus’ discussie met de godsdienstige leiders? Hoe kunnen wij ‘van boven’ zijn en niet ‘van beneden’? – wat maakt het verschil?`
