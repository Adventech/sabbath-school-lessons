---
title:  In het begin –de goddelijke logos
date:   13/10/2024
---

`Lees Johannes 1:1-5. Wat kunnen we hieruit leren over het Woord, Jezus Christus?`

Het evangelie van Johannes steekt van wal met deze geweldige gedachte: ‘In het begin was het Woord, het Woord was bij God en het Woord was God.’ (Johannes 1:1) Deze ene zin gaat dieper dan we ooit kunnen bevatten. Ten eerste, de verwijzing van de apostel naar het scheppingsverhaal, Genesis 1:1, ‘in het begin’. Het Woord bestond al, nog voordat het universum er was. Daarmee bevestigt Johannes dat Jezus geen begin en geen einde heeft. Ten tweede, ‘Het Woord was bij God’. In Johannes 1:18 omschrijft Johannes Hem als degene ‘die aan het hart van de Vader rust’. Hoe we deze uitdrukking ook interpreteren, één ding is zeker: Jezus en de Vader delen een intieme verbondenheid. Het vers eindigt met, ‘Het Woord was God’. Hoe kan het Woord bij God zijn en tegelijkertijd God zijn? Het Grieks legt dit uit. In het Grieks komt het onbepaalde lidwoord, een, niet voor. Wel kent het een bepaald lidwoord, de/het. Dit bepaalde lidwoord geeft aan dat het om een specifiek object of persoon gaat. In de zin, ‘Het Woord was bij God’, gaat ‘God’ samen met een bepaald lidwoord. Het wijst dus op een specifiek individu, de Vader: ‘Het Woord was bij de Vader’. In de zin, ‘Het Woord was God’, staat er geen bepaald lidwoord bij ‘God’. De term duidt in dit geval dan ook op goddelijke eigenschappen. Jezus is God – niet de Vader, maar de goddelijke Zoon van God, de tweede schakel in de Godheid. De apostel bevestigt deze uitleg: in Johannes 1:3-4 wijst hij Jezus aan als de Schepper van alles wat bestaat. Alles wat een begin en een einde kent, is tot stand gekomen door Jezus, God als Schepper.

‘Van de dagen der eeuwigheid was de Here Jezus Christus één met de Vader. Hij was ‘het beeld Gods’, het beeld van zijn grootheid en majesteit, ‘de afstraling zijner heerlijkheid’.’ (Ellen White, De wens der eeuwen, blz. 11.)

`Waarom staat de volmaakte godheid van Christus zo centraal in onze theologie? Wat zouden we kwijtraken als Jezus slechts een geschapen wezen was? Bespreek uw antwoord in de klas op sabbat. Zorg ervoor dat u uit kunt leggen waarom Christus’ eeuwige goddelijkheid de spil vormt van ons geloof.`
