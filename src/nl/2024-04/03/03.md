---
title:  Het Woord werd mens
date:   14/10/2024
---

`Lees Johannes 1:1-3, 14. Wat deed Jezus, God zelf – waarom gaat deze waarheid alles te boven? `

Johannes luidt zijn evangelie in, niet met de naam ‘Jezus’ of zijn functie als Messias-Christus, maar met de term logos. In de periode dat Johannes begon te schrijven, gebruikten meerdere filosofische stromingen het woord ‘logos’ om op de rationele structuur van het universum te wijzen of op het concept van logica en rede. Ook had de invloedrijke leer van de oude filosoof Plato de toenmalige realiteit in tweeën gesplitst. Hij beweerde dat er enerzijds een hemelse en onveranderlijke staat-van-zijn was, waar absolute perfectie de norm was. Anderzijds bestond het leven hier op aarde – vergankelijk, tijdelijk, een zeer imperfecte weerspiegeling van het perfecte bestaan in de hemel, waar dat dan ook mocht zijn (Plato wist dat zelf ook niet). Sommige filosofieën omschreven de logos als een abstracte bemiddelaar tussen de eeuwige levensvormen en onze tijdelijke, aardse levensvormen.

Johannes wil hier niets van weten. Hij is er stellig van overtuigd dat de logos geen hemels en abstract concept is dat tussen hemel en aarde zweeft. De logos is een persoon: Jezus Christus, die mens werd en onder ons woonde (Johannes 1:14). In Johannes’ ogen is de logos het Woord van God. En nog belangrijker, God hield zich niet op de achtergrond. Op de meest radicale wijze openbaarde Hij zich aan de mensheid: God werd één van ons. In het Johannesevangelie staat logos voor de eeuwige God die zich niet laat beperken door tijd of ruimte en die persoonlijk met mensen spreekt, omgaat en optrekt. De eeuwige God werd mens, één van ons.

In Johannes 1:14 stelt de apostel vast dat de logos ‘mens is geworden en in ons midden heeft gewoond’. Het Griekse woord voor ‘wonen’ betekent letterlijk ‘een tent opzetten’. Johannes brengt Exodus 25:8 in herinnering, waar God de Israëlieten opdroeg een heiligdom te maken, een tabernakel, om in hun midden te kunnen wonen. Op deze manier werd Jezus, de goddelijke Zoon van God, mens: Hij verhulde zijn heerlijkheid om mensen met Hem in contact te laten komen.

`Laat de betekenis van Johannes’ woorden goed tot u doordringen. God zelf, de Schepper, werd mens, één van ons, en woonde in ons midden. (En dan hebben we het er nog niet eens over dat Hij voor ons stierf!) Hoe oprecht is Gods liefde voor de mensheid? Waarom kunnen we ons te allen tijde vastgrijpen aan deze geweldige waarheid?`
