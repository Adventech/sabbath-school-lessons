---
title:  Verdieping
date:   18/10/2024
---

## Achtergrondverhaal: proloog

### Johannes 1:1-13

#### IJsbrekervraag

`Als je een woord zou mogen kiezen om het doel van jouw leven te beschrijven, welk woord zou dat dan zijn en waarom?`

#### Ik Verken

De proloog van het Johannesevangelie legt de basis voor belangrijke theologische concepten die door het hele boek weerklinken. Bijvoorbeeld: de pre-existentie van Christus (1:1; 17:5), de komst van het ware licht (1:4, 9; 8:12; 9:5), de tegenstelling tussen licht en duisternis (1:5; 3:19), en de geestelijke geboorte (1:12-13; 3:1-8). Daarnaast weerspiegelen de verzen 11 en 12 de opsplitsing van het evangelie. De hoofdstukken 1-12 beschrijven namelijk de afwijzing van Jezus door 'zijn eigen volk'. De hoofdstukken 13-21 daarentegen beschrijven de 'kudde van Jezus', die Hem als de verwachte Messias accepteert en Hem wil navolgen.

#### Ik Bestudeer

**Het Woord was in het begin (vs. 1-5)**

De eerste vijf verzen presenteren Jezus Christus als het eeuwige Woord van God, de Schepper en Verlosser, volledig goddelijk, nauw verbonden met de Vader, en de bron van licht en leven voor de mensheid. Een introductie van de persoon en het werk van Jezus Christus die in de rest van het evangelie verdiept worden.

`Lees Kolossenzen 1:16–17; Hebreeën 1:2; Openbaring. 3:14. Welke rol speelt het Woord in de schepping, zoals beschreven in Johannes 1:3?`

Het Griekse woord voor ‘begin’ heeft ook de betekenis ‘oorsprong’. Deze dubbele betekenis wordt door Johannes handig gebruikt om aan te tonen dat het Woord niet alleen al vanaf het begin bestond, maar ook degene is door wie alles ontstaan is (Psalm 33:6).

`Waarom benadrukt Johannes het voortbestaan van Christus? Op welke manier heeft het invloed op hoe we de rest van het Evangelie van Johannes lezen?`

**De dienst van Johannes (vs. 6-8)**

`Waarom was het belangrijk dat Johannes de Doper werd gezonden om van het Licht te getuigen, en wat kunnen we leren over de rol van getuigenis in het geloofsproces?`

**Het ware licht is gekomen (vs. 9-11)**

In het Oude Testament worden de wet (Spreuken 6:23) en de wijsheid (Prediker 2:13-24) als lichtbronnen aangeduid, maar Johannes gaat nog een stap verder en beweert dat het Woord (Jezus Christus) het ware licht is en dus de echte en ultieme zelfopenbaring van God aan de mens.

`Lees Johannes 3:2; 13:30 en vergelijk met Johannes 3:19-20. Waarom gebruikt Johannes dit beeld van licht en duisternis? Wat zegt dit over de menselijke natuur? Waarom zoeken sommige mensen het licht op en anderen de duisternis?`

**Kinderen van God (vs. 12-13)**

`Lees 1 Johannes 3:2, 9; 4:7. Wat betekent het volgens Johannes een kind van God te zijn? Wat leert ons dit beeld over discipelschap en de transformatie die de heilige Geest in ons kan teweegbrengen?`

#### Ik Pas Toe

`We leven in een samenleving waarin de theocentrische visie is verzwakt door secularisatie en wetenschappelijke vooruitgang. Hoe kunnen we de waarheid en het belang van de incarnatie van Christus communiceren aan anderen die God als onbegrijpelijk of irrelevant beschouwen?`

`Hoe kunnen we net als Johannes de Doper getuigen van het ware licht dat Jezus Christus is? Wat hebben we nodig om dit op een effectieve wijze te kunnen doen?`

`Lees Psalm 27:1. Hoe heb jij in jouw leven Jezus als het ware licht ervaren?`

`Wat betekent het Jezus te ‘ontvangen’ zoals beschreven in Johannes 1:12? Hoe kunnen we Jezus elke dag weer ‘ontvangen’?`

`Wat betekent het voor jou om een kind van God te zijn? Hoe kunnen we deze identiteit belichamen in onze relaties, werk en gemeenschap?`

#### Ik bid …

Onze Vader, vervul ons hart met het ware licht en het leven dat alleen uw Zoon, Jezus Christus, ons kan schenken. Laat ons, als uw kinderen, wandelen in de waarheid en liefde die U ons geopenbaard hebt, en help ons een helder licht te zijn in deze wereld. Amen.
