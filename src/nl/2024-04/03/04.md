---
title:  Het Woord horen of niet
date:   15/10/2024
---

`Lees Johannes 1:9-13. Hoe hebben de mensen Jezus ontvangen?`

De proloog, Johannes 1:1-18, omschrijft niet alleen wie Jezus Christus, het Woord (logos), is. Het brengt ook in kaart hoe de wereld met Hem omging. In Johannes 1:9 wordt Hij ‘Het ware licht’ genoemd, ‘dat ieder mens verlicht en naar de wereld kwam’. Dat licht verlicht de wereld en verduidelijkt die wereld. Zoals C.S. Lewis eens zei: ‘Ik geloof in het christendom zoals ik geloof in de opkomst van de zon: ik geloof erin, niet alleen omdat ik er getuige van ben geweest, maar ook omdat ik het zie in alles om mij heen.’ (C.S. Lewis, ‘Is Theology Poetry?’ (n.p.: Samizdat University Press, 2014), blz. 15, eerste uitgave: 1944.)

Let ook op de diepere betekenis van Johannes 1:9. Ieder mens krijgt het licht aangereikt. Toch gaat niet iedereen op het aanbod in. Zoals we in de les van morgen zullen zien, draait het in het Johannesevangelie vooral om de vraag of mensen Jezus aanvaarden of afstoten. Dat thema komt in Johannes 1:9 voor het eerst aan bod. Droevig genoeg kwam de Messias tot zijn eigen mensen, het volk van Israël, en namen velen hem niet aan als de Messias. In Romeinen 9-11 brengt Paulus hetzelfde verdrietige thema ter sprake: vele Joden wezen Jezus van de hand. Toch weet Paulus op goede voet te eindigen: hij zegt zelfs dat vele Joden en heidenen Jezus als hun Messias zullen erkennen. Hij waarschuwt de heidenen er zelfs voor de Joden niet tegen zich in het harnas te jagen: ‘Immers, als u die van nature een tak van de wilde olijfboom bent, tegen de natuur in op de edele olijfboom bent geënt, hoeveel eerder zullen zij die er van nature bij horen dan niet op hun eigen boom worden geënt!’ (Romeinen 11:24) Op gelijke wijze laat Johannes weten dat allen die Jezus als Verlosser aannemen kinderen van God zullen worden. Geloven in zijn naam is de sleutel (Zie: Johannes 1:12-13).

Zo zijn de proloog en het slot van het evangelie aan elkaar verbonden. In Johannes 20:31 herhaalt Johannes waarom hij zijn werk geschreven heeft – opdat wij mogen geloven dat Jezus de Christus is, de Zoon van God, en dat wij door geloof in zijn naam leven ontvangen. Door de tussenliggende thema’s nogmaals aan te halen smelten de introductie en het einde van het Johannesevangelie als het ware samen. Dit verband hangt dan ook samen met het overkoepelende doel van het evangelie – dat mensen gered worden door in Jezus Christus te geloven als hun Verlosser.

`Hoe is uw leven veranderd door een zoon of dochter van God te worden?`
