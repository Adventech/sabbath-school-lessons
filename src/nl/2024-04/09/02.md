---
title:  Leven in Hem
date:   24/11/2024
---

In Johannes 1:1 maakt de apostel het heel duidelijk dat Jezus God is, de goddelijke Zoon. In Johannes 1:4 – ‘In het Woord was leven en het leven was het licht voor de mensen’ (Johannes 1:4) - wordt met leven dan ook het goddelijke leven bedoeld, een eeuwig zelfbestaan zonder oorsprong. Omdat Hij het leven zelf voortbrengt, kan Hij zijn leven afleggen en het weer opnemen (Johannes 10:17). Omdat Hij de bron van leven is, kan Hij levend maken wie Hij wil (Johannes 5:21; vergelijk met Johannes 14:19).

Het woord voor leven (zoē) komt 36 keer voor in het evangelie van Johannes, zo’n 25% van het gebruik van het woord in het Nieuwe Testament. In Johannes 1:4-5 wijst het niet alleen op de bron van leven op deze planeet. Het woord heeft ook te maken met verlossing. In de rest van het Johannesevangelie wijst de term (zoē) in de meeste gevallen op eeuwig leven, de belofte op verlossing (Zie: Johannes 3:15-16, 36; Johannes 4:14, 36; Johannes 6:27, 40, 47, 54, 68; Johannes 10:27-28). Degene die bij de schepping levend maakte, is dezelfde die verlossing brengt, eeuwig leven, aan een gevallen wereld.

`Lees Johannes 1:29; Johannes 3:16; Johannes 6:40; Johannes 10:10; Johannes 12:27. Waarom kwam Jezus naar de aarde? `

‘De Mensenzoon moet hoog verheven worden, zoals Mozes in de woestijn de slang omhoog geheven heeft, opdat iedereen die gelooft in Hem eeuwig leven heeft.’ (Johannes 3:14-15) Zoals de bronzen slang de plek innam van de Israëlieten die door slangen gebeten waren, zo nam Jezus onze plek in, wij die gebeten zijn door de zonde. Hij nam onze straf op zich om ons het leven te geven dat Hem toekwam. Christus verlangt ernaar ons leven te geven in alle volheid (Johannes 10:10). ‘Wie Hem [dus] wel ontvingen en in Zijn naam geloven, heeft Hij het voorrecht gegeven om kinderen van God te worden. Zij zijn niet op natuurlijke wijze geboren, niet uit lichamelijk verlangen of uit de wil van een man, maar uit God.’ (Johannes 1:12-13) Christus kwam om ons de Vader te laten zien. ‘Niemand heeft ooit God gezien, maar de enige Zoon, die zelf God is, die aan het hart van de Vader rust, heeft Hem doen kennen.’ (Johannes 1:18) Door Jezus’ karakter te bestuderen, leren we hoe de Vader is.

`Wat leert Jezus’ leven ons over het karakter van de Vader? Waarom is dit goed nieuws? `
