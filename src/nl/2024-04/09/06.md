---
title:  Veroordeling
date:   28/11/2024
---

‘Over wie in Hem gelooft wordt geen oordeel uitgesproken, maar wie niet in Hem gelooft is al veroordeeld, omdat hij niet wilde geloven in de naam van Gods enige Zoon [...] Wie kwaad doet, haat het licht; hij schuwt het licht omdat anders zijn daden bekend worden. Maar wie oprecht handelt zoekt het licht op.’ (Johannes 3:18-21; vergelijk met Johannes 1:10)

`Lees Johannes 3:18, 36; Johannes 5:24, 38; Johannes 8:24; Johannes 12:47. Hoe belanden mensen in het oordeel?`

Jezus Christus, het licht van de wereld, afwijzen, zet de deur open voor twijfels en voor verzoekingen van de duivel. Je keert je rug naar het licht. Eva kreeg duidelijk te horen hoe ze om moest gaan met de boom in het midden van de tuin. Satan verleidde haar die kennis in twijfel te trekken. Ze onderzocht Gods Woord door te beredeneren dat een God van liefde zijn schepselen niet zou vernietigen. Ook vertrouwde ze op wat haar zintuigen haar vertelden. De slang had van het fruit gegeten en kon ineens praten. Misschien had de slang gelijk. Als ik het fruit eet, word ik ook als God! Misleid keerde ze het licht de rug toe. Haar man volgde haar voorbeeld.

`Lees Matteüs 4:1-4. Hoe wapende Christus zich tegen de aanvallen van satan in de woestijn?`

Christus had het voorbeeld kunnen volgen van Adam en Eva, de mensen die voor de zondvloed leefden en Israël bij Kades. Hij had zich af kunnen vragen waarom een God van liefde zijn Zoon veertig dagen en nachten in de wildernis zou achterlaten zonder eten en bescherming. Hij had er ook op kunnen staan te bewijzen dat Hij Gods Zoon was – Ik zal deze stenen in brood veranderen! Maar nee, Jezus klemde zich vast aan Gods Woord. Hij redeneerde liever vanuit een hemels oogpunt dan zich te baseren op wereldse gedachtegangen. Hoe makkelijk had Hij een verkeerde keuze kunnen goedpraten. Hoeveel mensen, zelfs geloofsmensen, maken zich daar niet schuldig aan?
