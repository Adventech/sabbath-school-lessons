---
title:  Geloof en wedergeboorte
date:   26/11/2024
---

`Lees Johannes 1:12-13. Hoe word je een christen?`

Johannes schreef zijn evangelie om ons in Jezus te laten geloven en dat we door dat geloof eeuwig leven ontvangen in zijn naam ( Johannes 20:31). Johannes 1:12-13 omschrijft dit tweedelige proces. Eerst ontvangen we Hem. Met andere woorden, we geloven in Hem. Daarna geeft Hij ons het gezag of de kracht om Gods kinderen te worden; zoals vers 13 aangeeft, zijn ze uit God geboren. De weg tot christen-zijn bestaat dus uit twee kanten: een menselijke en een goddelijke. We moeten uit geloof handelen, Hem ontvangen, open staan voor het licht, maar Hij alleen kan het hart tot nieuw leven wekken. In feite is geloof een geschenk van God dat komt door zijn Woord te horen (Romeinen 10:17). ‘Om oprecht en standvastig in Christus te geloven, moeten we weten hoe het Woord Hem afbeeldt.’ ( Ellen White, Fundamentals of Christian Education, blz. 433.) ‘De Geest die het menselijke verstand beïnvloedt en verlicht, baant de weg tot geloof in God.’ (Ellen White Comments, The Seventh-day Adventist Bible Commentary, deel 7, blz. 940.) Zij die de Zoon aanvaarden of in Hem geloven als de Messias ontvangen eeuwig leven. Ook Johannes legt er de nadruk op het Woord dat Jezus sprak ter harte te nemen en te geloven (Johannes 5:24, 38, 47). Het is de taak van de heilige Geest te overtuigen (Johannes 16:7-8; vergelijk met Romeinen 8:16).

`Lees Romeinen 8:16. Wat leert dit vers ons over verlossing in Jezus?`

Geloof, bijbels geloof, gefundeerd op het werk van de heilige Geest in ons hart, is de basis van ons geloof. ‘Geloof is [...] de grootste zegen – het is het oog dat ziet en het oor dat hoort.’ (Ellen White, In Heavenly Places, blz. 104.) Vanuit menselijk oogpunt moeten we eerst bewijs hebben, het criterium voor geloof, om te geloven. De Bijbel daarentegen wijst op geloof als het fundament, een geschenk van God (Efeziërs 2:8; 1 Korintiërs 1:17-24; 1 Korintiërs 2:1-6). We leggen eerst ons fundament in geloof. Daarna groeien we in begrip en genade.

`Als iemand u zou vragen waar uw geloof op gebaseerd is, wat zou u dan antwoorden? `
