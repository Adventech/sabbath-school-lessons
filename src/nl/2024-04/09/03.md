---
title:  Woorden die eeuwig leven geven
date:   25/11/2024
---

`Lees Johannes 6:61-68. Wat betekenden Petrus’ woorden, toen Jezus de leerlingen vroeg of ze Hem zouden verlaten?`

Petrus’ woorden over het ‘eeuwige leven’ haken aan bij een thema dat doorschemert in het hele Johannesevangelie. Het woord voor ‘eeuwig leven’ komt het vaakst voor in Johannes 6, waar de 5000 gevoed werden (Johannes 6:27, 40, 47, 54, 68). Jezus zegt dat Hij het Brood des levens is (Johannes 6:35). Daarmee bedoelt Hij dat zijn leven, dood en opstanding eeuwige verlossing voortbrengen. De uitdrukking eeuwig leven of een synoniem daarvan komt minstens 17 keer voor in het Johannesevangelie. Het woord heeft niets te maken met een geestelijk bestaan of onderdeel worden van een eeuwig wezen of iets anders buitenaards. Het woord wijst op de levengevende kracht die verlossing brengt en betekenis geeft aan ons huidige bestaan en aan ons eeuwig leven na Jezus’ terugkomst. Zoals Jezus mens werd, zo heeft de opstanding letterlijk plaatsgevonden in een fysiek lichaam. Het draait om een opstanding uit de dood, een vernieuwing van het leven dat we eens hadden in de hof van Eden.

`Lees Johannes 3:15-16; Johannes 5:24; Johannes 6:40, 47; Johannes 8:31; Johannes 12:46; Johannes 20:31. Hoe ontvangen we eeuwig leven?`

Uit geloof alleen erkennen we dat Jezus Christus ons leven leidde om onze straf op zich te nemen. Dit geloof ontvangen we uit genade. Toch moeten we er bewust voor kiezen ons over te geven aan Jezus, ons te bekeren en aanspraak te maken op zijn bloed voor vergeving en reiniging van zonde. Toen Jezus Petrus vroeg of hij Hem ook zou verlaten, gaf Petrus een antwoord waar de betekenis van verlossing en hoe we het kunnen ontvangen in besloten lag: ‘Naar wie zouden we moeten gaan, Heer? U spreekt woorden die eeuwig leven geven.’ (Johannes 6:68) Verlossing is niet te vinden in de filosofie, geschiedenis of wetenschap – menselijke instellingen. Verlossing ligt in Jezus. Hij, de bron van leven, biedt het een ieder vrijelijk aan die op de uitnodiging van de heilige Geest ingaat en het aanneemt.

`Hoe beïnvloedt de belofte op een eeuwig leven ons leven op deze aarde? Hoe zouden we over ons leven moeten denken in het licht van die belofte?`
