---
title:  De blinde man genezen (deel 1)
date:   08/10/2024
---

`Lees Johannes 9:1-16. Wat had de blindheid van de man veroorzaakt, volgens de discipelen? Hoe corrigeerde Jezus hun verkeerde aannames?`

De discipelen koppelden ziekte aan zonde. Al lijkt een aantal oudtestamentische passages hetzelfde te doen, (Vergelijk met: Exodus 20:5; 2 Koningen 5:15-27; 2 Koningen 15:5; 2 Kronieken 26:16-21) door het verhaal van Job zouden we dat verband te allen tijde ter discussie moeten stellen. Jezus gaf duidelijk aan hoe de zaken ervoor stonden: Hij bestreed de samenhang tussen zonde en lijden niet. In dit geval draaide het echter om een hoger doel: de genezing zou God verheerlijken. Op een bepaalde manier doet dit verhaal denken aan het scheppingsverslag, waarin God de eerste mens uit de aarde vormde (Genesis 2:7). Zo vormde Jezus klei om de man te geven wat hij vanaf zijn geboorte miste.

In Matteüs, Marcus en Lucas volgen de verhalen over wonderen een vast patroon: het probleem wordt duidelijk, de persoon komt tot Jezus, hij wordt genezen en geeft God eer voor de genezing. In het verhaal in Johannes 9 wordt dit patroon voltooid in Johannes 9:7. Zoals wel vaker voorkomt bij Johannes, wordt de betekenis van het wonder het veel bredere onderwerp van discussie.. In dit geval blijkt dat uit een uitgebreid gesprek tussen de genezen man en de religieuze leiders. Deze opmerkelijke discussie draait om twee tegenovergestelde kwesties die evengoed met elkaar te maken hebben – zonde/werken van God en blindheid/zicht.

Pas in Johannes 9:14 laat de verteller de lezer weten dat Jezus de man op sabbat genas. Volgens de Joodse traditie, niet naar Bijbels gebod, was dat niet toegestaan op de sabbat. Daarom bestempelden de Farizeeërs Hem direct als iemand die de sabbat overtrad. Hij was niet van God, zo luidde hun conclusie, omdat ‘Hij Zich niet houdt aan de sabbat.' (Johannes 9:16) Tegelijkertijd vonden sommige Farizeeërs het verontrustend dat een zondaar zulke wonderen kon verrichten ( Johannes 9:16). De discussie is nog niet eens afgelopen of verdeeldheid treedt in. De blinde man heeft steeds helderder voor ogen wie Jezus is, terwijl de godsdienstige leiders hoe langer hoe meer vraagtekens zetten bij wie Hij werkelijk is.

`Op welke manier laat dit verhaal zien dat onze geloofsovertuigingen en tradities ons zozeer kunnen verblinden dat we belangrijke waarheden over het hoofd zien?`
