---
title:  5000 mensen voeden
date:   06/10/2024
---

In Johannes 6:4-5 benoemt de apostel specifiek dat het wonder met de broden plaatsvond rond de tijd van het Pascha. Dit feest bracht in herinnering hoe Israël uit Egypte was bevrijd. Het Paschalam werd geslacht om het leven van de eerstgeborene te sparen. Dit offer symboliseert hoe Jezus voor ons gestorven is. Aan het kruis kwam de straf die onze zonden ons bracht op Jezus’ schouders terecht. Voor ons heeft Christus, ons Pascha, zijn leven gegeven (1 Korintiërs 5:7).

‘Hij droeg de straf voor de overtreding en ook het verdriet dat het aangezicht van zijn Vader verborgen bleef tot zijn hart was gebroken en zijn leven was verbrijzeld. Dit grote offer werd gebracht opdat zondaren verlost zouden kunnen worden.’ (Ellen White, De grote strijd, blz. 495.)

`Lees Johannes 6:1-14. Welke overeenkomsten zijn er tussen Jezus en Mozes? Met andere woorden, waarom zal Jezus’ handelwijze de mensen hebben herinnerd aan de bevrijding van hun voorouders onder Mozes’ leiding? `

Door de talloze kleine details in dit verhaal is de vergelijking tussen Jezus en Mozes uit Exodus niet te missen. Het Pascha brengt de indrukwekkende bevrijding vanuit Egypte in herinnering (Johannes 6:4). Jezus beklimt de berg zoals Mozes de Sinaï beklom (Johannes 6:3). Zoals de Israëlieten in de woestijn werden getoetst, stelde Jezus ook Filippus op de proef (Johannes 6:5-6). De vermenigvuldiging van de broden doet denken aan het manna (Johannes 6:11). Net zoals de menigte de etensresten verzamelde, raapten de Israëlieten het manna bijeen (Johannes 6:12). Twaalf manden bleven over, hetzelfde getal als het aantal Israëlische stammen (Johannes 6:13). De mensen omschrijven Jezus als ‘de profeet die in de wereld zou komen,’ (Johannes 6:14) waarmee de voorspelling van ‘een profeet zoals ik [Mozes]’ in (Deuteronomium 18:15) uitkwam. Al deze punten wijzen op Jezus als de nieuwe Mozes – als Iemand die gekomen is met het doel zijn volk te bevrijden.

Het gaat Johannes dus niet alleen om de wonderen en tekenen die Jezus verrichtte. In hun context kregen deze wonderen een zeer speciale betekenis voor het Joodse volk. Met behulp van de tekenen richtte Hij hun blik op zijn goddelijke natuur.

`Lees Jesaja 53:4-7 en 1 Petrus 2:24. Wat onderwijzen deze verzen over Jezus als het Lam van God? Hoe is deze grootse waarheid te verenigen met zijn goddelijkheid? Waarom kan niets of niemand deze waarheid overtreffen?`
