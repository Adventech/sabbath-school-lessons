---
title:  ‘Hij moet wel de profeet zijn
date:   07/10/2024
---

`Lees Johannes 6:14-15, 26-36. Hoe reageerde het volk op Jezus’ wonder? Hoe gebruikte Hij dit teken om hun uit te leggen wie Hij was?

De Judeeërs keken uit naar een aardse messias die het juk van het Romeinse Rijk voor hen zou wegnemen. In een oorlog houden twee zaken je met name bezig: je troepen te eten geven en zorg dragen voor de gewonden en overledenen. Door zijn wonderen liet Jezus zien dat Hij in beide behoeften voorzag. Toch is dat niet waar Jezus voor gekomen was. Ook waren zijn tekenen daar niet voor bedoeld. Het verhaal over het wonder met het brood wees op Jezus als het Brood dat leven geeft, dat God zelf uit de hemel was neergedaald. 'Ik ben het brood dat leven geeft’, zei Jezus. ‘Wie bij Mij komt, zal geen honger meer hebben.' (Johannes 6:35)

In het Johannesevangelie is dit slechts één van de zeven ‘Ik ben’-uitspraken. De woordgroep ‘Ik ben’ gaat dan samen met een bepaalde eigenschap (‘het brood dat leven geeft,’ (Johannes 6:35) ‘het licht voor de wereld,’ (Johannes 8:12) ‘de deur,’ (Johannes 10:7, 9) ‘de goede Herder,’ (Johannes 10:11, 14) ‘de opstanding en het leven,’ (Johannes 11:25) ‘de weg, de waarheid en het leven,’ (Johannes 14:6) ‘de ware wijnstok’ (Johannes 15:1, 5)). Elk van deze eigenschappen wijst op een belangrijke waarheid over Jezus. De ‘Ik ben’-uitspraken grijpen terug op Exodus 3, waar God zichzelf aan Mozes openbaarde als de grote IK BEN. (Vergelijk met: Johannes 8:58) Ook Jezus is die ontzagwekkende IK BEN. Evengoed begreep het volk dit niet.

‘Ontevreden vroegen zij waarom Jezus, als Hij zoveel wonderen kon doen, zoals zij hadden aanschouwd, geen gezondheid, kracht en rijkdommen aan heel zijn volk kon geven, hen kon bevrijden van de verdrukkers en hen tot eer en aanzien brengen? Het feit dat Hij voorgaf door God te zijn gezonden en toch weigerde koning van Israël te worden, was een geheim dat zij niet konden doorgronden. Zijn weigering werd op verkeerde wijze uitgelegd. Velen trokken de conclusie dat Hij zijn aanspraak niet waar durfde te maken, omdat Hij zelf twijfelde aan zijn goddelijke zending. Daarom lieten zij het ongeloof toe in hun hart en het zaad, dat satan had gezaaid, droeg vrucht door wanbegrip en afval.’ (Ellen White, De wens der eeuwen, blz. 313-314.) Ze hoopten op materiële voordelen, niet op de waarheid die tot eeuwig leven leidt. Met noodlottige gevolgen opent deze valkuil zich voor ieder mens.

`Hoe kunnen we voorkomen dat we alleen maar gefascineerd zijn door materiële zaken en geen oog te hebben voor het geestelijke?`
