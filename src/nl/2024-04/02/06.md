---
title:  De opstanding van Lazarus
date:   10/10/2024
---

Johannes 11 is doordrenkt van verdriet – het treurige nieuws over de ziekte van een dierbare vriend, (Johannes 11:1-3) het gejammer om zijn dood, (Johannes 11:19, 31, 33) de klaagzang van de zussen dat Lazarus niet gestorven zou zijn als Jezus er was geweest (Johannes 11:21, 32) en Jezus’ eigen tranen. (Johannes 11:35) Toch had Jezus twee dagen gewacht voordat Hij op weg ging naar het huis van Lazarus. (Johannes 11:6) Het lijkt er zelfs op dat Hij blij was niet eerder vertrokken te zijn. (Johannes 11:14-15) Zijn beslissing kwam niet voort uit een gebrek aan medeleven. Hij nam die beslissing om God te verheerlijken. Tegen de tijd dat we Johannes 11:17-27 hebben bereikt, is Lazarus al vier dagen overleden. Na vier dagen was het ontbindingsproces van zijn lichaam al in gang gezet. Vandaar ook dat Martha aangaf: ‘Maar HEER, de stank! Hij ligt er al vier dagen!’ ( Johannes 11:39) Nu weten we dat Jezus’ uitstel het naderende wonder juist indrukwekkender maakte. Een ontbindend lijk tot leven wekken? Wat moest Jezus nog meer doen om te bewijzen dat Hij God was?

Als God, degene die het leven geschapen heeft, had Jezus macht over de dood. En daarom benut Hij deze mogelijkheid, Lazarus’ overlijden, om een cruciale waarheid over zichzelf aan het licht te brengen: ‘Ik ben de opstanding en het leven. Wie in Mij gelooft zal leven, ook wanneer hij sterft, en ieder die leeft en in Mij gelooft zal nooit sterven.’ (Johannes 11:25-26)

`Lees Johannes 11:38-44. Wat deed Jezus om zijn bewering kracht bij te zetten?`

Jezus bewees het Licht van de wereld (Johannes 8:12; Johannes 9:5) te zijn door de blinde man zijn zicht terug te geven. (Johannes 9:7) Hij wekte Lazarus op uit de dood (Johannes 11:43-44) om te getuigen dat Hij de opstanding en het leven is. (Johannes 11:25) Meer dan enig ander wonder wijst dit teken op Jezus als de gever van leven, als God zelf. Meer dan welk verhaal ook onderstreept het dat Jezus de goddelijke Zoon van God is en dat wij mogen leven door in Hem te geloven. (Johannes 20:30-31) De laatste verzen over deze wonderbaarlijke gebeurtenis, (Johannes 11:45-54) waardoor velen tot geloof kwamen, (Johannes 11:45) doen ons op een verkeerde manier versteld staan. Jezus bewijst de doden tot leven te kunnen wekken, maar deze mannen denken Hem een halt toe te kunnen roepen door Hem te doden? Hoe betreurenswaardig is de mensheid in vergelijking met de wijsheid en kracht van God!
