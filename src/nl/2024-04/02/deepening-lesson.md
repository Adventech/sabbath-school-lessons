---
title:  Verdieping
date:   11/10/2024
---

## Goddelijke wonderen

### Johannes 9:1-41

#### IJsbrekervraag

`Heb je in je leven weleens een wonder van God ervaren? Iets wat je helpt om weer terug op het spoor te komen als er scheuren verschijnen in je geloofsleven.`

#### Ik Verken

Tijdens het laatste Loofhuttenfeest (Johannes 7:2 – 10:21) dat Jezus op aarde bijwoonde, genas Hij een blinde. Er is een verwarrende sfeer rond wie Hij is, een goed mens of een misleider? (Zie Johannes 7:12). Er ontstaat veel meningsverschil waar ook de farizeeën zich in mengen. Je kunt eigenlijk niet ontkennen dat Jezus de meningen ‘op scherp’ zet. Hij claimt zijn goddelijkheid door voor Joden herkenbaar op zichzelf te wijzen als de ‘Ik ben’ (zie Johannes 8:12, 24). Nadat Hij even later zegt: ‘Voor Abraham geboren was ‘Ik ben’ (zie vers 58, HSV), grijpen ze stenen.

#### Ik Bestudeer

Lees Johannes 8:12-13. Als Jezus claimt dat Hij het licht van de wereld is, volgt er direct een afwijzende reactie van de farizeeën. Jezus als het licht van de wereld is een belangrijk thema in het evangelie van Johannes, zie bijvoorbeeld Johannes 1:4-5. Licht wordt maar liefst 16 keer gebruikt in die context, een aantal keren daarvan in combinatie met ‘duisternis’ als tegenhanger.

`Welke misvatting leefde er onder Joden, en daarmee ook onder de leerlingen van Jezus, met betrekking tot ziekten en invaliditeit? Zie Johannes 9:2. Let vervolgens op de reactie van Jezus: ‘Gods werk moet door hem zichtbaar worden’.`

`Lees Lucas 4:18. Hierin leest Jezus uit Jesaja over zijn missie om dat werk van God zichtbaar te maken. Eén daarvan is herstel van het zicht aan blinden. Volgens de tekst van vandaag staat Hij op het punt om dat te gaan doen.`

In de verzen die volgen lezen we hoe Jezus de blinde geneest, die slijk uit zijn ogen moet wassen in de Siloam vijver, over de reactie van de Farizeeën, de angst van de ouders om door hen uit de synagoge te worden gezet en over de reactie van de genezen man op een berisping van de Farizeeën (vers 34).

`Welke belangrijke vraag stelt Jezus aan de man, en wat was zijn reactie? (Johannes 9:35-38).`

`Bedenk dat de leerlingen die hier zeer waarschijnlijk getuige van waren hieruit een belangrijke les leerden. Jezus had hun gezegd: ‘Gods werk moet door hem zichtbaar worden’ Lees over het doel van dat werk van God nu Johannes 14:11 (HSV)`

#### Ik Pas Toe

`Hoe kan ons culturele en/of traditionele denken het evangelie in de weg zitten? Bijvoorbeeld onze opvatting over wat wel en niet mag op de sabbat. Hoe kunnen we voorkomen dat wij het licht onder een ‘korenmaat’ (Matteüs 5:15) zetten?`

`Moeten we zelf niet af en toe de modder uit onze ogen wassen om de ware Jezus te kunnen zien?`

`De farizeeën vielen erover dat Jezus de blinde op sabbat had genezen (Johannes 9:16). Ze waren erop uit om op basis van de Wet een oordeel te vellen en hadden geen oog voor liefde als basis van diezelfde Wet. De mate waarin gemeenteleden behoudend of vrij zijn in hun opvattingen is wel eens bron van frictie. Hoe zouden wij daarmee om moeten gaan? Denk daarbij ook aan wat Jezus in Matteüs 7:1 heeft gezegd.`

`Jezus opende, in de gebeurtenis van de les van deze week, tevens de ogen van degenen die openstonden voor het licht van het evangelie. Hij vraagt ons ook om werkers van het ‘licht’ te zijn (Matteüs 5:16) tot zegen voor anderen. Wat noemt Jezus in dit vers hier expliciet? Hoe zou je daar invulling aan kunnen geven?`

#### Ik bid …

Trouwe Vader in de hemel dank U voor het zenden van uw Zoon die onze ogen geopend heeft voor uw liefde. Help ons Heer om uw medewerkers te zijn zodat in de harten van anderen de duisternis verdwijnen zal. Amen.
