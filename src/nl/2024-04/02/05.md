---
title:  De blinde man genezen (deel 2)
date:   09/10/2024
---

`Lees Johannes 9:17-34. Welke vragen stelden de leiders? Hoe reageerde de blinde man?`

Deze omvangrijke passage is het enige gedeelte van Johannes 9 waarin Jezus geen actieve rol heeft. En dat terwijl Hij absoluut degene is die ter discussie wordt gesteld. Het vraagstuk over zonde luidde het verhaal in (Johannes 9:2). Nu beschouwen de Farizeeërs Jezus als een zondaar omdat Hij de man op sabbat genas (Johannes 9:16, 24). Ook bespotten ze de genezen man als ‘sinds je geboorte een en al zonde.’ (Johannes 9:34) Dan draaien de rollen plotseling om. De blinde man kan steeds beter zien, niet alleen in fysiek maar ook in geestelijk opzicht. Hij begint Jezus hoe langer hoe meer te waarderen en in Hem te geloven. De Farizeeërs daarentegen worden stekeblind en begrijpen het niet meer; eerst strijden ze met elkaar over Jezus’ handelwijze (Johannes 9:16) om vervolgens met elkaar te betwisten vanwaar Hij komt (Johannes 9:29). Te midden van dit alles geeft dit verhaal over het wonder Johannes de kans om te vertellen wie Jezus daadwerkelijk is.

Johannes 9 is niet het enige hoofdstuk in het Johannesevangelie dat over wonderen gaat. Opnieuw benadrukt Johannes dat Jezus het Licht van de wereld is (Johannes 9:5, vergelijk met: Johannes 8:12). Ook brengt het verhaal Jezus’ mysterieuze afkomst ter sprake. Wie is Hij, waar komt Hij vandaan, wat is het doel van zijn komst? (Johannes 9:12, 29, vergelijk met: Johannes 1:14) Net als in eerdere wonderverhalen komt Mozes ook in dit hoofdstuk weer ten tonele (Johannes 9:28-29, vergelijk met: Johannes 5:45-46 en Johannes 6:32). Hetzelfde geldt voor de reactie van de menigte. Sommigen verkiezen duisternis boven het licht, terwijl anderen in geloof reageren (Johannes 9:16-18, 35-41, vergelijk met: Johannes 1:9-16; Johannes 3:16-21; Johannes 6:60-71). Angstaanjagend is de geestelijke blindheid van de godsdienstige leiders. Zoals de genezen blinde bedelaar zei: ‘Dat iemand de ogen opent van een man die blind geboren is – dat is nog nooit vertoond! Als die man niet van God kwam, zou Hij dit toch niet hebben kunnen doen?’ (Johannes 9:32-33) Ondanks dat, ondanks het overduidelijke bewijs, waren de godsdienstige leiders, de geestelijke gidsen van het volk, ziende blind. Ze hadden Jezus als eersten moeten herkennen en Hem moeten aanvaarden als de Messias. In plaats daarvan sloten ze hun ogen voor wat ze zagen. Wat een zorgwekkende waarschuwing! Wat kan ons hart ons in de maling nemen!

`Lees 1 Korintiërs 1:26-29. Waarom passen Paulus’ woorden bij dit verhaal in het Johannesevangelie? In welk opzicht geldt dit principe ook nu nog?`
