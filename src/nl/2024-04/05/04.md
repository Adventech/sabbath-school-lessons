---
title:  ‘Geef mij dat water, heer’
date:   29/10/2024
---

‘Ik zal zuiver water over jullie uitgieten om jullie te reinigen van alles wat onrein is, van al jullie afgoden. Ik zal jullie een nieuw hart en een nieuwe geest geven, Ik zal je versteende hart uit je lichaam halen en je er een levend hart voor in de plaats geven. Ik zal jullie mijn geest geven en ervoor zorgen dat jullie je aan mijn bepalingen houden en mijn regels naleven.’ (Ezechiël 36:25-27)

`Op welke manier vat Ezechiël 36:25-27 de waarheden samen die Jezus aan Nicodemus en de vrouw bij de put gaf? `

In beide gevallen probeerde Jezus hen geestelijke waarheden bij te brengen. Daarvoor gebruikte Hij beelden uit de natuur om hun heen. Noch de vrouw, noch Nicodemus begreep in het begin wat Jezus bedoelde. Hoe, vroeg Nicodemus, kon een man opnieuw geboren worden? Hoe kon hij weer terugkeren in de baarmoeder van zijn moeder? Nicodemus bleef overduidelijk steken op het aardse en alledaagse. En dat terwijl Jezus hem wees op een geestelijke waarheid. Ook de vrouw vatte Jezus’ woorden over het water letterlijk op, terwijl Jezus het in geestelijk opzicht bedoelde.

Op Jezus’ aanbod van levend water zei de vrouw: ‘Geef mij dat water, heer, dan zal ik geen dorst meer hebben en hoef ik ook niet meer hierheen te komen om water te putten.’ (Johannes 4:15) Ze realiseerde zich dat Jezus’ aanbod voor water haar tocht naar de put overbodig maakte. Zo zou ze ook niet meer het risico lopen anderen tegen het lijf te lopen. Wat een wending heeft het gesprek genomen: eerst vraagt Jezus de vrouw om drinken, nu vraagt zij Hem om water.

`Lees Johannes 4:16. Hoe reageert Jezus op het verzoek van de vrouw? `

Ineens verandert Jezus het onderwerp van gesprek. Hij moedigt de vrouw aan haar man te roepen en terug te komen. Waarom deze plotse verandering? Uit de handelingen van de vrouw bleek wel dat ze zich schuilhield. Jezus kon haar hart lezen. Ze moest haar situatie onder ogen komen om te genezen. ‘Eer deze vrouw de gave kon ontvangen, die Hij wilde geven, moest zij zich van haar zonde en van haar behoefte aan een Verlosser bewust zijn.’ (Ellen White, De wens der eeuwen, blz. 146.)
