---
title:  De vrouw bij de put
date:   28/10/2024
---

`Lees Johannes 4:7-15. Hoe zet Jezus deze ontmoeting in om aan de vrouw te getuigen?`

‘De haat tussen Joden en Samaritanen was oorzaak dat de vrouw geen vriendelijkheid aan Jezus betoonde, maar de Heiland zocht de sleutel naar dit hart. Met een tact, geboren uit goddelijke liefde, vroeg Hij een gunst, in plaats van iets aan te bieden. Het aanbieden van een gunst had zij kunnen weigeren, maar vertrouwen wekt vertrouwen.’ (Ellen White, De wens der eeuwen, blz. 144-145.)

Net als bij zijn ontmoeting met Nicodemus kent Jezus ook hier het hart van de vrouw. Op haar verbaasde reactie dat een Jood zoiets van een Samaritaan zou vragen, komt Jezus direct ter zake: ‘Als u wist wat God wil geven, en wie het is die u om water vraagt, zou u Hém erom vragen en dan zou Hij u levend water geven.’ (Johannes 4:10) Het antwoord van de vrouw lijkt op dat van Nicodemus. Als reactie op een nieuwe geboorte vroeg hij; ‘Maar hoe kan dat?’ (Johannes 3:9) De vrouw zei tegen Jezus: ‘U hebt geen emmer en de put is diep – waar wilt U dan levend water vandaan halen?’ (Johannes 4:11) In beide gevallen wees Jezus hen (de één, een vooraanstaand Joodse leider; de ander, een Samaritaanse vrouw met een omstreden moraal) op de onveranderlijke geestelijke waarheden die elk van hen moest horen en begrijpen. Eigenlijk gaf Jezus hun beide dezelfde boodschap mee: ze moesten zich bekeren.

`Lees Jeremia 2:13; Zacharia 14:8. Wat heeft het Oude Testament te maken met Jezus’ uitspraak over levend water?`

Water is een primaire levensbehoefte. Zonder water kunnen mensen niet bestaan. Daarom is water ook een krachtig en passend beeld voor het eeuwige leven. Jezus zegt dan ook: ‘Wie het water drinkt dat Ik hem geef, zal nooit meer dorst krijgen. Het water dat Ik geef, zal in hem een bron worden waaruit water opwelt dat eeuwig leven geeft.’ (Johannes 4:14)

`Lees Johannes 7:37-38. Wat belooft Jezus ons in deze verzen? Hoe kunnen wij dit ervaren?`
