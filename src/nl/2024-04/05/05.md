---
title:  Jezus’ bekentenis
date:   30/10/2024
---

`Lees Johannes 4:16-24. Wat deed Jezus om aan de vrouw te laten weten dat Hij haar diepste geheimen kende? Hoe reageerde ze?`

Het licht was te fel om onder ogen te komen. Hoewel ze Jezus als profeet erkende, liet de vrouw zich opnieuw niet kennen. Ze stelt Jezus een paar vragen over een religieus geschil tussen Joden en Samaritanen – de juiste plek om te aanbidden. Jezus antwoordt haar door te zeggen dat de Samaritanen niet weten wat ze vereren. Hun aanbidding was een smeltkroes van Judaïsme en het heidendom. De Joden aanbaden de God die zichzelf openbaart – nog een belangrijk gegeven voor een Samaritaan. De verering van de ware God is niet aan één plek gebonden. De discussie over de juiste plaats van verering deed er dan ook niet toe in dit gesprek. God is geest en degenen die Hem vereren moeten dat ook doen in geest en waarheid. De vrouw aanvaardde de onomwonden waarheid die Jezus verkondigde en stond open voor meer.

`Lees Johannes 4:25-26. Hoe liet Jezus haar weten wie Hij was?`

In alle vier de evangeliën is dit het enige tekstgedeelte, voorafgaand aan zijn veroordeling, waarin Jezus iemand ronduit zegt de Messias te zijn. Hij zei dit niet te midden van een grote menigte of tegen een belangrijk persoon. Hij sprak die woorden tegen een Samaritaanse vrouw waar we de naam niet van weten, terwijl Hij alleen met haar was bij de Jakobsbron. Hij geeft om elk eenzaam hart dat zich gescheiden en alleen voelt. Aan deze vrouw, uit een vreemde cultuur en met twijfelachtige normen en waarden, openbaart Jezus onomwonden wie Hij is. Doordat Hij liet merken haar diepste geheimen te kennen, gaf Hij juist deze vrouw een geweldige reden om in Hem te geloven.

`Hoe leert dit verhaal ons dat we de barrières moeten verbreken die wij creëren in onze omgang met anderen?`
