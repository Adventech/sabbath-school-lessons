---
title:  Het getuigenis van de Samaritanen
date:   31/10/2024
---

`Lees Johannes 4:27-29. Wat voor bijzonders doet de vrouw?`

Jezus’ gesprek met de vrouw wordt onderbroken door de komst van de leerlingen. Hoe verbaasd ze ook zijn dat Hij met een vrouw in gesprek is, ze spreken Hem er niet op aan. In plaats daarvan sporen ze Hem aan iets te eten. In de tussentijd liet de vrouw haar kruik staan en snelde ze de stad in om anderen te vertellen wat ze net met Jezus had meegemaakt.

`Lees Johannes 4:30-42. Wat gebeurt er na deze ontmoeting? Wat leert het ons over hoe het evangelie verspreid kan worden?`

Het komt wat vreemd over dat Jezus’ verhaal over een oogst het verhaal over de bekering van vele inwoners onderbreekt. Johannes wilde echter aantonen dat Jezus heel goed wist wat er gebeurde. Hij vond het veel belangrijker het verlossingsplan te delen met een Samaritaanse vrouw dan zelf te eten. Hij wilde mensen redden. Hij gebruikte deze situatie om zijn leerlingen tempo te laten maken met het verspreiden van het evangelie, zelfs met degenen die niet waren zoals zij. Het Johannesevangelie zit vol hoogtepunten. Johannes 4:39-42 is er ongetwijfeld één van. Vele Samaritanen kwamen tot geloof door het getuigenis van de vrouw: ‘Hij weet alles van mij.’ (Johannes 4:39) De Samaritanen vroegen Jezus bij hen te blijven. Als gevolg daarvan bracht het Woord van Jezus nog meer mensen tot geloof. ‘Ze zeiden tegen de vrouw: ‘Wij geloven nu niet meer om wat jij gezegd hebt, maar we hebben Hem zelf gehoord en we weten dat Hij werkelijk de redder van de wereld is.’ (Johannes 4:42)

`Wat kan het getuigenis van één persoon veroorzaken? Hoe krachtig is uw getuigenis over wat Jezus heeft gedaan in uw leven?`
