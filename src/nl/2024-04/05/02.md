---
title:  Hoe ze elkaar ontmoetten
date:   27/10/2024
---

`Lees Johannes 4:1-4. Waarom trok Jezus door Samaria?`

De Farizeeërs waren tot de conclusie gekomen dat de leerlingen van Jezus meer mensen doopten dan de leerlingen van Johannes de Doper. Deze situatie zou weleens tot irritaties kunnen leiden tussen Johannes’ volgelingen en die van Jezus. Zoals we ons wel voor kunnen stellen, waren de leerlingen van Johannes trots op de reputatie en status van hun meester ( Vergelijk met: Johannes 3:26-30). Toch liet Johannes hun weten dat hij kleiner moest worden en Jezus groter (Johannes 3:30). Om discussies uit de weg te gaan, verliet Jezus Judea en ging naar Galilea. De kortste route leidde door Samaria, maar er waren ook andere mogelijkheden. Toegewijde Joden zouden een omweg nemen en door Perea trekken. Jezus echter ging met een doel naar Samaria.

`Lees Johannes 4:5-9. Hoe benutte Jezus de situatie om een gesprek te beginnen met de vrouw bij de put?`

De Jakobsbron lag direct buiten Sichem. Sichar, waar de vrouw vandaan kwam, lag op 1,5 km afstand. Jezus zat bij de put terwijl zijn leerlingen de stad binnengingen om wat eten te kopen. Hij kon niet bij het verkoelende water van de put komen. Toen de vrouw kwam om water te putten, vroeg Hij haar om Hem wat te drinken te geven. In Johannes 3 lezen we het opmerkelijke verhaal over Nicodemus, een Joodse leider en rabbi die zichzelf verlaagde door naar Jezus te gaan. Hij kwam ’s nachts om onopgemerkt te blijven. In Johannes 4 verschuilt de vrouw zich op klaarlichte dag: misschien wilde ze de vrouwen niet onder ogen komen die aan het begin of einde van de dag kwamen als het koeler werd. Waarom zou ze zo’n eind lopen voor een beetje water op het heetst van de dag? Wat haar reden ook was, de ontmoeting met Jezus zou haar leven op z’n kop zetten.

Wat er daarna gebeurt? Een Joodse onderwijzer komt in contact met een Samaritaanse vrouw wiens reputatie te wensen overlaat. Wat een contrast! Maar wat levert juist die bijzondere situatie een prachtige ontmoeting op!

`Welke (on)geschreven regels uit de eigen cultuur weerhouden u ervan aan anderen te getuigen? Hoe kunnen we leren boven die regels te staan? Bespreek uw antwoord op sabbat.`
