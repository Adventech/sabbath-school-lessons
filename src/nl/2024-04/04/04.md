---
title:  De twee discipelen van Johannes
date:   22/10/2024
---

Johannes de Doper was in het gezelschap van twee van zijn discipelen toen Jezus langsliep. Johannes riep uit: ‘Daar is het Lam van God!’ (Johannes 1:36) De twee discipelen hadden gehoord wat Johannes vertelde over de Christus, die de oudtestamentische profetieën over de komende Messias zou vervullen. De discipelen verruilden Johannes voor Jezus. Ze erkenden dat Jezus groter was dan Johannes de Doper en dat Hij de vervulling was van Johannes’ boodschap.

`Lees Johannes 1:35-39. Wat deden de twee discipelen na Johannes’ getuigenis over Jezus te hebben gehoord? `

Omdat ze bij Jezus wilden zijn, brachten ze de dag met Hem door. Wie weet welke geweldige dingen ze toen leerden en meemaakten? Het moet onvoorstelbaar geweest zijn, aangezien ze hun ervaringen niet lang daarna wilden delen met anderen. Andreas, één van de twee discipelen, haalde direct zijn broer Simon erbij en zei: ‘Wij hebben de Messias gevonden (dat is Christus, ‘gezalfde’).’ (Johannes 1:41) Toen Andreas zijn broer bij Jezus bracht, bleek uit de woorden van Jezus dat Hij hem kende: ‘Jij bent Simon, de zoon van Johannes, maar voortaan zul je Kefas heten (Dat is Petrus, ‘rots’).’ (Johannes 1:42) Jezus kende en begreep Petrus. Dat Jezus een persoon door en door kent, is een terugkomend thema in het evangelie van Johannes. (Denk bijvoorbeeld aan: Johannes 2:24-25)

‘Als Johannes en Andreas met het ongeloof van de priesters en oversten bezield waren geweest, zouden ze het niet nodig hebben gevonden om als leerlingen aan de voeten van Jezus te zitten. Ze zouden dan gekomen zijn om kritisch zijn woorden te beoordelen [...] Dat hebben de eerste leerlingen niet gedaan. Zij gaven gehoor aan de oproep van de heilige Geest in de prediking van Johannes de Doper. Nu onderscheidden zij de stem van de goddelijke Leraar [...] Een goddelijk licht straalde op de leer van de oudtestamentische schriften. De veelzijdige onderwerpen van de waarheid kwamen in een nieuw licht te staan.’ (Ellen White, De wens der eeuwen, blz. 105.) Heel het evangelie van Johannes is erop gericht te verduidelijken wie Jezus is, zodat we dit goede nieuws aan de wereld kunnen brengen.

`Hoe heeft Christus en uw geloof in Hem uw leven veranderd? Op welke andere veranderingen hoopt u? `
