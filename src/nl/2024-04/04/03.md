---
title:  Het lam van God
date:   21/10/2024
---

Het Hebreeuwse volk verwachtte een messias die hen van Rome zou bevrijden. Het evangelie van Johannes is bedoeld hun begrip over de Messias te veranderen, zodat ze Jezus zouden herkennen in de profetieën over de aanstaande Koning. De Messias was geen aardse heerser. Hij kwam om alle oudtestamentische beloftes over zichzelf in vervulling te laten gaan, waaronder zijn vrijwillige offer voor de wereld om de relatie tussen God en zijn volk te herstellen.

`Lees Johannes 1:29-37. Wat verkondigt Johannes de Doper over Jezus? Welk beeld gebruikt hij om Hem te beschrijven? Waarom zorgt juist dat beeld ervoor dat we Jezus en zijn missie beter begrijpen? `

Dat de Doper Jezus het Lam van God noemde, staat op één lijn met het doel van het Johannesevangelie: de lezer tot een vernieuwd inzicht laten komen over het werk en karakter van de Messias. Jezus zou de vervulling zijn van het systeem van offergaven dat wijst op de belofte van een Verlosser en dat voor het eerst gegeven werd in Genesis 3:15. ‘Toen Johannes na de doop van Jezus Hem aanwees als het Lam van God, werd nieuw licht geworpen op het werk van de Messias. De aandacht van de profeet was gericht op de woorden in Jesaja: "Als een lam dat ter slachting geleid wordt." (Jesaja 53:7) ’ (Ellen White, De wens der eeuwen, blz. 103.)

`Lees Marcus 10:45; Romeinen 5:6 en 1 Petrus 2:24. Hoe helpen deze verzen te begrijpen wat Jezus’ rol als ‘Lam van God’ inhoudt?`

Johannes de Doper had nog veel te leren over het dienstwerk van Jezus. Toch twijfelde hij er geen seconde aan dat Jezus de beloofde Messias was. Hij kwam om de profetieën in vervulling te doen gaan.

`Jezus wordt ‘Lam van God’ genoemd. Welke beelden brengt dat bij u in gedachten? Op welke manier wijst het ceremoniële systeem in het Oude Testament op de enorme prijs die voor onze verlossing is betaald?`
