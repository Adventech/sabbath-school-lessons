---
title:  Filippus en Natanaël
date:   23/10/2024
---

`Lees Johannes 1:43-46. Wat zeggen Filippus’ woorden over zijn geloof in Jezus?`

Net als Andreas en Petrus kwam Filippus uit Betsaïda. Hij trof zijn vriend Natanaël aan en vertelde hem over Jezus. Johannes de Doper had Jezus ‘het Lam van God’ genoemd. Andreas had Petrus laten weten ‘de Messias’ gevonden te hebben. Filippus omschrijft Jezus als degene over wie Mozes en de profeten geschreven hebben en noemt Hem, ‘Jezus uit Nazaret’. De toevoeging ‘uit Nazaret’ laat alarmbellen rinkelen bij zijn vriend.

Natanaël had schijnbaar weinig op met het stadje Nazaret. Met geen mogelijkheid kon een koning uit zo’n onherbergzaam oord komen. Vaak genoeg weerhouden vooroordelen mensen ervan te zien wat voor ogen is. Filippus wist, misschien uit eerdere gesprekken met Natanaël, dat het geen nut had met allerlei filosofische en theologische argumenten aan te komen zetten. Vooroordelen kon je het beste het hoofd bieden door een persoon uit te nodigen de waarheid zelf te ondervinden. Zonder omweg zei hij, ‘Ga zelf maar kijken’. En zo gezegd, zo gedaan. Hij ging kijken.

`Lees Johannes 1:47-51. Hoe wist Jezus Natanaël te overtuigen? Hoe reageerde Natanaël?`

Na vers 46 vertelt de Bijbel ons niet welk antwoord Natanaël Filippus gaf. Toch is hij gaan kijken. Zijn vriendschap met Filippus was sterker dan zijn vooroordelen: en vanaf dat moment zou zijn leven nooit meer hetzelfde zijn. Jezus was heel vriendelijk tegen Natanaël. Zo sprak Hij hem aan als een Israëliet zonder bedrog (Johannes 1:47). Een behoorlijk verschil met wat Natanaël op zijn beurt over Jezus had gezegd (Johannes 1:46). Natanaël reageert verbaasd omdat hij Jezus nooit eerder heeft ontmoet. Dan zegt Jezus hem onder de vijgenboom te hebben gezien. Door dit kleine detail gaat Natanaël overstag. Door goddelijk inzicht had Jezus Natanaël zien bidden onder die boom om wijsheid te vergaren (Zie: Ellen White, De wens der eeuwen, blz. 106-108.). Verrukt belijdt Natanaël zijn geloof: hij noemt Jezus Rabbi, de Zoon van God en de Koning van Israël. De kleinste onthullingen leiden tot de grootste geloofsbelijdenissen.
