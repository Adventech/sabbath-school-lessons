---
title:  Verdieping
date:   25/10/2024
---

## Christus, de Messias: getuigen

### Johannes 1:19-23

#### IJsbrekervraag

`Wat is jouw naam en wat betekent die naam? Heb je ook een bijnaam en waarom hebben de mensen je die gegeven? Wat zegt dat over wie je bent en wat je doet? `

#### Ik Verken

In dit Bijbelgedeelte gaat het om het getuigenis van Johannes. Na de diepzinnige introductie van het Woord (1:1-5) en de identificatie van dat Woord als degene die mens is geworden en in ons midden heeft gewoond en waarvan we de grootheid hebben gezien, die van de enige Zoon van de Vader (1:14). Het gaat om Jezus Christus. Het gaat er niet alleen om dat Hij de wereld inkomt, maar ook om hoe daarop wordt gereageerd. Dat brengt ons bij de rol van Johannes de Doper. Zijn rol wordt duidelijk gemaakt en wordt tweemaal beschreven (1:6-9 en vers 15). Zijn opdracht is niet over het hoofd te zien. Binnen die paar verzen wordt tot viermaal toe het woord ‘getuigen’ genoemd.

#### Ik Bestudeer

Er werd al gewezen op het woord ‘getuigen’. Ons Bijbelgedeelte begint met de woorden ‘Dit is het getuigenis van Johannes’ (1:19).

`Waar verwijzen deze woorden naar? Is de wijze waarop de tekst verdergaat dan niet wat vreemd?`

Je zou verwachten dat de inhoud van dat getuigenis wordt gegeven, maar dat gebeurt niet. We horen dat er priesters en Levieten naar Johannes zijn gestuurd om te vragen wie hij nu eigenlijk is. Voor dat getuigenis moeten we het voorafgaande lezen.

**Lees Johannes 1:6-18**

`Wat is de inhoud van het getuigenis van Johannes?`

`Welke rol speelt het woord ‘licht’ daarin?`

`Hoe omschrijft Johannes zijn rol? Zie vooral vers 15b!`

`Hoe reageren ‘wie van Hem waren’ (1:11) daarop? Wat was hun voorrecht? Hoe zijn zij geboren?`

Let ook op vers 16: ‘Uit zijn overvloed hebben wij allen opnieuw genade ontvangen’.

`Wat is de betekenis van het woord ‘overvloed’?`

`Hoe helpt het woord ‘opnieuw’, dat hierboven al werd benadrukt, ons om die opmerking te begrijpen dat Mozes ons de wet heeft gegeven, maar dat met Jezus ‘genade en waarheid’ zijn gekomen. Heeft de wet afgedaan?`

Het gaat om het ‘zien’ van God en dat doe je door Hem te kennen en je leert Hem kennen door Jezus. Wat Johannes allemaal doet en zegt, dat trekt de aandacht en daarom vindt dat gesprek plaats van 1:19-23.

Is Johannes nu wel of niet ‘Elia’? Vergelijk Johannes 1:21 met Matteüs 11:14; Marcus 9:13; Lucas 1:17. Ontkent Johannes dat hij Elia is uit bescheidenheid?

#### Ik Pas Toe

Uiteindelijk beschrijft Johannes zijn rol door een Bijbeltekst te citeren: ‘Ik ben de stem die roept in de woestijn: “Maak recht de weg van de Heer.”’

`Treden wij in de voetsporen van Johannes door als een roepende in de woestijn te zijn? Hoe maken wij in deze wereld de weg van de Heer recht?`

`Wat is er zo ‘woest’ aan de wereld waarin wij leven? Waarom is het belangrijk dat wij de genade en de waarheid brengen en niet de wet die Mozes heeft gegeven? Waarom sluit het één het ander niet uit? Denk daartoe nog even terug aan het feit dat in Jezus de genade ‘opnieuw’ is gekomen.`

Uiteindelijk komt het aan op ons antwoord op deze vragen:

`Zijn wij werkelijk van Hem (1:11) en kinderen van God (1:13)? Zijn wij ‘uit God geboren’?`

`Hoe verspreiden wij het licht? Hoe zou jij dat omschrijven in de wereld waarin je leeft en hoe vul je dat praktisch in?`

`Hoe zou jij reageren als er eigentijdse priesters en Levieten op je af worden gestuurd?`

#### Ik bid …

Heer, ik bid U om de kracht van U te getuigen in situaties waarin dat moeilijk en zelfs gevaarlijk is. Het leven van alledag biedt al voldoende uitdagingen om een leven te leiden van getuigen. Dat is een leven leiden zoals Jezus en Johannes dat hebben gedaan. Zij hebben dat beiden met de dood moeten bekopen. Wees met ons, Heer. Amen.
