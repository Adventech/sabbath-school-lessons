---
title:  Maria’s getuigenis
date:   11/11/2024
---

Zes dagen voor het Pascha ging Jezus op bezoek bij Maria, Marta en hun broer Lazarus, die Jezus uit de dood had opgewekt. Simon, door Hem genezen van melaatsheid, vierde een feest om wat Jezus voor hem had gedaan. Marta bediende en Lazarus zat aan tafel bij de gasten (Johannes 12:1-8).

`Lees Johannes 12:1-3. Wat had Maria’s optreden te betekenen? Waarom wees ze op deze manier op Jezus’ ware identiteit?`

De olie was erg duur en had waarschijnlijk gekost wat een gemiddelde arbeider in een jaar verdiende. Maria had het gekocht om de Verlosser te laten zien hoe blij ze was dat haar zonden vergeven waren en haar broer uit de dood was opgewekt. Aanvankelijk had ze het voor Hem gekocht om in de toekomst bij zijn begrafenis te kunnen gebruiken. Tot ze hoorde dat Hij tot koning gezalfd zou worden. Toen wilde ze graag de eerste zijn die Hem zou eren. Van tevoren heeft Maria vast niet zien aankomen dat haar gebaar zo in de schijnwerpers zou komen te staan, maar Johannes merkt op: ‘De geur van de olie trok door het hele huis.’ (Johannes 12:3) Judas wist niet hoe snel hij haar terecht moest wijzen: ze had de olie moeten verkopen en de opbrengst aan de armen moeten geven. Jezus stelde Maria meteen gerust met de woorden: ‘Laat haar [...] de armen zijn immers altijd bij jullie, maar Ik niet.’ (Johannes 12:7-8) Telkens komt dit thema terug in het Johannesevangelie. Jezus weet wat in mensen omgaat (Johannes 2:24-25; Johannes 6:70-71; Johannes 13:11; Johannes 16:19). In deze situatie, op het feest van Simon, wist Jezus wat Judas’ drijfveren waren. Johannes aarzelt geen moment om te benadrukken hoe Judas zelf was: een egoïstische dief (Johannes 12:6).

‘De welriekende gave die Maria over het dode lichaam van de Heiland had willen uitgieten, had zij over zijn levend lichaam uitgegoten. Bij de begrafenis zou de geur alleen het graf hebben gevuld, maar nu was Hij blij met de verzekering van haar geloof en haar liefde [...] Toen Hij het duister van zijn grote beproeving inging, nam Hij met zich de herinnering aan deze daad, een voorproef van de liefde die Hij voor eeuwig van de verlosten zou ontvangen.’ (Ellen White, De wens der eeuwen, blz. 462.)

`Jezus wist maar al te goed wat in het hart van Maria en Judas omging. Hij kent ook uw hart. Waarom leert ons dit hoe afhankelijk we zijn van Christus’ gerechtigheid, zijn transformerende kracht en zijn bescherming?`

Keer op keer vertelt Johannes over de herhaaldelijke pogingen van de godsdienstige leiders Jezus te grijpen, Hem voor het gerecht te brengen en ter dood te veroordelen.
