---
title:  Ons getuigenis van Jezus
date:   14/11/2024
---

Steeds weer brengt Johannes getuigenissen over Jezus ter sprake om ons tot een geweldige conclusie te leiden: ‘Jezus heeft in het bijzijn van zijn leerlingen nog veel meer tekenen verricht, die niet in dit boek staan, maar deze zijn opgeschreven opdat u gelooft dat Jezus de Messias is, de Zoon van God, en opdat u door te geloven leven ontvangt door zijn naam.’ (Johannes 20:30-31) Stelt u zich eens voor dat u erbij was geweest en Jezus al die wonderen zag doen. Zouden we niet zonder te aarzelen in Hem geloven? We denken graag van wel. Toch hebben we zelfs nog meer redenen om in Jezus te geloven dan degenen die de wonderen voor hun ogen zagen gebeuren. Waarom?

`Wat hebben wij, in tegenstelling tot degenen die in Jezus’ tijd leefden, om ons geloof te versterken? Zie bijvoorbeeld: Matteüs 24:2; Matteüs 24:14; Matteüs 24:6-8. `

Wij zijn niet alleen in staat de geweldige verhalen te lezen in het Johannesevangelie. Wij hebben het geweldige voorrecht bij zovele andere Bijbelauteurs te zien dat Jezus’ voorspellingen zijn uitgekomen. De vernietiging van de tempel bijvoorbeeld, (Matteüs 24:2) de verkondiging van het evangelie over de hele wereld, (Matteüs 24:14) de grote misleiding (2 Tessalonicenzen 2:3) en dat de wereld een gevallen en kwade plek blijft (Matteüs 24:6-8). Tijdens het leven en dienstwerk van Jezus bleef zijn groep volgelingen bestaan uit een kleine en geminachte groep mannen en vrouwen die, vanuit menselijk oogpunt, allang uit de geschiedenisboeken verdwenen moesten zijn. Hoe konden zij weten, zoals wij nu, dat al deze dingen uit zouden komen? Alle voorspellingen zijn in vervulling gegaan. Ons eigen geloof is een bewijs van Jezus’ eigen voorspelling dat het evangelie naar de uiteinden van de wereld zou gaan.

In deze tijd, zo’n tweeduizend jaar later, hebben ook wij als volgelingen van Jezus het voorrecht om van Hem te getuigen en te vertellen over wat Hij voor ons heeft gedaan. Niet door de ervaringen van Natanaël, Nicodemus, de vrouw uit Samaria of de wetten van de farizeeën kunnen wij Jezus als onze persoonlijke Messias leren kennen. We leren Hem kennen door de Schrift te lezen onder de invloed van de overtuigende kracht van de heilige Geest. Alleen dan aanvaarden we Jezus als de Verlosser van deze wereld. Alleen dan hebben wij, ieder persoonlijk en op eigen manier, een getuigenis te delen vanuit onze eigen relatie met God. Ons verhaal is misschien niet zo indrukwekkend als van mensen die iemand uit de dood hebben zien opstaan of een geboren blinde genezen zien worden. Dat maakt niets uit. Het gaat erom dat wij Jezus zelf kennen en, naar het voorbeeld van de mensen in het Johannesevangelie, op onze eigen manier van Hem getuigen. Lees Ellen White, ‘Zijn geloof beproefd’, blz. 118-127, in Patriarchen en profeten en ‘In de rechtszaal van Pilatus’, blz. 603-619 in De wens der eeuwen.
