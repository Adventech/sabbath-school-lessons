## Thema’s in het evangelie van Johannes

Op een Perzisch tapijt in een Iraanse winkel in Teheran prijkt het beeld van een eeuwenoud bos. Menige adem stokt bij het zien van het Zwitserse tafereel op dat tapijt: bergen, een waterval, een turquoisekleurig meer, met bomen bedekte bergtoppen en een uitgestrekte blauwe hemel met hier en daar een paar wolken. Geen bezoeker van die winkel zou zijn tijd verdoen door elk detail in zich op te nemen: het aantal knopen per vierkante centimeter, de stof van het tapijt, de verfsoorten die gebruikt zijn – alle bijzonderheden waar het tapijt uit bestaat. De bezoeker zou zich ook kunnen concentreren op de afwisselende technieken en thema’s die het schitterende tapijt tot zoiets unieks maken: het meer dat de lucht weerspiegelt, de sneeuw op de bergtoppen, het groene gras naast het diepgroene mos. De thema’s op het tapijt zijn zo vindingrijk gerangschikt dat ze de schoonheid van dat vredige uitzicht op de Alpen precies weten te vangen.

Dit kwartaal bestuderen wij een ander knap vervaardigd meesterwerk. Deze creatie is niet het resultaat van een penseelstreek op een schildersdoek of van een foto met de hoogste resolutie. Ook is het niet te zien op een vakkundig geweven tapijt. Dit meesterwerk omsluit het Woord van God en meer specifiek, hoe het Johannesevangelie dit Woord zo verfijnd omschreven heeft. De betekenis van een woord hangt samen met de context waarin het staat. Om te kunnen duiden wat de Schrift probeert te zeggen, moeten we alle onderdelen dan ook in samenhang bestuderen – zinnen, hoofdstukken, gedeeltes en de algehele boodschap van de Bijbel op zich. Omdat de heilige Geest de Bijbel van begin tot eind heeft geïnspireerd, zouden we moeten kijken (onderzoeken) hoe elk deel zich tot het geheel verhoudt.

Dit kwartaal helpt ons te begrijpen wat het Johannesevangelie ons wil vertellen. Te midden van de vier evangeliën is het uniek in zijn soort: het legt de focus op de persoonlijke gesprekken tussen Jezus en één of soms twee mensen – Natanaël bijvoorbeeld, Nicodemus, de vrouw bij de put, de verlamde bij het bad van Betzata, de man die vanaf zijn geboorte blind was, Lazarus en zijn zussen, Pilatus, Petrus of Tomas. Veel van deze verhalen zijn uitsluitend te vinden in het evangelie van Johannes. Via het Johannesevangelie krijgen we Gods Woord aangereikt door de ogen van de apostel. Net als de rest van de Bijbel is dit evangelie tot stand gekomen door Gods wil, niet door wat een mens voor ogen had. Johannes was slechts het instrument dat zich gewillig liet gebruiken door de heilige Geest om vele belangrijke thema’s de revue te laten passeren: het Woord (logos), licht, brood, water, de heilige Geest, eenheid, tekenen, getuigenis en profetie. Door het evangelie heen versterken en verduidelijken deze thema’s elkaar.

Wanneer we de Bijbel bestuderen, pluizen we vaak een woord of klein gedeelte van de Schrift uit. We zoeken de betekenis van een woord op in een Bijbels woordenboek. We analyseren de grammatica ervan, de woorden en zinnen in de nabijste omgeving en de historische context. Op die manier – alsof we een tapijt bestuderen – gaan we totaal op in het bestuderen van het aantal knopen per vierkante centimeter, het doek, de kleuren en de achterkant van het tapijt. Natuurlijk zijn deze details belangrijk. Toch moeten we het grotere plaatje niet uit het oog verliezen. Net als het Perzische tapijt zijn bewonderaar mee zou nemen naar dat prachtige tafereel in de Alpen, zo leidt het Johannesevangelie ons tot een inkijkje in het leven en het dienstwerk van Jezus Christus. Hem kennen is het eeuwige leven (Johannes 17:3). De details spelen zeker een rol, ze richten onze aandacht op het grotere geheel. In het Johannesevangelie bestaat dat grotere geheel uit een goddelijk geïnspireerde openbaring van Jezus, onze HEER en Verlosser.

E. Edward Zinke, voormalig hoofd van het Biblical Research Institute (Bijbels Onderzoekscentrum) binnen de Generale Conferentie van de Adventkerk, houdt zich bezig met allerlei kerkelijke activiteiten en bekleedt diverse bestuursposten. Hij heeft dienst gedaan als vicevoorzitter van de Ellen G. White Estate Board en werkte als senior adviseur voor de Adventist Review Ministries (adventistische krant). Hij heeft drie eredoctoraten behaald aan adventistische universiteiten. Momenteel woont hij in Maryland.

Thomas Shepherd, PhD (Hoogleraar), DrPH (Doctor in Volksgezondheid), is werkzaam als senior onderzoeksprofessor in het Nieuwe Testament aan het theologiedepartement van de Andrews University (the Andrews University Seventh-day Adventist Theological Seminary). Vanaf 2008 geeft hij daar les. Hij en zijn vrouw, Sherry Shepherd, MD (Doctor in Medicijnen), zijn als zendelingen afgereisd naar Malawi, Afrika en Brazilië. Ze hebben twee volwassen kinderen en zes kleinkinderen.
