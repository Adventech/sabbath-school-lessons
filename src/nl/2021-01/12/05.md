---
title:  ‘Een genadejaar van de HEER’
date:   17/03/2021
---

`Lees Jesaja 61:1. Wie is er hier aan het woord?`

De Geest van God rust op deze gezalfde persoon, wat betekent dat hij een messias is of de Messias. Hij ‘brengt aan armen het goede nieuws, biedt aan verslagen harten hoop en maakt aan gevangenen hun vrijlating bekend en aan geketenden hun bevrijding’. Wie lijkt dit te zeggen? Vergelijk dit vers met Jesaja 42:1-7, waar Gods dienaar op soortgelijke wijze wordt beschreven. Jesaja 61:2 spreekt over ‘het genadejaar van de HEER’. De Messias, gezalfd als de Davidische Koning en Bevrijder, kondigt een speciaal jaar van goddelijke genade aan als Hij vrijspraak aankondigt. Let op de overeenkomst met Leviticus 25:10, waar God de Israëlieten opdraagt kwijtschelding aan te kondigen in het heilige vijftigste jaar: ‘Dit is het jubeljaar, waarin iedereen naar zijn eigen grond en zijn eigen familie kan terugkeren’ (Leviticus 25:25-55). Zij die gedwongen waren geweest het land van hun voorouders te verkopen of slaven waren geworden om moeilijke tijden het hoofd te kunnen bieden, kregen hun land en vrijheid terug. Omdat het jubeljaar begon op het moment dat de bazuin klonk op Grote Verzoendag, hebben we deze passage genoemd bij de bestudering van Jesaja 58 (Leviticus 25:9).

‘Het genadejaar van de HEER’ is een soort jubeljaar, maar het is meer dan wat Leviticus 25 beschrijft. De Messias, de Koning, kondigt dit jaar aan wanneer Hij zichzelf openbaart door een dienstwerk van bevrijding en herstel. Dit lijkt op wat sommige Mesopotamische koningen deden. Om de barmhartigheid te bevorderen, scholden ze in de eerste jaren van hun heerschappij schulden kwijt. Het dienstwerk van de Messias gaat verder dan Leviticus 25 beschrijft. Hij ‘maakte niet alleen aan gevangenen hun vrijlating bekend’, Hij geneest wie gebroken zijn, troost degenen die treuren en helpt hen er weer bovenop. Behalve ‘het genadejaar van de HEER’, luidt Hij daarnaast ook ‘een dag van wraak voor onze God’ in (Psalm 147:3 Jesaja 61:1-11).

`Lees Lucas 4:16-21. Hoe laat Jezus Jesaja’s profetie in vervulling gaan?`

`Stel jezelf ook deze belangrijke vraag: wij zijn Jezus niet, maar we horen Hem wel te vertegenwoordigen in de wereld. Welke dingen die de Messias deed, zoals omschreven in Jesaja 61:1-3, zouden wij met onze beperkte mogelijkheden ook moeten doen? Noem een aantal praktische manieren waarop wij dat kunnen doen.`

`Jesaja 61:1; Lucas 4:16-21 Hoe laat Jezus Jesaja’s profetie in vervulling gaan?`
