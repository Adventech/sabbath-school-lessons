---
title:  Verdere studie
date:   08/01/2021
---

‘Onrechtvaardige gebruiken hadden onder alle klassen zozeer de boventoon, dat de weinigen die trouw waren gebleven aan God, dikwijls op het punt stonden de moed te verliezen, en toe te geven aan moedeloosheid en wanhoop. Het zag ernaar uit dat Gods plannen met Israël zouden falen, en dat het opstandige volk een zelfde lot beschoren was als Sodom en Gomorra.

Met deze toestanden voor ogen behoeft het ons niet te verbazen dat Jesaja, toen hij in het laatste jaar van Uzzia’s regering geroepen werd om aan Juda Gods boodschappen van waarschuwing en bestraffing te brengen, terugschrok voor de verantwoordelijkheid. Hij wist maar al te goed dat hij hardnekkige weerstand zou ontmoeten. Toen hij zich bewust was van zijn eigen onbekwaamheid om de situatie het hoofd te bieden, en dacht aan de weerspannigheid en het ongeloof van het volk, waarvoor hij moest werken, leek zijn taak hem hopeloos. Zou hij in wanhoop zijn zending opgeven en Juda ongestoord overlaten aan haar afgoderij? Zouden de goden van Ninevé de aarde beheersen en de God des hemels trotseren?’ (Ellen White, Profeten en koningen, p. 190)

`Jesaja 6:8 Waar was Jesaja toe bereid?`

**Gespreksvragen**

`Als een scepticus of een atheïst jou uitdaagde met de vraag, ‘Hoe kan jij aantonen dat jouw God de touwtjes in handen heeft?’, wat zou je dan zeggen?`

`Als God de leiding heeft, waarom moeten onschuldige mensen dan lijden? Geeft Jesaja 1:19-20 te kennen dat in het huidige leven Gods trouwe volk alleen goede dingen meemaakt en degenen die rebelleren alleen slechte dingen? (Vergelijk met: Job 1-2; Psalm 37; Psalm 73) Kunnen we onze opvatting van Gods karakter in overeenstemming brengen met het kwaad dat mensen treft? Is dat noodzakelijk?`

`Waarom staan er in Jesaja 6 zoveel verwijzingen naar Grote Verzoendag? Houd in gedachten dat God zijn volk op deze jaarlijkse oordeelsdag reinigde door de zonde van trouwe mensen weg te doen (Leviticus 16:30) en de trouweloze mensen uit te stoten (Leviticus 23:29-30).`

#### Samenvatting

In een tijd van onzekerheid en op een moment waarop de zwakte van menselijk leiderschap onaangenaam duidelijk was, kreeg Jesaja een indrukwekkend visioen van de opperste Leider van het universum. Jesaja stond daar als versteend door zijn tekortkomingen maar gereinigd en versterkt door genade. Hij was er klaar voor om een vijandige wereld te betreden als Gods ambassadeur.
