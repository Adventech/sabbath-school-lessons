---
title:  Een koninklijke opdracht
date:   06/01/2021
---

‘Daarop hoorde ik de stem van de HEER zeggen: ‘Wie zal Ik sturen? Wie kan namens Ons gaan?’ Ik antwoordde: ‘Hier ben ik, stuur mij.’ (Jesaja 6:8) Nadat hij gereinigd was, reageerde Jesaja meteen op Gods verzoek om iemand die Hij eropuit kon sturen om Hem te vertegenwoordigen. In nieuwtestamentische bewoordingen kun je Jesaja een apostel noemen, want dat betekent ‘een gezondene’. In tegenstelling tot andere profetische boeken, begint Jesaja niet met een omschrijving van zijn profetische roeping (Vergelijk Jeremia 1:4-10; Ezechiël 1-3). Hij moet, voorafgaand aan de gebeurtenissen in hoofdstuk 6, al als profeet zijn geroepen. De Bijbel wijst er inderdaad op dat een goddelijke ontmoeting een profeet ook na het begin van zijn dienstwerk kan aanmoedigen (Mozes: Exodus 34; Elia: 1 Koningen 19).

In tegenstelling tot soortgelijke gebeurtenissen, waar God mensen opdraagt om als profeet dienst te doen, biedt de profeet in Jesaja 6 zich vrijwillig aan voor een speciale opdracht. Jesaja 1-5 lijken te staan voor de tijd waarin Jesaja werd geroepen om profeet te zijn. Daarna luidde God zijn dienstwerk in door hem in de tempel te bemoedigen en zijn opdracht als Gods profetische woordvoerder te bevestigen.

`Lees Psalm 73( vooral vs. 17); Hebreeën 4:14-16; 10:19-23; Openbaring 5. Blijkt uit deze teksten dat Gods heiligdom een plaats van bemoediging is? Wat leren we hier? `

Gods heiligdom kenmerkt zich niet alleen door een ontzagwekkende hoeveelheid kracht. Het is ook een plaats waar zwakke en gebrekkige mensen, zoals wijzelf, een schuilplaats kunnen vinden. We kunnen er zeker van zijn dat God aan het werk is om ons te verlossen door Jezus, onze Hogepriester. Johannes zag Christus gesymboliseerd door een offerlam dat zojuist geslacht was, met een doorgesneden hals (Openbaring 5:6). Dat was geen prettige aanblik. De omschrijving wijst erop dat Christus uit de dood is opgestaan en naar de hemel is gegaan. Toch draagt Hij de gebeurtenis aan het kruis onophoudelijk met zich mee. Christus wordt nog steeds verhoogd om alle mensen tot zich te trekken bij zijn altaar.

`Lees Hebreeën 4:16. Welke bemoediging ervaar jij als je in geloof en gebed Gods hemelse tempel binnengaat? Deze tekst nodigt jou uit om Gods troon vrijmoedig te naderen om ‘barmhartigheid en genade te vinden als we hulp nodig hebben’. Als iemand zou vragen hoe jij genade en barmhartigheid hebt gevonden in moeilijke tijden, wat zeg je dan?`

`Hebreeën 4:14-16; 10:19-23 Wat leren deze teksten ons?`
