---
title:  Hoor toe, hemel!
date:   27/12/2020
---

Aan het begin van het boek Jesaja staat de auteur vermeld (‘de zoon van Amos’), de bron van zijn boodschap (‘visioenen’) en het onderwerp dat hij bespreekt (Juda en de bijbehorende hoofdstad, Jeruzalem, gedurende de heerschappij van vier koningen). Deze informatie maakt ook duidelijk dat Jesaja zich vooral richt tot de inwoners van zijn eigen land in de tijd waarin hij zelf leefde. De profeet waarschuwde hen voor hun eigen toestand en toekomst. Door de koningen te noemen die tijdens zijn leven aan de macht waren, beperkt Jesaja het publiek tot wie hij zich richt en verbindt hij het boek aan de historische en politieke gebeurtenissen binnen een bepaalde periode. Dit tijdsbestek leidt ons naar wat opgetekend staat in 2 Koningen 15-20 en 2 Kronieken 26-32.

`Lees Jesaja 1:2. Wat is de kern van deze boodschap? Wat zegt God? Gelden deze woorden voor de gehele geschiedenis van Gods volk? Kan vandaag de dag hetzelfde worden gezegd over de gemeente? Leg uw antwoord uit.
`

Merk op dat Jesaja’s boodschap begint met de woorden ‘Hoor toe, hemel, geef gehoor, aarde’ (Vergelijk met: Deuteronomium 30:19; 31:28). God wil hiermee niet zeggen dat de hemel en de aarde het vermogen hebben om te luisteren naar wat er wordt gezegd en dat te begrijpen. Het gaat Hem om de nadruk die je er zo aan geeft. Als in vroegere tijden een koning van het Nabije Oosten, een Hettitische vorst bijvoorbeeld, een politiek verdrag sloot met een koning die aan hem onderworpen was, riep hij de goden op als getuigen. Dit was bedoeld om er de nadruk op te leggen dat het schenden van de overeenkomst zonder enige twijfel zou worden opgemerkt en bestraft. Toen de goddelijke koning der koningen in de dagen van Mozes een verbond sloot met de Israëlieten, verwees Hij echter niet naar andere goden als getuigen. Als de enige ware God riep Hij de hemel en de aarde aan om deze rol te vervullen (Zie ook: Deuteronomium 4:26).

`Lees Jesaja 1:1-9. Vat samen waaraan Juda zich schuldig had gemaakt. Let daarbij ook goed op de gevolgen van de zonden. Wat had Juda verkeerd gedaan en wat gebeurde er ten gevolge daarvan? Welke hoop blijkt toch ook uit vers 9?`

`Jesaja 1:2 Wat is de kern van deze boodschap?`
