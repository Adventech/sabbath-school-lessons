---
title:  Perzische ‘Messias’
date:   23/02/2021
---

`Lees Jesaja 44:26-45:6. Welke verbazingwekkende voorspelling staat hier? `

Jesaja’s dienstwerk liep van rond 745 tot 685 voor Christus. Hij wees op een veroveraar uit het oosten en het noorden en stelde dat dit goed nieuws was voor Jeruzalem (Jesaja 41:2-3, 25-27). Jesaja voorspelde de komst van Cyrus door zijn naam te noemen en te omschrijven wat hij zou doen. In 539 voor Christus kwam hij inderdaad vanuit het noorden en het oosten om de stad Babylon te veroveren. Hij was Gods dienaar door de Joden te bevrijden uit de Babylonische ballingschap en gaf toestemming de tempel in Jeruzalem te herbouwen (Zie: Ezra 1). Laten we dit eens in perspectief zetten. Er zat zo’n 146 jaar tussen Jesaja’s dood en de ondergang van Babylon. Zijn profetie liep dus anderhalve eeuw voor op zijn tijd! Het is net alsof George Washington (1732-1799) voorspelde dat generaal Eisenhouwer (1890-1969) een aandeel zou hebben in de bevrijding van Europa in 1945! De daden van Cyrus worden bevestigd door verscheidene antieke bronnen. Voorbeelden daarvan zijn de Babylonische kronieken, evenals zijn eigen verslag in ‘de Cyruscilinder’ en ook in de Bijbel (2 Kronieken 36:22-23; Ezra 1; Daniël 5; 6:28; 10:1). De nauwkeurigheid van deze profetie is boven elke twijfel verheven. Dit bevestigt het geloof van mensen die ervan overtuigd zijn dat ware profeten accurate voorspellingen ontvangen van God, die ver van tevoren weet wat er in de toekomst zal plaatsvinden.

`Lees Jesaja 45:1. Waarom spreekt God Cyrus aan als ‘zijn gezalfde’?`

Wij ontlenen aan het Hebreeuwse woord voor ‘gezalfd’ het woord ‘Messias’. In het Oude Testament verwijst het naar de hogepriester, een koning of naar de Messias als een toe- komstige grootse Davidische koning en bevrijder (Leviticus 4:3,5,16; 6:22; 1 Samuël 16:6; 24:6,10; 2 Samuël 22:51; Psalm 2:2;). Voor Jesaja was Cyrus een toekomstige koning, gestuurd door God om zijn volk te bevrijden. Hij was als niet-Israëliet echter een ongebruikelijke messias. Hij deed in sommige opzichten hetzelfde als de Messias, zoals het verslaan van Gods vijanden en het vrijlaten van ballingen. Hij kon niet de Messias zijn, omdat hij niet uit de lijn van David kwam. Door Cyrus te voorspellen, bewees God zijn unieke goddelijkheid door te laten zien dat alleen Hij de toekomst kent. Over Cyrus zei Hij ‘Ik zal je verborgen schatten schenken, diep weggeborgen rijkdommen. Dan zul je weten dat Ik de HEER ben, de God van Israël, die jou bij je naam roept.’ (Jesaja 41:4,21-23, 26-28; 44:26; 45:3)

`Denk aan een paar andere profetieën in de Bijbel die, zoals voorspeld, in vervulling zijn gegaan? (Alle koninkrijken in Daniël 2,7 en 9:24-27) Wat voor hoop geven deze profetieën ons persoonlijk?`

`Jesaja 44:26-45:6 Welke voorspelling lezen we hier?`
