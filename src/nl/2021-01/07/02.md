---
title:  Verplichtingen
date:   07/02/2021
---

`Lees 2 Koningen 18:13; 2 Kronieken 32:1; Jesaja 36:1. Wat gebeurde er met Juda?`

Na de dood van de goddeloze Achaz had zijn trouwe zoon Hizkia hem opgevolgd. Hij kreeg een koninkrijk in handen dat haar totale onafhankelijkheid was kwijtgeraakt. Het had de hulp van Assyrië ingeroepen tegen de coalitie van Syrië en noordelijk Israël. Daarom moest Juda ‘beschermingsgeld’ blijven betalen om Assyrië te bedanken (Zie: 2 Kronieken 28:16-21). Toen de Assyrische koning Sargon II op een verafgelegen slagveld om het leven was gekomen en door Sanherib in 705 voor Christus werd opgevolgd, leek Assyrië kwetsbaar. Assyrische geschriften en Bijbelse teksten tonen aan dat Hizkia daarvan gebruikmaakte door zich te verzetten (Zie: 2 Koningen 18:7). Hij leidde een anti-Assyrische opstand van een aantal kleinere volkeren uit zijn omgeving. Helaas had Hizkia de veerkracht van de Assyrische macht onderschat. In 701 voor Christus had Sanherib andere delen van zijn rijk onderworpen en viel hij met verwoestende kracht uit tegen Syrië en Palestina en richtte hij Juda te gronde.

`Lees 2 Kronieken 32:1-8. Hoe bereidde Hizkia zich voor op een eventuele confrontatie?`

Toen Hizkia vernam dat Sanherib zijn oog op de hoofdstad Jeruzalem had laten vallen, bereidde hij zich op elke mogelijke manier voor op een confrontatie met Assyrië. Hij versterkte zijn stadsmuren, bewapende en structureerde zijn leger en hij versterkte de beveiliging van de watertoevoer van Jeruzalem (Zie ook: 2 Koningen 20:20; 2 Kronieken 32:30). De indrukwekkende Siloamtunnel is bekend door een inscriptie die vermeldt hoe die werd aangelegd. Die tunnel dateert zeer waarschijnlijk uit de tijd dat Hizkia voorbereidingen trof voor een mogelijke belegering. Militair en organisatorisch leiderschap is belangrijk maar Hizkia bood zijn volk ook geestelijke leiding. Hij probeerde zijn volk tijdens deze angstige periode te bemoedigen. ‘Maar de koning van Juda had zich voorgenomen alles te doen wat in zijn macht lag om de vijand weerstand te bieden; en toen hij alles gedaan had wat menselijk kunnen en vernuft tot stand kon brengen, verzamelde hij zijn legers, en vermaande hen moedig te zijn.’ (Ellen White, Profeten en koningen, p. 217)

Als Hizkia zozeer op God vertrouwde, waarom deed hij dan zelf zoveel moeite? Spraken zijn daden zijn geloof tegen? Zie Filippenzen 2:12-13 over het samenwerken met God. Dat zorgt voor een werkelijk doeltreffende kracht.

`2 Koningen 18:13; 2 Kronieken 32:1; Jesaja 36:1 Wat gebeurde er met Juda?`
