---
title:  Evangelisatie - het begin
date:   16/02/2021
---

`Lees Jesaja 40:9-11. Welke gebeurtenis wordt hier beschreven?`

Verderop in Jesaja verschijnt er een mannelijke boodschapper die goed nieuws brengt voor Jeruzalem (Jesaja 41:27; 52:7). Zoals uit het Hebreeuws blijkt, gaat het in Jesaja 40:9 juist om een vrouwelijke afgezant die vanaf een berg roept ‘Ziehier is jullie God!’. In Psalm 68 prijst David God omdat Hij ‘eenzamen een thuis geeft en gevangenen vrijheid en voorspoed.’ (Psalm 68:7) Deze woorden zijn van toepassing op de uittocht uit de Egyptische slavernij. Toch gebruikt Jesaja dezelfde woorden om te verwijzen naar de verkondiging van een tweede ‘uittocht’: de terugkeer uit de Babylonische ballingschap.

Het Nieuwe Testament past daarnaast Jesaja 40:3-5 toe op Johannes de Doper, die de weg voorbereidde voor Christus, het eeuwig Woord dat Gods aanwezigheid in het vlees werd onder zijn volk (Johannes 1:14). Ook vóór Johannes spraken anderen al over het goede nieuws van zijn komst. Tot de eersten behoorden de bejaarde Simon en Anna, die Jezus als baby ontmoetten toen Hij werd opgedragen in de tempel. Net als de boodschappers in Jesaja gaat het hier om een man en een vrouw. Simon keek vooruit naar de troost/bemoediging die via de Messias tot Israël zou komen (Lucas 2:25-38).

In het licht van Jesaja’s profetie is het niet toevallig dat Anna, een profetes, de eerste was om publiekelijk op de tempelberg aan het volk van Jeruzalem te verkondigen dat de Heer was gekomen: ‘Op dat moment kwam ze naar hen toe, bracht hulde aan God en sprak over het kind met allen die uitzagen naar de bevrijding van Jeruzalem’ ( Lucas 2:38). Dit was het begin van christelijk evangelisatiewerk zoals wij dat kennen: de verkondiging van het evangelie, het goede nieuws, dat Jezus is gekomen om verlossing te brengen. Later hoorde een andere vrouw, Maria Magdalena, als eerste van Christus over zijn zegevierende opstanding. Daardoor was het zeker dat zijn evangelisatiewerk op de aarde was volbracht. Het vleselijke is als gras, maar het goddelijke Woord dat vlees werd, houdt eeuwig stand! (Johannes 20:17-18;)

`Lees Jesaja 40:11. Welke beeldspraak wordt hier gebruikt? Noteer op de onderstaande regels hoe jij hebt ervaren dat de Heer een Herder voor jou is geweest. Waarom is het goed om voor jezelf te herhalen hoe God jou heeft geleid?`

`Jesaja 40:9-11 Wat wordt hier beschreven?`
