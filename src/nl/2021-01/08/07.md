---
title:  Verdere studie
date:   19/02/2021
---

Lees Ellen White, ‘’”Zie, hier is uw God!”’, in Profeten en koningen, pp. 193-198. ‘In Jesaja’s dagen was het geestelijk onderscheidingsvermogen van de mens verduisterd door een onjuiste voorstelling van God. Satan had lange tijd getracht de mensen ertoe te brengen hun Schepper te beschouwen als de bron van zonde, van lijden en van dood. Degenen die op deze wijze waren verleid, beeldden zich in dat God hard en veeleisend was. Ze zagen Hem als een Wezen dat klaarstond om aan te klagen en te veroordelen, ongewillig de zondaar aan te nemen zolang er geen geldige reden was hem te helpen. De wet van liefde, waardoor de hemel wordt bestuurd, was door de aartsbedrieger voorgesteld als een beperking van het geluk van de mens, een pijnlijk juk dat ze graag zouden willen afwerpen. Hij leerde dat deze geboden niet gehoorzaamd konden worden en dat de straffen voor het overtreden willekeurig waren.’ (Ellen White, Profeten en koningen, p. 193)

`Jesaja 40:3-5 Welke voorbereiding is nodig voor de komst van de Heer?`

**Gespreksvragen**

`Vat de boodschap van Jesaja 40:12-31 samen in je eigen woorden. Maak daarbij gebruik van eigentijdse beelden, zoals huidige wetenschappelijke ontdekkingen die de geweldige macht van onze God nog beter in beeld brengen. Deel je samenvatting met de groep.`

`Jesaja’s beschrijving contrasteert de bestendigheid van Gods Woord met de tere vergankelijkheid van het menselijk leven (Jesaja 40:6-8). Wat doet deze omschrijving met je eigen angst voor de dood? Wat heeft het te maken met jouw hoop op de opstanding? (Job 19:25-27; Daniël 12:2; 1 Korintiërs 15:51-57; 1 Tessalonicenzen 4:13-18)`

`Waarom verdwijnt iemands trots en arrogantie, als hij Jesaja 40:12-31 ter harte neemt?`

### Samenvatting

Via Jesaja bemoedigde God degenen die hadden geleden. Hun tijd van verdrukking was ten einde gekomen en God keerde naar hen terug. In plaats van ontmoedigd en in de war te zijn, konden ze erop vertrouwen dat God zijn scheppende kracht voor hen zou inzetten.
