---
title:  Het teken van een zoon
date:   13/01/2021
---

Het aanbod voor een teken ‘hetzij uit de diepte van het dodenrijk hetzij uit de hoge hemel’ deed Achaz niets. Toen God eenmaal zei dat Hij dan zelf met een teken zou komen, lijkt het vanzelfsprekend dat dit teken adembenemend zou zijn en iets dat slechts door God kon worden bedacht (Jesaja 7:11,14 Zie ook: Jesaja 55:8-9; 1 Korintiërs 2:9). Verrassing! Het teken is een zoon. Hoe kan een jonge vrouw, die een kind verwacht en hem ‘Immanuel’ noemt, een teken zijn van Bijbelse proporties?

`Lees Jesaja 7:11-14. Wie is de vrouw, en wie is haar kind?`

Het Oude Testament wijst nergens op een vervulling van dit belangrijke teken, terwijl dat wel het geval was voor de tekenen die andere mensen ontvingen, zoals Gideon (Richteren 6:36-40). Hier volgen daarom een paar mogelijke vervullingen, enkel gebaseerd op het Oude Testament:

1. Het woord voor ‘jonge vrouw’ verwijst naar een jonge vrouw die de leeftijd heeft om te trouwen. Velen denken dat het een getrouwde vrouw uit Jeruzalem is, misschien wel de vrouw van Jesaja. Hij kreeg een zoon bij ‘de profetes’. Dat verwijst naar zijn vrouw. Haar profetische boodschappen zijn voor zover wij weten haar kinderen. Deze zoon werd niet Immanuel genoemd maar Maher-Salal Chas-Baz. Datgene waar deze twee jongens voor staan is vergelijkbaar met Syrië en Israël. Voordat deze jongens de leeftijd hadden bereikt om het goede van het kwade te onderscheiden worden Israël en Syrië verwoest (Jesaja 7:3,16; Jesaja 8:1-4,18).

2. Sommigen suggereren dat Immanuel naar Hizkia verwijst, de zoon van Achaz en de volgende koning. De naam Immanuel wordt hem nergens gegeven.

3. Immanuel is tot op zekere hoogte mysterieus en zijn naam (meestal vertaald als ‘God met ons’) verwijst naar Gods aanwezigheid. Het kan dan ook de speciale Zoon zijn die Jesaja 9 en 11 noemen. Als dat zo is, dan overtreft zijn verheven omschrijving als goddelijk en ‘de telg van Isaï’ alles wat je aan de goede koning Hizkia kunt toekennen (Jesaja 9:6; 11:10).

4. De geboorte uit een ongetrouwde vrouw leidt tot een onwettig kind, geboren uit prostitutie (Deuteronomium 22:20-21). Verwijst God naar zo’n kind als een teken om op te roepen tot geloof? Het Nieuwe Testament daarentegen omschrijft Jezus als Immanuel, op wonderlijke wijze en rein voortgekomen uit een ongetrouwde maar ondertrouwde maagd. Jezus is ook de goddelijke Zoon en de ‘stronk’ en de ‘telg’ van Isaï (Matteüs 1:21-23; 3:17; Jesaja 9:6; 11:1,10; Openbaring 22:16). Misschien vormde een eerdere ‘Immanuel’ voor Achaz een vervulling van de profetie als een voorloper van Christus. Wat we moeten weten, is wat wordt ons verteld: ‘toen de tijd gekomen was zond God zijn Zoon, geboren uit een vrouw’, om ons de aanwezigheid van God met ons te schenken (Galaten 4:4).

`Jesaja 7:14; 55:8-9; 1 Korintiërs 2:9; Galaten 4:4 — Welk teken werd gegeven en welke uitleg?`
