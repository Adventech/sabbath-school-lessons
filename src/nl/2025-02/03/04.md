---
title:  Hosea’s afvallige vrouw
date:   15/04/2025
---

Gods opdracht aan de profeet Hosea behoort misschien wel tot de vreemdste taken die ooit aan zijn dienaren gegeven zijn: trouw opzettelijk met een hoer! God gebruikte Hosea om ons vanuit zijn eigen ogen te laten kijken naar de zonden en rebellie van mensen. In liefde had God een vrouw gekozen, Israël, die vreemdging zodra ze er de kans toe kreeg. Evengoed probeerde Hij het steeds weer opnieuw met haar alsof ze nooit iets fout had gedaan.

`Vergelijk Hosea 1:2 met Hosea 3:1; Openbaring 17:1-2 en Openbaring 18:1-4. Wat betekent hoererij in deze verzen? Wat kan de christelijke kerk leren van Hosea’s verhaal? Welke fouten uit het Oude Testament heeft de kerk ook gemaakt?`

De Bijbel vertelt dat de kerk van Christus in het Nieuwe Testament dezelfde fouten zou maken als het volk Israël in het Oude Testament. Voor hun ballingschap ging Gods verbondsvolk enorm de mist in door zich te mengen in de afgodendiensten van naburige naties. In de beginjaren van de vierde eeuw na Christus, zag de christelijke kerk haar kans schoon, paaide de keizer van Rome, Constantijn, en gaf hem de opdracht een einde te maken aan de ruzies in de kerk. In beide gevallen zocht Gods volk buiten hun relatie met Hem naar ‘oplossingen’ voor hun problemen.

Gods woordkeuze maakt wel duidelijk dat Hij ons niet alleen wil tonen wat we fout hebben gedaan, maar ook hoeveel pijn het Hem doet. Degenen die bedrogen zijn door hun partner kunnen enigszins begrijpen welke verslagenheid onze ontrouw aan Christus in de hemel teweegbrengt. Het mooiste aan Hosea’s verhaal is misschien nog wel dat de profeet alles op alles zet om zijn afgedwaalde vrouw weer thuis te krijgen.

In de laatste oproep aan de mens, waarin God zijn volk opdraagt Babylon te verlaten, moeten we bedenken dat Hij zijn eigen volk aanspreekt, geen vreemdelingen. Hij kent hen door en door. Hij houdt van hen. En terwijl de wereld haar dieptepunt nadert, biedt Hij ons evengoed de verlossing aan die Hij met zijn eigen bloed betaald heeft. Meer dan wat ook, laat het kruis van Christus zien hoe ver de HEER gaat om zijn opstandige volk te redden.

`Hoe kan een kerk, ook die van ons, met vuur spelen als het gaat om geestelijke hoererij?`
