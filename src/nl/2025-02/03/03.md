---
title:  Een knappe bruid
date:   14/04/2025
---

Ezechiël 16 schetst een prachtig beeld van Gods zorg voor zijn volk. In dat hoofdstuk is het volk Israël als een afgedankte baby, te vondeling gelegd op een akker. Hij neemt het mee naar huis, verzorgt het en als het kind volwassen is, trouwt Hij met haar. Een zeer onverwacht huwelijk, dat spreekt voor zich.

`Lees Ezechiël 16:4-14. Hoe denkt God over ons, als u leest hoe de bruid bewonderd wordt?`

God vond Israël ‘heel, heel mooi’ (Ezechiël 16:13) worden onder zijn zorg. Toen God haar aantrof op de akker, zag niemand het volk staan; anderen wezen het af en keken er niet naar om in de hoop dat het zou sterven. Maar hoe meer aandacht God het volk gaf, hoe prachtiger het werd, tot zelfs het gesprek van de dag. Dit geldt vooral voor de beginperiode van de Hebreeuwse koningen, bijvoorbeeld David en Salomo. De koningin van Sheba maakte zelfs een lange reis om de schoonheid van Israël met eigen ogen te zien!

Toch was Israëls pracht en praal uitsluitend te danken aan God. Het volk was als een schoonheid – het gesprek van de dag – juist omdat het zijn bruid was. God zegt ook dat de glans van het volk ‘volmaakt was, want ze kwam van Mij.’ (Ezechiël 16:14) Dit thema is een rode draad in de Bijbel: Gods bruid is prachtig, niet door haar eigen werken, maar omdat God haar liefheeft en haar zo heeft gemaakt. Zo lijken gelovigen ook volmaakt en de hemel waardig, niet omdat ze iets hebben gedaan om dat te verdienen, maar omdat God om hen geeft en hun de verlossing vrijgevig schenkt. We zijn prachtig omdat we bedekt worden door zijn gerechtigheid, de ‘gerechtigheid van God’ (2 Korintiërs 5:21 (NBG)) zelf.

Het volgende vers in Ezechiël verduistert dat beeld: ‘Maar je werd overmoedig omdat je zo mooi was en zo beroemd. Je was ontrouw en pleegde overspel met elke voorbijganger, je bood je aan iedereen aan!’ (Ezechiël 16:15) We zijn geschapen om de goedheid en eer van God uit te dragen. Zodra Gods schepselen beginnen te denken dat hun schoonheid door eigen toedoen komt, is het gedaan met de pracht en praal en liggen problemen op de loer.

`Waarom is het zo gevaarlijk ‘overmoedig te worden’? Oftewel, hoe kunnen we denken dat wij iets kunnen doen om bij God in de gratie te komen of zijn liefde te verdienen? Hoe kunnen we voorkomen hoogmoedig te worden in ons geloof?`
