---
title:  Verdieping
date:   18/04/2025
---

## Het huwelijk als metafoor

### Openbaring 19:1-10

#### IJsbrekervraag

`Wat is het leukste bruiloftsfeest dat je ooit hebt bijgewoond? Waarom was dat zo bijzonder?`

#### Ik Verken

De te bestuderen tekst is de climax van een gedeelte dat begint na de uitstorting van de zeven plagen (16:1-17) en de overwinningskreet ‘Het is voorbij’. Daarna wordt ons het oordeel over Babylon en de grote hoer beschreven (Openbaring 17-18) en dat mondt uit in de vaststelling dat de oordelen die God uitspreekt over de grote hoer rechtvaardig zijn. Dan is het moment aangebroken dat er feestgevierd kan worden en dat is het grote bruiloftsfeest van het lam en de constatering dat alleen God aanbidding toekomt.

#### Ik Bestudeer

Dat er zeven gemeenten, zegels, bazuinen en plagen zijn is duidelijk. Als je goed oplet dan zie je dat Johannes in hoofdstuk 13:1 – 15:4 zevenmaal iets ‘ziet’. In de NBG-vertaling is dat het makkelijkste vast te stellen, want die vertaalt telkens met ‘en ik zag’ (13:1,11; 14:1,6,14 en 15:1,2). Je vindt dat ook in 19:17,19; 20:1,4,11,12; 21:1. In 21:2 staat het opnieuw, maar in het Griekse origineel is de bewoording net even anders. In hoofdstuk 17:1 – 19:11 wordt er tot zevenmaal toe iets ‘gezegd’ (17:1,7; 18:2,4; 19:1,6,9).

`Waar gaan die stemmen in Openbaring 17-18 over?`

`Waar gaan de drie stemmen in Openbaring 19 over? Hoe onderscheiden die zich van hoofdstukken 17-18?`

Het hoofdthema van Openbaring is de grote strijd tussen goed en kwaad, tussen het lam, de leeuw uit de stam van Juda, Michaël oftewel Jezus Christus enerzijds en de draak, de slang, het beest, de duivel oftewel de Satan anderzijds.

`Lees Openbaring 12:7-9. Wat vertelt dit ons over de uitkomst van de strijd?`

`Hoe past 19:1-10, in dat totaalplaatje?`

Lees Openbaring 19:1-10 ook eens in een andere vertaling (bijvoorbeeld de NBG).

`Waar komt die grote menigte ook voor? Zie 7:9-17.`

`Waar kom je de vierentwintig oudsten en de vier wezens tegen? Zie hoofdstuk 4-5. Wat doen die groepen in beide tekstgedeelten?`

`Wie is die bruid en hoe is ze gekleed? Vergelijk Matteüs 22:1-14`

`Let op de reactie van de engel in 19:10. Hoe verschilt die reactie van die van Lucifer? Waarom is deze reactie zo veelzeggend?`

In dit gedeelte komt samen wat God voor zijn schepping doet, de keuze van de mens om deel te zijn van de ‘bruid(sgemeente)’ en de aanbidding van God alleen. Dat is de basis onder Gods koninkrijk waarin het kwaad geen kans meer krijgt.

#### Ik Pas Toe

`Wat kunnen we nu doen om deel te zijn van die bruidsgemeente?`

`Moeten we meer doen dan het bruiloftskleed aanvaarden dat ons wordt aangeboden? Wat zegt dat over datgene waartoe de mens uit eigen kracht in staat is?`

`Hoe leren we nu al te leven als een werkelijke eenheid? Want zo zal het zijn in Gods koninkrijk!`

`Hoe belangrijk is aanbidding in ons dagelijks leven en hoe geven we dat vorm? In dit gedeelte is ook het vonnis dat God uitspreekt van groot belang en de eer en macht die alleen God toekomen.`

`Hoe moeilijk is het voor veel mensen om zich te onderwerpen aan de macht van iemand anders? Waarom is het je onderwerpen aan de macht van God van een heel andere orde?`

`Welke rol speelt aanbidding in je eigen leven? Hoe zorg je ervoor dat je die aanbidding niet beperkt tot die ene dag in de week? Ook al is dat de dag die God heeft ingesteld! Kort samengevat: we zijn zeven dagen adventist/volgeling van Jezus en niet alleen maar ‘zevendedagsadventist’.`

#### Ik bid …

Almachtige Vader in de hemel, aan U en U alleen komt macht, eer en aanbidding toe. Dat is het fundament onder het leven in uw koninkrijk en daar verlangen we naar. Help ons Heer om ook nu in aanbidding van U te leven en te handelen en vergeef ons als we daar telkens weer in tekort schieten. Amen.
