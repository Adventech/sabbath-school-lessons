---
title:  Eén vlees
date:   13/04/2025
---

Verscheidene metaforen in de Bijbel benadrukken dat de intimiteit waar God met de mens naar verlangt nog veel hechter is dan het huwelijksverbond. Deze vergelijking komt zo vaak voor in de Bijbel – en wordt zelfs bij naam genoemd in Openbaring – dat je er als Bijbellezer bijna verplicht toe bent te ontdekken wat God hier precies mee bedoelt.

`Lees Genesis 2:23-25 en Efeziërs 5:29-32. In welke opzichten laat het huwelijk zien hoe Christus omgaat met mensen?`

In één van Jezus’ gesprekken met de farizeeën verwees Hij naar het verhaal uit Genesis over het huwelijk tussen Adam en Eva. Daarop stelden de farizeeën direct de vraag: ‘Waarom heeft Mozes dan voorgeschreven haar een scheidingsbrief te geven en haar zo te verstoten?’ (Matteüs 19:9) Mozes had een hele bijzondere status in de ogen van het Joodse volk. Moet u nagaan dat ze de Maker van het huwelijk tegenspraken door Hem zijn eigen profeet voor de voeten te gooien. Het was niet de eerste en zeker niet de laatste keer dat ze zo met Jezus omgingen: maar al te vaak probeerden ze te bewijzen dat zijn onderricht niet op één lijn stond met de Schriften.

Vanaf de schepping is een levenslang en trouw huwelijk Gods ideaal geweest voor de mens. Toch heeft de zonde dit prachtige geschenk van God door het slijk gehaald. Aangezien de Bijbel het huwelijk zo belangrijk vindt, is het geen toeval dat juist deze instelling constant onder vuur ligt. Net als de sabbat is het één van de twee cadeaus die ons in de hof van Eden zijn gegeven. Beide geschenken dragen ook uit wat een intieme band God wil hebben met zijn schepselen.

Het huwelijk, de innigste verbintenis tussen twee onvolmaakte mensen, zal altijd voor spanningen zorgen. Een huwelijk tussen de kerk en Christus is de verbintenis tussen een volmaakte Verlosser en een zeer onvolmaakte bruid. Toch kan een goed huwelijk ons leren over Gods liefde.

`Nu volgen drie richtlijnen voor het huwelijk. Ten eerste, vergeef je partner, al heeft hij/ zij het niet verdiend. Christus vergeeft ons tenslotte ook, al hebben we er geen recht op. Ten tweede, sluit je niet af van je partner, al heeft hij/zij fouten en gebreken. Christus keert zich ook niet van ons af, al gaan we zo vaak de mist in. Ten derde, net zoals Christus zich voor ons gegeven heeft, zet ook uzelf op de tweede plaats en uw partner op de eerste. Waarom helpen deze drie richtlijnen uit de Bijbel ons te zien hoe God niet alleen met ons omgaat, maar ook ons huwelijk sterkt?`
