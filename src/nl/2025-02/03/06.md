---
title:  De hoer veroordeeld
date:   17/04/2025
---

`Lees Openbaring 19:1-19. Op één en hetzelfde moment worden twee dingen gevierd: de afwezigheid van de hoer en het huwelijk van Christus met zijn bruid. Waarom geven beide situaties blijk van Gods rechtvaardige en liefdevolle karakter?`

Ontrouw brengt een verdrietige en hoge prijs met zich mee. De misstap beïnvloedt ook de levens van kinderen en anderen. Zelfs de meest geduldige partner die kwaad is aangedaan, kan uiteindelijk tot de conclusie komen dat een onomkeerbaar punt is bereikt en het huwelijk voorgoed beschadigd is. Als we zo ver zijn gekomen dat ons hart verhard is en er geen vergeving mogelijk is, heeft het geen zin verder te gaan en het enorme verdriet om de zonde te laten voortduren. Natuurlijk zullen we verdriet hebben om degenen die verloren gaan, maar degenen die geleden hebben onder het gewicht van de zonde zullen ook vieren dat het eindelijk voorbij is – en dat de wereld hersteld wordt zoals God het van begin af aan voor ogen had. Nooit zal iemand zich meer tegen God keren, omdat we door bittere ervaring hebben geleerd dat God gelijk had: zodra we Hem van de hand wijzen, dreigt de vernietiging.

`Lees Openbaring 21:1-4. Waarom komt het huwelijk hier opnieuw ter sprake? Waarom is dat beeld zo hoopvol en veelbelovend? Welke zekerheid bieden deze verzen ons dat de hoop werkelijkheid zal worden?`

‘Het huwelijk, een verbond voor het leven, vertegenwoordigt de eenheid tussen Christus en zijn kerk. Zoals Christus met de kerk omgaat, zo zouden man en vrouw met elkaar om moeten gaan.’ (Ellen White, Testimonies for the Church, deel 7, blz. 46.) Wij kunnen ons niet voorstellen hoeveel verdriet Christus voelde toen de mens Hem afwees en de liefde die Hem toekwam aan andere goden schonk. Toch gaf Hij zijn leven voor ons en betaalde de prijs voor onze afvalligheid en ontrouw. Zo maakte Hij het voor ons mogelijk aanspraak te maken op de belofte van een eeuwig leven, zodra we onze zonden belijden en ze nalaten.

`Lees 1 Petrus 1:18-19. Waarom mogen we er zeker van zijn dat Openbaring 21:1-4 werkelijkheid zal worden?`
