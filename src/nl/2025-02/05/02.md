---
title:  Het eerste gebod
date:   27/04/2025
---

De hof van Eden was een klaslokaal voor Gods eerste mensenpaar, een plaats waar hun omgang met de schepping hun en hun kinderen meer en meer zou leren over de Schepper. ‘Niet alleen stond het heilige paar onder de vaderlijke zorg van God als zijn kinderen’, zo schrijft Ellen White, ‘ook waren ze leerlingen die onderricht ontvingen van de Schepper […] De verborgenheden van het zichtbaar universum – ‘de wonderwerken van de Volmaakte in kennis’ (Job 37:16) – verschaften hun een onuitputtelijke bron van onderricht en genot.’ (Ellen White, Patriarchen en profeten, blz. 25.)

`Lees Genesis 2:9-17. Wat was het eerste gebod, de eerste waarschuwing die God de mensheid gaf? Waarom was dit gebod zo belangrijk?`

De stam van het werkwoord tswh, ‘opdragen’, verschijnt voor het eerst in Genesis 2:16. God draagt de mensen dan op niet te eten van de boom van de kennis van goed en kwaad. Waarom verbood Hij wijsheid te vergaren? Is het niet goed ervaringen op te doen en meer te leren? De Bijbel zegt van niet: God wilde zijn volk op zo’n manier onderwijzen dat ze niet de ellende zouden kennen die sommige wijsheid brengt. Kijk bijvoorbeeld maar hoe het de mensen verging toen ze over zichzelf wilden heersen in plaats van door God geleid te worden.

Zoals we vorige week hebben geleerd, onthulde de HEER duizenden jaren later aan Israël wat hun vraag om een koning tot gevolg zou hebben. Ook zei Hij zijn volk dat hun keuze om niet onder zijn directe leiding te staan onomkeerbaar zou zijn. Hoe slechter de koningen van Israël werden, hoe leuker Gods verbondsvolk de wereld begon te vinden en hoe minder ze zijn doel met hen naleefden. En dus gaf Hij hun waar ze om gevraagd hadden: een menselijke regering.

Het kan ons veel leren om Daniël met die bril te lezen: de reeks koninkrijken in de visioenen van het boek keurt de ‘volken’ – de heidenen – niet alleen af. Het veroordeelt ook de fouten die Israël had gemaakt, dat ze zijn mitswot (geboden) niet wilden naleven. Eeuwenlange onderdrukking, in plaats van de vrijheid die ze in Eden hadden genoten, zou het nieuwe klaslokaal worden waar welwillende harten konden zien hoezeer de koninkrijken van deze wereld verschillen van Gods regering.

`Welke waarheden kunnen we, ook nu nog, beter in het verborgene laten? Waarom helpt het ons het verbod in Eden te begrijpen?`
