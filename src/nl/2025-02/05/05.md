---
title:  Tussen land en zee
date:   30/04/2025
---

De metaforen van land en zee in de Bijbel zijn, met name in profetieën, heel behulpzaam. Zo staan de symbolen, land en zee, in bijbelse profetieën altijd haaks op elkaar. ‘Als aarde en zee elkaars tegenovergestelde zijn, staat de aarde – symbolisch gezien – voor de geordende wereld, soms zelfs het volk van Israël. De zee daarentegen verwijst naar de heidense volken die het land bedreigen zoals de zee het land probeert te overmeesteren.’ 
> Beatrice S. Neall, ‘Sealed Saints and the Tribulation’, in Symposium on Relevation, Book 1, ed. Frank B. Holbrook, (Silver Spring, MD: Biblical Research Institute, General Conference of Seventh-day Adventists, 1992), blz. 260.

In deze gedachtegang is het land een stabiele plek, verankerd in Gods leiding: de zee vertegenwoordigt de instabiele onrust bij volken die vanuit trots te werk gaan.

`Lees nu Openbaring 12:15-16 en Openbaring 13:1, 11. Denk daarbij aan de betekenis van zee en aarde. Merk op hoe water en land elkaars tegenovergestelde zijn. Hoe worden deze beelden ingezet? Wat kunnen ze ons leren over de betekenis van profetieën?`

De draak gebruikt water om de vrouw (de kerk) te vervolgen. Zoals we gezien hebben, staat water in profetieën voor aardse regeringen en de chaos en onrust die ze vaak met zich meebrengen. En zo heeft Satan door de geschiedenis heen steeds weer de meerderheid ingezet, aangestuurd door hun leiders, om Gods volk te vervolgen. Zevendedagsadventisten zijn het erover eens dat Openbaring 12:16 in vervulling ging toen de vervolgde gelovigen de Nieuwe Wereld binnengingen. Gezien onze interpretatie van land en zee, wat betekent het dan dat de Amerikaanse Republiek gesticht werd?

Zou het ‘de aarde’ kunnen zijn, zoals voorheen het ‘Beloofde Land’ – een plek die apart gezet was voor Gods volk? Lijkt het eerste beest dat aan land komt daarom op een lam? Amerika is in geen geval het ‘Nieuwe Israël’, al kwamen de eerste pioniers in de verleiding het zo te zien. Toch is het lange tijd het land geweest dat miljoenen mensen, vervolgd om hun geloof, godsdienstvrijheid bood.

Jammer genoeg zal dit dier, dat op een lam lijkt, op een dag spreken ‘als een draak.’ (Openbaring 13:11) De Verenigde Staten, een baken van religieuze vrijheid voor de vervolgden, zal gelovigen zélf onderdrukken! Nog een gevolg van de keuze van mensen om zichzelf te regeren in plaats van onder Gods leiding te staan.
