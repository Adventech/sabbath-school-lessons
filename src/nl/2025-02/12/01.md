---
title:  Voorlopers
date:   14/06/2025
---

### Lezen

Daniël 2:31-45; Daniël 3:1-12, 17-18; Openbaring 13:11-17; Romeinen 1:18-25; Handelingen 12:1-17; Matteüs 12:9-14

> <p>Kerntekst</p> 
> `‘God heeft ons niet een geest van lafhartigheid gegeven, maar een geest van kracht, liefde en bezonnenheid.’ 2 Timoteüs 1:7`

Deze week richten we onze aandacht op twee andere Bijbelverhalen die de gebeurtenissen in de eindtijd op hun eigen unieke manier voorspellen. Eerst bestuderen we de opmerkelijke overeenkomsten tussen de ervaringen van Sadrach, Mesach en Abednego en de situatie in Openbaring 13. Vervolgens is het Nieuwe Testament aan de beurt, waar de belevenissen van de vroege christenen ons eveneens vertellen wat ons te wachten staat tussen nu en Christus’ wederkomst. Beide verhalen getuigen van opmerkelijke moed en bieden handvatten om vrede te ervaren, hoe moeilijk de omstandigheden ook zijn.

Steeds weer deed Jezus uitspraken als ‘Vrees niet’ en ‘Waarom maakt u zich zorgen?’ Het is belangrijk te onthouden dat de profetieën om Christus draaien. Diezelfde raad zouden we dus moeten vinden in de voorspellingen over de eindtijd. ‘Wees niet ongerust,’ instrueerde Hij zijn leerlingen, ‘maar vertrouw op God en op Mij.’ (Johannes 14:1)

De eindtijd zal ongetwijfeld een uitdaging zijn en een beproeving voor degenen die God trouw willen blijven. Toch moeten we daar hoopvol naar uitkijken en onze angst laten varen.

_Op sabbat 21 juni bespreken we met elkaar deze les._
