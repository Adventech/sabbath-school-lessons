---
title:  Daniël 2 en het historicisme
date:   15/06/2025
---

Eén van de meest bijzondere profetieën in de Bijbel is te lezen in Daniël 2. Meer dan 500 jaar voor Christus vat de profeet de wereldgeschiedenis in een notendop samen, vanaf zijn eigen tijd in Babylon, opgevolgd door Medo-Perzië, Griekenland, Rome en de ondergang van het Romeinse rijk tot aan het huidige Europa. Over deze Europese volken wordt voorspeld dat ‘die delen zich zullen vermengen in het nageslacht, maar ze zich niet zullen verbinden, zoals ijzer zich niet met leem laat verbinden.’ (Daniël 2:43) Deze profetie is op wonderlijke wijze in vervulling gegaan. Ondanks alle huwelijken tussen mensen uit deze naties (van prinsen tot het gewone volk), eenheid is er nooit geweest.

Zo staat de Britse monarchie bekend als ‘Huis Windsor’ (The House of Windsor), een oer-Engelse naam. Toch is die naam nog redelijk recent gegeven, in 1917. Voor die tijd stond de koninklijke familie bekend als Saxe-Coburg-Gotha, een typisch Germaanse naam. Veel leden van het Britse koningshuis waren – door ‘zich te vermengen in het nageslacht’ – familie van de Germanen. Die bloedbanden weerhielden hen er niet van elkaar de oorlog te verklaren. Zo kwam het dat ze zich tijdens de Tweede Wereldoorlog distantieerden van hun gehate vijanden en hun naam veranderden naar Huis Windsor.

`Lees Daniël 2:31-45. Wat droomde Nebukadnessar? Wat zei Daniël dat de droom betekende?`

Alle apocalyptische profetieën in Daniël baseren zich op het fundament dat Daniël 2 legt. Net als Daniël 2 vertellen ook de andere profetieën hoe wereldrijken elkaar afwisselen tot God zijn eeuwig koninkrijk sticht (Zie: Daniël 2:44; Daniël 7:13-14). Met andere woorden, de profetieën getuigen van een onafgebroken stroom aan koninkrijken die de geschiedenis rijk is, vanaf de oudheid en de rijken die nog zouden komen tot aan de tijd waarin wij zelf leven. Dat noemen we ook wel de historische interpretatie van de profetieën en dat is de uitleg waar de teksten om vragen. Zonder deze historische benadering zullen we nooit goed begrijpen welke voorspellingen het boek Openbaring doet over gebeurtenissen in de eindtijd.

`Waarom bewijst Daniël 2 niet alleen dat God de toekomst kent, maar dat Hij daar ook de regie over heeft?`
