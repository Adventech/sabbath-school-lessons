---
title:  Het beeld aanbidden (2.0)
date:   17/06/2025
---

Bijbelgeleerden leggen Daniël 3 al lange tijd naast de voorspellingen in Openbaring over de eindtijd. En terecht ook, aangezien Daniël 3 – door het bevel uit te vaardigen ‘in aanbidding voor het beeld te buigen,’ (Daniël 3:15) waar bij overtreding zelfs de doodstraf op stond – enorm lijkt op de opdracht in Openbaring een ander beeld te aanbidden, eveneens met de dood als sanctie. ‘Het kreeg macht om dat beeld leven in te blazen, zodat het beeld van het beest ook kon spreken en ervoor kon zorgen dat iedereen die het beeld niet aanbad, gedood zou worden.’ (Openbaring 13:15)

`Lees Openbaring 13:11-17; Openbaring 14:9, 11-12; Openbaring 16:2; Openbaring 19:20; Openbaring 20:4. Waarin verschillen Gods geboden van menselijke bevelen?`

Gods volk wordt opgedragen ontzag te hebben voor ‘Hem die hemel en aarde, zee en waterbronnen geschapen heeft.’ (Openbaring 14:7) Kortom, de Schepper te aanbidden in plaats van het beest en zijn beeld. De drie Hebreeuwse jongens kwamen voor een soortgelijk probleem te staan en weigerden iets of iemand anders te aanbidden dan diezelfde scheppende God. Hoeveel tijd er ook zit tussen de gebeurtenissen op de vlakte van Dura, waar ze het beeld moesten aanbidden, en het bevel de Schepper te eren en wat wereldwijd zal gebeuren als het decreet komt het beeld te aanbidden en de Schepper links te laten liggen – het draait om hetzelfde punt.

`Lees Romeinen 1:18-25 (let op de overeenkomst tussen Romeinen 1:18 en Openbaring 14:9-10 als het gaat om ‘de wraak van God’). Waarom komt het bevel om het beeld te aanbidden uiteindelijk toch ook weer neer op de vraag bij wie onze loyaliteit ligt?`

Aanbidding betekent niet alleen dat je je neerbuigt en wierook brandt, dat is slechts een vorm ervan. We aanbidden dat- of diegene waar we het meest trouw aan zijn. Als u bedenkt wie God is, onze Schepper en – na alles wat Hij voor ons in Jezus heeft gedaan – onze Verlosser, dan zouden we alleen Hem moeten eren. Al het andere is afgoderij. Misschien verklaart dat de harde klank in Jezus’ uitspraak: ‘Wie niet met Mij is, is tegen Mij, en wie niet met Mij samenbrengt, drijft uiteen.’ (Matteüs 12:30) De eindtijd zal deze woorden met verstrekkende gevolgen aan het licht brengen.
