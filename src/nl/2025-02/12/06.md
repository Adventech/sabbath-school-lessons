---
title:  Het merkteken van het beest
date:   19/06/2025
---

Met het verstrijken van de jaren is bij sommigen de twijfel en soms zelfs de scepsis toegenomen dat onze interpretatie van de eindtijd, evenals de centrale plek die wij daarin geven aan de strijd om de sabbat en de zondag, niet klopt: er hangt ons geen doodvonnis boven het hoofd en het bevel het merkteken van het beest te aanbidden is niet uitgevaardigd. Toch is het boek Openbaring heel duidelijk: of we aanbidden de Schepper of we vereren het beest en zijn beeld. De sabbat van de zevende dag is hét fundamentele teken – het was er al in de hof van Eden (Zie: Genesis 2:1-3) - dat God de Schepper is.

Het zou ons dan ook niet moeten verbazen dat de sabbat de spil vormt in de strijd om de Schepper te aanbidden. Ook is het geen toeval dat het beest juist het vierde gebod, de sabbat van de zevende dag, veranderd heeft naar de zondag, waar de Bijbel helemaal geen opdracht toe geeft. Als we dat in gedachten houden, is het heel logisch dat de sabbat en zondag een belangrijke rol zullen spelen in de strijd om aanbidding – nogmaals: of we vereren de Schepper (Zie: Openbaring 14:6-7) of het beest. In het Nieuwe Testament vinden we opnieuw een voorloper die dit conflict tussen de sabbat van de zevende dag en een door mensen vervaardigde wet weerspiegelt.

`Lees Matteüs 12:9-14 en Johannes 5:1-16. Waarom wilden de religieuze leiders Jezus doden?`

Hoe reageerden de godsdienstige leiders in Matteüs 12, toen Jezus een man met een misvormde hand op sabbat genas? (Matteüs 12:9-13) ‘De farizeeën vertrokken en overlegden hoe ze Hem uit de weg konden ruimen.’ (Matteüs 12:14) Iemand ter dood brengen vanwege de sabbat, de zevende dag? In Johannes 5:1-16, na weer een wonderlijke genezing op sabbat, ‘was het omdat Jezus zulke dingen deed op sabbat, dat de Joden Hem wilden vervolgen.’ (Johannes 5:16) Iemand doden vanwege een menselijke traditie (nergens verbiedt de Bijbel het genezen op sabbat, zoals de Bijbel ook niet opdraagt de sabbat te verruilen voor de zondag)? Al heeft dit specifieke voorval niet zoveel van doen met de eindtijd, het komt erbij in de buurt: een door mensen gemaakte wet staat lijnrecht tegenover Gods wet en in beide situaties draait het om het gebod de bijbelse sabbat te houden.

`Je leven verliezen om Gods geboden? Welke argumenten kunnen we aandragen om daar onderuit te komen?`
