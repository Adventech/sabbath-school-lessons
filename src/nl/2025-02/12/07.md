---
title:  Verdere studie
date:   20/06/2025
---

# Lees

Ellen White, ‘Gods volk verlost’, blz. 639-656 in De grote strijd.

‘In alle eeuwen heeft God door middel van heilige engelen tot hulp en verlossing van zijn volk gewerkt. Hemelse wezens hebben een werkzaam aandeel genomen aan de zaken van de mensen. Ze zijn verschenen in klederen, die als de bliksem blonken; ze zijn als mensen gekomen, in het gewaad van reizigers. Engelen zijn in menselijke gedaante aan Godsmannen verschenen. Ze hebben op de middag onder de eikenbomen gerust, alsof ze vermoeid waren. Ze hebben de gastvrijheid van huisgezinnen aangenomen. Ze hebben zich als gidsen voorgedaan aan reizigers in het donker. Ze hebben met hun eigen handen het vuur op het altaar ontstoken. Ze hebben de deur van gevangenissen geopend, en de dienstknechten des Heren in vrijheid gesteld. Met de gehele wapenuitrusting des hemels toegerust, kwamen ze de steen van het graf van de Heiland afwentelen.

Engelen zijn dikwijls in menselijke gedaante in de vergaderingen van de rechtvaardigen, en bezoeken evenzeer de bijeenkomsten van de goddelozen, gelijk als toen ze naar Sodom gingen, om de daden van de inwoners op te tekenen, en te bepalen of ze de grens van Gods verdraagzaamheid overschreden hadden. De Heer schept behagen in genade; en ter wille van enige weinigen die Hem waarlijk dienen, houdt Hij onheiligen terug, en verlengt de vrede van menigten. Weinig vermoeden de zondaren tegen God dat ze hun eigen leven verschuldigd zijn aan die weinige getrouwen, die ze met zoveel behagen bespotten en verdrukken.’ (Ellen White, De grote strijd, blz. 737.)

**Gespreksvragen**

` Lees 2 Timoteüs 1:7. Bespreek welke profetische voorspellingen u de meeste angst aanjagen. Hoe kunnen we die angstige houding laten varen en ons vastklampen aan Gods hoopvolle boodschap, al lezen we over profetieën die voorspellen dat we vervolgd zullen worden om ons geloof?`

`Het is nu misschien moeilijk te geloven dat het houden van de sabbat of de zondag het ijkpunt zal vormen van de laatste strijd, maar kijk eens hoe snel de wereld op z’n kop kan komen te staan. Waarom zouden we ons geloof dus niet moeten baseren op instabiele gebeurtenissen om ons heen, maar alleen op het beproefde Woord van God?`

`Denk aan Daniël 2 (en Daniël 7). Alle koninkrijken kwamen en gingen zoals de voorspelling luidde. Vandaag de dag weten we dat de profetieën zijn uitgekomen, omdat we terug kunnen kijken in de tijd. Slechts één koninkrijk ligt nu nog voor ons. Welk koninkrijk is dat? Waarom kunnen we er absoluut zeker van zijn dat ook dit koninkrijk zal komen, zoals de profetie voorspelt?`
