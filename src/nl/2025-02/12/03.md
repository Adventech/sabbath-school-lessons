---
title:  Het beeld aanbidden
date:   16/06/2025
---

Het respect dat Nebukadnessar aanvankelijk had voor Daniël en zijn God, omdat hij versteld stond om wat Daniël had gedaan, (Zie: Daniël 2 (46-48)) was van korte duur.

`Lees Daniël 3:1-12. Waarom is het zo opvallend dat het beeld van massief goud gemaakt was en dat de koning gebood het te aanbidden?`

De koning had zichtbaar maling aan Gods boodschap toen hij de opdracht gaf een volledig gouden beeld te maken. De onderliggende boodschap? Babylon gaat nooit ten onder en Nebukadnessar blijft voor altijd op de troon. Wie aan dat vooruitzicht durfde te twijfelen, werd ter dood gebracht. Wat een krachtig bewijs dat onze menselijke honger naar status ons binnen een mum van tijd kan verblinden, zodat we niet zien hoe de grote strijd werkelijk zal verlopen.

In zekere zin lijkt Nebukadnessar behoorlijk op Lucifer: hij was ambitieus, had een hoge dunk van zichzelf en was hooghartig genoeg om openlijk in opstand te komen tegen Gods gezag. Natuurlijk zijn er ook verschillen: Nebukadnessar kwam uiteindelijk tot geloof in God en we zullen hem heel waarschijnlijk tegenkomen in het koninkrijk waar hij aanvankelijk zo’n moeite mee had.

`Lees Daniël 3:17-18. Welke woorden spraken de drie Hebreeuwse jongemannen in weerwil van de koning? Wat leert ons dit over geloof en wat het soms van ons vraagt?`

Deze drie jongemannen hadden zich makkelijk uit hun situatie kunnen praten. Gedroegen ze zich per slot van rekening niet een beetje fanatiek dat ze zich levend lieten verbranden, alleen omdat ze weigerden voor het beeld te buigen? Hadden ze niet net kunnen doen alsof, dat ze even vooroverbogen om hun schoenveters te strikken terwijl ze eigenlijk tot hun eigen God baden? Moesten ze hier werkelijk alles voor op het spel zetten? Blijkbaar vonden zij van wel; uit hun woorden kunnen we zelfs opmaken dat ze hun leven ervoor wilden geven.

`Hoe kunnen we op onze hoede blijven om eventuele compromissen goed te praten? Welke waarschuwing geeft dit vers ons: ‘Wie betrouwbaar is in het geringste, is ook betrouwbaar als het om veel gaat, en wie oneerlijk is in het geringste, is ook oneerlijk als het om veel gaat?’ (Lucas 16:10)`
