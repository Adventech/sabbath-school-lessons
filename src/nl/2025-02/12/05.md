---
title:  Vervolging in de eerste gemeente
date:   18/06/2025
---

Niet alleen het Oude Testament bevat vooruitwijzingen naar de eindtijd. Ook in het Nieuwe Testament is dat het geval. Het leven was zeker niet makkelijk voor de eerste christenen. Vele geloofsgenoten konden hen niet uitstaan, aangezien ze hen als bedreiging zagen voor de nalatenschap van Mozes. Ook hing de wraak van het heidense Romeinse Rijk boven hun hoofd. ‘De machten van aarde en hel stelden zich in slagorde tegen Christus, in de persoon van zijn volgelingen. Het heidendom voorzag dat, indien het evangelie triomfeerde, zijn tempels en altaren verwoest zouden worden; vandaar dat het zijn strijdkrachten verzamelde om het christendom de dood aan te doen. Het vuur der vervolging werd ontstoken.’ (Ellen White, De grote strijd, blz. 44.) Er is een verhaal in het boek Handelingen dat heel treffend omschrijft wat Gods volk te wachten staat in de aanloop naar de periode waarin Openbaring 13 zich afspeelt.

`Lees Handelingen 12:1-17. In welke opzichten voorspelt dit verhaal de gebeurtenissen in de eindtijd?`

Jakobus was onthoofd en Petrus was de volgende in de rij: zodra je christen werd, stond je op de zwarte lijst. Eén van de meest opvallende dingen in dit verhaal is dat Petrus slaapt tijdens misschien wel de ergste nacht van zijn leven – en hij slaapt zo diep dat een engel hem aan moest stoten om hem wakker te maken! Petrus werd op wonderlijke wijze bevrijd en wist de groep gelovigen te bereiken die versteld stonden om zijn bevrijding, al hadden ze ervoor gebeden. De Bijbel zegt dat ze enorm verbaasd waren – wat je doet afvragen hoe vaak we bidden en bijna niet durven te geloven dat God dat gebed daadwerkelijk zal verhoren.

Sommige gelovigen werden gespaard, anderen vonden de dood. Hoe dichter we bij de eindtijd komen, des te meer hun ervaring de onze zal worden. Zelfs Petrus, eens in leven gehouden, stierf omwille van zijn geloof. Van tevoren had Jezus hem dat al gezegd: ‘Werkelijk, Ik verzeker je, toen je jong was deed je zelf je gordel om en ging je waarheen je wilde, maar wanneer je oud wordt, zal een ander je handen grijpen, je je gordel omdoen en je brengen waar je niet naartoe wilt.’ (Johannes 21:18-19)

`Is het u opgevallen dat Jezus, direct nadat Hij Petrus’ dood had voorspeld, hem evengoed zei ‘Volg Mij’? Waarom zou dus zelfs de dreiging van de dood ons niet moeten weerhouden de Heer te volgen?`
