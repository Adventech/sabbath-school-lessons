---
title:  Leer verdwaalden uw weg
date:   22/05/2025
---

Nadat de Heer aan Jesaja was verschenen in de troonzaal, zoals Jesaja 6:1-8 omschrijft, en Jesaja te horen had gekregen dat zijn ‘schuld geweken was’ en ‘zijn zonden teniet waren gedaan’, greep hij Gods opdracht met beide handen aan en zei: ‘Hier ben ik, stuur mij.’ (Jesaja 6:8) Pas toen hij wist dat er geen scheiding was tussen God en hem, was hij er (ondanks zijn tekortkomingen) klaar voor het werk van de Heer te doen. Geldt dat niet ook voor ons? Hoe kunnen we aan anderen over verlossing getuigen als we het zelf niet ervaren hebben? Die ervaring wordt ons deel door geloof in Jezus en door wat Hij voor ons heeft gedaan.

`Lees Psalm 51:7-15. Wat belooft David te doen nadat zijn zonde vergeven en vergeten is?`

Bij God zijn leidt er uiteindelijk toe dat je een taak krijgt toebedeeld. In zijn wijsheid heeft God de verlosten opgedragen zijn woordvoerders te zijn voor een gevallen wereld. Op een zeker moment is de invloed van zijn volk niet langer te ontkennen. Openbaring 18:1 getuigt dat zijn laatste oproep aan een gevallen mensheid de hele aarde zal verlichten.

‘Zodra iemand tot Christus is gekomen, wordt in het hart een verlangen geboren om aan anderen door te geven welk een dierbare vriend hij in Jezus heeft gevonden. Zo iemand kan de reddende en heiligende waarheid niet voor zichzelf houden. Als we bekleed zijn met de gerechtigheid van Christus en als we vervuld zijn van de vreugde van zijn inwonende Geest, zullen we niet in staat zijn te zwijgen. Als we hebben ervaren en ontdekt dat de Heer goed is, hebben we iets om verder te vertellen. Wij zullen anderen uitnodigen om in zijn nabijheid te komen, net als Filippus deed, toen hij de zaligmaker had gevonden.’ (Jesaja 6:8)

In Openbaring 14 verkondigen de drie engelen een ‘eeuwig evangelie.’ (Openbaring 14:6) Nog voordat de wereld wordt opgeroepen Hem te aanbidden ‘die hemel en aarde, zee en waterbronnen geschapen heeft’ (Openbaring 14:7) of te horen krijgt dat Babylon gevallen is (Openbaring 14:8) en dat ‘het beest en zijn beeld’ (Openbaring 14:9) aanbeden worden, wijzen de engelen op het fundament van het evangelie; verlossing in Jezus. Hun waarschuwingen en boodschap zijn per slot van rekening van generlei waarde zonder de hoop en de belofte die de verkondigers van deze boodschap in Jezus koesteren en door wat Hij voor hen heeft gedaan. Zonder het ‘eeuwig evangelie’ blijft er weinig waardevols over om met de wereld te delen.

`Bedenk dat de engelen onze aandacht eerst richten op het ‘eeuwig evangelie’, nog voordat ze hun boodschap brengen. Hoe centraal zou deze waarheid moeten staan in ons geloof?`
