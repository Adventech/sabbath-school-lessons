---
title:  Psalm 5
date:   21/05/2025
---

`Lees Psalm 5. In deze psalm zet David de verlorenen en geredden lijnrecht tegenover elkaar. Vergelijk het taalgebruik in deze psalm met dat in Openbaring 14:1-12. Welke overeenkomsten ziet u? Wat betekent het dus deel uit te maken van Gods laatste overblijfsel in de eindtijd?`

David laat er geen twijfel over bestaan dat het kwaad ‘niet welkom is’ (Psalm 5:5) bij God. Door de tabernakel kon God bij zijn volk wonen. Dat zal ook zo zijn in het koninkrijk van Christus (Zie: Openbaring 21:3). Zij die Gods troon naderen, moeten verlost zijn. Het onderwerp van aanbidding waar David het in Psalm 5:8 over heeft, is eveneens betekenisvol: daar draait de grote strijd per slot van rekening om. In Openbaring 13 komt het woord ‘aanbidding’ zes keer voor. De drie-engelenboodschap roept de mensheid op ‘Hem te aanbidden, die […] geschapen heeft.’ (Openbaring 14:7)

David ‘buigt zich in ontzag’ voor God, terwijl het overblijfsel de wereld aanmoedigt ‘ontzag te hebben voor God en Hem eer te geven, want nu is de tijd gekomen dat Hij zijn oordeel zal vellen.’ (Openbaring 14:7) Heeft u ook gelezen in Openbaring 14 dat bij de verlosten ‘geen leugen over hun lippen komt?’ (Openbaring 14:5) Zij vertellen te allen tijde de waarheid, aangezien hun woorden en daden Gods rechtvaardige karakter uitdragen. Over de goddelozen daarentegen zegt David dat ‘onwaarheid uit hun mond komt.’ (Psalm 5:10)

Wat een verbluffend tafereel schetst Johannes in het hart van Openbaring: eenvoudige zondaren zijn vrijgekocht en hebben het voorrecht in Gods aanwezigheid te vertoeven. Dit privilege is niet aan henzelf te danken; het is hun geschonken doordat het lam van God – de rechtvaardige mensenzoon – naast hen staat. Ze zijn vergeven en verlost; ze hoeven hun last niet langer zelf te dragen (Vergelijk met: Psalm 5:11). Het lam heeft het immers op zich genomen (Vergelijk met: Jesaja 53:12 en 2 Korintiërs 5:21). Als Gods naam eenmaal op je hart geschreven staat, kan je niet stil blijven. ‘Luid’ (Openbaring 14:7) doet Gods volk een laatste genadige oproep: ‘Er is vreugde bij allen die schuilen bij U, eeuwige jubel omdat U hen beschermt, wie uw naam beminnen juichen U toe!’ (Psalm 5:12)

Stelt u zich eens voor dat u voor een heilige en perfecte God staat in het oordeel en dat al uw daden open en bloot voor Hem liggen. Met dat vooruitzicht in het verschiet, hoezeer heeft u Christus’ gerechtigheid nodig?
