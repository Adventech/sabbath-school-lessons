---
title:  Onze hogepriester
date:   18/05/2025
---

Hoewel Mozes de bouw van de tabernakel overzag, kreeg hij niet de vrije hand in het ontwerp ervan. God gaf hem de blauwdruk die hij stipt moest volgen. ‘Houd je bij het maken ervan aan het ontwerp dat je hier op de berg getoond is.’ (Exodus 25:40) Het boek Hebreeën vertelt ons dat dit ontwerp een kopie was van het hemels heiligdom.

`Lees Hebreeën 9:11-15, over Christus als onze hogepriester in het hemels heiligdom. Wat leren deze verzen over wat Hij voor ons doet?`

Het aardse heiligdom weerspiegelt Jezus met verbazingwekkende nauwkeurigheid, in zowel de priesters en offers als de meubelstukken en de aankleding ervan. Alles wijst op Jezus. Zoals we weten, loopt het boek Openbaring over van de beelden uit het heiligdom. In de eerste paar verzen komt de kandelaar al aan bod, de ark van het verbond staat centraal in hoofdstuk 4 en zo zijn er nog talloze verwijzingen naar de tabernakel. Als we het heiligdom uit het Oude Testament niet begrijpen, kunnen we Johannes’ visioenen met geen mogelijkheid interpreteren. Paulus schrijft dat Israëls ervaringen ‘ons tot voorbeeld moeten strekken; het is geschreven om ons, voor wie het einde van de tijd gekomen is, te waarschuwen.’ (1 Korintiërs 10:11)

Een gedetailleerde studie van het heiligdom levert ongelooflijk veel op. In het boek Psalmen staat een belangrijk handvat om elk detail te duiden: wat de tempel betekende voor Gods volk. Ook vangen we een glimp op hoeveel belang David hechtte aan het heiligdom en zijn diensten en hoe Gods volk uitkeek naar wat de messias voor hen zou doen. De waarde van de Psalmen ligt niet alleen in de types die ons Jezus helpen zien. We krijgen ook een inkijkje in de ervaringen van degenen die begrepen wat God ons door het heiligdom wil leren. Zo kunnen we zelf groeien in kennis en in onze ervaring met God.

`Lees Psalm 122. In deze tijd is er geen aards ‘huis van de HEER’ (het is er eenvoudigweg niet en al zou het op exact dezelfde plek gebouwd worden, het is betekenisloos). Hoe kan deze Psalm ons toch bemoedigen om wat Christus voor ons heeft gedaan? Denk aan thema’s als vrede, veiligheid, lof en oordeel.`
