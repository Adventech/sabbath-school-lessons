---
title:  De wet in ons hart
date:   20/05/2025
---

Op het voorhoofd van het overblijfsel op de Sion staat een naam gegraveerd: de naam van de Vader en van het lam (het is niet duidelijk of het om twee verschillende namen gaat; Jezus is de Vaders gelijke!). In de Bijbel is een ‘naam’ meer dan een aanspreekvorm; het vertegenwoordigt iemands karakter. Ook in deze tijd betekent ‘een goede naam hebben’ in vele culturen dat mensen een hoge dunk hebben van iemands karakter.

`Lees Exodus 33:18-23; Exodus 34:1-7 en Psalm 119:55. Wat beloofde God hem te laten zien, toen Mozes om Gods heerlijkheid vroeg? Wat volgde, nadat God zijn naam aan Mozes bekend had gemaakt? (Exodus 34:5)`

Sommigen zien Gods heerlijkheid als een ontoegankelijk, schitterend licht en die beschrijving is terecht. Toch gaat Gods heerlijkheid verder dan openlijk vertoon: zijn heerlijkheid is zijn karakter. Hetzelfde geldt voor Gods naam. Als de Bijbel spreekt over een overblijfsel dat Gods naam op hun voorhoofd heeft staan, gaat het niet om de naam op zich: bij die mensen is Gods karakter verankerd in hun gedachten en hun hart. Hun leven getuigt van Gods liefde en karakter. Zij leven dicht bij God en ze houden van Hem om wie Hij is en wat Hij voor ons heeft gedaan.

Daarom is het zo opvallend dat God zijn naam niet alleen aan Mozes openbaart, op hetzelfde moment overhandigt Hij Mozes ook een kopie van de oorspronkelijke Tien Geboden die zijn karakter weerspiegelen. Over de mensen in Openbaring 14 met Gods naam op hun voorhoofd wordt dan ook gezegd dat ze ‘Gods geboden gehoorzamen’. Denk maar aan de woorden in Hebreeën: ’’’Dit is het verbond dat Ik in de toekomst met hen zal sluiten’’, spreekt de Heer: ’’In hun hart zal Ik mijn wetten leggen, in hun verstand zal Ik ze neerschrijven en aan hun zonden en hun wetteloosheid zal Ik niet meer denken.’’’ (Hebreeën 10:16-17) Wat een prachtig beeld van het evangelie: al is Gods wet zichtbaar in ons leven, onze zonden ‘moeten worden vergeten’.

Gods naam is zijn karakter. Zijn morele wet is zijn karakter op papier. Degenen die op Gods heilige berg staan in de eindtijd stromen over van liefde voor God, een liefde die tot uiting komt door gehoorzaamheid aan zijn wet.

`Aangezien we gered worden door geloof en niet door de wet, waarom is Gods wet dan toch belangrijk? (Zie: 1 Johannes 5:3)`
