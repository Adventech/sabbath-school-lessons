---
title:  Op de berg Sion
date:   19/05/2025
---

In Openbaring 14 staat Gods volk op de berg Sion. De letterlijke berg bevond zich ten westen van het oude Jeruzalem en werd door Gods volk gezien als de zetel van Gods troon, van zijn aanwezigheid. Na verloop van tijd werd de Tempelberg, ook wel de berg Moria, eveneens aangeduid als de berg Sion. Dit indrukwekkende beeld van Gods overblijfsel in de eindtijd berust dus op taal uit het heiligdom, net als vele andere centrale gebeurtenissen in het boek Openbaring. Dankzij het lam staat Gods volk op zijn heilige berg!

`Lees Psalm 15 en 24 waar David de cruciale vraag stelt: ‘Wie mag wonen op uw heilige berg?’ Vergelijk zijn antwoord in de Psalmen met de omschrijving van de groep mensen die in Openbaring 14:1-5 op Sion staat. Welke overeenkomsten ziet u? Wanneer behoor je tot deze groep? Wat betekent het dat ze de naam van de Vader op hun voorhoofd hebben? (Openbaring 14:1)`

Degenen die volgens Davids psalm in Gods aanwezigheid mogen verblijven, leggen de lat behoorlijk hoog. Wie onder ons kan naar waarheid zeggen dat we nooit een fout hebben gemaakt? Of dat we altijd de waarheid hebben gesproken? (Psalm 15:2) Niemand van ons is ‘nooit ten val gekomen.’ (Psalm 15:5) Als we beweren geen zonde te hebben begaan, zo leert de Bijbel, is de waarheid niet in ons (1 Johannes 1:8). Het is alleen door het lam dat we een plek op de Sion kunnen bemachtigen. Het lam komt niet ter sprake in Davids psalm, al verschijnt Hij plotseling op het toneel in Openbaring 14. Het is net alsof Openbaring 14 Davids vraag beantwoordt. Nu het lam van God op de berg Sion is, in het heiligdom, kunnen ook wij daar aanwezig zijn dankzij zijn perfecte gerechtigheid die wij in geloof mogen ontvangen. Zo ‘kunnen we zonder schroom het heiligdom binnengaan. Hij [Jezus] heeft voor ons met zijn lichaam, door het voorhangsel heen, een nieuwe, levende weg gebaand.’ (Hebreeën 10:19-20) Welk vooruitzicht zou er zonder zijn bloed voor ons zijn? Waar konden we op hopen? Het zou uitzichtloos zijn.

`Denk aan alle beloften in de Bijbel over overwinning op zonde. Waarom, zelfs met die beloften, merken we toch dat we tekortschieten ten opzichte van het perfecte voorbeeld dat Jezus voor ons heeft gesteld, en waarom hebben we zijn perfecte leven als onze plaatsvervanger nodig?`
