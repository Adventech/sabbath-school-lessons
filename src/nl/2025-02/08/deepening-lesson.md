---
title:  Verdieping
date:   23/05/2025
---

## In de Psalmen: deel 1

### Psalm 122

#### IJsbrekervraag

`Hoe zou je je vreugde uitdrukken als je ineens naar de bestemming van je dromen kunt gaan? In stilte, of zou je het van de daken schreeuwen zodat iedereen het weet?`

#### Ik Verken

Psalm 122 behoort tot de liederen van de opstijgingen, ook wel liederen van de trappen genoemd. Men zong deze liederen vermoedelijk tijdens pelgrimstochten naar Jeruzalem. In deze psalm benadrukt David de ijver van het volk Israël, dat naar de heilige stad, het hart van de natie, trekt om God te loven en te danken voor zijn zichtbare goedheid.

#### Ik Bestudeer

Hoewel deze psalm slechts 9 verzen telt, is hij rijk aan leringen. Dit zijn de grote thema’s die naar voren komen:

Ten eerste, de eenheid in de samenkomst. Verzen 1a tot 4:

‘Wij gaan naar het huis…’ ‘En nu staan onze voeten…’ ‘Daar trekken de stammen naartoe.  De stammen van de HEER...’ Al deze meervoudsvormen benadrukken het idee van totaliteit, volledigheid en, in ruimere zin, eenheid. De gelovigen worden samen uitgenodigd om hun dankbaarheid in volmaakte solidariteit aan God te tonen.

Vervolgens komen de ideeën van rechtvaardigheid en gerechtigheid naar voren. Vers 5: ‘Daar zetelt het gerecht, daar troont het huis van David.’ Jeruzalem is de plaats waar God verblijft, daarom kan gerechtigheid alleen van Hem komen voor ‘het huis van David’ en daarmee voor het hele volk.

Ten slotte komt vanzelfsprekend het verlangen naar vrede naar voren, het laatste thema dat in Psalm 122 wordt genoemd, zie verzen 6 tot 9: ‘Vraag om vrede voor Jeruzalem…’ ‘…dat vrede heerst binnen je muren en rust in je vesting.’ ‘…zeg ik: ‘Vrede zij in jou.’

#### Ik Pas Toe

`De elementen die we uit de tekst halen, laten duidelijk zien dat het volk erop gericht is hun God te ontmoeten. David drukt dit uit in vreugdevolle woorden: ‘Verheugd was ik toen men mij zei: ...’ Elke week ontmoeten wij, als zevendedagsadventisten, God tijdens de sabbat. Ervaren wij dezelfde vurigheid als de stammen van Israël tijdens hun vieringen? Kunnen onze samenkomsten symbool staan voor een plaats waar gerechtigheid en vrede heersen?`

`Hoe kunnen wij als gemeenschap actief bijdragen aan vrede in een samenleving waarin velen te maken hebben met sociaal-economische ongelijkheid, uitsluiting of onrecht? Hoe zorgen we voor vrede binnen onze eigen ‘muren’ en ‘vestingen’ (vers 7)?`

`We kunnen deze psalm vanuit een egocentrische invalshoek benaderen: we genieten van de vrede die God geeft, ontvangen gerechtigheid en zingen samen Gods lof. Maar vraagt de vrede die God ons geeft niet juist van ons dat we zelf vredestichters worden? Hoe verwelkomen we iemand die anders is en laten we hem/haar delen in deze vrede? Hoe kunnen we oprecht respect tonen voor zijn/haar cultuur, verdriet en band met God?`

#### Ik bid …

Heer, we zijn dankbaar dat we binnen jouw “muren” mogen zijn om jou te aanbidden. We zoeken vurig naar jouw vrede in ons leven en danken je dat je ons die schenkt. Niet de vrede van deze wereld, maar de vrede die Jezus heeft beloofd, de vrucht van de Geest: ‘Vrede laat Ik u, Mijn vrede geef Ik u. Laat uw hart niet in beroering raken...’ We bidden ook voor allen die lijden, die behoefte hebben aan een toevluchtsoord, veiligheid en vrede. Maak ons tot vredestichters, Heer, in de naam van Jezus Christus! Amen.
