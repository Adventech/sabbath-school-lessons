---
title:  Haman en Satan
date:   11/06/2025
---

In het verhaal over Ester ontmoeten we Haman, een man die hongert naar status en macht. Hij heeft een vooraanstaande positie in het rijk, aangezien hij alle andere prinsen te boven gaat (Ester 3:1). Als we in Ezechiël 28:11-15 en Jesaja 14:12-15 lezen over Lucifer, zien we veel overeenkomsten met Haman, een kwaadaardige tegenstander van Gods uitverkoren volk, die zich weigert te onderwerpen aan Gods macht. Het einddoel dat Satan voor ogen heeft, komt maar al te duidelijk naar voren in het verhaal over de verzoeking van Christus in de woestijn. Dan neemt Satan Jezus mee naar een hooggelegen plaats vanwaar hij Hem alle koninkrijken op de wereld voor ogen houdt (Matteüs 4:8-11). Zoals wij weten kwam Christus om de wereld te verlossen en op te eisen als zijn bezit – en Hij deed dat als één van ons. Jezus is onze bloedverwant geworden om onze Verlosser te zijn. De prijs die Hij betaalde om de wereld te bevrijden, is niet in geld uit te drukken.

In het boek Openbaring lezen we dat Satans honger naar macht en aanbidding de wereld de laatste crisis in zal jagen. Zijn misleidingen brengen de wereld ertoe ‘vol bewondering’ (Openbaring 13:3-4) het beest te volgen, op een paar unieke uitzonderingen na die weigeren voor hem te buigen. Op hen laat hij zijn woede los. Zo merkte ook Haman op dat Mordechai – één van Gods uitverkoren mensen – zich niet aan hem onderwierp en niet erkende dat hij ‘aanbidding’ waard was. ‘Hij werd woedend’ (Ester 3:5-6) en zette alles op alles om Mordechais volk van de aardbodem te doen verdwijnen.

`Lees Ester 3:1-14; Openbaring 12:14-17 en Openbaring 13:15. Welke overeenkomsten ziet u tussen deze teksten? Waarin lijkt Johannes’ omschrijving van Gods overblijfsel op Hamans beschrijving van Gods volk?`

De duivel heeft beslag gelegd op de wereld. De mensen die trouw blijven aan God – door zijn geboden te gehoorzamen – benadrukken dat zijn aanspraak op de heerschappij complete onzin is. ‘Als de sabbat de spil wordt van de strijd in het christendom, zal de haat van heel de wereld zich keren naar de kleine minderheid die blijft weigeren zich te voegen naar de eis van de bevolking.’ (Ellen White, Signs of the Times, 22 februari 1910.)

`Denk aan de ‘kleine’ dingen die uw geloof nu op de proef stellen. Als u daar nu al voor zwicht, voor ‘de kleine beproevingen’, hoe kunt u dan standhouden als de moeilijkste beproeving zich aandient?`
