---
title:  Voor een tijd als deze
date:   12/06/2025
---

Sommige christenen focussen zich jammer genoeg alleen op de negatieve dingen in bijbelse profetieën. Ze voorspellen dat ons moeilijke tijden te wachten staan. Onze studie van de profetieën kan dan beangstigend worden, aangezien we alleen letten op de moeilijkheden in plaats van op de beloofde verlossing die op ons wacht. God doet de toekomst niet mooier voor dan het is. Hij is heel eerlijk over de gebeurtenissen die ons staan te wachten tussen nu en het einde van de grote strijd. Toch is het altijd belangrijk de afloop in gedachten te houden.

In profetieën houdt God ons de puinhoop voor die wij als mensen door onze opstandigheid hebben gecreëerd en tot welke consequenties dat heeft geleid. Tegelijkertijd bemoedigt Hij ons ook. Sommigen vinden het angstaanjagend de voorspellingen over de eindtijd – de ‘tijd van benauwdheid voor Jakob’ (Jeremia 30:7) – te lezen. Die laatste periode zal ook zeker niet makkelijk zijn voor Gods volk. Maar zo zeker als we mogen zijn van de moeilijkheden die komen, zozeer mogen we ons ook vasthouden aan de belofte van bevrijding.

In Openbaring 12 zet bloedstollende wraak de duivel ertoe aan Christus’ bruid te achtervolgen, maar God steekt er een stokje voor en redt haar. Ook in het verhaal over Ester speelt een prachtige koningin de hoofdrol en gebruikt God haar op een hele bijzondere manier om zijn volk te redden.

`Lees Ester 4:13-14; Ester 5:1-3 en Ester 9:20-28. Wat leren deze verzen ons over de benarde toestand waarin wij ons zullen bevinden in de eindtijd?`

God heeft zijn overblijfsel opgericht voor een specifiek moment in de wereldgeschiedenis. Toen de 1260 dagen van de Donkere Middeleeuwen waren verstreken, bracht God zijn bruid uit haar schuilplaats (Vergelijk met: Openbaring 12:14) om zijn genadige boodschap voor de eindtijd aan de wereld te verkondigen: de drie-engelenboodschap. Wij zijn hier ‘met het oog op een tijd als deze.’ (Ester 4:14) Ester ontdekte dat ze de vervolging van haar volk, afgeroepen door Haman, niet alleen het hoofd hoefde te bieden: de koning hielp haar en uiteindelijk werd haar volk bevrijd. Ook wij hoeven het niet alleen te doen in deze laatste fase – de Koning staat aan onze kant en Gods volk zal opnieuw bevrijd worden.

`Dit verhaal liep uiteindelijk goed af voor Gods volk. Dat is niet altijd het geval, toch? Waarom moeten we altijd zicht houden op de lange termijn om onze hoop te blijven vestigen op Christus?`
