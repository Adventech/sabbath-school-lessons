---
title:  Hongersnood in ‘het broodhuis’
date:   08/06/2025
---

Critici van het christelijke geloof wijzen vaak op de wrede werkelijkheid van het leven in deze wereld als bewijs dat (a) God niet bestaat, (b) Hij niet kan ingrijpen als slechte dingen gebeuren of (c) dat het Hem niet uitmaakt als ons iets overkomt. Vele Bijbelverhalen beweren het tegenovergestelde. God laat de mens inderdaad ervaren wat de consequenties zijn als we tegen Hem in opstand komen. Maar zonder onze vrije wil te benadelen, is Hij altijd bij ons, heeft Hij zich door de hele geschiedenis heen nooit afzijdig gehouden en leidt Hij ons altijd in de richting waar de zonde en het lijden uiteindelijk stoppen. Het verhaal over Ruth is daar een goed voorbeeld van.

`Lees Ruth 1:1-5. Wat kregen Naomi en Ruth te incasseren? Wat veroorzaakte dat lijden? Herkent u hun omstandigheden in de situatie waarin de wereld zich nu bevindt?`

De inleidende zin is behoorlijk ironisch: er was hongersnood in Betlehem, een dorpje waarvan de naam ‘huis van brood’ betekent. Het doet denken aan de overvloed in de hof van Eden, waar God tegen Adam en Eva zei ‘Van alle bomen in de tuin mag je eten.’ (Genesis 2:16) In het begin van zijn bestaan had de mens aan niets tekort; hij stond onder de hoede van de vrijgevige Schepper tot de mens zijn taak als verzorger van de schepping inruilde om voortaan te leven als slaaf van de zonde. ‘Zweten zul je voor je brood, totdat je terugkeert tot de aarde, waaruit je bent genomen,’ (Genesis 3:19) zei God tegen Adam.

Net als Naomi hebben we geen recht meer op de erfenis die God ons eigenlijk wilde geven en is ons leven vol zorgen. Eden was een cadeau, maar er zaten voorwaarden aan: het stond de mens vrij niet te gehoorzamen, maar dan zouden ze voor zichzelf moeten zorgen. Oorspronkelijk was het onze taak de hele ongevallen wereld onder Gods zegen ‘te beteugelen’. Nu moeten we hetzelfde zien te doen bij een gevallen wereld. Dat egoïstische mensen met elkaar strijden om de weinige hulpbronnen die beschikbaar zijn, veroorzaakt ongelooflijk veel verdriet en ellende.

De tragedie is groter dan wij voor mogelijk houden: en nog brengt de aarde zoveel voort, een krachtig getuigenis van Gods liefde. Maar te midden van de hebzucht van mensen en de puinhoop die de zonde veroorzaakt heeft, lijkt de wereld ons vaker onder de duim te hebben dan andersom. Op een dag zullen de rollen omgedraaid zijn.

`Op welke manieren zijn de wonderen van Gods liefde en scheppende kracht te zien in de wereld, al wordt ze al zesduizend jaar geteisterd door zonde en dood?`
