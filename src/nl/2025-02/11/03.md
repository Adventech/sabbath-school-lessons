---
title:  Ruth en Boaz
date:   09/06/2025
---

Uit bitterheid over haar leven liet Naomi zich voortaan Mara noemen (Zie: Ruth 1:20). De zonde heeft onze relatie met onze Schepper onherstelbaar beschadigd en dwingt ons in geestelijke armoede te leven. Ons toekomstbeeld is om moedeloos van te worden en we proberen er nog het beste van te maken met de brokstukken die ons resten, terwijl we vreugde putten uit elk lichtpuntje in deze gebroken wereld. Dat alles verandert op het moment dat we stilstaan bij dat ene wonder: God is ons niet vergeten.

`Lees Ruth 2:5-20. Waarom is dit het keerpunt in het verhaal? Waarom was Naomi er zo blij mee toen ze hoorde wie de weldoener was?`

Naomi was alles kwijtgeraakt. Waarschijnlijk keerde ze terug naar haar land om de schulden af te betalen die nog openstonden uit de tijd voordat ze naar Moab verhuisde. God had het in Israël zo geregeld dat individuen zonder land of bezittingen hun voormalig eigendom toch op konden eisen: een naast familielid moest dat dan doen. Boaz was niet alleen een vriendelijke boer; hij was familie! Als je niet in staat was je schulden af te betalen en je aandeel in de erfenis van Israël niet terug kon vorderen, kon je je beroepen op een naast familielid: ‘Wanneer een van jullie tot armoede vervalt en een deel van zijn grond moet verkopen, kan zijn losser, zijn naaste verwant, zich aanmelden om het voor hem terug te kopen.’ (Leviticus 25:25)

Ze had geen beter nieuws kunnen krijgen: Boaz was niet alleen vriendelijk en vrijgevig, hij was ook nog eens een bloedverwant! De armoede waarin deze twee vrouwen leefden, zou eindelijk voorbij zijn. Vele christenen zien Boaz als een voorafschaduwing (type) van Christus: Hij is niet alleen onze schepper, Hij koos ervoor een familielid van ons te zijn – een levend wezen van vlees en bloed, één van de redenen waarom Hij zich steeds weer ‘de Mensenzoon’ (Matteüs 12:8; Marcus 8:31; Lucas 22:22; Johannes 3:14) noemt.

De meeste mensen hebben een veel te hard beeld van God: misschien mogen we van Hem in de hemel komen als we onze normen en waarden volledig op orde hebben. Dat zal Hij dan ook met tegenzin doen, zo denken ze, omdat slechts een vormfout ons zover gebracht heeft. Het beeld van Christus, geopenbaard in Boaz, weerlegt dat idee in alle toonaarden. God kent ons niet alleen: ondanks onze geestelijke armoede wil Hij ons als zijn bruid.

`Laat het goed tot u doordringen dat de Schepper niet alleen een geschapene werd, maar ook nog eens stierf voor zijn schepping. Welk licht werpt die prachtige waarheid op ons bestaan?`
