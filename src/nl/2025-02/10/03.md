---
title:  Noach als evangelist
date:   02/06/2025
---

Petrus wijst ons erop dat velen onvoorbereid zullen zijn op Christus’ wederkomst, omdat ze ‘er willens en wetens aan voorbijgaan’ (2 Petrus 3:5) wat tijdens de zondvloed gebeurde. Al is een grote waterramp bijna wereldwijd erkend (een onvoorstelbaar groot aantal culturen over de hele wereld vertellen het verhaal over een verwoestende zondvloed, van de oude Grieken tot aan de Maya’s), er is geen Bijbelverhaal dat meer bespot wordt dan het verhaal over Noach. Zoals de Bijbel voorspelde, doet de wereld het verhaal af als een mythe, hoe duidelijk en onomwonden het Oude Testament het ook vertelt en hoe vaak het Nieuwe Testament er ook naar verwijst.

`In Matteüs 24:37-39 zegt Jezus dat de wereld zal zijn als ‘in de dagen van Noach’. Vergelijk deze verzen met Genesis 6:1-8. Welk moreel gedrag maakte de zondvloed noodzakelijk? Welke overeenkomsten zijn er tussen die tijd en de wereld waarin wij leven?`

Een grondige Bijbelstudie leert Gods overblijfsel in de eindtijd nog een andere belangrijke les. Hebreeën 11:7 vertelt ons dat Noach ‘een ark bouwde om zijn familie te redden. Zo veroordeelde hij de wereld en viel de gerechtigheid die voortkomt uit geloof hem als erfenis ten deel.’ Moet u nagaan dat hij meer dan een eeuw mensen over probeerde te halen en dat uiteindelijk alleen zijn familie de ark betrad. Als Noach in deze tijd geëvangeliseerd had, zouden we hem als niet al te succesvol afschrijven: tientallen jaren prediken en schijnbaar nul resultaat.

Gelukkig zijn mensen wereldwijd nu erg ontvankelijk voor de drie-engelenboodschap. Evangelisatieprogramma’s – het verkondigen van onze unieke eindtijdboodschap – blijkt op vele plekken doel te treffen en talloze mensen leren de HEER kennen. Wij zijn nog niet op het punt beland dat er geen resultaten zijn, al wordt ons wel gezegd dat het moment komt waarop ‘er een einde zal komen aan de genadetijd en de deur der genade zal worden gesloten. Eén korte zin. ’’En die gereed waren, gingen met hem de bruiloftszaal binnen, en de deur werd gesloten,’’ beschrijft de tijd tussen het laatste optreden van Christus als onze middelaar en het ogenblik dat het verlossingswerk ten behoeve van de mens zal zijn voltooid.’ (Ellen White, De grote strijd, blz. 400.) Tot die tijd hebben we als kerk genoeg te doen.

`Hoe kunnen we leren niet bij de pakken neer te zitten als onze persoonlijke evangelisatie-inspanningen niets op lijken te leveren? Waarom moeten we de moed nooit verliezen? (Zie Johannes 4:37)`
