---
title:  Het laatste oordeel
date:   05/06/2025
---

De omschrijving van het oordeel in Daniël 7 geeft ons een uniek inkijkje in de manier waarop God het probleem van de zonde wegwerkt, terwijl Hij tegelijkertijd de deur openhoudt voor degenen die in een verbondsrelatie met Hem willen leven.

`Lees hoe Daniël 7:9, 10, 13, 14, 22, 26 en 27 het onderzoekend oordeel beschrijft. Waar draait het allemaal om? Welk vonnis wordt uiteindelijk geveld? Wat leert ons dit over het verlossingsplan?`

We hoeven er geen seconde aan te twijfelen dat God de mensheid zal oordelen. Prediker 12:14 verzekert ons ervan dat ‘God over elke daad oordeelt’. Paulus waarschuwt ons elkaar niet te veroordelen, aangezien ‘wij allen voor Gods rechterstoel komen te staan.’ (Romeinen 14:10) God hoeft natuurlijk helemaal niet zwart-op-wit te hebben wie gered worden en wie verloren gaan, maar de engelen – die het verlossingsplan van begin af aan observeren (1 Petrus 1:12) - zullen ongetwijfeld vragen hebben. Ze hebben met eigen ogen gezien dat Satan in opstand kwam en hoe een derde deel van de engelen uit de hemel werd verbannen (Openbaring 12:4) - en nu brengt God ons in zijn aanwezigheid. God opent de boeken en staat de heiligen toe alles in te zien.

Het verhaal over Abraham die voor Sodom en Gomorra pleit – een type (voorafschaduwing) van het oordeel – werpt een interessant licht op het oordeel. De zonden van Sodom kwamen ongetwijfeld ter sprake; God zegt letterlijk dat de goddeloosheid van de stad haar zo’n reputatie had gegeven dat de beschuldigingen tegen haar zeer groot waren (Genesis 18:20). Toch werden niet alleen Sodom en Gomorra onder de loep genomen voordat de verwoesting kwam. God gaf ook Abraham de kans te beoordelen of God rechtvaardig handelde in zijn beslissing de goddelozen te vernietigen.

Daarom verschijnt ook, te midden van het hemelse oordeel in Daniël 7, niemand minder dan ‘de Mensenzoon’, Jezus (Daniël 7:13, zie ook: Matteüs 20:28). Alleen door zijn aanwezigheid ‘werd er recht verschaft aan de heiligen van de allerhoogste God.’ (Daniël 7:22) Zijn zondeloze gerechtigheid loodst mensen door het oordeel.

`Moet u zich voorstellen dat u geoordeeld wordt en met al uw geheimen tegenover onze heilige God staat. Wat is uw enige houvast? (zie vrijdag)`
