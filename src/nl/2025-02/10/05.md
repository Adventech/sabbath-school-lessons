---
title:  Rechter van de hele aarde
date:   04/06/2025
---

Vlak voordat Sodom vernietigd wordt, vindt er iets opvallends plaats op de vlaktes van Mamre. God verschijnt aan Abraham, vergezeld door twee engelen. Zodra Abraham hen ziet, nodigt hij de hemelse bezoekers uit te blijven eten. Tijdens dat bezoek belooft God aan Abraham dat hij en Sara een zoon zullen krijgen die de Messias voort zal brengen. Jezus stamt ook inderdaad af van Abraham (Vergelijk met: Galaten 3:16). Daarna verandert het verhaal heel plots van onderwerp en lezen we over de goddeloze steden in de vallei (Sodom en Gomorra).

`Lees Genesis 18:17-32. Wat leren deze verzen ons over Gods karakter? Hoe wil Hij uiteindelijk afrekenen met het kwaad op deze planeet?`

God is ons geen uitleg verschuldigd. Toch kiest Hij er bewust voor zijn motieven en plannen niet voor ons geheim te houden. ‘Zo doet God, de HEER, niets zonder dat Hij zijn plan heeft onthuld aan zijn dienaren, de profeten,’ (Amos 3:7) vertelt de profeet Amos ons. Voordat God Sodom en Gomorra vernietigt, meent Hij er goed aan te doen Abraham op de hoogte te brengen van wat er gebeuren gaat, van wat zich voor zijn ogen zal afspelen. God blijft achter bij Abraham terwijl de twee engelen de goddeloze stad binnengaan om degenen te redden die naar hun roep willen luisteren. Profetische engelen zullen ongetwijfeld hetzelfde doen in de laatste dagen; zij zullen Gods volk dat in Babylon woont oproepen haar te verlaten (Openbaring 14:6-12; Openbaring 18:1-4). Terwijl de laatste waarschuwing klinkt, laat God Abraham weten wat Hij van plan is. Bereidwillig onderwerpt Hij zich aan de vragen van de aartsvader.

’Zoiets kunt U toch niet doen, hen samen met de schuldigen laten omkomen! Dat kunt U toch niet doen!’, roept Abraham uit, ‘Hij die rechter is over de hele aarde moet toch rechtvaardig handelen?’ (Genesis 18:25) Abraham neemt de zaak van Sodom niet alleen onder de loep. Hij zet ook vraagtekens bij Gods karakter. Op dezelfde wijze zal God, voordat het einde nadert, de boeken in de hemel openen (Openbaring 20:4, 11-15) en staat Hij ons toe het bewijsmateriaal door te nemen. Pas dan zal Hij het vuur op de aarde laten neerkomen. We krijgen duizend jaar om de vragen te stellen waar we nu geen antwoord op hebben.

`Voordat de HEER het laatste oordeel over de verlorenen zal vellen, trekt Hij er duizend jaar voor uit om ons te laten begrijpen wat met wie zal gebeuren en waarom. Wat leert ons dat over zijn karakter en hoe nederig Hij is om open te staan voor kritiek van mensen – wezens die volledig van Hem afhankelijk zijn en er geen enkel recht op hebben hierin mee te beslissen?`
