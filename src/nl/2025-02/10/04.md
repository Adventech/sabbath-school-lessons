---
title:  Hoe het Sodom en Gomorra verging
date:   03/06/2025
---

Petrus noemt nog een ander oudtestamentisch verhaal bij naam in zijn omschrijving van de eindtijd: de vernietiging van Sodom en Gomorra. Deze steden uit de vallei staan bekend om hun goddeloosheid en zijn de eerste bevolkingscentra die door vuur uit de hemel werden verwoest.

`Lees 2 Petrus 2:4-11; Judas 5-8 en Ezechiël 16:46-50 en let op elk klein detail. Welk moreel gedrag leidde tot de vernietiging van deze steden? Ziet u overeenkomsten tussen deze steden en onze tijd?`

De waarschuwing die de eindtijdbeweging op deze planeet kan leren uit het verhaal over Sodom en Gomorra is heel helder: uiteindelijk zullen de goddelozen door vuur vernietigd worden, zoals onomwonden omschreven staat in Openbaring 20. De zonde is zo misleidend dat het ons verblindt voor de toestand van ons hart en onze fouten bedekt door alles goed te praten, terwijl we de goddeloosheid in anderen vaak maar al te goed zien. In één en hetzelfde hoofdstuk vertelt God enerzijds hoeveel liefde Hij zijn volk geschonken heeft, maar waarschuwt Hij het volk er ook voor dat hun gedrag nog goddelozer is dan dat van Sodom, al zijn hun zonden niet met elkaar te vergelijken (Ezechiël 16:47).

Israël ‘gedroeg zich als een hoer’ (Ezechiël 16:41 (NBV)) door geestelijk overspel te plegen. Moet u zich voorstellen wat een schok het voor Gods volk zal zijn geweest te horen dat ze goddelozer waren dan een volk dat bekend stond om hun afvalligheid. Niet alleen het oude Israël worstelde hiermee, het geldt voor de hele mensheid. In Romeinen 1:18-32 somt Paulus een lange lijst menselijke kwaadaardigheden op die zo uit de krant van vandaag lijken te komen. Paulus noemde deze heidense misdaden niet om de Joden een gevoel van superioriteit te geven. Hij wilde Gods volk doen inzien hoe serieus ze hun eigen zonden moesten nemen. Natan deed dat ook in zijn gesprek met David: hij vertelde hoe een rijke man het lam van een arme man gestolen had. David ‘ontstak in hevige woede’ (2 Samuel 12:5) om het onrecht in het verhaal; pas toen Natan hem zei, ‘Die man, dat bent u!,’ (2 Samuel 12:7) herkende David zichzelf in de vertelling.

We moeten goed onthouden dat de Bijbel niet tot de ongelovige wereld spreekt, maar Gods eigen volk op het oog heeft. De gruwelijke daden van anderen, die opgetekend staan in hoofdstukken als Openbaring 13 of 17, zijn bedoeld om ons te waarschuwen niet in dezelfde valkuil te vallen.
