---
title:  De wraak van het lam
date:   01/06/2025
---

`Lees Openbaring 6:12-17. Let erop hoe de mensen reageren op wat hun plotseling overkomt. Wat valt u op aan hun reactie?`

Opmerkelijk genoeg roepen de verlorenen niet uit, ‘Wat gebeurt er nu?’ of ‘Hoe komt dit?’ Ze lijken te weten wat er aan de hand is. Ze noemen Jezus ‘het lam’. Helemaal onbekend met Christus’ verhaal kunnen ze dus niet zijn. Ook weten ze dat ‘de grote dag van hun toorn is aangebroken’ en dat hun toestand uitzichtloos is: ‘Wie kan die doorstaan?’ Voordat het einde komt, is het evangelie verkondigd aan elk volk dat op aarde leeft (Matteüs 24:14). Ook de drie-engelenboodschap is de hele wereld overgegaan. Evengoed zullen er genoeg mensen zijn die volledig overrompeld worden – niet omdat ze het inzicht niet hebben, maar omdat ze weigeren het goede nieuws te geloven en te gehoorzamen. Om die reden zullen veel mensen in de eindtijd verloren gaan.

`Lees Matteüs 24:36-44. Wat zegt Jezus dat het verhaal over Noach ons leert?`

Jezus brengt het verhaal over de zondvloed ter sprake om ons te waarschuwen dat zijn wederkomst voor velen als een verrassing zal komen. Net als de wederkomst overrompelde de zondvloed de mensen niet door een gebrek aan kennis. Honderdtwintig jaar lang probeerde Noach een ongelovige wereld tevergeefs te overtuigen. Ze wisten precies wat hun te wachten stond. Ze geloofden het alleen niet. Ondertussen probeerden vele mensen zich ervan te overtuigen dat het lange tijdsbestek aangaf dat de profetie onjuist was. Met het oog op het verhaal over de zondvloed, schrijft Petrus ‘dat er aan het einde van de tijd spotters zullen komen die hun eigen begeerten volgen. ’’Waar blijft Hij nu?’’ zullen ze smalen.’’ Hij had toch beloofd te komen? De generatie aan wie deze belofte was gedaan is al gestorven, maar alles is nog steeds zoals het sinds het begin van de schepping geweest is.’’’ (2 Petrus 3:3-4) Hoe meer jaren verstrijken, hoe meer deze tendens de kop op zal steken.

`Voor ieder mens persoonlijk zal Jezus’ tweede komst (of in sommige gevallen, zijn derde komst) in een oogwenk op de dood volgen en we weten allemaal hoe snel het leven voorbijgaat. Hoe helpt dat inzicht ons om te gaan met ‘uitstel’?`
