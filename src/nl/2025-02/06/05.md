---
title:  Jezus in de tempel
date:   07/05/2025
---

Het verlossingsverhaal bevat een zeker spanningsveld. God wil de band herstellen die we eens met Hem hadden en verlangt ernaar contact met ons te hebben. Tegelijkertijd zou het zondaars vernietigen als zij in zijn buurt zouden komen. ‘U bent een God die zich niet verheugt in het kwaad’, schrijft David, ‘bij U is de misdaad niet welkom.’ (Psalm 5:5) Toch zei David ook dat ‘ik door uw grote liefde uw huis binnen mag gaan, van ontzag vervuld mag ik mij buigen naar uw heilige tempel.’ (Psalm 5:8)

`Lees Haggai 2:7-9. De profeet Haggai beloofde zoiets moois tijdens de bouw van de tweede tempel: de nieuwe tempel zou nog veel mooier zijn dan het vorige gebouw. Wat betekent die profetie?`

Toen de eerste tempel door Salomo werd ingewijd, vulde de Shekinah – Gods aanwezigheid die de kinderen van Israël naar Kanaän had vergezeld – de tempel. Daarom moesten de priesters hun werk in de tempel staken (1 Koningen 8:10-11). Bij de inwijding van de tweede tempel ontbrak de ark van het verbond, het symbool voor Gods troon: Jeremia had haar verborgen. Deze keer vulde de aanwezigheid van God de tempel niet. Wat een hartverscheurend moment. Hoe kon Haggais belofte ooit uitkomen?

In de tweede tempel kwam Jezus, de mensgeworden God, in vlees en bloed. God zelf verbrak de barrière door één van ons te worden en met ons te leven in deze gebroken wereld. Omdat de Zoon van God de Mensenzoon geworden was, konden we Hem in het gezicht kijken, zijn stem horen en voor onze ogen zien gebeuren dat Hij bijvoorbeeld een onreine melaatse aanraakte en hem genas (Matteüs 8:3). God liet ons niet zijn kant opkomen, Hij bracht ons dichtbij Hem door dicht bij ons te komen. Als mens zocht Hij ons op. Geen wonder dat de Bijbel zo over Jezus spreekt: ’’’De maagd zal zwanger zijn en een zoon baren, en men zal Hem de naam Immanuel geven,’’ wat in onze taal betekent: ’’God is met ons.’’’ (Matteüs 1:23) Laat dit goed tot u doordringen: de Schepper van het universum daalde niet alleen af om bij ons te zijn, Hij stierf ook nog eens voor ons.

`Het kruis is bij uitstek het grootste bewijs van Gods liefde. Hoe kunnen we die liefde nog op andere manieren zien en ervaren?`
