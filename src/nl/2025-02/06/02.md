---
title:  Nutteloze offers?
date:   04/05/2025
---

Het kan soms enorm helpen twee ideeën naast elkaar te leggen. Zo kunnen we veel leren over de aard van bijbelse offers als we bedenken welke offers God niet duldde van zijn volk.

`Vergelijk Jesaja 1:2-15 met Jesaja 56:6-7 en Psalm 51:17. Wat leren deze verzen over de offerdiensten?`

Het was niet voor het eerst in de geschiedenis van Israël dat God een offer afwees. Iets vergelijkbaars was gebeurd toen het verlossingsplan net in werking was gesteld; God aanvaardde Abels offer, in tegenstelling tot dat van Kaïn. Ook dat verhaal leert ons welke offers acceptabel zijn en welke niet (Zie: Genesis 4:3-7 en Hebreeën 11:4). In de tijd van Jesaja hield Israël de schijn op: met zo min mogelijk moeite wilden ze godsdienstige vakjes aanvinken om God tevreden te houden, terwijl ze in feite precies deden wat ze zelf wilden. Hun offers dropen van egoïsme en, net als bij Kaïn, getuigden ze helemaal niet van een nederige en bescheiden geest tot God.

Precies die geest overheerst ook de koninkrijken van deze wereld: alles is gericht op het eigen ik. Kaïn had overal maling aan en wijdde zich alleen aan rituelen om God op zijn eigen voorwaarden te eren. In zekere zin zag hij God als een nare bijkomstigheid, een struikelblok op zijn route, maar had hij net genoeg respect voor Hem om de schijn op te houden.

Abel daarentegen bracht het offer waar God om gevraagd had, het offer dat wees op Gods belofte van de Messias die komen zou (Genesis 3:15): een lam, het symbool voor de verlossende daad van Christus op Golgota.

‘Abel verstond de grote beginselen van het verlossingswerk. Hij zag zich als een zondaar en hij zag zonde, en de dood als de straf op de zonde, tussen zijn ziel en de omgang met God staan. Hij bracht het offerdier, het geofferde leven, en erkende op deze wijze de aanspraken van de wet die geschonden was. Door het vergoten bloed zag hij heen naar het toekomstig offer, Christus, stervend aan het kruis op Golgota; en in vertrouwen op de verzoening die daar tot stand kwam, had hij het getuigenis dat hij rechtvaardig was en dat zijn offer werd aanvaard.’ (Ellen White, Patriarchen en profeten, blz. 46.)

`Hoe belangrijk is het niet ‘de schijn op te houden’! Hoe kan een ieder van ons ervaren wat het betekent ons in alles vast te klampen aan de dood van Jezus als onze enige hoop op redding?`
