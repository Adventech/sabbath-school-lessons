---
title:  De Schepper van alles!
date:   08/05/2025
---

Heel af en toe mochten profeten in een visioen zo dicht bij God komen dat ze zijn troon zagen. Ezechiël plaatste die boven de koepel (Ezechiël 1:26), Jesaja keek ernaar toen hij de tempel in de hemel binnenging (Jesaja 6:1). Johannes was er eveneens getuige van, zoals zo gedetailleerd omschreven staat in Openbaring 4 en 5. De oudtestamentische heiligdomsdiensten (types) laten zien dat de mensheid op slechts één manier met God in contact kon komen: het bloed van Christus (Zie (bijvoorbeeld): Leviticus 16:2, 14).

`Lees Jesaja 6:1-5 en Openbaring 4:7-11. Wat zijn de overeenkomsten tussen deze visioenen? Let op de volgorde van de gebeurtenissen: wat komt als eerste aan bod? En daarna? Welke waarheid over God benadrukken deze visioenen?`

Beide visioenen over Gods troonzaal beginnen op dezelfde manier: de hemelse wezens benadrukken hoe heilig God is. In Jesaja’s visioen is het een behoorlijk spektakel: de tempel vult zich met rook en de ‘deurpinnen in de dorpels’ (Jesaja 6:4) schudden terwijl de serafs Gods heiligheid verkondigen. In Johannes’ visioen roepen de cherubs hetzelfde: ‘Heilig, heilig, heilig.’ (Zie Ezechiël 10:14-15 voor een beschrijving van de cherubs als levende wezens.) Elke profeet kreeg Gods heerlijkheid op een schitterende manier te zien.

Daarna lezen we hoe de profeten reageren op het tafereel. Jesaja schreeuwt uit dat hij een mens met onreine lippen is (Jesaja 6:5). Johannes huilt, omdat hij de droevige waarheid onder ogen ziet dat niemand waardig is (de boekrol in te zien) (Openbaring 5:4). Als we oog in oog staan met Gods heerlijkheid, beseffen we eindelijk hoe we er als mens aan toe zijn: we zijn in elk opzicht onwaardig en we hebben Christus nodig als onze Verlosser. Satan heeft God talloze beschuldigingen voor de voeten gegooid. Hij zou onberekenbaar zijn, egoïstisch en streng. Een kort moment in Gods troonzaal ontmaskert Satans leugens direct. Dan zien we werkelijk wie Christus is, ‘Het Lam dat geslacht is’ (Openbaring 5:12) en zo zien we ook hoe de Vader echt is. Wat heerlijk dat we de Vader mogen leren kennen door op Jezus te zien (Johannes 14:9).

De grootste openbaring van de Vader is te zien in de dood van Jezus aan het kruis. Het kruis laat ons twee dingen zien: allereerst, dat God zoveel van ons houdt dat Hij bereid is zichzelf voor ons te offeren; ten tweede bewijst het kruis dat alleen op die manier de zonde overwonnen kan worden.
