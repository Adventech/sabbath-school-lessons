---
title:  Het Pesachlam
date:   06/05/2025
---

Het boek Openbaring verwijst bijna dertig keer naar Jezus als ‘het Lam. Sinds het verlossingsplan in werking is gesteld, zag Gods volk een lam als een symbool van de komende messias. Abel offerde ‘de eerstgeboren dieren van zijn kudde.’ (Genesis 4:4) Voordat Israël uit Egypte vertrok op weg naar het beloofde land, kregen ze de opdracht elke eerstgeboren persoon of dier veilig te stellen door een eenjarig lam te offeren (Exodus 12:5).

`Lees Exodus 12:1-11; Jesaja 53:7-8; 1 Korintiërs 5:7; Openbaring 5:6. Wat leren deze verzen ons over Jezus als het Pesachlam? Wat betekent dat voor ieder van ons?`

Jaren na de dood, opstanding en hemelvaart van Christus, liet Petrus alle gebeurtenissen de revue passeren en schreef hij, ‘U weet immers dat u niet met zoiets vergankelijks als zilver of goud bent vrijgekocht uit het zinloze leven dat u van uw voorouders had geërfd, maar met het kostbare bloed van Christus, als dat van een lam zonder smet of gebrek.’ (1 Petrus 1:18-19)

Als mens leidde Jezus een leven dat Gods heiligheid tot in de puntjes nabootste: de rest van ons heeft gezondigd. Onze zondige manier van leven kan een verkeerd beeld geven van Gods karakter. Toch werd Jezus ‘de laatste Adam.’ (1 Korintiërs 15:45) Terwijl wij de fouten aaneenrijgen, leefde Hij een foutloos leven. Als mens gaf Hij het perfecte voorbeeld van hoe wij horen te zijn. Zonder vlek of rimpel weerspiegelde Hij Gods heerlijkheid. ‘Wie Mij gezien heeft’, zei Hij tegen Filippus, ‘heeft de Vader gezien.’ (Johannes 14:9)

Jezus stierf tijdens Pesach aan het kruis; nog een aanwijzing dat Hij het werkelijke lam (het antitype) is. In Johannes 18:19-20 zei Jezus dat Hij zijn onderricht ‘in het openbaar’ verkondigde. Zo moesten ook de kinderen van Israël een Pesachlam bereiden, (Exodus 12:5-6) en het ‘apart houden’ of het in het zicht zetten in de aanloop naar het brengen van het offer. Toen de hogepriester Jezus en zijn onderwijs op de proef wilde stellen, haalde Jezus direct aan dat Hij altijd openlijk te werk was gegaan in de tempel. Zijn leven, handelwijze en onderricht – alles wees erop wie Hij was. Hij is het volmaakte lam, het sterkste getuigenis van Gods gerechtigheid en heerlijkheid.

`Hoe kunnen we Jezus’ karakter uitdragen in ons leven?`
