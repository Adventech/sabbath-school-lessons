---
title:  Het bloed van stieren en bokken
date:   05/05/2025
---

Sommigen keuren de offerdienst af, omdat het (naar hun zeggen) wreed, beestachtig en in zekere zin oneerlijk is. Dat is ook precies het punt. Christus’ dood was ook wreed, beestachtig en oneerlijk – de onschuldige stierf voor de schuldigen. Alleen zo kon de zonde een halt toe worden geroepen. En naar die dood, de dood van Christus, wijzen al die wrede, beestachtige en oneerlijke offers.

`Lees Hebreeën 10:3-10. Wat leren deze verzen ons over de offers die Gods volk moest brengen in het Oude Testament? Als zondaren toen niet gered konden worden, waarom was het dan nodig offers te brengen?`

De lammeren en andere offerdieren waren slechts zinnebeelden die vooruitwezen naar het verzoenende offer van het lam van God. Ze getuigden van geloof, omdat zondaren door de offers op een tastbare manier uiting konden geven aan hun geloof in de verdiensten van de komende messias. Dit soort zinnebeelden noemen we ook wel types, die in vervulling gaan door een antitype, de gebeurtenis, het ding of de situatie waar het type op doelde. Om die reden zien sommigen de offerdiensten als ‘miniprofetieën’ van Jezus’ dood aan het kruis.

De rituelen die gepaard gingen met het offer, zijn te vergelijken met de onkosten voor een reis. Als je een trein- of buskaartje koopt of een vliegticket, ga je niet meteen op de reis waar je voor hebt betaald. Je krijgt het kaartje of een boardingpass: een teken of belofte dat de reis op je wacht. Al zit je dagenlang te broeden op het papiertje, het brengt je niet op je bestemming. Je krijgt pas waar je voor hebt betaald op het moment dat je aan boord gaat van het voertuig en je reis begint: vanaf dat moment is het papieren kaartje nutteloos.

Hetzelfde geldt voor de offerdieren. Hoewel ze heel belangrijk waren, verloren ze hun betekenis toen het ware offer gebracht werd – dit feit wordt bevestigd doordat het voorhangsel tussen het heilige en het heilige der heiligen in het aardse heiligdom in tweeën werd gescheurd bij de dood van Jezus. ‘En het voorhangsel van de tempel scheurde van boven tot onder in tweeën.’ (Marcus 15:38) De heiligdomsdiensten, de tempel en alles wat erbij hoorde, staan symbool voor de dood van Jezus aan het kruis. Toen Jezus zijn belofte eenmaal vervulde aan het kruis en als overwinnaar uit de dood opstond, raakten de types hun betekenis kwijt.

`Moet u nagaan hoe slecht de zonde is dat alleen de dood van Jezus, het vleesgeworden Woord (Zie: Johannes 1:1-3, 14), haar kwijt kon schelden. Wat zouden we van de zonde moeten vinden?`
