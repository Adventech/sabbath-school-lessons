---
title:  Een oproep tot bekering
date:   23/06/2025
---

Jona’s oproep aan de inwoners van Nineve was glashelder: ‘Jona trok de stad in, één dagreis ver, en riep: “Nog veertig dagen, dan wordt Nineve weggevaagd!”’ (Jona 3:4) Er bestond geen twijfel over: de stad was ten dode opgeschreven. Waren het per slot van rekening niet de woorden van een profeet van de Heer? Wat gebeurde er uiteindelijk met Nineve?

`Lees Jona 3:5-10. Waarom ging deze profetie niet in vervulling?`

Inderdaad, de hele stad bekeerde zich en de voorspelde ondergang werd, in ieder geval voor een tijdje, uitgesteld. ‘Hun ondergang werd afgewend; de God van Israël werd verheven en geëerd in heel de heidenwereld, en men had eerbied voor zijn wet. Pas vele jaren later zou Nineve ten prooi vallen aan de omringende volkeren, omdat ze God vergaten en zichzelf roemden.’ (Ellen White, Profeten en koningen, blz. 171.) Kunnen we dit ook verwachten in de laatste dagen, wanneer de gevallen wereld het goede nieuws voor een laatste keer te horen krijgt? Ja – en nee. Over de hele wereld zullen vele mensen op de uitnodiging ingaan, ‘Ga weg uit die stad, mijn volk, zodat je geen deel hebt aan haar zonden en ontkomt aan de plagen die haar zullen treffen.’ (Openbaring 18:4) Over de hele wereld zullen mensen een kant kiezen en, in weerwil van het beest, ‘zich houden aan Gods geboden en trouw blijven aan Jezus.’ (Openbaring 14:12) Net als degenen in Nineve, zullen ook deze mensen ontkomen aan het lot dat de verlorenen wacht.

Aan sommige profetieën, zoals Gods aankondiging dat Nineve vernietigd zou worden, hangen voorwaarden: de stad werd verwoest tenzij de inwoners het kwaad links lieten liggen (Zie: Jeremia 18:7-10). Voor andere profetieën geldt dit niet, er zitten geen voorwaarden aan. Hoe de mens ook reageert, ze worden werkelijkheid. De messiaanse profetieën over Christus’ eerste en tweede komst, het merkteken van het beest, de uitstorting van de plagen, de vervolging in de eindtijd – deze profetieën zijn niet voorwaardelijk; ze zullen plaatsvinden, wat de mens ook doet. De daden van mensen en de keuzes die ze maken, bepaalt aan welke kant ze staan wanneer die laatste periode, voorspeld door de profeten, zich aandient.

`Welke keuzes maakt u nu die al een beetje aangeven wat u zult doen wanneer u moet beslissen God te aanbidden of het beeld?`
