---
title:  De dwarse profeet
date:   22/06/2025
---

Het verhaal over Jona (in Jona 1-4) is kort, maar zeer krachtig. Vele gelovigen herkennen zichzelf in deze onwillige profeet. Ook doet dit verhaal sterk denken aan wat ons in de toekomst te wachten staat.

`Lees Matteüs 12:38-42. Naar welk deel van Jona’s ervaringen verwijst Jezus in zijn reactie op de schriftgeleerden en farizeeën? Wat leert zijn uitspraak over het oordeel?`

Jezus beweerde groter te zijn dan Jona. Hij wist dat zijn komst naar deze wereld tot het kruis zou leiden en toch kwam Hij ‘om te zoeken en te redden wat verloren was.’ (Lucas 19:10) Jona zat drie dagen in de grote vis vanwege zijn fouten; Jezus lag drie dagen in het graf vanwege onze zonden. Zoveel kostte het om de verlorenen te redden.

Inmiddels zien we Jona als een dwarse profeet, die weigerde naar Nineve te gaan. Vanuit menselijk oogpunt is zijn onwil goed te begrijpen: met het Assyrische regime viel niet te spotten. Assyrische muurschilderingen laten immens wrede taferelen zien: veroverde volken werden op de meest vreselijke manier ter dood gebracht. Wie zou er niet tegenop zien de inwoners van de hoofdstad op te roepen zich te bekeren?

Een belangrijk moment in het verhaal doet sterk denken aan het overblijfsel in de eindtijd. In reactie op de vraag wie hij is, antwoordt Jona met: ‘Ik ben een Hebreeër en ik vereer de HEER, de God van de hemel, de God die de zee en het droge gemaakt heeft’ (Jona 1:9) – een uitspraak die enorm lijkt op de boodschap van de eerste engel (Openbaring 14:7). Ook Jona wijst op God als degene ‘die de zee en het droge gemaakt heeft,’ oftewel op Hem als schepper. Precies om die reden verdient Hij onze aanbidding en laat aanbidding nu centraal staan in de eindtijd!

Ook wij hebben de opdracht gekregen een erg onpopulaire boodschap te verkondigen in geestelijk Babylon. Door te zeggen ‘Ga weg uit die stad, mijn volk’ (Openbaring 18:4) instrueren we de wereld eigenlijk ook zich te bekeren – zo’n boodschap heeft bijna altijd het slechtste in mensen naar boven gehaald, al is het op de meest vriendelijke manier gebracht. Wie van ons heeft niet meegemaakt dat ons getuigenis negatieve reacties opriep? Dat is het risico van ‘ons werk’.

`In hoeverre lijkt u op Jona? Hoe kunt u die verkeerde houding afleren?`
