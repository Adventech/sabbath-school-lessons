---
title:  Metaforen over de eindtijd
date:   21/06/2025
---

### Lezen

Matteüs 12:38-42; Jona 3:5-10; Openbaring 18:4; Daniël 5:1-31; Openbaring 16:12-19; 2 Kronieken 36:22-23

> <p>Kerntekst</p> 
> ‘Jona antwoordde: “Ik ben een Hebreeër en ik vereer de HEER, de God van de hemel, de God die de zee en het droge gemaakt heeft.’’’ Jona 1:9

Deze week is onze laatste kans om verhalen te bestuderen die meer licht werpen op gebeurtenissen in de eindtijd. Dit keer is het evangelisatiewerk van Jona in Nineve aan de beurt; de ondergang van Babylon en de opkomst van Cyrus, de Perzische koning die Gods volk bevrijdde en hen naar het beloofde land liet gaan.

Net als de andere verhalen die de revue hebben gepasseerd, zijn ook deze verhalen door de eeuwen heen ongelooflijk waardevol geweest. Tegelijkertijd hebben ze een speciale betekenis voor de mensen die leven in de tijd voor Christus’ wederkomst. Deze verhalen uit het verleden bevatten enkele sleutels om ‘de tegenwoordige waarheid’ beter te begrijpen.

Er is één ding dat we in gedachten moeten houden tijdens het lezen van deze verhalen die verduidelijken wat ons in de eindtijd te wachten staat: we moeten oog hebben voor centrale thema’s en metaforen, zonder te proberen elk detail zo te laten passen dat de profetische betekenis verloren gaat. Net als in Jezus’ gelijkenissen draait het om de hoofdzaken en centrale principes. Laten we ervoor waken elk detail uit te melken in een poging een of andere verborgen waarheid te onthullen. Het gaat om de rode draad, de kernprincipes: zij helpen de eindtijd te begrijpen.

_Op sabbat 28 juni bespreken we met elkaar deze les._
