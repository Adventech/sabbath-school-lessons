---
title:  Het feest van Belsassar
date:   24/06/2025
---

Nadat een coalitieleger, aangestuurd door zowel Meden als Babyloniërs (met de vader van Nebukadnessar als leider), Nineve had overwonnen (in 612 voor Christus), bloeide de stad Babylon helemaal op. Ze werd zoals ze was geweest in de dagen van Hammurabi, stichter van de stad. Onder leiding van Nebukadnessar, die ongestoord zijn gang kon gaan doordat de Assyrische invallen waren gestopt, nam Babylon zozeer toe in rijkdom en macht dat naburige volken haar dominante positie slechts konden aanvaarden, zij het met tegenzin. Babylon had de toenmalige wereld onder haar duim; volken konden alleen het hoofd boven water houden als ze haar trouw bewezen.

Zo ver wij kunnen inschatten, stierf Nebukadnessar in het geloof en wees op Daniëls God als de rechtmatige heerser over de wereld (Daniël 4:34-37). Daarna vertelt Daniël over zijn opvolger, de vicekoning Belsassar.

`Lees Daniël 5:1-31. Welke belangrijke geestelijke les kunnen we hieruit leren? Waardoor ging Belsassar de fout in?`

Misschien wel het meest verdrietige en tragische deel van het verhaal is te lezen in Daniël 5:22. Nadat hij de koning verteld had over de ondergang en het herstel van Nebukadnessar, zegt Daniël hem, ‘En hoewel u dit alles wist, bent u, zijn zoon Belsassar, niet nederig gebleven.’ (Daniël 5:22) Al had hij de kans de waarheid te kennen, al is hij zelf misschien getuige geweest van Nebukadnessars lot – hij koos ervoor dit alles links te laten liggen en ging dezelfde weg die zijn voorganger zoveel problemen had opgeleverd.

Net als Nebukadnessar, die het gouden beeld oprichtte, had ook Belsassar openlijk maling aan wat Daniëls God voorspelde. Door het tempelgerei te onteren wilde hij waarschijnlijk benadrukken dat Babylon de Joden overwonnen had en de religieuze spullen, ter ere van hun God, in bezit had. Met andere woorden, zij hadden zogenaamd de regie over de God die hun ondergang allang voorzag.

Wat een verzet, al had Belsassar een overdaad aan bewijs, ‘tastbare aanwijzingen’, om wel beter te weten. Hij beschikte over genoeg feitelijke informatie om de waarheid te kennen; zijn hart was het probleem. In de eindtijd, wanneer de laatste crisis de wereld teistert, krijgen mensen opnieuw de kans de waarheid te kennen. Net als bij Belsassar bepaalt hun hart waar ze uiteindelijk voor kiezen.
