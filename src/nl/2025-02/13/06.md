---
title:  Cyrus, de gezalfde
date:   26/06/2025
---

Cyrus’ verovering van Babylon maakte een einde aan de ballingschap van Gods volk. De Perzen stonden de Israëlieten toe terug te gaan naar het beloofde land en de tempel te herbouwen. Met Cyrus aan het hoofd werd het Perzische Rijk, zoals de geschiedkundige Tom Holland het noemt, ‘de grootste samensmelting van gebieden die de wereld ooit heeft gekend.’ (Tom Holland, Dominion Basic Books, Kindle Edition, blz. 25.) Naar Perzisch gebruik kreeg Cyrus zelfs de bijnaam ‘de grote koning’ of ‘koning van alle koningen’. Cyrus’ voorbeeld is een voorafschaduwing van wat zal gebeuren als Christus terugkomt voor zijn kerk: Hij is de koning die uit het oosten komt, (Vergelijk met: Matteüs 24:27) Babylon de oorlog verklaart en zijn volk eindelijk uit de greep van Babylon bevrijdt om terug te keren naar het beloofde land (Zie: Openbaring 19:11-16). Daarom noemt God Cyrus ‘zijn gezalfde.’ (Jesaja 45:1) Deze beroemde Perzische koning bevrijdde Gods volk niet alleen, zijn veldtocht tegen Babylon is ook een type van Christus’ wederkomst.

`Lees 2 Kronieken 36:22-23. Waarin lijkt het verhaal over Cyrus op dat van Nebukadnessar? Welke verschillen ziet u? Hoe belangrijk is het decreet? Welke invloed had dit decreet op de komst van Jezus, vele eeuwen later?`

Wij zijn eraan gewend dat het Oude Testament eindigt met het boek Maleachi, maar oorspronkelijk sloot het af met de bekendmaking van Cyrus. De bijbelse canon zou vervolgens overlopen in het evangelie van Matteüs dat de geboorte van Christus beschrijft, het antitype van Cyrus. Cyrus gaf opdracht de aardse tempel te herbouwen; Jezus begon zijn werk in het hemels heiligdom – dat uitmondt in zijn wederkomst en onze bevrijding.

Cyrus was natuurlijk geen perfecte representatie van Christus; geen enkel type komt perfect overeen met het antitype, en we moeten voorzichtig zijn om niet te veel in elk klein detail te lezen. Toch is Cyrus over het geheel genomen de voorbode van de ‘Verlosser’.

`Wat bijzonder dat God een heidense koning op zo’n wonderlijke wijze inzet om zijn wil te doen. Ongeacht onze eerste indruk van uiterlijk vertoon, hoe kunnen we er te allen tijde zeker van zijn dat de Heer de profetieën over de eindtijd uiteindelijk in vervulling zal laten gaan, precies zoals Hij heeft voorzegd?`
