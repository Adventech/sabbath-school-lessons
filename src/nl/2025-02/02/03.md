---
title:  Gods liefde begrijpen
date:   07/04/2025
---

Dat wij een zondige natuur erven, houdt ook in dat onze blik op de wereld besmeurd is door onze egoïstische en trotse neigingen. We zien de wereld door onze beperkte bril in plaats van door Gods alwetende ogen. Eén van de principes die wij waarschijnlijk het meest genegeerd hebben als zondige mensen is het principe van liefde. Tegenwoordig lijkt liefde er puur om te draaien dat je jezelf tevreden houdt in plaats van anderen. Deze egoïstische aanpak belemmert ons te zien hoe God liefde bedoeld heeft.

bijbelse profetieën zijn alleen te bevatten als we goed begrijpen wat liefde inhoudt. De grote strijd is vooral gaande omdat Gods karakter verkeerd wordt opgevat. Ellen White rondt haar boek, De Grote Strijd, niet voor niets zo af: ‘Het ganse heelal is gereinigd. Overal in de schepping is er eendracht en blijdschap. Van Hem die alles geschapen heeft, komen stromen van leven, licht en vreugde, die alle delen van de oneindige ruimte bereiken. De kleinste atomen en de grootste werelden, alle levende wezens en alle levenloze voorwerpen verkondigen in hun oneindige schoonheid en volmaakte vreugde: God is liefde.’ (Ellen White, De Grote Strijd, blz. 624.)

`Lees Genesis 22:1-13. Genesis 22:2 noemt het woord ‘liefde’ voor het eerst. Wat vertelt dit verhaal ons over Gods liefde?`

Behalve de allereerste keer dat een woord voorkomt in de Bijbel, is het ook interessant te kijken in welke context elk Bijbelboek datzelfde woord gebruikt – met name in de vier evangeliën. In de evangeliën verschijnt het woord ‘liefde’ voor het eerst in Matteüs 3:17, Marcus 1:11, Lucas 3:22 en Johannes 3:16. Vooral in Johannes is dat woord rijk aan betekenis: het lijkt te wijzen op het verhaal over Isaak en het altaar. Abrahams geloof in God was zo groot dat hij Hem vertrouwde en ervoor koos te geloven dat God zijn zoon tot leven kon wekken als hij hem had geofferd (Hebreeën 11:19). Dit verhaal benadrukt hoezeer God van mensen houdt. Hij houdt zoveel van ons dat Hij ‘zijn enige Zoon gegeven heeft’ (Johannes 3:16; zie Genesis 22:2, 12, 16) en Hem opwekte uit de dood. Zo kunnen we ten volle begrijpen hoe groot Gods zelfopofferende liefde voor ons is.

`Hoe kunnen we anderen vertellen over de onzelfzuchtige liefde die God voor ons heeft? Waarom is zo’n soort liefde niet heel gebruikelijk?`
