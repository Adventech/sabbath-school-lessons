---
title:  De slang
date:   10/04/2025
---

Aanbidding is de spil van het boek Openbaring. De misdadiger en ontwerper van misleidende systemen en aanbidding wordt ‘de draak’ genoemd (Openbaring 13:2-4). De slangachtige omschrijving van deze gevallen cherub is geen toeval. Het doet heel sterk denken aan de hof van Eden, waar een slang het paradijs inkwam en Adam en Eva overhaalde om net als hij tegen de Schepper in opstand te komen.

`Vergelijk Genesis 3:1-5 met Openbaring 12:1-9. Welke thema’s herkent u in deze verzen? Hoe kunnen de details over de slang in Genesis ons helpen te begrijpen hoe de oorlog in de hemel, zoals omschreven in Openbaring, ontstond?`

In twee gevallen in de Bijbel lukt het Satan de hele wereld te misleiden. In Genesis deed hij dat toen de aarde uit slechts twee mensen bestond; vervolgens herhaalt de geschiedenis zich in Openbaring 12 en 13, waarin Satan wordt aangewezen als degene ‘die de hele wereld misleidt’ (Openbaring 12:9) en als de drijvende kracht achter de macht van het beest en ‘de hele wereld achter het beest aan laat gaan.’ (Openbaring 13:2-3) In de Bijbel komt steeds naar voren dat de grote strijd niet verandert: Gods karakter en zijn Woord veranderen niet en de duivel blijft hetzelfde doel voor ogen houden.

Gelukkig zorgt juist die onveranderlijkheid ervoor, en doordat profetieën houvast bieden, dat christenen het kaf van het koren kunnen scheiden en beseffen welke geestelijke valkuilen dreigen. God blijft dezelfde en dat geldt ook voor de duivel. Satan kan zich duizend keer vermommen, maar de duizenden jaren voorgeschiedenis, evenals de profetische scenario’s in Openbaring, onthullen dat hij nooit afwijkt van zijn strategie in de hof van Eden. God heeft ons wijsheid en onderscheidingsvermogen beloofd (Jakobus 1:5) en gewapend met onmiskenbare bijbelse waarheden hoeven we nooit toe te geven aan de leugens van de duivel. Helaas zijn er al veel mensen voor zijn leugens bezweken en er zullen er ook nog veel volgen.

`Bedenk hoe een cultuur door de tijd heen verandert. Maatschappelijke normen schuiven; dingen die eens gangbaar waren, worden onacceptabel en vice versa. Aangezien we weten dat het uitgangspunt en de deelnemers aan de grote strijd niet veranderen, wat zou de christen in gedachten moeten houden als hij een cultuur bestudeert? De eeuwenoude leugens van de duivel, dat je niet zult sterven bijvoorbeeld en als goden zal zijn – ziet u ze ook in de wereld om u heen?`
