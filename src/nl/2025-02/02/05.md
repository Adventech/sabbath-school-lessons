---
title:  De dood in de ogen
date:   09/04/2025
---

De naderende dreiging van de dood in elk mensenleven is de wreedste herinnering aan ons leven in een wereld die van de Schepper is losgekoppeld. Het is ‘het loon van de zonde’, de straf die wij betalen omdat we niet langer verbonden zijn aan de enige Levensbron in het hele universum: de Schepper. Geen wonder dat de dood zo’n centrale rol speelt in bijbelse profetieën: ze onderstrepen de realiteit ervan en bieden, nog belangrijker, een oplossing ervoor. Die oplossing ligt alleen in Jezus en in zijn dood en opstanding. De eerste keer dat ‘de dood’ in de Bijbel voorkomt evenals de context waarin dat gebeurt, zetten de betekenis ervan in een heel nieuw daglicht, vooral in profetieën, en het helpt ons te begrijpen hoe problematisch de zonde is. Ook biedt het ons handvatten om in te zien hoe God dit probleem verhelpt.

`Lees Genesis 2:15-17; Genesis 4:8-15; 1 Korintiërs 15:15-19; Openbaring 1:18. Wat leren deze verzen – die het woord ‘dood’ voor het eerst noemen – over de oorzaak van de dood, hoe God de dood ziet en welke oplossing Hij biedt voor dat probleem?`

‘Dood hoort bij het leven’, een welbekende uitspraak. Toch is het een leugen. De dood is het tegenovergestelde van het leven. Het vernietigt het leven. De dood is een ongenode gast die nooit een deel van ons leven had hoeven zijn. Al weten we nu niet beter dan dat de dood komt, onze harten kunnen er nauwelijks mee omgaan als we er mee te maken krijgen. Het is alsof we als mens heel goed weten dat het er niet zou moeten zijn. De dood is op zich al pijnlijk genoeg, maar soms lijkt het ondraaglijk, zoals bij de dood van een kind. We verwachten op z’n minst dat kinderen hun ouders overleven en niet andersom.

Toch gaat het eerste sterfgeval in de Bijbel tegen deze verwachting in. Voordat Adam en Eva stierven, ervoeren ze hoe vreselijk de dood is toen hun rechtvaardige kind stierf door de hand van zijn onrechtvaardige broer. Wat een oneerlijke dood. Denk eens aan Jezus, de rechtvaardige die net als Abel door onrechtvaardigen de dood in werd gedreven. Welke dood is onrechtvaardiger dan die Christus gestorven is? Welke andere overeenkomsten ziet u tussen de dood van Abel en die van Christus aan het kruis? Hoe kan de dood van Abel ons doen inzien waarom Jezus ‘de sleutels heeft van de dood en van het dodenrijk’ (Openbaring 1:18) en wat God ons in Hem biedt?

`Waarom is ons leven eigenlijk betekenisloos, nutteloos en vergeefs als de dood niet verdwijnt? Waarom blijkt uit uw antwoord hoe blij we moeten zijn met wat Jezus voor ons heeft gedaan?`
