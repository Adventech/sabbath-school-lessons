---
title:  Isaaks vraag - Waar is het lam?
date:   08/04/2025
---

De Bijbel noemt het woord seh (Hebreeuws voor ‘lam’) in hetzelfde verhaal als waar het woord ‘liefde’ voor het eerst voorkomt: Genesis 22. Een lam is één van de meest gebruikte symbolen in het boek Openbaring, dat meer dan 20 keer naar Jezus verwijst als ‘het Lam’. In één van de prachtigste scènes in Openbaring – waarin Johannes Gods troonzaal binnengaat in hoofdstuk 4 en 5 – staat het Lam centraal.

`Lees Genesis 22:7-8; Exodus 12:3-13 en Openbaring 5:5-10. Hoe helpt het verhaal waarin Isaak bijna geofferd werd ons beter te begrijpen waar lammeren symbolisch gezien voor dienden? Wat heeft dit te maken met wat Johannes ziet in Openbaring 5?`

De eerste keer dat de Bijbel het woord seh (lam) noemt, stelt Isaak de vraag: ‘Waar is het lam voor het offer?’ (Genesis 22:7) Eigenlijk beantwoordt de Bijbel die vraag vanaf dit vers steeds een beetje meer. De overige 38 boeken van het Oude Testament nemen de lezer mee om Isaaks vraag gaandeweg in toenemend detail te verklaren, vanaf de rituelen bij het Paasfeest tot aan Davids koningschap en nog verder. Alle verhalen bevatten ontelbare messiaanse profetieën die Isaaks vraag ten dele beantwoorden. In het Nieuwe Testament komt het antwoord door Jezus die als mens op deze wereld komt, onder zijn mensen woont en uiteindelijk zelfs zijn leven geeft aan het kruis.

Het evangelie van Johannes noemt het woord ‘lam’ voor het eerst in Johannes 1:29-34. In deze verzen lijkt het bijna of Johannes de Doper Isaaks vraag in zijn achterhoofd heeft en de context past er ook nog eens perfect bij. Zondaren bekeren zich en begraven zich in het water door de doop, dat symbool staat voor de dood van de zondaar en het begin van een nieuw leven. Dan verschijnt Jezus, het Lam van God, plotseling op het toneel en opent de hemel zich, zoals Matteüs vertelt, om Hem aan te kondigen: ‘Dit is mijn geliefde Zoon, in Hem vind Ik vreugde.’ (Matteüs 3:17) Zo wees ook een engel van de HEER Abraham en Isaak op het dier dat hun verlossing zou brengen (Genesis 22:11-14).

Alles samengenomen is het wel duidelijk dat Jezus, het Lam van God, onze Plaatsvervanger is. Die kennis helpt ons weer te begrijpen wat het geslachte Lam betekent in Johannes’ visioen.

`Waarom rust onze redding op het feit dat Jezus onze Plaatsvervanger is? Welke hoop zou u hebben als Hij uw plaats niet had ingenomen, vooral met het oog op het oordeel?`
