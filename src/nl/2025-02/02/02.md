---
title:  Voor het eerst genoemd
date:   06/04/2025
---

In het eerste college geven de meeste wetenschappelijke studies een algeheel overzicht van wat komen gaat (vakinhoud ‘101’, zoals vaak wordt gezegd). Dit college schetst in grote lijnen welke basisprincipes nodig zijn om je gaandeweg te verdiepen in het onderwerp. Als je de Bijbel leest, blijkt al snel dat God hetzelfde doet in Genesis: Hij geeft een introductiecollege over de onderwerpen die de rest van de Bijbel in groter detail behandelt.

Doorgaans is de eerste vermelding van een concept of symbool in de Bijbel – vooral aan het begin van Genesis – bedoeld om je een globale betekenis te geven van dat concept of symbool. Die betekenis zal je helpen te begrijpen hoe het op andere plekken wordt ingezet. Bijbelgeleerden noemen dit ook wel ‘de wet van de eerste vermelding’, al is het eerder een principe dan een wet: het is namelijk geen waterdicht gegeven, gezien de vele uitzonderingen op de regel.

Zowel bij de studie van de Bijbel op zich als bij bijbelse profetieën, herhaalt hetzelfde patroon zich: in de loop van de tijd geeft God zijn kinderen steeds wat meer informatie. Hij begint bij de basis en vergroot het gaandeweg, soms door de jaren heen, soms zelfs na een paar eeuwen.

`Lees Jesaja 40:7-8; Maleachi 3:6; Hebreeën 13:8. Welke handvatten bieden deze verzen om u te helpen bij uw studie van bijbelse profetieën?`

Veel van de moderne wereld spreekt over ‘waarheidsgetrouwheid’ in plaats van ‘waarheid’, omdat men ervan uitgaat dat ‘waarheid’ een kneedbaar iets is dat in de loop van de tijd kan veranderen. Soms is het zelfs de vraag of ‘de waarheid’ wel bestaat. Als God over de waarheid vertelt, verandert Hij nooit van gedachten. Als Hij mensen zijn waarheid eenmaal leert, kunnen we erop vertrouwen dat een bijbels principe of thema nog zo vaak voor kan komen, de betekenis verandert niet. Er wordt juist meer licht op geworpen, hoe vaker het wordt gebruikt.

In onze studie van bijbelse profetieën is het daarom verstandig het boek Genesis goed te bestuderen. Daar komen talloze centrale thema’s voor het eerst aan bod en ontwikkel je de studievaardigheden die je in de rest van de Bijbel kunt gebruiken.

`Waarom is het zo belangrijk niets en niemand, hoe subtiel of logisch ook, toe te staan ons geloof in de Bijbel te ondermijnen en de onweerlegbare waarheden die het leert? Hoe kan je onopgemerkt toch in die valkuil vallen?`
