---
title:  Verdere studie
date:   25/04/2025
---

# Lees

Jesaja 44:24-45:13

‘Zeer langzaam, in het begin heimelijk en in stilte, maar later openlijker naarmate het in kracht toenam en ging heersen over de geesten van de mensen, zette ‘het geheimenis der wetteloosheid’ zijn bedrieglijk en godslasterlijk werk voort. Bijna onmerkbaar werden de gebruiken van het heidendom in de christelijke gemeente ingevoerd. De geest van toegevingen en de bereidheid tot aanpassing werden enige tijd tegengehouden door de zware vervolgingen die de gemeente onder het heidendom had te verduren. Maar toen de vervolgingen ophielden en het christendom ingang vond in de hoven en paleizen van koningen, verwisselde het de nederige eenvoud van Christus en zijn apostelen voor de pracht en praal van heidense priesters en vorsten en stelde het menselijke theorieën en tradities in de plaats van Gods eisen. De zogenaamde bekering van Constantijn in het begin van de vierde eeuw verwekte grote blijdschap. De wereld trad met een schijn van gerechtigheid toe tot de gemeente. Toen begon het verderf snel om zich heen te grijpen. Het heidendom, dat schijnbaar overwonnen was, werd de echte overwinnaar. Zijn geest beheerste de gemeente. Heidense leerstellingen, praktijken en bijgeloof werden opgenomen in het geloof en de godsdienst van mensen die zich voor Christus’ volgelingen uitgaven.’ (Ellen White, De grote strijd, blz. 45.)

Zoals de afsluitende vraag bij woensdag al aangaf, lopen we allemaal het gevaar, hoe langer we op deze aarde zijn, om ‘de nederige eenvoud van Christus en zijn apostelen’ te verruilen voor de ‘pracht en de praal’, de roem en de verleidingen van de wereld. Als we denken dat dit niet voor ons geldt, houdt u uzelf voor de gek.

**Gespreksvragen**

`Het was een bijzonder pijnlijk moment toen God zijn volk in Babylonische ballingschap liet gaan. Abraham was uit de Chaldeeën geroepen om een verbondsvolk te stichten dat tot licht zou zijn voor de wereld en nu werden ze geboeid afgevoerd. Tijdens hun ballingschap toonde God Israël dat hun situatie heel anders was geweest als ze trouw waren gebleven. Nebukadnessar, de heerser van een rijk dat niks van God moest hebben, komt zelfs tot geloof (Daniël 4). Aan het einde van hun ballingschap brengt God een Perzische koning ten tone-le die Christus weerspiegelt door zijn volk vanuit Babylon naar het Beloofde Land te laten gaan. Cyrus was geen Israëliet en toch gebruikte God hem om het verlossingsplan aan de wereld te tonen door Gods verbondsvolk naar Jeruzalem te sturen. Wat kunnen we leren over Gods liefde voor de mens, aangezien Hij mensen buiten Israël gebruikte om zijn plan te laten slagen?`

`We wonen dan misschien niet in Babylon, maar hoeveel ‘Babylon’ zit misschien in ons? Hoe kunnen we het antwoord op die vraag erkennen? En nog belangrijker, hoe kunnen we dat veranderen?`
