---
title:  Op jullie verzoek
date:   22/04/2025
---

Eigenlijk hoorde Israël geen menselijke heerser te hebben zoals andere volken dat hadden. Toch schoot Israëls geloof, naarmate de tijd verstreek, tekort en begonnen ze te verlangen naar wat de ‘volkeren’, de heidenen, bezaten.

`Lees 1 Samuel 8:4-18. Waarom vonden de oudsten het een goed idee een koning aan te stellen? Waarom vallen wij vaak in dezelfde valkuil?`

Met het verzoek om een koning zei Israël eigenlijk Gods heerschappij over zijn volk niet nodig te hebben. God had het zo ingesteld dat het volk alleen aan hun Schepper verantwoording moest afleggen en dat hun band te zien was door bijvoorbeeld het heiligdom en zijn diensten. Nu ze om een koning vroegen, riepen ze dezelfde ellende over zich af als waar de heidense koninkrijken mee te maken hadden: militaire dienstplicht in de oorlog van de koning, inbeslagneming, belastingheffingen en andere euvels. Ze zouden tot de ontdekking komen dat menselijke heersers voor hun eigen hachje kiezen en niet, zoals God dat doet, het welzijn van hun volk op het oog hebben.

De nieuwe gang van zaken was ook niet terug te draaien: Israël zou krijgen waar het om vroeg, maar ze konden niet terug als ze eenmaal door hadden in welke fuik ze zaten. ‘En wanneer u dan de HEER te hulp roept tegen de koning die u zelf gewild hebt, dan zal Hij u niet verhoren.’ (1 Samuel 8:18)

God kent de zwakheden van zijn volk en al snel voorspelde Hij dat Israël naar een menselijke koning zou verlangen. Zo gezegd, zo gedaan. Bijna de hele bijbelse geschiedenis vertelt over de gevolgen van dat verzoek. Lees Deuteronomium 17:14-20. Besef goed dat God niet zegt, ‘Ik zal hen een koning geven’. Zijn volk bepaalt dat ze er één nodig hebben. Evengoed zorgde God er steeds voor dat iemand zijn volk waarschuwde voor de gevaren van een menselijke regering – maar zoals de geschiedenis van het volk en zijn koningen laat zien, werd hun advies maar al te vaak genegeerd.

Je hoeft slechts een blik te werpen op de geschiedenis van Israël na hun verzoek om een koning om te zien hoe slecht het vervolgens met hen ging. Alhoewel de ene koning beter was dan de andere, gingen zelfs de ‘goede’ koningen de mist in (denk maar aan David met Batseba). Voor het grootste deel volgde de ene na de andere koning elkaar op die opnieuw ‘slecht deed in de ogen van de HEER.’ (Zie: 1 Koningen 11:6; 1 Koningen 15:26; 1 Koningen 16:30; 2 Koningen 3:2, etc…) Toen en vandaag de dag hebben menselijke regeringen één ding gemeen: zondaren regeren over andere zondaren. Wat zou er mis kunnen gaan?
