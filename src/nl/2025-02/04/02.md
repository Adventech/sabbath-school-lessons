---
title:  Nimrod en Nineve
date:   20/04/2025
---

De hof van Eden moest het ideale thuis zijn voor de mens. Toen de zonde eenmaal haar intrede had gedaan, kon God niet anders dan de mens, voorlopig, af te kappen van de tuin en de levensboom. Buiten de tuin moest de mens hard werken om in zijn levensonderhoud te voorzien. Het leven werd hard; vanaf dat moment kregen we te maken met pijn en zwoegen (Genesis 3:16-19). Onze eerste ouders vertrouwden erop dat de rechtmatige Koning hun weer toegang zou verlenen tot de tuin. Daarom brachten ze offers bij de poorten van de tuin in vertrouwen op de belofte die God de gevallen wereld van begin af aan geschonken had.

‘De hof van Eden bleef nog lang op aarde nadat de mens hieruit verdreven was […] Hierheen kwamen Adam en zijn zonen om God te aanbidden. Hier vernieuwden ze hun beloften om te gehoorzamen aan die wet waarvan de overtreding hen uit het paradijs verdreven had. Toen de ongerechtigheid de wereld steeds meer vulde en de goddeloosheid van de mensen oorzaak was van hun ondergang door de zondvloed, nam de hand die de hof van Eden geplant had, deze hof weg van de aarde. Maar wanneer eenmaal alles hersteld zal worden, als er “een nieuwe hemel en een nieuwe aarde” (Openbaring 21:1) zullen zijn, zal deze hof heerlijker dan ooit hersteld worden.’ (Ellen White, Patriarchen en profeten, blz. 36.) Anderen echter probeerden ‘menselijke oplossingen’ te vinden voor de problemen waar ze nu mee te maken kregen. Dat leidde bijvoorbeeld tot het ontstaan van dorpen en steden in een poging het leven makkelijker te maken en misschien terug te vinden wat in Eden was verloren.

`Lees Genesis 10:1-12. In deze verzen verschijnen een paar van de belangrijkste politieke spelers in de Bijbel op het toneel, zoals Nineve en Babylon. We weten hoe deze steden zich gaandeweg zouden ontwikkelen. Wat kunnen we van deze verzen leren?`

Sommige Bijbellezers zien Nimrod als een edele held, bijna als een halfgod uit de heidense mythologie. Toch is het absoluut geen compliment dat de Bijbel hem ‘een machthebber’ (Genesis 10:8) en ‘een geweldige jager, door niemand overtroffen’, (Genesis 10:9) noemt. Naar zijn eigen maatstaven is aan Nimrod niet te tippen en hij ‘staat voor het aangezicht van de HEER’ (Genesis 10:9) omdat hij God uitdaagt. Deze teksten vertellen over de groeiende opstand tegen God, een rebellie die zal blijven bestaan tot er voorgoed mee zal worden afgerekend.

`Waarom is opstandigheid tegen God vaak niet eens op te merken? Hoe kunnen we ons beschermen tegen deze menselijke karaktertrek?`
