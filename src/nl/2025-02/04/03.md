---
title:  Abraham geroepen
date:   21/04/2025
---

Het tiende hoofdstuk van Genesis vertelt over het ontstaan van meerdere volken. Het oorspronkelijke woord voor ‘volken’ is ‘goyim’, dat ook ‘heidenen’ kan betekenen. In Genesis 10 lezen we dat de mensheid zich opdeelde in meerdere landen, talen, families en ‘volken.’ (Genesis 10:5, zie ook: Openbaring 14:6) Vrijwel meteen daarna roept God Abraham uit één van die volken om zich van hen af te zonderen en hun gebruiken niet te volgen.

`Lees Genesis 12:1-9. Waarom gaf God Abram (later; Abraham) de opdracht zijn geboorteland te verlaten?`

God wilde dat Abraham een volk zou stichten dat zich onderscheidde van menselijke regeringen. Alleen God zelf zou hun koning zijn. Dit volk moest anderen laten zien wat er zou gebeuren als ze weer oog hadden voor hun Schepper. Israël werd gesticht om een zegen te zijn voor ‘alle volken op aarde.’ (Genesis 12:3) God had dit volk de wijsheden en voorrechten gegeven die de wereld, sinds de zondvloed, niet gekend had.

`Lees Deuteronomium 4:5-9. Welke opdracht gaf de HEER de kinderen van Abraham, het volk dat Gods belofte aan Abraham in vervulling liet gaan?`

God had hier niet één persoon op het oog die in zijn nabije omgeving van Hem zou getuigen. Integendeel, het draaide om een heel volk dat door samen te werken met elkaar en met God aan anderen kon laten zien hoe mooi Gods karakter is. Ziet u ook in deze verzen dat ze niet alleen bijzonder waren door de ‘wetten en regels’ die God hun gegeven had, maar dat vooral hun trouw aan die ‘wetten en regels’ bij andere volken de uitspraak zou ontlokken ‘hoe wijs en verstandig dat volk is!’ (Deuteronomium 4:6) Al had het volk prachtige waarheden ontvangen, uiteindelijk kwam het erop neer in hoeverre ze naar die waarheden leefden en ze gehoorzaamden. Deden ze dat niet, dan had dat ellende en de dood tot gevolg in plaats van zegen en leven.

`Waarom geldt het ook voor ons als zevendedagsadventisten dat het er niet zozeer om gaat dat we de waarheden kennen, maar vooral dat we ernaar leven?`
