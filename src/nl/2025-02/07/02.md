---
title:  Hier ben ik, stuur mij
date:   11/05/2025
---

Jaren geleden besloot een kerk een verouderde kelder te verbouwen om een nieuwe, bruikbare ruimte te creëren. Allereerst vervingen ze de lampen; ze dachten dat de kelder er zo al een stuk beter uit zou zien. Toch was de ruimte er juist op achteruit gegaan, aangezien de heldere lichten alle viezigheden blootlegden.

Jesaja’s indrukwekkende visioen van Gods troon maakte hem pijnlijk bewust van zijn fouten: ‘Wee mij!’, riep hij uit, ‘Ik ben verloren, want ik ben een mens met onreine lippen, en ik leef te midden van een volk dat onreine lippen heeft. En nu heb ik met eigen ogen de koning, de HEER van de hemelse machten, gezien.’ (Jesaja 6:5)

Zouden wij niet hetzelfde zeggen als we plotseling in Gods aanwezigheid zouden staan? Het licht straalt zo fel dat al onze smoesjes verbleken. In Gods nabijheid beseffen we hoe verloren we zijn. Toch stond Jesaja de verrassing van zijn leven te wachten.

`Lees Jesaja 6:6-8. Jesaja wist dat zijn zonde hem ‘verloren’ maakte. Het loon van de zonde is de dood. Toch laat God ons niet alleen met de gevolgen van de zonde. Deze God van liefde nodigt ons juist uit bij Hem te komen. Waar zorgde deze ontmoeting voor? Waarom is dat zo belangrijk?`

Jesaja’s zonden werden vergeven toen een seraf een kooltje van het altaar pakte en zijn mond ermee aanraakte. Het gaat hier waarschijnlijk om het wierookaltaar waar Jezus voor Gods volk pleit (Zie: Openbaring 8:3-4). Nadat zijn zonden vergeven waren, mocht Jesaja pas in Gods aanwezigheid zijn – en nog belangrijker, toen kreeg hij de opdracht de wereld over God te vertellen.

Wist u dat het woord ‘seraf’ ‘de brandende’ betekent? Bedenk maar hoe Jezus het dienstwerk van Johannes de Doper omschrijft in Johannes 5:35: ‘Johannes was een lamp die helder brandde, en een tijdlang hebt u zich over zijn licht verheugd.’ Al was Johannes zelf een zondaar en had hij eveneens verlossing en genade nodig, zijn dienstwerk wees op de Enige die verlossing en genade kon brengen.

Jezus leefde de heerlijkheid van de Vader tot in de puntjes na – en God stuurde een profeet, een zondaar, vooruit om het werk te doen van hemelse serafs.

`Pas toen Jesaja wist dat zijn zonden vergeven waren, zei hij: Hier ben ik, stuur mij. Hoe kunnen wij, vergeven door Jezus’ bloed, Jesaja’s voorbeeld volgen?`
