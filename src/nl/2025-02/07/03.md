---
title:  De twee cherubs
date:   12/05/2025
---

Zodra onze eerste ouders uit de hof verdreven waren, gaf God hun de hoopvolle belofte van de messias (Genesis 3:15). Daarna plaatste Hij een krachtige herinnering bij de poorten van de hof: twee cherubs met een flitsend, vlammend zwaard tussen hen in. Het mag ons niet ontgaan hoezeer dit beeld lijkt op de ark van het verbond, een symbool van Gods troon (Exodus 25:18).

`Lees Genesis 3:21-24. Welke taak kregen de cherubs, en waarom?`

De cherubs moesten er enerzijds voor zorgen dat zondaren niet bij de levensboom konden komen (Genesis 3:22). Tegelijkertijd waren ze ook een symbool van hoop, van de belofte dat de mens eenmaal weer in het paradijs mocht komen. ‘De hof van Eden bleef nog lang op aarde nadat de mens hieruit verdreven was. Het gevallen mensdom kon nog lange tijd zien op het tehuis der onschuld, waarvan de ingang werd afgesloten door engelen. Aan de door engelen bewaakte poort van het paradijs werd Gods heerlijkheid geopenbaard. Hierheen kwamen Adam en zijn zonen om God te aanbidden. Hier vernieuwden ze hun beloften om te gehoorzamen aan die wet waarvan de overtreding hen uit het paradijs verdreven had […] Doch wanneer eenmaal alles hersteld zal worden, als er een nieuwe hemel en een nieuwe aarde zullen zijn (Openbaring 21:1), zal deze hof heerlijker dan ooit hersteld worden.’ (Ellen White, Patriarchen en profeten, blz. 36.)

Het taalgebruik in Genesis 3:24 is ook opmerkelijk: de Bijbel zegt dat God de cherubs ten oosten van Eden ‘plaatste’. Dat is een vertaling van het Hebreeuwse shakan, het stamwoord voor de heilige ‘tabernakel’ (Zie: Exodus 25:9; Numeri 3:26), waar God aanwezig was te midden van zijn volk. Het bekende woord voor Gods aanwezigheid, Shekinah, komt niet in de Bijbel voor. Toch is die term ook afgeleid van dit basiswoord dat ‘tabernakel’ betekent. Letterlijk betekent shakan zoiets als ‘God tabernakelde cherubs ten oosten van de hof van Eden.’

In de Bijbel betekenen cherubs dat God in de buurt is (Zie: 1 Kronieken 13:6; Psalm 80:1; Jesaja 37:16) en specifiek ook zijn troon, de plek waar zijn naam verkondigd wordt. Daarnaast moet u weten dat de vierentwintig ouderen rondom Gods troon (in Openbaring 4 en 5) Hem lof toezingen en beamen dat Hij als Schepper van alles het recht heeft op de heerschappij (Openbaring 4:11). Zo kunnen we het visioen over de troonzaal des te beter begrijpen, evenals hoe wij ons als zondaren moeten gedragen tegenover onze Maker.
