---
title:  Verdieping
date:   16/05/2025
---

## Basisregels in profetieën

### Ezechiël 1:4-14

#### IJsbrekervraag

`Waarom hoort de beschrijving die we in dit tekstgedeelte tegenkomen wel of niet thuis in een sciencefictionfilm?`

#### Ik Verken

Dit visioen neemt Ezechiël mee naar de troon van God in zijn heiligdom. Daarmee zijn er overeenkomsten met wat Jesaja heeft gezien (6:1-6). Beide krijgen een blik in de hemel. Dit visioen zal Ezechiël hoop hebben gegeven. Op dat moment leeft hij al vijf jaar als balling in Babylon. Waarschijnlijk werd hij in 597 v.Chr. samen met koning Jojachin door Nebukadnessar meegenomen naar Babylon. De grootste ramp die Israël kon overkomen, lag nog in de toekomst. De tempel werd elf jaar later in 586 v. Chr. verwoest. Het dieptepunt was dus nog niet bereikt, laat staan dat het einde van de ballingschap in zicht was. Dat zou nog meer dan vijftig jaar duren!

#### Ik Bestudeer

Het dertigste jaar in vers 1 is waarschijnlijk Ezechiëls leeftijd. Anders had hij wel een beginpunt genoemd zoals bij het ‘vijfde jaar van Jojachins ballingschap’.

`Lees Ezechiël 2:1-3. Wat maakt dit duidelijk over wat Ezechiël in het vorige hoofdstuk zag, welke indruk dat op hem maakte en welke opdracht hij krijgt?`

`Lees Ezechiël 1:1-3. Wat is het beroep van Ezechiël? Waarom is het dertigste levensjaar betekenisvol? Zie Numeri 4:3 en vergelijk dat met de leeftijd van Jezus (Lucas 3:23) en vermoedelijk ook van Johannes.`

Joannes was een half jaar ouder dan Jezus (Lucas 1:26) en hij begon kort voor Jezus met zijn openbare werk (Matteüs 3:1-17; Lucas 3:1-22). Vanaf je dertigste werd je in Israël als volwassen beschouwd.

`Hoe zou je in een paar woorden samenvatten wat Ezechiël ziet? Waar wordt hij mee naartoe genomen? Waar bevindt zich het origineel van het ontwerp van de tent die Mozes heeft gezien en moest bouwen? (Exodus 25:9; Hebreeën 8:1-2)`

`Centraal in het visioen van Ezechiël staan ‘een viertal wezens’. Die komen we ook tegen in Openbaring 4-5. Vergelijk de beschrijving in Ezechiël 1:10 met Openbaring 4:7-8. Een beschrijving met zes vleugels komen we ook tegen in Jesaja 6:1-6.`

In het heilige der heiligen stond de ark van het verbond. Het voorhangsel scheidde dat van het heilige en werd gedragen door vier pilaren. De andere drie zijden hadden in totaal vierentwintig palen (Exodus 36:20-30,35-36; 40:1-3). Openbaring 4 en 5 beschrijven een hemelse eredienst en daar zien we de troon van God, vier levende wezens en vierentwintig oudsten. Exact hetzelfde getalsmatige patroon. Ezechiël wordt net als Jesaja meegenomen naar het hemelse heiligdom en daar ziet hij de Heer en krijgt een opdracht.

#### Ik Pas Toe

`Wat voor indruk maakt Ezechiël op jou? Waarom vind je het wel of niet een mooi boek?`

`Het gedeelte ‘ik bestudeer’ probeert duidelijk te maken dat Ezechiël iets heel bijzonders heeft mogen zien in visioen, een beschrijving van Gods heerlijkheid. Wat voor indruk maakt dat op jou? Waarmee zou dat jou vervullen?`

`Om tot een praktische en eigentijdse toepassing te komen van dit bijbelgedeelte is het belangrijk te beseffen dat Ezechiël dit visioen ontvangt op een duister moment in Israëls geschiedenis: hij is een jaar of vijf daarvoor als balling weggevoerd naar Babylon.`

`Ezechiël heeft moeten strijden om hoop te houden op een kritisch moment in zijn leven. Hoe gaan wij om met dergelijke momenten? Welke troost bieden de woorden van Ezechiël?`

`Welke bijzondere ervaring kun jij vertellen van een tijd in je leven waarin alles leek tegen te zitten? Hoe heb jij toen bij God troost gezocht en gevonden?`

#### Ik bid …

Lieve Vader in de hemel, ik wil U danken voor de bijzondere ervaring van Ezechiël in een moeilijke tijd in zijn leven. Ik wil U vragen dat U ook mij wilt troosten in dagen van tegenspoed. Ik wil U danken voor dit voorbeeld. Het helpt mij te beseffen dat U altijd bij mij bent en het doordringt mij van uw grootheid en heiligheid. Amen.
