---
title:  De val van Lucifer
date:   15/05/2025
---

Het is bijna niet te bevatten dat Lucifer eens een overdekkende cherub was en een verheven positie bezat in de nabijheid van Gods troon. Zijn bestaan was ongetwijfeld bedoeld om Gods heerlijkheid aan het universum te laten zien. In plaats daarvan kreeg hij oog voor zijn eigen roem, niet voor de eer van zijn Schepper; of beter gezegd, hij begon zichzelf wijs te maken dat hij niet het respect kreeg dat hem toekwam.

`Lees Ezechiël 28:11-17 en Jesaja 14:12-14. Wat veroorzaakte Lucifers val? Vergelijk deze tekstgedeeltes met Openbaring 14:1-12. Hoe kan Lucifers val en de hoge status van de mens in Christus u helpen de gebeurtenissen in Openbaring 14 te begrijpen?`

Lucifer heeft geen toegang meer tot de heilige berg, terwijl de verlosten op de berg Sion staan naast het lam van God. Lucifer is in de hof van Eden geweest, net als de mens; maar in tegenstelling tot Satans lot heeft Christus het voor de mens mogelijk gemaakt het paradijs weer in te mogen (Zie: Openbaring 22:1-3). Het volgende citaat van Ellen White benadrukt dit: ‘De hemel zal triomferen; de verlosten in de Heer zullen de lege plekken opvullen die de val van Satan en zijn engelen veroorzaakten.’ (Ellen White, The Advent Review and Sabbath Herald, 29 mei 1900.)

Die toegang tot de hemel is er ook enkel door het evangelie. Het goede nieuws over onze verlossing is zelfs zichtbaar in de troonzaal in Openbaring 4 en 5. Zo roepen de engelen uit: ‘U verdient het om de boekrol te ontvangen en zijn zegels te verbreken. Want U bent geslacht en met uw bloed hebt U voor God mensen gekocht uit alle landen en volken, van elke stam en taal.’ (Openbaring 5:9) Wat een ontroerend beeld van het evangelie, de dood van Jezus voor de verlossing van de mens!

Ziet u ook hoezeer het taalgebruik lijkt op de boodschap van de eerste engel, waarin we opgeroepen worden ‘het eeuwig evangelie bekend te maken aan de mensen op aarde, uit alle landen en volken, van elke stam en taal’? (Openbaring 14:6) Dit vers laat zo prachtig zien hoe ver Christus’ verdienste voor de wereld reikt. Er is geen mens in de geschiedenis van de aarde voor wie Christus niet gestorven is. Ze hoeven er alleen over te horen en het te aanvaarden.

`Hoe kunnen wij als kerk, en persoonlijk, mensen vertellen over wat Christus voor hen heeft gedaan?`
