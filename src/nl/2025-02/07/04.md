---
title:  Als brandende kolen
date:   13/05/2025
---

Cherubs, of ze nou als levende wezens ter sprake komen (Ezechiël 10:8) of als gouden symbolen die naar hen verwijzen (Exodus 25:18), komen in het hele Oude Testament voor. Ze staan vaak heel dicht bij Gods troon en stralen zijn heerlijkheid uit naar de rest van de wereld. Cherubs staan ook geborduurd op het voorhangsel naar het heilige der heiligen (Exodus 26:1). De Psalmen beelden Gods almacht over de schepping poëtisch af en laten God op cherubs door de lucht vliegen (Psalm 18:11). God gebood dat de verbondsark bedekt moest worden met twee cherubs van zuiver goud waarvan de vleugels elkaar raakten (Exodus 25:18-20).

`Lees Ezechiël 1:4-14. Welke overeenkomsten ziet u tussen deze verzen en Jesaja 6:1-6 en Openbaring 4:1-11?`

Ezechiël krijgt Gods kracht op adembenemende wijze voorgeschoteld. Op het eerste gezicht is het tafereel behoorlijk verontrustend, omdat het omschrijft in welke toestand Gods volk zich op dat moment bevond: het uitgekozen volk woonde niet in het beloofde land, maar was in Babylonische ballingschap geleid. Terwijl Ezechiël het spektakel probeert te interpreteren, kijkt hij op en staat oog in oog met Gods troon.

Merkt u op welke overeenkomsten er zijn met de andere ‘troon’-visioenen. De levende wezens die Ezechiël te zien krijgt, zien er hetzelfde uit als de wezens in Johannes’ visioen: (als) een leeuw, een adelaar, een stier en een mens. Aanvankelijk noemt Ezechiël deze mysterieuze wezens met vier gezichten niet bij naam: een andere troonzaalscène (Zie: Ezechiël 10:1-21), verderop in het boek, omschrijft ze als ‘cherubs’. Ook de gloeiende kolen uit Jesaja’s visioen over de serafs komen hierin aan bod. Ze hebben hetzelfde uiterlijk als de levende wezens in Johannes’ visioen.

Zodra Gods troon aan bod komt – in de context van de verbondsark, Gods ontmoetingsplek met Mozes (Exodus 25:22), of in de ontzagwekkende visioenen van de profeten – zijn de cherubs er altijd bij. Ze zijn onlosmakelijk verbonden met de troon van God. Al Gods schepselen horen zijn heerlijkheid te weerspiegelen – of het nu gaat om de mens die naar zijn beeld gemaakt is of om de engelachtige wezens rondom zijn stralende troon.

`‘Heilig, heilig, heilig is God, de Heer, de Almachtige.’ (Openbaring 4:8) Hoe heilig bent u in vergelijking met de heiligheid die Ezechiël hier voor zich ziet? Wat leert uw antwoord u over uw behoefte aan het evangelie?`
