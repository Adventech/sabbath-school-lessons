---
title:  Hoop ondanks tegenspoed
date:   26/05/2025
---

Veel psalmen zijn symbolisch op te vatten. Dat geldt echter niet voor de psalmen die vertellen over het uiteindelijke herstel van onze planeet. Psalm 46 herinnert ons eraan in welke ellendige staat deze fysieke wereld zal zijn als Christus terugkomt. En dan gaat het niet alleen om de schade die de rotsen en oceanen is toegebracht; deze wereld bereikt het absolute dieptepunt doordat wereldse koninkrijken ten einde zullen komen – de ontaarde menselijke systemen die duizenden jaren lang zoveel lijden veroorzaakt hebben. Uiteindelijk zullen al die overheden, evenals al het kwaad en ellende die zij de mens hebben aangedaan, worden weggevaagd.

`Lees Jeremia 4:23-26. Wat zal er met deze wereld gebeuren, zodra de ‘nieuwe hemel en de nieuwe aarde’ (Openbaring 21:1) zich aandienen?`

Bijbelse profetieën brengen duidelijk in kaart wat het lot van deze wereld zal zijn. Zo schetst het visioen in Daniël 7 het beeld van een onrustige zee waarin de volken van de wereld opkomen. De winden van oorlog en strijd woeden op de heidense zee (de aarde) en brengen het ene na het andere aardse koninkrijk voort. Niemand van hen heeft een pasklare oplossing voor de problemen waar de mensheid mee worstelt. De aardse leiders waar we ons vertrouwen in stellen, blijken bijna altijd net zo zondig en egoïstisch te zijn als elk ander mens.

Geen van de koninkrijken die Daniël te zien kreeg, boden Gods volk een veilige haven (al deden sommige rijken het beter dan andere). Gelukkig weten we dat we burgers zijn van Gods koninkrijk (Filippenzen 3:20) en dat er, hoog boven het tumult op deze planeet, een onwankelbare troon staat (Zie: Ezechiël 1:26). Jezus voorspelde dat de wereld één complete chaos zal zijn als Christus bijna terugkomt (Matteüs 24). Ondanks de toestand van onze planeet, mogen we hoop blijven koesteren: God heeft de touwtjes stevig in handen en Hij zal zijn beloftes waarmaken: ‘Volken roeren zich, rijken storten ineen, zijn donderstem klinkt – de aarde siddert. De HEER van de hemelse machten is met ons, onze burcht is de God van Jakob.’ (Psalm 46:7-8) Op de korte termijn gaat en zal niets van een leien dakje gaan. Op de lange termijn? Dat is – dankzij Jezus – gelukkig een heel ander verhaal.

`Onze wereld staat totaal op zijn kop. Hoe kan de profetie in Daniël 7 ons toch laten inzien dat alles goedkomt, zolang we trouw blijven?`
