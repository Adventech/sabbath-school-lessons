---
title:  Een betrouwbare hulp in nood
date:   25/05/2025
---

`Lees Psalm 46. Welke hoopvolle boodschap kunnen we hieruit meenemen te midden van alle drukte om ons heen en de gebeurtenissen die, zoals we weten, zich in de toekomst zullen ontvouwen als onderdeel van de grote strijd?`

Psalm 46 draait om hetzelfde punt als het boek Hebreeën: iets beters. Jezus is beter dan de aardse hogepriester. Zijn offer gaat alle dierenoffers te boven. Het hemels heiligdom overtreft de types ervan op deze zichtbare aarde. Deze Psalm pakt het alleen iets anders aan. De auteur heeft het niet eerst over goede dingen om ze vervolgens naast nog betere dingen te leggen; hij stelt een opstandige wereld – en de vreselijke consequenties die het gebracht heeft – tegenover de belofte op een betere wereld die God voor ons bereidt. De Psalm stroomt over van de hoop en de belofte dat we, ondanks de troosteloosheid, de beproeving, het lijden en de moeilijkheden op ons pad, uiteindelijk ‘de strijd [mogen] staken en erkennen dat Ik God ben’ (Psalm 46:11) en dat we er zeker van kunnen zijn dat hier op een dag een einde aan zal komen, wanneer God ‘verheven [wordt] boven de aarde.’ (Psalm 46:11) En let maar eens op dit vers: ‘Daarom vrezen wij niet, al wankelt de aarde en storten de bergen in het diepst van de zee.’ (Psalm 46:3) Dit vers doet meteen denken aan het schouwspel dat de wederkomst aankondigt: ‘De hemel scheurde los en rolde zich als een boekrol op. Geen berg of eiland bleef op zijn plaats.’ (Openbaring 6:14) En lees maar: ‘U die uitziet naar de dag van God en het aanbreken daarvan bespoedigt! Omwille van die dag gaan de hemelsferen in vlammen op, en de elementen vatten vlam en smelten weg.’ (2 Petrus 3:12)

Onze huidige wereld met al het kwaad dat erop woedt, blijft niet eeuwig bestaan. En wat erop volgt, belooft ons iets dat we ons nu nauwelijks voor kunnen stellen. Daarom moeten we vol blijven houden, sterk zijn in geloof en ons vastklampen aan wat God ons over zichzelf heeft geopenbaard, met name in Jezus aan het kruis.

`Hoe slecht de wereld er ook aan toe mag zijn (en we weten dat het nog erger wordt), welke hoop kunt u putten uit de goedheid, kracht en het karakter van God? (denk maar aan het kruis)`
