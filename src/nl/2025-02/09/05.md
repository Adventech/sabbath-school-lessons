---
title:  Wijn en bloed
date:   28/05/2025
---

`Lees Psalm 75, Matteüs 26:26-29 en Openbaring 14:9-12. Waar draait het volgens de Psalm om in het oordeel? Welk licht werpen de andere Bijbelteksten op dit vraagstuk?`

Deze psalm zou de wonderlijke vernietiging kunnen bezingen van Sanheribs leger (2 Kronieken 32; 2 Koningen 19) – een verhaal dat vooruit lijkt te wijzen naar de uiteindelijke vernietiging van de goddelozen in Openbaring 20. Gods volk is in de heilige stad met hun rechtmatige koning, terwijl kwade machten hen omsingelen, waarna God die machten zelf vernietigt. Eén van de dingen die God rechtzet in het oordeel is het machtsmisbruik dat deze gevallen wereld hanteert. Gevallen mensen leven niet langer voor het welzijn van anderen of tot eer van God. Ze leven voor zichzelf.

Vandaag de dag zien we eigenlijk voor onze ogen ontvouwen wat de gevolgen zijn als je ervoor kiest dat het universum geen betekenis of objectieve morele standaard bezit. Aangezien niets enige betekenis heeft, pleitte de filosoof Friedrich Nietzsche ervoor dat we die betekenis voor onszelf moeten vaststellen en mogen aannemen dat het universum zich naar ons voegt. Elk mens moet zich dan ook gedragen alsof hij of zij een god is. (Je zou je terecht af kunnen vragen: Hoe goed pakte die filosofie uit voor Nietzsche? Niet goed. Hij verloor zijn verstand en zijn bewustzijn toen hij in Italië een man tegen wilde houden zijn paard in elkaar te slaan. Daarna bracht hij de volgende elf jaar van zijn leven door in een half-catatonische toestand tot hij in 1900 overleed.)

Hoe slecht onze situatie misschien ook is, als gelovigen worden we aangespoord hoopvol te blijven en huidige gebeurtenissen niet als maatstaf te gebruiken voor de toekomst. Het is gemakkelijk om te wanhopen wanneer we zien hoe de pijlers van de samenleving gestaag worden uitgehold door de harten en geesten van hen die goddeloos zijn, of door degenen wiens opvattingen over God niet in de Bijbel te vinden zijn. We leven in een tijd waarin morele waarden, zelfs fundamentele principes als het geslacht van een mens (gender), mannelijk of vrouwelijk, onder vuur liggen, zeker in bepaalde delen van de wereld. Bepaalde vormen van immoraliteit, daden waar mensen zich vroeger voor geschaamd hadden als ze aan het licht kwamen, worden nu openlijk geprezen en verheerlijkt. Zo slecht staan de zaken ervoor.

`We moeten absoluut ons beste beentje voorzetten voor de mensen om ons heen. Waarom moeten we tegelijkertijd ook in gedachten houden dat alleen de totale vernietiging van de tegenwoordige wereld en de bovennatuurlijke herschepping ervan alles recht kan zetten?`
