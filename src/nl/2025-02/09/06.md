---
title:  Dat ze uw verlossing kennen
date:   29/05/2025
---

`Lees Psalm 67. Hoe helpt deze lofzang u begrijpen welke rol Gods volk speelt in Openbaring 14:6-12?`

Ingenieurs aan het MIT (Massachusetts Institute of Technology) hebben een nieuwe zwarte coating ontwikkeld die voorwerpen vrijwel onzichtbaar maakt. Gemaakt van nanobuisjes is de coating vele malen donkerder dan eerder geproduceerd materiaal. Deze nieuwe bevinding is in staat 99,995% van al het zichtbare licht te absorberen. Zelfs het meest heldere licht slaagt er niet in de door deze coating bedekte objecten zichtbaar te maken.

Psalm 67 wenst dat God ‘het licht van zijn gelaat over ons laat schijnen […] dan zal men op aarde uw weg kennen.’ (Psalm 67:2-3) Door het verlossingsplan biedt God zondaren de kans opnieuw in zijn directe, grootse nabijheid te komen, zonder dat zijn heerlijkheid hen vernietigt. Zelfs nu, in ons leven hier op aarde, schijnt Gods gelaat op ons door het kruis van Christus. En dat is niet het enige: God wil dat wij zijn licht doorgeven aan de rest van de wereld. Ook Israël kreeg die taak: de tempel moest een gebedshuis zijn voor alle volken. ‘Hem breng Ik naar mijn heilige berg, hem schenk Ik vreugde in mijn huis van gebed; zijn offers worden op mijn altaar aanvaard. Mijn tempel zal heten Huis van gebed voor alle volken.’ (Jesaja 56:7)

In deze psalm herinnert David ons eraan dat God zijn ‘weg op aarde [wil laten] kennen [en zijn] reddende kracht.’ (Psalm 67:3) Maar al te vaak heeft Gods volk dat plan in duigen laten vallen. Het Oude Testament staat vol met de misstappen van Israël. En laten we niet vergeten wat de christelijke kerk de afgelopen twee decennia te verwijten valt. Het lijkt wel alsof we ons hart hebben overgoten met ondoordringbare zwarte coating; we absorberen Gods licht, maar geven het niet door.

Soms gedragen we ons alsof Gods eindtijdbeweging een bevoorrechte vertrekhal is, gereserveerd voor geestelijke veelreizigers. Ondertussen lijken we er best tevreden mee dat de rest van de wereld moet zitten in de lawaaierige, oncomfortabele wachtruimte, onvoorbereid op de reis die hen te wachten staat. Het overblijfsel in Openbaring 14 neemt er geen genoegen mee zelf op de berg Sion te staan, terwijl het ervan geniet in Christus’ aanwezigheid te zijn. Ze proberen de hele aarde te bereiken en sporen iedereen aan zich bij hen aan te sluiten op Gods heilige berg.

`Hoe verantwoordelijk zijn we er als kerk, en als individu, voor om onze geliefde waarheden met anderen te delen?`
