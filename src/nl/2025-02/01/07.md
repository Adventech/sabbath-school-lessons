---
title:  Verdere studie
date:   04/04/2025
---

‘Volgens de predikanten en de gelovigen van die kerken waren de profetieën van Daniël en Openbaring ondoorgrondelijke verborgenheden, terwijl Christus zijn discipelen op de woorden van de profeet Daniël wees toen Hij sprak over de gebeurtenissen die zich in hun tijd zouden voordoen: “Wie het leest, geve er acht op.’’ (Matteüs 24:15) De bewering dat de Openbaring een geheimenis is en niet kan worden begrepen, wordt alleen al door de titel van het boek tegengesproken: ’’Openbaring van Jezus Christus, welke God Hem gegeven heeft om zijn dienstknechten te tonen hetgeen weldra moet geschieden […] Zalig hij, die voorleest, en zij, die horen de woorden der profetie, en bewaren, hetgeen daarin geschreven staat, want de tijd is nabij.’’ (Openbaring 1:1-3) [..]

Wat geeft mensen het recht te beweren dat de Openbaring een verborgenheid is die niet door het menselijk verstand kan worden begrepen, terwijl God duidelijk zegt dat het een geopenbaard geheimenis, een geopend boek is? Door het onderzoek van de Openbaring komt men vanzelf terecht bij het boek Daniël. In deze twee boeken vinden wij de belangrijkste richtlijnen die God aan de mensen heeft gegeven voor de gebeurtenissen die zich aan het einde van de wereldgeschiedenis zullen voordoen.

Johannes zag in zijn visioenen de uiterst belangrijke gebeurtenissen die zich in de gemeente zouden voordoen. Hij zag haar geestelijke toestand, de gevaren, de strijd en de uiteindelijke verlossing van Gods volk. Hij tekende de laatste boodschappen op die de oogst op aarde tot volle rijpheid zouden brengen. Hij zag in de oogst zowel de schoven voor de hemelse schuur als het onkruid voor het vernietigend vuur. Hij kreeg uitermate belangrijke openbaringen, die vooral voor de laatste gemeente bestemd zijn. Door deze boodschappen zouden degenen die hun dwaalwegen verlaten en de waarheid aannemen, worden gewaarschuwd voor de gevaren en de strijd die nog zouden komen. Iedereen kan te weten komen wat met de aarde zal gebeuren.’ (Ellen White, De Grote Strijd, blz. 319.)

**Gespreksvragen**

`Hoe kan de studie van profetieën uw geloof vergroten? Welke profetieën – duizenden jaren geleden geschreven over gebeurtenissen die honderden, zo niet duizenden jaren later zouden gebeuren – hebben uw vertrouwen in de Bijbel versterkt en nog belangrijker, in de God die de Bijbel inspireerde? Waarom geeft (bijvoorbeeld) Daniël 2 ons krachtige en logische redenen om er niet alleen zeker van te zijn dat God bestaat, maar ook dat Hij de toekomst kent?`

`Hoe kunnen we onszelf beschermen tegen de wilde en denkbeeldige pogingen profetieën te verklaren, soms zelfs binnen onze kerk? Waarom moeten we het ter harte nemen ‘alles te onderzoeken […] en het goede te behouden?’ (1 Tessalonicenzen 5:21)`
