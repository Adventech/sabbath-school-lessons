---
title:  Daniël – houd de woorden geheim
date:   01/04/2025
---

`Lees Daniël 12:4. Welke opdracht krijgt Daniël van God? (Vergelijk met Openbaring 22:10)`

Sprekers zetten Daniël 12:4 vaak in om de voorspelling te doen dat de technologische en wetenschappelijke kennis, vlak voordat Jezus komt, gigantisch toe zal nemen. Velen gebruiken de tekst ook om te beschrijven welke enorme vooruitgang de transportwereld heeft geboekt in de afgelopen eeuw. Zelfs adventistische auteurs hebben het vers zo gelezen. We hoeven deze verklaringen niet weg te wuiven, maar Daniël 12:4 lijkt iets anders te bedoelen.

Lees het vers nog eens. De engel begint zijn boodschap met het bevel ‘deze woorden geheim te houden, Daniël, en het boek te verzegelen tot de eindtijd.’ (Daniël 12:4) Het gaat dan natuurlijk om het boek van Daniël dat wij nu lezen. Zou het begrijpen van het boek Daniël de kennis kunnen zijn die in de eindtijd toeneemt? Daarin verschilt het boek Daniël van Openbaring, waar Johannes te horen kreeg zijn boek niet geheim te houden (Openbaring 22:10). Openbaring zou direct te begrijpen zijn, ‘de tijd is [immers] nabij.’ (Openbaring 22:10) Daniël daarentegen zou nog een hele tijd in het ongewisse worden gelaten.

Door de eeuwen heen hebben vele toegewijde christelijke denkers een poging gewaagd het boek Daniël te verklaren. In dat proces zijn sommigen een heel eind gekomen. Toch nam de kennis over het boek Daniël in rap tempo toe nadat de 1260-jarenprofetie in 1798 ten einde was gekomen. Wereldwijd kwamen meerdere Bijbeluitleggers tot de conclusie dat er rond 1843 iets geweldigs op de agenda stond.

Vooral William Miller valt op, aangezien zijn preken in de negentiende eeuw de grote adventbeweging op gang brachten. Een reeks gebeurtenissen zou resulteren in de kerk van ‘het overblijfsel’ en in een grondige studie van de drie-engelenboodschap. Kortom, met het ontstaan van die wereldwijde beweging werd Daniëls voorspelling vervuld dat ‘kennis in de eindtijd zal toenemen.’ (Daniël 12:4)

Het is niet aan de orde mensen te veroordelen, maar we kunnen wel stellen dat vele christenen in ‘duisternis’ ronddolen. Iets fundamenteels zoals de sabbat op de zevende dag, ingesteld in de hof van Eden, wordt genegeerd of zelfs afgewezen ten gunste van zondag, een dag die zijn oorsprong vindt in het oude Romeinse heidendom. En denk bijvoorbeeld aan de totale onwetendheid over de dood, waarbij de meeste christenen geloven in de heidense opvatting dat de doden meteen naar een ander leven gaan, wat voor sommigen ook betekent dat ze eeuwig in de hel branden. In tegenstelling tot dit alles zouden we dankbaar en nederig moeten zijn voor de kennis van de waarheid.
