---
title:  Het Woord bestuderen
date:   02/04/2025
---

Zevendedagsadventisten hebben hun uitleg over bijbelse profetieën vooral te danken aan William Miller. Hoewel zijn uitleg niet altijd foutloos was (bij Daniël 8:14 bijvoorbeeld), kunnen we nog steeds veel leren van de manier waarop Miller te werk ging. Zijn methodologie baande de weg voor de eindtijdbeweging, ‘het overblijfsel’.

`Lees Matteüs 5:18; 2 Timoteüs 3:15-15 en Lucas 24:27. Hoe moeten we bijbelse profetieën bestuderen?`

In zekere zin lijkt de studie van de Bijbel op puzzelen. Als je twee of drie stukjes naast elkaar legt, is het onmogelijk het hele plaatje te zien. In die paar puzzelstukjes onderscheid je wellicht een paard en kan je vaststellen dat je uiteindelijk een heel paard moet krijgen. Enkele stukjes verder zie je misschien een kip en een koe, totdat je honderden stukjes naast elkaar hebt gelegd. Dan pas ontdek je dat je aan een heel landschap hebt gewerkt, waarop een stad, een boerderij en afgelegen bergtoppen te zien zijn.

Christenen gaan vaak de mist in tijdens het Bijbellezen doordat ze de Schriften behandelen als een losse verzameling uitspraken of spreuken die hen bij een bepaalde situatie kunnen helpen. Sommigen baseren zich op de eenvoudige studiegids op de eerste bladzijdes van de Gideon Bijbel, waar per thema een paar toepasselijke verzen staan zodat het lijkt alsof de Bijbel niets meer en niets minder leert over dat onderwerp.

Jammer genoeg bestuderen ze bijbelse profetieën ook zo: ze trekken een vers uit de context en vergelijken die met hedendaagse gebeurtenissen in plaats van de Bijbel als geheel te nemen. Dit is één van de redenen waarom er constant boeken op de markt verschijnen over profetieën die om de zoveel jaar gewijzigd moeten worden vanwege verkeerde voorspellingen.

Daarom is het zo belangrijk Bijbelteksten niet geïsoleerd te bestuderen, maar alles te bestuderen wat de Schrift over een bepaald onderwerp te zeggen heeft en ook te letten op de context waarin het vers staat. Het is makkelijk om Bijbelteksten uit hun context te trekken en ze te interpreteren op een manier die ons goed uitkomt.

`Wat is uw ervaring met mensen die een selectie teksten gebruiken om hun gelijk te krijgen over, bijvoorbeeld, de toestand van de doden? Of de sabbat misschien zelfs? Hoe kan je het beste reageren?`
