---
title:  Wie leest, laat hem begrijpen
date:   30/03/2025
---

Loop een christelijke boekwinkel binnen en speur in de kasten naar de boektitels over bijbelse profetieën. U zult al snel ontdekken dat er een verbluffende hoeveelheid ideeën en verklaringen rondgaat. Hierdoor zijn we geneigd te denken dat niemand kan begrijpen wat Bijbelboeken, zoals Openbaring, betekenen. De ene auteur zegt bijvoorbeeld dat de antichrist slechts een metafoor is; een andere auteur zegt weer dat hij zich in de toekomst aandient; de derde auteur zegt dat de antichrist slaat op iets of iemand in de dagen van het heidense Roomse Rijk. Een vroegere prediker zei het zo: ‘De Bijbel heeft wat weg van een viool: je speelt het deuntje dat jij mooi vindt.’

De Bijbel pleit daar niet voor. Integendeel, Gods Woord nodigt ons uit in geloof zijn waarheid tot ons te nemen en te aanvaarden.

`Lees Matteüs 24:15; Openbaring 1:3; Matteüs 11:29 en Jeremia 9:22-23. Wat leren deze verzen ons over Gods verlangen zichzelf te verklaren?`

Veel universiteiten bieden colleges aan over ‘De Bijbel als literatuur’ of iets soortgelijks. Voor een gelovige kan het overweldigend zijn om dergelijke colleges bij te wonen en enkel tot de conclusie te komen dat de professor de Bijbel interpreteert alsof het heidense mythologie is. Dergelijke lezingen gaan uit van het idee dat de verhalen een kern van morele ‘waarheid’ bevatten, maar dat je ze kan interpreteren zoals je wilt. De professoren vinden het een lachwekkend idee dat dit boek door God geïnspireerd zou zijn.

En dus leest de onderwijzer de Bijbel zonder Gods stem te horen. Anderen komen tot conclusies die totaal tegengesteld zijn aan wat de Bijbel leert. Zonder ons aan God over te geven en ons hart open te stellen om de waarheid te leren, zullen de meeste Bijbellezers het boek dichtslaan zonder de waarheid te hebben gevonden en nog erger, ze hebben ook geen juist beeld van het liefdevolle en heilige karakter van de God die op elke bladzijde te vinden is. Dit gebeurt sneller dan velen denken. Juist daarom kan het lezen van de Bijbel, zonder de juiste handvatten en (nog belangrijker) de juiste houding onder de leiding van de heilige Geest, schadelijk zijn.

`Een ongelovige las eens in de Bijbel. Toen iemand hem vroeg wat hij deed, zei hij: ‘Ik zoek het achterdeurtje. Ik zoek naar de mazen in dit boek.’ Waarom zal het nooit iets goeds opleveren als je Gods Woord zo leest?`
