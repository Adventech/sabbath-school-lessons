---
title:  Figuurlijk of letterlijk?
date:   03/04/2025
---

Bij het bestuderen van bijbelse profetieën draait het vooral om de vraag of de taal van de Bijbel figuurlijk of letterlijk bedoeld wordt. Hoe kom je erachter of de auteur symbolisch taalgebruik toepast en hoe weet je wat dat symbool betekent? In plaats van te onderzoeken hoe dat symbool in deze tijd voorkomt, moeten we onszelf afvragen hoe het in de Bijbel gebruikt wordt. Zo zijn sommigen ervan overtuigd dat de beer in Daniël 7 op Rusland slaat, omdat datzelfde symbool ook in deze tijd voor Rusland wordt gebruikt. Toch is dit geen goede en betrouwbare manier om de symboliek van profetieën te ontrafelen.

Lees de volgende teksten en sta de Bijbel toe zichzelf uit te leggen (zijn eigen symbolen te verklaren). Om welk profetisch symbool draait het in deze verzen? Wat zegt de Bijbel dat het betekent?

`Daniël 7:7; Daniël 8:3; Daniël 7:24`

`Openbaring 1:16; Efeziërs 6:17; Hebreeën 4:12`

`Openbaring 12:1; Openbaring 21:2; Efeziërs 5:31-32; Jeremia 6:2`

De simpele leidraad dat de Bijbel zichzelf uitlegt, maakt de profetische symboliek veel minder mysterieus. Dan blijkt bijvoorbeeld dat een hoorn voor een politieke macht of volk staat. Een zwaard symboliseert Gods Woord. En ja, een vrouw kan de kerk voorstellen. Dit zijn allemaal voorbeelden dat de Bijbel zichzelf verklaart. Toch rest ons de vraag: waarom spreekt God in symbolen en niet rechtstreeks? Waarom gebruikt Petrus codetaal (‘Babylon’) om naar de stad Rome te verwijzen, in 1 Petrus 5:13 bijvoorbeeld?

Er zijn genoeg redenen waarom God symbolen juist in profetieën gebruikt. Als het boek Openbaring, geschreven in de tijd van de nieuwtestamentische kerk, ronduit met de vinger naar Rome had gewezen als de veroorzaker van zoveel kwaad, dan had de toch al zware vervolging van de kerk nog erger kunnen worden. Wat zijn redenen ook zijn, we kunnen erop vertrouwen dat God ons de symbolen wil uitleggen.

`Al begrijpen we sommige symbolen en profetieën misschien niet meteen, hoe kan het ons geloof dan toch versterken door te focussen op wat we wél weten?`
