---
title:  De komende crisis
date:   10/06/2024
---

De profetie over het merkteken van het beest in Openbaring 13 wijst ons op de ergste en meest wrede periode in satans oorlog tegen God. Sinds Jezus gestorven is aan het kruis, heeft de vijand geweten dat hij verslagen is. Toch zet hij alles op alles om zoveel mogelijk mensen met hem de afgrond in te storten. Misleiding is zijn eerste middel om dat voor elkaar te krijgen. Als de misleiding geen doel treft, neemt hij zijn toevlucht tot geweld. In de eindtijd heeft hij de hand in het decreet dat een ieder ter dood zal brengen die het beest weigert te aanbidden en zijn merkteken niet wil ontvangen. Godsdienstvervolging is niet iets nieuws. Het bestond al toen Kaïn Abel doodde omdat hij Gods gebod gehoorzaamde. Jezus zei dat het zelfs zou voorkomen tussen gelovigen.

`Lees Johannes 16:2; Matteüs 10:22; 2 Timoteüs 3:12 en 1 Petrus 4:12. Wat maakte de nieuwtestamentische kerk mee? Wat heeft die ervaring te maken met Christus’ kerk in de eindtijd?`

Vervolging diende zich maar al te vaak aan in de geschiedenis van de christelijke kerk. Het kwam ook voor in het heidense Rome, maar de kerk in de Middeleeuwen spant de kroon met haar gewelddadige vervolging van de Bijbeltrouwe christenen. Het merkteken van het beest is enkel de laatste schakel in deze helse keten. Net als vroegere vervolgingen is het bedoeld om iedereen een aantal geloofsinstellingen in te prenten en een goedgekeurd aanbiddingssysteem te laten volgen.

De profetie laat weten dat deze vervolging van start zal gaan met economische beperkingen: als je het merkteken niet hebt, kan je niet kopen of verkopen. Een ieder die het merkteken weigert te ontvangen, zal uiteindelijk vogelvrij verklaard worden (Openbaring 13:15, 17). Door belijdende christenen telkens aan te moedigen water bij de wijn te doen, bereidt de duivel belijdende christenen zelfs in deze tijd al voor het merkteken van het beest te ontvangen als de laatste test zich voordoet. Zodra het lijkt alsof de hele wereld zich in volledige verering voor de voeten van het beest werpt (Openbaring 13:3), verandert plotseling het toneel en richt de profetische camera zich op Gods volk.

Openbaring 14:12 schetst dit beeld: ‘Hier komt het aan op de standvastigheid van de heiligen, die zich houden aan Gods geboden en trouw blijven aan Jezus’. Gods volk leidt hun leven in gehoorzaamheid aan God. Door zijn genade staan ze sterk, al valt alles om hen heen in duigen. Terwijl de wereld het beest navolgt, ‘volgen zij het Lam waarheen het maar gaat’ (Openbaring 14:4). Door Christus’ kracht overwinnen ze de helse machten die hen de oorlog hebben verklaard. Zoals we hebben gezien in les 9 draait de grote strijd tussen goed en kwaad om aanbidding. Het beest zet misleiding in en als dat niet werkt, wendt hij zich tot geweld en dwang.

`Zou u zich door economische beperkingen laten tegenhouden de sabbat te houden? Zo ja, in hoeverre zou u zich laten beïnvloeden?`
