---
title:  Standvastig blijven
date:   23/04/2024
---

`Vergelijk Handelingen 5:28-32; Efeziërs 6:10-12 en Openbaring 3:11. Waar draait het om in deze verzen?`

De Waldenzen, evenals de hervormers, onderscheidden zich door hun onvoorwaardelijke trouw aan God, hun gehoorzaamheid aan het gezag van de Schrift en door hun toewijding aan de heerschappij van Christus in plaats van het pausdom. Hun gedachten waren gevuld met nieuwtestamentische verhalen vol geloof en moed. Net als Petrus en de apostelen kwamen ze er openlijk voor uit: ‘Men moet God meer gehoorzamen dan mensen’ (Handelingen 5:29). Ze grepen Paulus’ advies aan: ‘Ten slotte, zoek uw kracht in de HEER, in de kracht van Zijn macht’ (Efeziërs 6:10). Ze namen Jezus’ raad serieus: ‘Ik kom spoedig. Houd vast aan wat u hebt, dan zal niemand u de lauwerkrans kunnen afnemen’ (Openbaring 3:11). Deze dappere mannen en vrouwen onderwierpen zich niet aan de tradities van de Romeinse kerk. Integendeel, standvastig pleitten ze voor de waarheden van Gods Woord.

Als een van de eerste groepen mensen wisten de Waldenzen de Bijbel in hun eigen taal te bemachtigen. Op aangrijpende wijze heeft Jean Leger, een Waldenzische kopiist van de Bijbel, vastgelegd hoe ze de Bijbel overschreven. Daarin kunnen we uit eerste hand hun werk lezen en de bijbehorende tekeningen zien. In het geheim schreven de Waldenzen de Bijbel over vanuit hun woonplaatsen in de bergen van Noord-Italië en Zuid-Frankrijk. Op jonge leeftijd leerden jongeren onder leiding van hun ouders grote delen van de Bijbel uit hun hoofd. Groepen Bijbelkopiisten zetten hun schouders onder de lastige taak de Bijbel over te schrijven. Vele Waldenzen, jongvolwassenen nog maar, reisden door Europa als handelaren om de waarheden van de Bijbel onopgemerkt te verkondigen. Sommigen schreven zich in op universiteiten om, zodra de gelegenheid zich voordeed, passages uit de Bijbel met hun medestudenten te delen. Aangestuurd door de heilige Geest gaven ze delen van hun geliefde Bijbelpassages weg, als ze het gevoel hadden dat de andere partij er oor voor had. Talloze Waldenzen moesten hun trouw en toewijding met de dood bekopen. Al was hun uitleg van de Bijbel niet vlekkeloos, de Waldenzen hebben de waarheid over Gods Woord eeuwenlang bewaard door deze met anderen te delen.

‘Het pad van de rechtvaardigen is stralend als de zon, die opkomt, hoger klimt, totdat de dag zijn licht verspreidt.’ (Spreuken 4:18) Salomo vergelijkt het pad waarop God zijn kinderen leidt met de zon die hoger en hoger aan de hemel staat. Als God een kosmische knop om zou draaien en de zon volop zou schijnen in al haar felheid, zou het ons verblinden. Nadat de duisternis de wereld eeuwenlang in haar greep had gehouden, riep God mannen en vrouwen in het leven bij wie zijn Woord op de eerste plaats stond en die hunkerden naar meer.

`Hoe kunnen wij het licht dat wij van Christus ontvangen uitstralen naar de mensen om ons heen? Doen wij dat al?`
