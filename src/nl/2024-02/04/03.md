---
title:  Het licht verslaat de duisternis
date:   22/04/2024
---

`Lees Judas 3-4. Welke waarschuwing wordt hier gegeven? Waarom kan de christelijke kerk in latere tijden hier ook iets van leren?`

Het boek Judas werd omstreeks 65 na Christus geschreven voor trouwe christenen ‘aan wie de liefde van God, de Vader, en de bescherming van Jezus Christus ten deel vallen’ (Judas 1). Deze standvastige gelovigen kregen de opdracht ‘te strijden voor het geloof dat voor eens en altijd aan de heiligen is overgeleverd. Er hebben zich namelijk ongemerkt mensen onder u gemengd [...] die de genade van onze God misbruiken als voorwendsel voor losbandigheid’ (Judas 3-4). Deze waarschuwing was bijna angstaanjagend voor de gelovigen in de Middeleeuwen nadat heidense gebruiken de kerk binnen geslopen waren en menselijke tradities Gods Woord in opspraak brachten. Eeuwenlang stonden mensen zoals de Waldenzen op als de voorvechters van Bijbelse waarheden. Met heel hun hart geloofden ze dat Christus hun enige Middelaar was en zagen ze de Bijbel als de enige bron van gezag. ‘In elke eeuw waren er gelovigen die Christus als de enige Middelaar tussen God en de mensen aanvaardden, de Bijbel als de enige leefregel beschouwden en de ware sabbat heiligden.’ (Ellen White, De Grote Strijd, blz. 58.)

`Lees Openbaring 2:10. Wat belooft God aan degenen die Hem trouw zijn, al moeten ze de dood in de ogen zien?`

Deze woorden waren bedoeld voor de kerk in Smyrna. Dionysius, god van de feestvreugde en de vruchtbaarheid, was één van de beschermgoden van de stad. Toen de priesters van Dionysius stierven, werd tijdens de begrafenisrite een kroon op hun hoofd geplaatst. Johannes vergelijkt deze aardse kroon na overlijden met de kroon des levens voor degenen die de machten van het kwaad overwinnen. De kroon van het leven is een geschenk voor degenen die om Christus’ wil beproevingen het hoofd bieden, moeilijkheden, lijden en zelfs de dood.

De kroon des levens is de drijfveer voor deze trouwe gelovigen zelfs de dood te trotseren voor Christus’ zaak. Te allen tijde helpt de kroon des levens gelovigen door moeilijke tijden heen. Ze inspireerde de Waldenzen in hun pijn en vervolging. Ze hielden zich voor Jezus op een dag te zullen zien en voor eeuwig met Hem te leven. De kroon des levens is ook onze hoop: al komen beproevingen op onze weg, de kroon des levens wacht ons zolang we onze ogen gericht houden op Jezus.

`Wat geeft u hoop in moeilijke tijden? Wat maakt u bang? Aan welke beloftes kunt u zich vasthouden in die periodes?`
