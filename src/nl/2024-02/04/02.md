---
title:  Vervolgd en toch overwinnaars
date:   21/04/2024
---

`Lees Daniël 7:23-25 en Openbaring 12:6, 14. Naar welke profetische tijdsperiodes verwijzen deze passages? `

Zodra Gods volk Hem trouw blijft, is satan woedend. Vervolging dient zich dan snel aan. De profeet Daniël schrijft over een tijd, die voor hem nog in de toekomst lag, waarin de middeleeuwse kerk ‘oorlog voerde tegen’ Gods volk en het ‘te gronde wilde richten’ (Daniël 7:21, 25). De profeet Johannes stelt dezelfde tijd voor als een periode waarin Gods volk gedwongen is de wildernis in te vluchten waar ‘gedurende een tijd en twee tijden en een halve tijd voor haar gezorgd zou worden’ (Openbaring 12:14). Openbaring 12:6 voegt daar nog aan toe, ‘De vrouw [de kerk] zelf vluchtte naar de woestijn. God had daar een plaats voor haar gereedgemaakt’. Gods volk vond een veilige haven in de wildernis. Zijn Woord versterkte en onderhield hen, terwijl de grote strijd bleef voortwoeden tijdens deze lange en donkere periode vol pauselijke overheersing.

Gods volk kwam op een ‘plaats voor haar gereedgemaakt’ door God. Al dienen de grootste uitdagingen in het leven zich aan, God zorgt er altijd voor dat zijn trouwe volgelingen een veilige haven hebben. In de periodes met de grootste beproevingen kon zijn volk zich vastklampen aan zijn liefde en zorg (Zie Psalm 46).

De 1260 dagen, evenals de tijd, twee tijden en een halve tijd in Openbaring 12:6 en 14 verwijzen beide naar dezelfde tijdsperiode (3,5 tijden of jaren x 360 dagen/jaren = 1260 dagen). Bijbelse profetieën worden vaak geschreven met symbolisch taalgebruik. In de profetische delen van Daniël en Openbaring staat één dag voor één jaar. Dit dag-jaarprincipe komt ook terug in Numeri 14:34 en Ezechiël 4:6. Het dag-jaarprincipe is niet alleen afhankelijk van deze twee teksten. Het is gebaseerd op een Bijbelbreed fundament. Dr. William Shea, chronologicus en oudtestamentische geleerde, onderbouwt dit dag-jaarprincipe met behulp van 23 bewijzen vanuit het Oude Testament. Door de eeuwen heen hebben Bijbelgeleerden hier gebruik van gemaakt.

De Visigoten, Vandalen en Ostrogoten waren volksstammen met leerstellingen die totaal anders waren dan het officiële onderricht van Rome. De 1260 dagen begonnen toen de laatste van deze drie volksstammen, de Ostrogoten, uit Rome verdreven werden, in 538 na Christus. Deze periode van geestelijke duisternis hield aan tot 1798, het jaar waarin de Franse generaal Berthier de paus uit Rome verwijderde. Talloze christenen zijn als martelaren gestorven, simpelweg omdat ze Gods Woord gehoorzaamden. Zelfs in de dood behaalden ze de overwinning. In Christus waren ze vrij van de schuld en de macht van de zonde. Ze overwonnen ‘door het bloed van het Lam’. Christus’ overwinning over satan, aan het kruis, was hun overwinning. Ja, ze zijn gestorven, maar hun dood is slechts een slaap tot Christus terugkomt.

`In hoeverre versterken Bijbelse profetieën uw geloof?`
