---
title:  De morgenster van de Reformatie
date:   24/04/2024
---

`Lees Psalm 19:7-11; Psalm 119:140; Psalm 119:162 en Jeremia 15:16. Hoe dachten David en Jeremia over het Woord van God, opvattingen die de hoeksteen waren van de Reformatie?`

Elke hervormer ‘verheugde zich’ in Gods Woord. Ze ‘schepten er vreugde in’ Gods wil te doen. Ze ‘hadden’ zijn wet ‘lief’. De blijdschap die het bestuderen van de Bijbel hun bracht, is één van de meest fundamentele waarheden achter de Reformatie. Bijbelstudie was geen last voor hen. Ze bestudeerden de Bijbel niet omdat het moest. Het was geen harde eis, het was een zegen de Bijbel uit te pluizen. Hoe meer ze de Schriften bestudeerden, hoe meer de kracht van de heilige Geest hen veranderde.

‘Het karakter van Wyclif getuigt van de opvoedende waarde van de Schrift. Hij was door de Bijbel gevormd. De inspanning om de geopenbaarde waarheden te begrijpen, schenkt frisheid en kracht aan alle vermogens. Het geeft een bredere kijk op de dingen, scherpt het waarnemingsvermogen en vormt de kritische zin. Het onderzoek van de Bijbel zal meer dan elke andere studie iedere gedachte, elk gevoel en elk streven veredelen. Het zet aan tot volharding, geduld, moed en vastberadenheid. Het verfijnt het karakter en heiligt de ziel. Een ernstig en eerbiedig onderzoek van de Schrift brengt de geest van de onderzoeker in verbinding met de oneindige Geest. Het vormt mensen met een scherpere en creatievere geest en met hogere beginselen. Het zal betere resultaten opleveren dan de beste opleiding waar menselijke inzichten aan ten grondslag lagen.’ (Ellen White, De Grote Strijd, blz. 90.)

`Lees 2 Timoteüs 2:1-3. Welk advies gaf de apostel Paulus aan Timoteüs om Gods Woord te delen?`

De waarheid over Gods Woord en de blijdschap om de verlossing in Christus vulden de harten van de hervormers zozeer dat ze hun mond niet konden houden. Om twee simpele redenen besteedde John Wyclif zijn hele leven aan het vertalen van Gods Woord naar het Engels: de levende Christus had hem veranderd door het Woord en de liefde van Christus spoorde hem aan met anderen te delen wat hij had geleerd. Vóór Wyclifs tijd was slechts een klein deel van de Bijbel in het Engels beschikbaar. Al stierf hij een natuurlijke dood voordat Rome hem in handen kreeg, het Pausdom groef evengoed zijn stoffelijk overschot op, verbrandde het en dumpte zijn as in een rivier. Net zoals het water zijn as verstrooide, zo verspreidde Gods Woord, het water des levens, zich tot alle uithoeken van de wereld door toedoen van het werk dat Wyclif verrichtte. Zo zette God hem in – de ‘Morgenster van de Reformatie’.

