---
title:  Christus alleen ... genade alleen
date:   01/05/2024
---

`Lees Efeziërs 2:8-9; Romeinen 3:23-24; Romeinen 6:23 en Romeinen 5:8-10. Wat leren deze verzen ons over het verlossingsplan? `

God biedt verlossing aan als een geschenk. Zijn heilige Geest brengt ons ertoe uit geloof te aanvaarden wat Christus gratis voor ons beschikbaar heeft gemaakt door zijn dood aan het kruis op Golgota. Jezus, de goddelijke Zoon van God, gaf zijn perfecte leven op om te boeten voor onze zonden. Goddelijke gerechtigheid vereist perfecte gehoorzaamheid. Christus’ perfecte leven neemt de plek in van onze imperfecte levensstijl. De goddelijke wet die wij gebroken hebben, veroordeelt ons tot de eeuwige dood. De Bijbel windt er geen doekjes om. Door de zondige keuzes die wij maken, tippen we niet aan Gods ideaal voor ons leven. We hebben gezondigd. Op eigen kracht kunnen we niet voldoen aan de eerlijke, rechtvaardige eisen van een heilige God. Daarom verdienen we een eeuwige dood. Tegelijkertijd is er ook goed nieuws. De apostel Paulus verzekert ons ervan: ‘Het loon van de zonde is de dood, maar de genade die God schenkt is het eeuwige leven in Christus Jezus, onze Heer.'’ (Romeinen 6:23) Het is een cadeau dat wij niet verdienen: als werken er iets mee te maken hadden, konden we het verdienen. Toch is er één waarheid die de kern vormt van het evangelie en dat is dat we verlossing niet kunnen verdienen. Maarten Luther en de protestantse hervormers zagen in dat alleen Christus hun bron van verlossing was. Vanaf dat moment begon Luther de boodschap over Christus’ verlossende genade te verkondigen. Menigten stroomden samen om zijn hartverwarmende, levensveranderende onderwijs te horen. Zijn woorden waren als een slok koud water in de dorre woestijn van hun leven. De mensen lagen in ketenen door de tradities van de middeleeuwse kerk en zaten gevangen door eeuwenoude rituelen die geen geestelijk leven boden. Luthers Bijbelse uitleg raakte harten en levens stonden op hun kop. Hoe meer Luther het Nieuwe Testament las, hoe meer de goedheid van God tot hem doordrong. Hij stond versteld van Gods verlangen de hele mensheid te redden. De meeste kerkleiders in die tijd leerden maar al te graag dat verlossing voor een deel door menselijke inspanning tot stand kwam en voor een deel door Gods werk. Luther kwam tot het inzicht dat Christus’ dood aan het kruis voldoende was voor de hele mensheid. ‘Christus werd behandeld zoals wij verdienen, opdat wij behandeld zouden worden zoals Hij dat verdient. Hij werd veroordeeld voor onze zonden, waaraan Hij geen deel had, opdat wij gerechtvaardigd zouden worden door zijn gerechtigheid, waaraan wij geen deel hadden. Hij onderging de dood die voor ons bestemd was, opdat wij het leven zouden ontvangen dat Hem toebehoorde.’ (Ellen White, De Grote Strijd, blz. 16.) Wat prachtig en ontroerend het evangelie in een notendop te lezen, dat wij gerechtvaardigd mogen worden door een gerechtigheid ‘waaraan wij geen deel hadden’. Wat een belofte!

`Als verlossing door God in Christus tot stand komt, welke rol vervullen onze goede werken dan in het christelijk leven? Hoe kunnen we het belang van goede werken benadrukken en ze tegelijkertijd niet aanwijzen als het fundament van onze hoop?`
