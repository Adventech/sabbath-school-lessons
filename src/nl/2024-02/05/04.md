---
title:  Verlicht door de Geest
date:   30/04/2024
---

Op een dag bereikte Maarten Luther het kruispunt in zijn leven, terwijl hij studeerde in de universiteitsbibliotheek. Hij ontdekte een kopie van de Bijbel in het Latijn. Hij was er niet van op de hoogte dat zo’n boek bestond. Met grote blijdschap las hij hoofdstuk na hoofdstuk, vers na vers. Hij stond versteld van de duidelijkheid en kracht van Gods Woord. Terwijl hij elke bladzijde in zich opnam, verlichtte de heilige Geest zijn verstand. Hij was overtuigd van de leiding van de heilige Geest toen waarheden, die de traditie zo lang verduisterd had, van de bladzijdes uit de heilige Schrift leken te vloeien. Over zijn eerste aanraking met de Bijbel schreef hij: ‘Ik wens dat God mij zo’n boek in eigen bezit gaf!’

Wat leren de volgende verzen ons over de juiste manier de Bijbel te interpreteren?

`Johannes 14:25-26`

`Johannes 16:13-15`

`2 Petrus 1:20-21`

Deze verzen zijn zo prachtig omdat ze bevestigen dat dezelfde heilige Geest die de Bijbelschrijvers inspireerde ook ons leidt tijdens onze studie van de Schrift. Hij is de goddelijke uitlegger van goddelijke waarheden. Jammer genoeg ondermijnen vele christenen het bovennatuurlijke element in de Bijbel en verhogen ze het menselijke gezag. Aangezien het satan niet langer lukt de Bijbel bij ons vandaan te houden, slaat hij een andere weg in: de Bijbel te ontdoen van zijn bovennatuurlijke karakter en het af te doen als slechts goede literatuur of nog veel erger, een overheersend religieus werktuig om de massa’s te laten buigen.

Vol overtuiging wezen de hervormers de heilige Geest – en niet de priesters, prelaten en paus – aan als de onfeilbare uitlegger van de Schrift. Er is een interessant gesprek opgenomen tussen John Knox, de Schotse hervormer, en Mary, koningin van de Schotten. ‘Koningin Mary antwoordde: ‘U verklaart de Schrift op één manier en zij [de Rooms-Katholieke theologen] doen het op een andere manier. Wie moet ik nu geloven en wie zal hierover oordelen?’ ‘U moet geloven wat God zegt. Hij heeft zijn wil duidelijk bekend gemaakt in zijn Woord’, antwoordde de hervormer. ‘Voor de rest hoeft u ons geen van beide te geloven. Het Woord van God legt zichzelf uit. Als een tekst onduidelijk is, legt de heilige Geest, die Zichzelf nooit tegenspreekt, hetzelfde onderwerp duidelijker uit op andere plaatsen zodat niemand hoeft te twijfelen, behalve zij die tot elke prijs in hun onwetendheid willen volharden.’ (David Laing, The Collected Works of John Knox, deel 2, blz. 281, 284; geciteerd in Ellen White, De Grote Strijd, blz. 238.)
