---
title:  Alleen Gods Woord
date:   28/04/2024
---

`Lees Psalm 119:103-104; Psalm 119:147 en Psalm 119:162. Hoe dacht David over Gods Woord? Welke invloed had dit op de hervormers? Hoe beïnvloedt het ons leven in deze tijd?`

De Bijbel lag ten grondslag aan het geloof van de hervormers en vormde de kern van hun onderwijs. Ze begrepen maar al te goed dat ze te maken hadden met het geïnspireerde ‘levende woord van God dat voor altijd standhoudt’ (1 Petrus 1:23). Ze koesterden elk woord. Hoe meer ze de Bijbel lazen en zich vastklampten aan de beloftes in de Schrift, hoe sterker hun geloof werd en hoe vastberadener hun moed.

‘Zo is het met elke belofte in Gods Woord. Via de beloftes spreekt Hij tot een ieder van ons persoonlijk en op zo’n manier dat het lijkt of wij zijn stem kunnen horen. Door deze beloftes schenkt Christus ons zijn genade en kracht. Ze zijn de bladeren van de boom ‘die de volken genezing brengt’ (Openbaring 22:2). Als ze ontvangen zijn en tot ons doorgedrongen, horen ze het karakter te versterken en zullen ze het leven inspireren en onderhouden. Niets ter wereld bezit zo’n genezende kracht. Niets ter wereld kan zulk een moed en geloof geven waardoor het hele wezen versterkt wordt.’ (Ellen White, The Ministry of Healing, blz. 122.)

De Schriften werpen blijdschap op ons verdriet, hoop op onze ontmoediging, licht op onze duisternis. Ze bieden sturing in onze warboel, zekerheid in onze knelpunten, kracht in onze zwakte en wijsheid in onze onwetendheid. Als we over Gods Woord nadenken en door geloof vertrouwen op zijn beloftes, geeft Gods levengevende kracht ons hele wezen energie, zowel in fysiek en mentaal als in emotioneel en geestelijk opzicht. De hervormers vulden hun gedachten met de Schrift. Ze leefden volgens het Woord en velen stierven door het Woord. Ze waren geen gemakzuchtige, zelfingenomen, onnadenkende christenen met een oppervlakkig geloofsleven. Ze wisten dat ze de kracht van Gods Woord nodig hadden om de kwade machten te kunnen verslaan.

John Wyclifs leven draaide om het vertalen van de Bijbel in de Engelse taal. Op die manier kon ook de normale mens de Schriften lezen en begrijpen. Omdat hij hiermee de wet overtrad, werd hij berecht vanwege zijn geloof, bestempeld als een ketter en veroordeeld tot de dood. Tijdens zijn proces deed Wyclif een aangrijpende oproep. ‘Tegen wie denken jullie dat jullie strijden? Tegen een oude man aan de rand van het graf? Neen. Tegen de waarheid. De waarheid die sterker is dan jullie en jullie ook zal overwinnen.’ ( Wylie, boek 2, hoofdstuk 13, geciteerd in Ellen White, De Grote Strijd, blz. 86.) Wyclifs laatste woorden werden werkelijkheid toen het licht van Gods waarheid de duisternis van de Middeleeuwen doorbrak.

`Hoe is de Schrift u tot steun geweest in moeilijke tijden?`
