---
title:  Gods Woord verspreiden
date:   29/04/2024
---

`Lees 2 Korintiërs 4:1-6 en 2 Korintiërs 2:14. Wat leren deze passages ons over het vertrouwen dat Paulus bezat, ondanks de moeilijkheden die hij ervoer om de waarheid over Gods Woord te verkondigen? `

De apostel Paulus kreeg heel wat voor zijn kiezen terwijl hij het evangelie verspreidde. Toch had hij er vertrouwen in dat Gods Woord uiteindelijk zou overwinnen. Zoals hij zei: ‘Wij kunnen ons immers niet tegen de waarheid verzetten, we kunnen ons er slechts voor inzetten’ (2 Korintiërs 13:8). De hervormers kampten met soortgelijke moeilijkheden. Toch bleven ze uit geloof trouw aan Gods Woord. William Tyndale is een goed voorbeeld van iemand die de moed niet verloor ondanks overweldigende tegenstand. Tyndale droomde ervan Engeland te verrijken met een nauwkeurige en leesbare vertaling van de Bijbel. Hij besloot de Bijbel te vertalen vanuit de oorspronkelijke taal en de fouten te verbeteren in de vertaling die Wyclif zo’n 200 jaar tevoren op papier had gesteld. Uiteindelijk werd ook Tyndale gearresteerd en veroordeeld.

Een groot aantal van zijn Bijbelvertalingen, gepubliceerd in de Duitse stad Worms, werd toen in beslag genomen en openlijk in brand gestoken. In 1536 vond zijn proces plaats in België. Hij werd als ketter aangewezen en veroordeeld tot de brandstapel. Zijn beulen wurgden hem toen ze hem vastbonden op de brandstapel en zijn lichaam in brand staken. Zijn laatste woorden sprak hij geestdriftig en met een luide stem: ‘HEER, open de ogen van de koning van Engeland’. Op wonderbaarlijke wijze beantwoordde God het gebed van Tyndale. In de vier jaar na zijn dood raakten vier Engelse vertalingen van de Bijbel in omloop. In 1611 belandde de King James Version op de drukpers, die grotendeels gebaseerd was op Tyndale’s werk. De 54 geleerden die het werk produceerden, baseerden zich op Tyndale’s voormalige Engelse vertaling.

Geschat wordt dat het Oude Testament van de King James Bijbel uit 1611 voor 76% Tyndale’s werk is en het Nieuwe Testament voor 83% op zijn vertaling berust. In 2011 herdacht de King James Version van de Bijbel haar 400-jarig bestaan door voor het eerst één miljard Bijbels te publiceren. Deze Bijbels waren in 2454 talen te lezen, waardoor ze vele miljoenen mensen over de wereld hebben beïnvloed. William Tyndale’s offer was het dubbel en dwars waard. Hoe moeilijk of onoverkomelijk de omstandigheden ook waren, Tyndale en zijn medegelovigen vertrouwden erop dat God alles naar zijn wil liet gebeuren. Tyndale’s leven had baanbrekende gevolgen voor de eeuwigheid.

`Lees Daniël 12:3 en Openbaring 14:13. Waarom passen deze teksten zo prachtig bij Tyndale’s leven? Denk nu eens aan uw eigen leven en welke invloed u op anderen heeft. Welke hoop put u uit deze teksten anderen voor de eeuwigheid te kunnen winnen?`
