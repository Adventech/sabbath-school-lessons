---
title:  Verdere studie
date:   03/05/2024
---

‘Gods trouwe dienaren werkten niet alleen. Terwijl ‘de overheden, de machten en de boze geesten in de hemelse gewesten’ de strijd tegen hen aanbonden, liet God zijn volk niet aan hun lot over. Als hun ogen geopend waren, zouden zij, zoals Elisa, Gods aanwezigheid en bijstand duidelijk hebben gemerkt. Toen de knecht van Elisa wees op het vijandelijke leger dat hen omringde en elke uitweg afsneed, bad de profeet: ‘HERE, open toch zijn ogen, opdat hij zie’ (2 Koningen 6:17). En zie, de berg was vol vurige paarden en wagens; het hemelse leger stond opgesteld om de godsman te beschermen. Zo waakten engelen ook over de mensen die de Hervorming bevorderden.’ (Ellen White, De Grote Strijd, blz. 192.)

‘Toen machtige vijanden samenspanden om het protestantisme ten val te brengen en het ernaar uitzag dat duizenden zwaarden zouden worden getrokken om het te bestrijden, schreef Luther: satan gaat als een razende tekeer: goddeloze kerkvorsten beramen een samenzwering; wij worden door oorlog bedreigd. Spoor de mensen aan moedig te strijden voor de troon van God door het geloof en het gebed, zodat onze vijanden, door Gods Geest overwonnen, tot vrede gedwongen kunnen worden. Onze dringendste behoefte, onze belangrijkste taak is het gebed. Vertel de mensen dat zij blootgesteld zijn aan het scherp van het zwaard en aan de woede van satan en laat hen bidden.’ (D’Aubigné, boek 10, hoofdstuk 14; geciteerd in Ellen White, De Grote Strijd, blz. 192-193.)

Gerechtigheid door het geloof, de geweldige waarheid die Luther nieuw leven inblies, ligt ten grondslag aan het hele evangelie. Het is de waarheid waarop onze hoop op verlossing rust. Zijn lied, ‘Een vaste burcht is onze God’, spreekt op krachtige wijze over het evangelie: ‘Geen aardse macht begeren wij, die gaat welras verloren. Ons staat de sterke Held ter zij, Dien God ons heeft verkoren. Vraagt gij Zijn naam? Zo weet, dat Hij de Christus heet, Gods eengeboren Zoon, overwinnaar van de troon: de zeeg’ is ons beschoren!’ (Seventh-day Adventist Hymnal (Hagerstown, MD: Review and Herald Publishing Association, 1985), Nr. 506.)

**Gespreksvragen**

`Hoe verhoudt genade zich tot de wet en geloof tot goede werken? Hoe zou u dat uitleggen?`

`Waarom is het zo makkelijk onze gedachten af te laten glijden in wetticisme? Hoe zou u wetticisme omschrijven? Waarom is het zo funest voor ons christelijke geloof?`

` Is het gevaarlijk als we niet goed begrijpen wat ‘verlossing door genade’ inhoudt? Waar kan die misinterpretatie toe leiden?`

` Wat bedoelen sommige mensen met de term ‘goedkope genade’? Is genade ooit goedkoop?`
