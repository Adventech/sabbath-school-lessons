---
title:  Het millennium op aarde
date:   25/06/2024
---

Openbaring 19 besluit met een aangrijpend beeld van Jezus’ wederkomst en de vernietiging van de goddelozen. Toch is het verhaal daarmee nog niet ten einde. Openbaring 20 houdt ons een periode van 1000 jaar voor, ook wel ‘het millennium’.

`Lees Openbaring 20:1-3. Wat staat satan te wachten als Jezus terugkomt?`

De beelden in Openbaring 20:1-3 zijn symbolisch. Satan wordt niet letterlijk geketend en in een put gegooid. 1000 jaar lang heeft hij niets anders om handen dan deze verlaten, uitgestorven aarde, beperkt door de omstandigheden die hij zelf heeft gecreëerd. In 2 Petrus 2:4 lezen we dat satan en zijn engelen op hun straf moeten wachten ‘in de diepste duisternis’. Satan zal aan de aarde gebonden zijn door zelfgecreëerde ketenen van omstandigheden, met niemand om zich heen om op de proef te stellen. Duizend jaar lang zal hij oog in oog staan met de vernietiging, verwoesting en de ellende die zijn opstandigheid veroorzaakt heeft.

Het Griekse woord voor ‘bodemloze put’ is gelijk aan de Engelse term voor ‘afgrond’ (abyss). Datzelfde woord komt ook voor in de Septuaginta, de Griekse vertaling van het Oude Testament, wanneer het omschrijft hoe de aarde eraan toe was bij de schepping. ‘De aarde nu was woest en leeg, en duisternis lag over de watervloed (Genesis 1:2 (Herziene Statenvertaling)). De Septuaginta gebruikt het Griekse woord abyssos (‘afgrond’) voor ‘duisternis’. Het duidt op een verlaten aarde. De ‘bodemloze put’ wijst niet op één of andere ondergrondse grot of op een gapende kloof ergens in het universum. Satans werk van zonde en vernietiging, evenals de enorme chaos die aan de tweede komst voorafgaat, heeft de aarde tot een donkere, ongeorganiseerde massa gemaakt. Precies zoals het was aan het begin van de scheppingsweek.

`Lees Jeremia 4:23-26; Jeremia 25:33 en Jesaja 24:1, 3, 5. Hoe beschrijven de profeten dit tafereel?`

De profeten benadrukken wat een chaos de aarde zal zijn bij de wederkomst van Christus en dat er geen levend mens op deze wereld is tijdens het millennium. Satan en zijn duivelse engelen worden aan hun lot overgelaten om te overdenken welk een ravage zijn opstandigheid teweeg heeft gebracht. Het hele universum onderkent opnieuw dat de zonde de dood oplevert. God gaat op zo’n manier met het zondeprobleem om dat het nooit voor een tweede keer de kop op zal steken (Nahum 1:9).

Er zijn drie manieren waarop Hij dit doet. Ten eerste openbaart Hij met welk een oneindige liefde, vurig verlangen en talloze pogingen Hij de mensheid heeft willen redden. Ten tweede wijst Hij op zijn gerechtigheid, eerlijk oordeel en rechtvaardigheid. Ten derde staat Hij het universum toe te zien waar zonde en oproer toe leiden.
