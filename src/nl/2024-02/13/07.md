---
title:  Verdere studie
date:   28/06/2024
---

‘De uitgestrekte vlakten gaan over in prachtige heuvels en de bergen van God verheffen hun hoge toppen. Op deze weidse vlakten en op de oevers van deze stromen van levend water zullen Gods kinderen, die zo lang als pelgrims hebben rondgezworven, eeuwig wonen. [...] Daar zullen onsterfelijke wezens zich in eeuwige verrukking verdiepen in de wonderen van de scheppingskracht en in de verborgenheden van de verlossende liefde. Er zal geen wrede, misleidende vijand zijn om de mensen van God af te leiden. Elk talent zal worden ontwikkeld en verbeterd. Het verwerven van kennis zal de geest niet vermoeien, noch het verstand uitputten. Daar zullen de grootste ondernemingen tot een goed eind worden gebracht en de hoogste ambities werkelijkheid worden. Toch zal men steeds hogere toppen bereiken, en zich verbazen over nieuwe wonderen. Men zal nieuwe waarheden doorgronden en nieuwe onderwerpen ontdekken die de volledige inzet van geest, ziel en lichaam zullen vergen.’ (Ellen White, De Grote Strijd, blz. 621, 623.)

‘Met onuitsprekelijke vreugde delen de mensen nu in de blijdschap en wijsheid van wezens die nooit hebben gezondigd. Ze hebben ook toegang tot de schatten van kennis en inzicht die in de loop der eeuwen zijn verworven door de bestudering van Gods werken. Met een onsterfelijke blik zullen ze kunnen kijken naar de pracht van de schepping – naar zonnen, sterren en melkwegstelsels, die nauwkeurig hun baan rond de troon van God beschrijven. Op alles, van het kleinste tot het grootste staat de naam van de Schepper geschreven, en in alle dingen komt de rijkdom van zijn kracht tot uiting.’ (Ellen White, De Grote Strijd, blz. 623.)

‘De grote strijd is ten einde. De zonde en de zondaren zijn er niet meer. Het ganse heelal is gereinigd. Overal in de schepping is er eendracht en blijdschap. Van Hem die alles geschapen heeft, komen stromen van leven, licht en vreugde, die alle delen van de oneindige ruimte bereiken. De kleinste atomen en de grootste werelden, alle levende wezens en alle levenloze voorwerpen verkondigen in hun oneindige schoonheid en volmaakte vreugde: God is liefde.’ (Ellen White, De Grote Strijd, blz. 624.)

**Gespreksvragen**

` Waarom denkt u dat God de zonde al zo  lang toestaat? Tegelijkertijd lijdt geen mens langer dan dat hij op deze aarde leeft. Met andere woorden, het menselijk lijden duurt zolang een mens op aarde is. Hoe kort is een mensenleven in vergelijking met duizenden jaren zonde? Hoe kan dat perspectief ons helpen met de ingewikkelde kwestie die het kwaad opwerpt?`

`Hoe past de duizendjarige periode, genaamd het millennium, in het verlossingsplan? Bedenk wat het ons vertelt over het karakter van God dat het uiteindelijke oordeel, de definitieve straf, pas over de verlorenen zal komen op het moment dat alle verlosten de kans hebben gehad Gods gerechtigheid, eerlijkheid en liefde te zien?`
