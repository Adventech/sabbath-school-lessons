---
title:  Het oordeel in het millennium
date:   26/06/2024
---

`Lees Openbaring 20:4-6. Waar houden de rechtvaardigen zich tijdens het millennium mee bezig? Waarom is dit zo belangrijk?`

Tijdens het millennium hebben de rechtvaardigen de kans om Gods gerechtigheid en liefde in het oplossen van het zondeprobleem van dichtbij te ervaren. Hebben we niet allemaal een lijst met vragen die we God graag willen stellen? Tijdens de duizend jaar in de hemel kunnen de verlosten dat eindelijk doen. Als een geliefde of dierbare vriend niet in de hemel is, krijgen de verlosten de kans Gods beslissingen beter te begrijpen. Op een hele nieuwe manier en veel overtuigender dan ooit te voren zullen de verlosten inzien hoeveel moeite God heeft gedaan om elke persoon die ooit geleefd heeft te redden. Nog beter dan eerst zullen ze begrijpen dat een ieder die verloren gaat de hemel misloopt doordat die persoon Christus zelf heeft afgewezen. Alleen dan laat God het laatste oordeel – de tweede dood die tot eeuwige vernietiging leidt – over de verlorenen komen.

`Lees Openbaring 20:7-9. Hoe eindigen de duizend jaar? Wat is het lot van satan en zijn volgelingen?`

Duizend jaar lang heeft satan niemand in zijn buurt gehad die hij kon misleiden of verzoeken. Hij en zijn engelen zijn alleen gelaten om na te denken over de dodelijke gevolgen van de zonde. Na afloop van het millennium worden de goddeloze doden opgewekt om het oordeel onder ogen te zien en hun definitieve beloning te ontvangen (Openbaring 20:5). Nu heeft satan een groot leger aan volgelingen. Hoewel hij tegenslag na tegenslag te verwerken heeft gekregen in de grote strijd, krijgt hij nieuwe energie bij het zien van die enorme menigte verlorenen.

Aangezien hij geen punt wil zetten achter zijn opstandigheid, streeft hij ernaar deze ‘volken’ te misleiden. Satan hitst hen op één laatste poging te doen God van de troon te werpen en hun eigen koninkrijk op te richten. De woorden ‘Gog en Magog’ staan symbool voor satan en de verlorenen door alle eeuwen heen. Satan en zijn volgelingen omsingelen ‘het kamp van de heiligen en de geliefde stad’ (Openbaring 20:9).

Aan het einde van het millennium zullen niet alleen de goddelozen uit de dood opgewekt worden, maar ook zal de heilige stad, het Nieuwe Jeruzalem, vanuit de hemel op aarde neerdalen! (Openbaring 21:2) Gedurende het millennium hebben de heiligen met Christus geleefd en met Hem geregeerd in het Nieuwe Jeruzalem. Nu de duizend jaar ten einde zijn, daalt de stad op aarde neer met God, Jezus, de engelen en alle verlosten erin. Iedereen is getuige van dit laatste gevecht waar de grote strijd mee eindigt. De zonde staat op het punt eens en voor altijd verdelgd te worden!

`Wat leert de timing van het laatste oordeel u over Gods karakter?`
