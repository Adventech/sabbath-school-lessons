---
title:  Het merkteken van het beest
date:   29/05/2024
---

`Lees Openbaring 12:12, 17 en Openbaring 13:7. Welk beeld schetsen deze verzen van satans woede? Waarom is de duivel zo boos op het volk van God dat in de eindtijd leeft?`

Openbaring 12 vertelt over de kosmische strijd die door de eeuwen heen tussen Christus en satan heeft gewoed. Die strijd komt tot een climax als satan zijn pijlen voor een laatste keer op Gods volk richt. Openbaring 13 spreekt over de bondgenoten van de draak, het beest uit de zee en het beest van het land. Deze twee machten helpen hem oorlog te voeren tegen Gods volk.

`Lees Openbaring 13:4, 8, 12, 15 en Openbaring 14:7, 9-11 (Zie ook: Openbaring 15:4; Openbaring 16:2; Openbaring 19:20; Openbaring 20:4; Openbaring 22:9) Welk thema staat centraal in elk vers?`

Ziet u de twee partijen? Mensen aanbidden of de Schepper of iemand anders. De Schepper is het waard geëerd te worden (Openbaring 5:9). De strijd tussen Christus en satan die in de hemel begon, draaide om aanbidding: ‘Ik stijg op tot boven de wolken, ik evenaar de Allerhoogste’ (Jesaja 14:14). Satan doelde op de eer die alleen de Schepper toekomt. Volgens Openbaring 13 lijkt hij zijn doel te behalen door de steun van het beest op het land (Openbaring 13:4).

Daniël 7 bewijst dat dit landbeest dezelfde is als de kleine hoorn die ‘zal proberen hun feestdagen en hun wet te veranderen’ en zijn gezag gedurende 1260 profetische ‘dagen’ uitoefent, oftewel gedurende 1260 jaar (Daniël 7:25, vergelijk met: Openbaring 13:5, zie: les 6). Alleen het vierde gebod in Gods Tien Geboden bevat een tijdselement. Deze kerk heeft er alles aan gedaan de dag van aanbidding te veranderen van de zaterdag, de zevende dag, naar de zondag, de eerste dag van de week.

Je hebt behoorlijk wat lef als je als aardse macht Gods gezag tot in de kern probeert te vernietigen door te sleutelen aan de dag van aanbidding, de sabbat van de zevende dag, die God zelf gegeven heeft als teken voor zijn gezag (Exodus 31:13; Ezechiël 20:12, 20). Daarom zal het laatste gevecht om ware en leugenachtige aanbidding dan ook draaien om die sabbat. En dus omschrijft Openbaring de mensen die God trouw zijn als degenen ‘die zich aan Gods geboden houden en bij het getuigenis van Jezus blijven’ (Openbaring 12:17; Openbaring 14:12). Daar hoort ook de sabbat van de zevende dag bij, niet de zondag. Zij die niet willen luisteren naar de laatste oproep van de drie engelen om God te aanbidden op Zijn heilige dag (Jesaja 58:13) en het beest blijven aanbidden op zijn vervalste sabbat, de zondag, zullen het merkteken van het beest ontvangen (Zie: les 11).
