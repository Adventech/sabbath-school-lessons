---
title:  De sabbat en de wet
date:   28/05/2024
---

`Lees Openbaring 14:6-7; Openbaring 4:11; Genesis 2:1-3 en Exodus 20:8-11. Wat hebben de schepping, de sabbat en Gods wet met elkaar te maken?`

De schepping laat heel duidelijk zien hoe waardevol God ons vindt. We zijn niet alleen in dit universum – we zijn geen klodder kosmisch gruis en al helemaal geen genetisch ongelukje. Oftewel, de gangbare wetenschappelijke manier om de oorsprong van het leven uit te leggen, waar nieuwsmedia en de populaire cultuur zo graag gebruik van maken, schetst een beeld dat niet te rijmen is met het Bijbelse verhaal.

We zijn hier omdat Jezus ons geschapen heeft. Hij is onze aanbidding dubbel en dwars waard, niet alleen omdat Hij ons geschapen heeft. Hij heeft ons ook bevrijd. Ware aanbidding draait om de schepping en verlossing. Daarom hebben we de sabbat ook nodig om het verlossingsplan te kunnen begrijpen. De sabbat wijst op de zorg van de Schepper en de liefde van de Verlosser. Aan het einde van de scheppingsweek rustte God in de prachtige en geweldige wereld die Hij geschapen had. Ook rustte Hij om ons tot voorbeeld te zijn. De sabbat is een wekelijkse onderbreking om Hem te prijzen die ons heeft gemaakt. Als we God aanbidden op de sabbat, openen we onze harten om de speciale zegen te ontvangen die Hij op die dag en alleen op die dag heeft geplaatst.

De sabbat richt onze aandacht op een Schepper die zoveel van ons hield dat Hij ons niet in de steek liet toen wij zijn doel voor ons verwierpen. De sabbat is een eeuwigdurend teken voor de rust die wij in Hem hebben. Het is een uitzonderlijk teken van trouw aan onze Schepper (Ezechiël 20:12, 20). De sabbat staat symbool voor rust, niet voor werken; het wijst op genade, niet op legalisme; op zekerheid, niet op veroordeling; op onze afhankelijkheid van God voor onze verlossing, niet op de werken die wij zelf verrichten. Ware sabbatsrust is een genadevolle rust in de liefdevolle armen van Degene die ons geschapen heeft, verloste en voor een tweede keer komt om ons thuis te brengen.

Openbaring 14, waarin God een boodschap geeft aan de wereld in de eindtijd, roept mensen op elke sabbat te rusten in zijn liefde en zorg. Dit hoofdstuk spoort ons aan om Degene in gedachten te houden die ons het leven gaf en Hem te eren. De sabbat staat ook in verband met de perfecte staat van de hof van Eden en de pracht en praal van de nieuwe hemel en nieuwe aarde die komen. Het herinnert ons eraan dat de schoonheid van Eden op een dag hersteld zal worden.

`De meeste adventisten krijgen de titel ‘legalistisch’ ergens in hun leven naar hun hoofd gegooid. Dat heeft dan vaak te maken met het houden van de sabbat. Bespreek waarom de sabbat een symbool van onze verlossing is en van gerechtigheid door geloof. Waarom denken mensen al gauw dat we op eigen kracht de hemel binnen willen gaan zodra we gehoorzaam zijn aan Gods gebod om te rusten?`
