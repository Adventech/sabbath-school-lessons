---
title:  De drie-engelenboodschap
date:   30/05/2024
---

In Openbaring 14:7 roept de eerste engel met luide stem: ‘Heb ontzag voor God en geef Hem eer, want nu is de tijd gekomen dat Hij Zijn oordeel zal vellen. Aanbid Hem die hemel en aarde, zee en waterbronnen geschapen heeft’. De hemel roept ons op onze trouw en oprechte aanbidding uitsluitend aan de Schepper te geven in het licht van het komende oordeel.

De tweede engel verkondigt: ‘Gevallen, gevallen is Babylon, die grote stad, die door haar ontucht alle volken de wijn van haar wellust heeft laten drinken’ (Openbaring 14:8). Babylon vertegenwoordigt een ontrouw, afvallig religieus systeem dat de boodschap van de eerste engel verworpen heeft voor een leugenachtig systeem van aanbidding. Daarom waarschuwt Openbaring 14:9-11 tegen de verering van ‘dit beest en zijn beeld’.

De keuze is aan ons: of we kiezen ervoor de Schepper te aanbidden, of we vereren het beest. Ieder mens op deze aarde zal uiteindelijk een onherroepelijke beslissing moeten nemen over wie zij trouw willen zijn – Jezus of satan.

`Lees Openbaring 14:12. Welke twee kenmerken dragen degenen die het beest weigeren te aanbidden? Waarom zijn beide eigenschappen even belangrijk? `

In de eindtijd zal God een volk hebben dat Hem trouw blijft, al staat de grootste tegenstand en zwaarste vervolging aller tijden hun te wachten. Door het geschenk van Christus’ gerechtigheid, leiden ze een genadig en gehoorzaam leven. Het vereren van de Schepper staat lijnrecht tegenover de aanbidding van het beest en blijkt uit het houden van Gods geboden. De laatste strijd om de vraag wie de eer toekomt – Christus of het beest – concentreert zich op aanbidding. In de kern draait deze grote oorlog tussen goed en kwaad dan ook om de sabbat.

Deze toegewijde volgelingen van de Verlosser hebben niet alleen geloof ‘in’ Jezus. Ze bezitten ook het geloof ‘van’ Jezus. Het geloof dat Jezus had, gaat zo diep, is zo vol vertrouwen en is zo toegewijd dat helse demonen en geen enkele beproeving op deze aarde eraan kunnen tornen. Het is een geloof dat vertrouwt als alles donker is voor ogen, gelooft als het niet begrijpt waarom het gebeurt en hoopt al kan het er geen wijs uit worden. Dit ‘geloof van Jezus’ is een geschenk dat wij alleen door geloof ontvangen. Het zal ons door de komende crisis dragen. Als de laatste strijd zich aandient en we te maken krijgen met economische uitsluiting, vervolging, gevangenneming en zelfs de dood, zal het geloof van Jezus ons door die laatste uren loodsen tot Jezus komt.

`Hoe bereidt God uw geloof voor op wat u wacht in de toekomst?`
