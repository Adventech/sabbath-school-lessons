---
title:  De onveranderlijkheid van Gods wet
date:   27/05/2024
---

Lees Matteüs 5:17-18; Psalm 111:7-8; Prediker 12:13-14; 1 Johannes 5:3 en Spreuken 28:9. Wat hoort de wet te betekenen voor een christen?

Zevendedagsadventisten volgen in de voetsporen van protestantse hervormers die de heiligheid van Gods wet hoog in het vaandel hielden. Leest u deze krachtige uitspraak van John Wesley maar eens: ‘De rituele of ceremoniële wet die Mozes aan de kinderen van Israël gaf, met al zijn voorschriften en reglementen die met de voormalige offers en diensten in de tempel te maken hadden, heeft onze HEER inderdaad ten einde gebracht, afgeschaft en volledig weggedaan [...] De morele wet, samengevat in de Tien Geboden, en benadrukt door de profeten, bestaat nog altijd. Zijn komst was niet bedoeld ook maar het kleinste deel hiervan teniet te verklaren. Het is een wet die nooit ontbonden kan worden. Deze wet ‘treedt onveranderlijk en blijvend op als de trouwe getuige in de hemel’. [...] Tot in elk detail blijft deze wet van kracht, voor alle mensen, voor eeuwig: het is niet afhankelijk van een specifieke tijd of plaats of welke andere veranderlijke omstandigheid dan ook. Het rust op het karakter van God en de aard van de mens die op een onveranderlijke manier met elkaar verbonden zijn.’ ( Upon Our Lord’s Sermon on the Mount, Discourse V, John Wesley’s Sermons: An Anthology (Nashville, TN: Abington Press, 1991), blz. 208-209.)

`Vergelijk Exodus 34:5-7 met Romeinen 7:11-12; Psalm 19:7-11; Psalm 89:14; Psalm 119:142, 172. Wat hebben Gods wet en Gods karakter met elkaar te maken?`

Gods wet is een kopie van Gods karakter, het fundament van zijn troon en de morele hoeksteen voor de mensheid. Daarom haat satan die wet. ‘Iedereen begreep natuurlijk dat als het heiligdom op aarde een afbeelding was van het heiligdom in de hemel, de wet in de ark van het heiligdom op aarde ook een getrouw afschrift van de wet in de ark in de hemel moest zijn. Als men geloofde dat er een heiligdom in de hemel is, moest men ook de eisen van Gods wet en de heiliging van de sabbat van het vierde gebod erkennen. Dit verklaart waarom men zo fel gekant was tegen de systematische uitleg van de Schrift, die het hogepriesterlijk werk van Christus in het hemelse heiligdom duidelijk aantoonde.’ (Ellen White, De Grote Strijd, blz. 405.)

`Welke argumenten dragen mensen vaak aan om de Tien Geboden niet langer te gehoorzamen? Wat schuilt daar in werkelijkheid achter, denkt u?`
