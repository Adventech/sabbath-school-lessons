---
title:  Het heiligdom en de wet
date:   26/05/2024
---

`Lees Openbaring 11:19; Exodus 25:16; Exodus 31:18 en Openbaring 12:17. Wat lag in de ark van het verbond in het heilige der heiligen van de tabernakel? `

De Grote Verzoendag was een dag van oordeel. Heel Israël maakte deel uit van deze gebeurtenis door zich van hun fouten af te keren, hun hart te onderzoeken en geen enkel werk te doen (Zie: Leviticus 23:29-31). Alleen op deze dag mocht de hogepriester het heilige der heiligen binnengaan om verzoening te doen voor de zonde. Daar, in het binnenste gedeelte van het heiligdom, stond de ark van het verbond. In de ark lag Gods wet, de Tien Geboden, geschreven op stenen tafelen. De gouden deksel van de ark werd ook wel ‘het verzoendeksel’ genoemd; over dat verzoendeksel werd bloed gesprenkeld om het heiligdom te reinigen van alle zonde. Gods aanwezigheid bleek uit de wolk van heerlijkheid boven het verzoendeksel. Elk offer dat gebracht werd, stond symbool voor Gods genade tegenover zondige mensen. Tegelijkertijd wijst de Grote Verzoendag erop dat elke zonde opgetekend blijft staan tot de dag van het oordeel (Hebreeën 10:3) en dat het alleen te verwijderen is door geloof in Christus’ bloed die zonde teniet doet (1 Petrus1:18-19). En zo komen genade en gerechtigheid op een prachtige manier samen in Gods aanwezigheid.

Toen hij een blik mocht werpen op het hemels heiligdom, zag de apostel Johannes ‘Gods tempel in de hemel opengaan’ (Openbaring 12:19) en ‘verscheen daar de ark van het verbond’ (Openbaring 12:19). De Grote Strijd voegt daar nog aan toe: ‘In het heilige der heiligen van het hemels heiligdom wordt Gods wet, die door God Zelf op de Sinaï werd uitgesproken bij donderslagen en bliksemstralen en met zijn eigen vinger in de stenen tafelen werd gegrift, ook in een ark bewaard. De wet in de tempel Gods is het model, en de geboden die in de stenen tafelen zijn gegrift en door Mozes in de Pentateuch zijn opgetekend, zijn een authentiek afschrift. Zij die dit belangrijke punt begrepen, kwamen tot het inzicht dat Gods wet heilig en onveranderlijk is.’ (Ellen White, De Grote Strijd, blz. 404.)

Toen de eerste adventistische gelovigen zich bogen over wat de Bijbel leert inzake het heiligdom, beseften ze hoe belangrijk Gods wet is en de sabbat in het hart van die wet. Ze kwamen tot de conclusie dat Gods wet absoluut niet was opgeheven aan het kruis; de wet van God in de ark van het verbond was immers een afdruk van Gods wet in het hemels heiligdom.

`Denk aan de sabbat waar we wekelijks naartoe leven. Waarom benadrukt die sabbat hoe belangrijk het scheppingsverhaal is? Kunt u een andere, steeds terugkerende Bijbelse leer bedenken die het belang van de sabbat eveneens onderstreept?`
