### De grote strijd

Stel dat iemand u zou vragen wat het centrale thema is in de hele Bijbel, wat zou u dan antwoorden? ‘Jezus’? ‘Het verlossingsplan’? ‘Het kruis’? Natuurlijk draait het om deze onderwerpen! Maar deze drie belangrijke thema’s wijzen op het onderwerp dat alles omvat: ‘de grote strijd’! Dit thema loopt als een rode draad door de Bijbel heen, van het boek Genesis tot aan De Openbaring van Johannes.

De grote strijd begon in de hemel op het moment dat Lucifer in opstand kwam tegen God. In de kern zette dit kosmische conflict vraagtekens bij Gods liefde. Heeft Hij werkelijk onvoorwaardelijk lief? Heeft Hij echt altijd het welzijn van zijn schepsels op het oog? Of is Hij een overheersende dictator die alleen maar met zichzelf bezig is?

In dit kwartaal bestuderen we de wereldgeschiedenis zoals God het ziet, zoals de profetieën erover spreken, vanaf de tijd van Christus tot aan vandaag en in de toekomst. God is liefde en daardoor zijn ook al zijn daden liefdevol, al zetten sterfelijke mensen of zelfs engelen daar hun vraagtekens bij. Toch komt Gods liefde steeds meer tot uiting naarmate de grote strijd zich ontvouwt.

Bovenal het kruis laat de hoogte en de diepte van die liefde zien. Op Golgota kreeg het hele universum Gods liefde voorgeschoteld, toen Christus zijn leven gaf om de mensheid te verlossen en er geen twijfel over bestond dat satan verslagen was. Toch is de strijd nog niet voorbij. Satan probeerde Jezus aan het kruis te vernietigen en nu is het zijn doel Gods volk ten onder te brengen. Al heeft satan Christus’ kerk met succes vervolgd en zijn miljoenen door hem omgekomen, God stond zijn volk altijd bij en zal hen nooit verlaten.

In dit kwartaal richten we ons op de grootste ontwikkelingen in de grote strijd, met de opstand in de hemel als beginpunt. De belangrijkste onderwerpen in deze strijd tussen Christus en satan zullen aan bod komen. Ook gaan we na wat een ongelooflijke moed de Waldenzen bezaten te midden van zulke hevige vervolging en hoe gedreven de hervormers waren om de Bijbelse waarheid te volgen ondanks martelingen, ketenen, brandstapel en de marteldood.

In reactie op het geloof van deze geloofshelden verklaart Ellen White: ‘De Bijbel was hun autoriteit, en aan wat die zegt, toetsten ze alle leerstellingen en alle eisen. Geloof in God en Zijn Woord ondersteunde deze heilige mannen, als ze hun leven op de brandstapel ten offer brachten.’ (Ellen White, De grote strijd, blz. 287.) De Reformatie stak een fakkel van waarheid aan die ook nu nog helder schijnt. Het onwankelbare geloof van de hervormers in de Bijbel en hun rotsvaste vertrouwen in verlossing door genade in geloof baande de weg voor de opkomst van het Adventisme, verdedigd door William Miller en door vele anderen over de hele wereld.

God heeft de Adventkerk opgericht om te bouwen op het fundament dat de hervormers gelegd hebben. Het was hun doel de Bijbelse waarheden weer tot leven te brengen die door de eeuwen heen verlo- ren waren gegaan. In essentie draait haar zendingswerk om het verkondigen van de drie-engelenboodschap uit Openbaring 14:6-12, Gods laatste waarschuwing voor een wereld die op haar einde loopt.

Deze verkondiging maakt satan woedend. Daarom beeldt Johannes hem af als een draak: ‘De draak was woedend op de vrouw en ging weg om strijd te leveren met de rest van haar nageslacht, met allen die zich aanGods geboden houden en bij het getuigenis van Jezus blijven.’ (Openbaring 12:17) Ook zullen we de laatste gebeurtenissen in de grote strijd onder de loep nemen, bijvoorbeeld de overwinning van Gods liefde op alle overheden en machten van de hel, waarna de schepping van een nieuwe hemel en een nieuwe aarde plaats zal vinden.

De Bijbel is onze basis voor de lessen in dit kwartaal. Daarnaast gebruiken we ook het boek, De grote strijd, geschreven door Ellen White, om de thematische grenzen aan te geven van ons grootse onderwerp. Elke les is gebaseerd op een aantal hoofdstukken. Deze staan genoteerd om verdere studie mogelijk te maken en onze indrukken met anderen te delen zodat we ‘de liefde van Christus kennen die alle kennis te boven gaat’ (Efeziërs 3:19)

Mark Finley woont in Connecticut in de Verenigde Staten. Hij is een wereldwijd bekende evangelist. Hij diende als vicevoorzitter van de Generale Conferentie van 2005-2010. Sinds hij zijn fulltime aanstelling heeft ingeruild voor zijn pensionering, staat hij de huidige voorzitter van de Generale Conferentie bij. Predikant Finley en zijn vrouw, Ernestine, hebben drie kinderen en vijf kleinkinderen.
