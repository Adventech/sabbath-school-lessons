---
title:  Beschermd door het Woord
date:   16/04/2024
---

Vergelijk Johannes 17:15-17 met Handelingen 20:32. Hoe kunnen we ons volgens Jezus en de apostel Paulus beschermen tegen de misleidingen van satan?

De Bijbel is de onfeilbare openbaring van Gods wil. Het bevat het plan dat de hemel heeft voor de verlossing van de mens. Aangezien ‘alles wat de Schrift zegt door God geïnspireerd is’, ‘kan het gebruikt worden om onderricht te geven, om dwalingen en fouten te weerleggen en om op te voeden tot een rechtschapen leven’ (2 Timoteüs 3:16). ‘De hele Bijbel’is dus door God geïnspireerd; niet een paar passages, niet het ene vers meer dan het andere. De hele Bijbel is het Woord van God. Bedrog ligt op de loer wanneer we twijfelen aan deze waarheid.

De Bijbel vertelt over Gods oneindige liefde in de context van de grote strijd. Ook ontmaskert hij satanische waanbeelden en onthult zijn misleidingen. De duivel haat Gods Woord en heeft door de eeuwen heen al het mogelijke gedaan zijn invloed te vernietigen. Wat zouden we per slot van rekening weten over het verlossingsplan als we de Bijbel niet hadden? Hoe weinig zouden we begrijpen van de geboorte, het leven, het onderricht en het dienstwerk van Jezus? Zouden we er überhaupt iets van snappen? Zouden we zonder de Schrift ook maar enig besef hebben van de diepte van Christus’ offer, de roem van zijn opstanding, de kracht van zijn middelaarschap en de grootsheid van zijn terugkomst?

Al deze waarheden die zo belangrijk zijn, worden geopenbaard, onderwezen en benadrukt in Gods Woord. Dit Woord en alleen dat Woord zou de hoogste en meest verheven meetlat moeten zijn om de heilige waarheid te doorgronden. Daarom moeten we vechten tegen alles dat het gezag of de inspiratie van de Schrift ondermijnt, ook als het gaat het om mensen die verkondigen ontzettend van de Bijbel te houden, maar anderen ondertussen aan het twijfelen brengen (al is het in het klein).

Jammer genoeg zorgt vooral de intrede van het moderne denken ervoor dat vele theologen en christenen zoveel aandacht besteden aan de menselijke kant van de Schrift dat de Bijbel het woord van de mens wordt in plaats van Gods Woord. De Bijbel, zo stellen ze, bestaat uit de geschriften van koningen, herders, vissers, priesters, dichters en anderen die lieten weten hoe ze dachten en wat ze vonden van God, de natuur en van de wereld om hen heen, zoals zij haar in hun tijd en omgeving kenden. Kom op zeg! Als dit waar was, zou het ons in de 21e eeuw ook maar een beetje interesseren hoe deze mensen dachten? En zouden we hun ideeën over een eeuwige hoop de onze maken? Absoluut niet.

`Lees Psalm 119:105, 116, 130, 133 en 160. Hoe belangrijk is Gods Woord in het verlossingsplan volgens de psalmist?`
