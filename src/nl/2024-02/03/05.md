---
title:  Menselijke rede versus de Schrift
date:   17/04/2024
---

De heilige Geest werkt aan ons verstand. Hij nodigt ons uit de geheimen van het universum te ontdekken. Zoals iemand heel terecht zei, ‘Als christenen denken we niet alleen na in de kerk’. Toch is het menselijk verstand, hoe ontwikkeld ook, niet in staat de goddelijke waarheden van de Schrift op eigen kracht te ontraadselen. Waarheid heeft niets te maken met de mening van een mens. Waarheid is wat God openbaart.

`Lees Spreuken 16:25; Rechters 21:25; Jesaja 53:6. Wat leren deze verzen over de manier waarop satan mensen misleidt?`

Satan misleidt vele mensen met groot succes door hen te laten geloven dat het menselijk verstand prima in staat is Gods wil te begrijpen. Daar hebben ze de hulp van de heilige Geest en de informatie uit Gods Woord zogenaamd niet bij nodig. Wij denken misschien dat iets goed is om te doen, misschien denkt een hele samenleving dat ze het bij het juiste eind hebben. Toch kan het een totale misstap zijn in Gods ogen.

Een paar jaar geleden besloten mijn vrouw en ik een mooie wandeling te maken in de bossen vlakbij het hotel waar we die nacht zouden blijven. Normaal gesproken is het een eitje voor mij de weg te wijzen en na een uur gelopen te hebben op verschillende bospaden, had ik er vertrouwen in zonder al te veel moeite de weg naar het hotel te kunnen vinden. Maar al snel liepen we hopeloos verdwaald rond in het bos. De zon ging onder en ik stond doodsangsten uit. Gelukkig ontmoetten we een paar andere wandelaars die de weg kenden. Al waren we zo’n acht kilometer afgedwaald van de route, vlakbij ons lag een snelweg. Aangezien hun auto daarnaast geparkeerd stond, boden ze ons een lift aan naar het hotel. Dat we iemand leerden kennen die de weg wist en dat diegene ons terug kon krijgen op onze plaats van bestemming, maakte voor ons het verschil.

God laat ons niet in de steek op onze reis van de aarde naar de hemel. De heilige Geest wijst ons op de heilige Schriften die ons naar huis brengen. Waarheid en dwaling, het juiste en het verkeerde, goed en fout – alleen Gods Woord kan het verschil aan het licht brengen. Dwaling spreekt God en zijn Woord tegen en moet te allen tijde vermeden worden. Waarheid en goedheid staan op één lijn met God. Daarom is het zo belangrijk Gods Woord aan te nemen als de voornaamste meetlat voor waarheid en moraliteit.

`Waarom is het menselijke verstand zonder de heilige Geest niet in staat goddelijke waarheid te begrijpen? Bespreek wat het menselijk verstand en goddelijke openbaring met elkaar te maken hebben. Hoe kan ons verstand ons helpen goddelijke openbaringen te begrijpen? Denk bijvoorbeeld aan Daniël 2, een profetie die de geschiedenis van de wereld omvat van de tijd van Babylon tot in de verre toekomst. Waarom is zo’n profetie zo interessant voor het menselijke verstand?`
