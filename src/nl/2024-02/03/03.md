---
title:  Woeste wolven
date:   15/04/2024
---

` Lees Handelingen 20:27-32. Waar waarschuwde de apostel Paulus de kerkleiders uit Efeziërs voor met het oog op de komende misleiding? `

Paulus wilde de kerk voorbereiden op wat komen zou. In deze verzen legt hij de vinger op twee pijnpunten. Zijn eerste waarschuwing houdt in dat ‘woeste wolven bij u binnen zullen dringen, die de kudde niet zullen ontzien’ (Handelingen 20:29). Met andere woorden, gelovigen zouden vanuit de kerk met fikse vervolging te maken krijgen. Deze profetie ging in vervulling tijdens de eerste en tweede eeuw. Christenen die hun knie niet wilden buigen voor de keizer door Romeinse goden te aanbidden werden gemarteld, in de gevangenis gegooid en ter dood gebracht op de brandstapel.

Ten tweede maakt Paulus zich er zorgen om dat ‘uit uw eigen kring mensen zullen voortkomen die de waarheid verdraaien om de leerlingen voor zich te winnen’ (Handelingen 20:30). Dwaalleringen zouden hun intrede doen in de kerk. Goddelijke waarheden maakten plaats voor verkeerde leerstellingen. Heidense gebruiken wonnen terrein. In de vierde en vijfde eeuw slopen compromissen de christelijke kerk in met als aannemelijk excuus dat dit het goede nieuws vooruit zou helpen. In plaats daarvan kwamen de waarheden uit Gods Woord hoe langer hoe meer onder druk te staan.

`Lees 2 Tessalonicenzen 2:7-12. Hoe beschrijft de apostel Paulus de komende misleiding? Hoe kunnen de Tessalonicenzen die misleiding herkennen?`

Paulus’ opmerking, ‘in het verborgene is de wetteloosheid nu al werkzaam’ (2 Tessalonicenzen 2:7), is heel belangrijk. Zelfs in de tijd van Paulus weken mensen hoe langer hoe meer af van de waarheid in Gods Woord over de gehoorzaamheid aan Gods wet. Deze afvalligheid zou haar hoogtepunt bereiken in latere eeuwen. In tegenspraak met het tweede gebod, deden afgoden hun intrede in de christelijke aanbidding. Duizenden jaren lang hadden afgoden centraal gestaan in elke heidense godsdienst. Om het christendom leuker te maken voor de heidenen die de christelijke kerk binnenkwamen, kregen heidense goden nieuwe namen om hen op heiligen te laten lijken. Zondag, de dag waarop de zonnegod aanbeden werd, werd gaandeweg aanvaard als de christelijke dag van aanbidding ter ere van de opstanding. Deze verkeerde dag, die de Bijbel absoluut niet goedkeurt, krijgt ook nu nog steeds de voorkeur.

`Welke compromissen sluipen de kerk nu in? En nog belangrijker, in welk opzicht doet u water bij de wijn? Vermengt u waarheid met dwaling? `
