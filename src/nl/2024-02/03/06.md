---
title:  Gevecht voor het verstand
date:   18/04/2024
---

`Lees 2 Korintiërs 4:3-6. Wat betekent, ‘de ongelovigen, van wie de gedachten door de god van deze wereld zijn verblind’ (2 Korintiërs 4:4)? In welk opzicht zijn hun ogen verblind? Hoe kunnen hun ogen geopend worden?`

Het Griekse woord voor ‘verstand’ in deze passage is noema. Dat betekent ook wel ‘ons waarnemingsvermogen’ of ‘mentale denkvermogen’. The SDA Bible Commentary werpt een verhelderend licht op dit vers. ‘De strijd tussen Christus en satan is een strijd om de gedachten van mensen (Romeinen 7:23, 25; 12:2; 2 Korintiërs 3:14; 11:3; Filippenzen 2:5; 4:7-8). Satan zet alles op alles de gedachten van mensen te verblinden. Hij probeert dit voor elkaar te krijgen door hen Gods Woord niet te laten bestuderen, de krachten van de geest te verwarren door de neigingen van lichaam en hart, door de geest enkel bezig te laten zijn met de dingen in dit leven en door de gedachten te vullen met trots en egoïsme.’ (Ellen White, The SDA Bible Commentary, deel 6, blz. 854.)

Het gebrek aan kennis bij degenen die verloren gaan, komt niet doordat die mensen geen kans hebben gehad de waarheid te leren kennen. Ze wilden het niet weten. Elk mens krijgt meer dan genoeg kansen de waarheid te kennen, maar ze kiezen ervoor het niet te geloven, waardoor satan hun ogen kan verblinden. Satans koninkrijk is een koninkrijk vol duisternis. Zoals The SDA Bible Commentary verklaart, ‘Alleen het evangelie kan satans duivelse plannen en misleidingen ontmaskeren. Alleen door het evangelie kunnen mensen vanuit de duisternis tot het licht komen.’ (Ellen White, The SDA Bible Commentary, deel 6, blz. 854.) Het Nieuwe Testament draait om het leven, de dood en de opstanding van Jezus. Jezus is de kern van het evangelie en het hart van de Schriften. De hele Bijbel getuigt over Hem (12 Johannes 5:39).

`Lees Johannes 1:4-5, 9 en 14. Welke omschrijving geven deze verzen van Jezus? Let vooral op Johannes 1:14.`

In de beginjaren van de christelijke kerk waren de nieuwtestamentische gelovigen in elk opzicht toegewijd aan Christus. Hij was het licht in hun duisternis. Ze waren verlost door zijn genade, veranderd door zijn kracht en gedreven door zijn liefde. Zelfs de dood verminderde hun trouw aan Christus niet. Ze doorzagen de misleidingen van de duivel in het verheerlijkende licht van het evangelie. Christus heeft altijd volgelingen gehad die hun rug dapper rechtten voor zijn waarheid. In die beginjaren drong het licht van Christus’ liefde, genade en waarheid door de duisternis heen.
