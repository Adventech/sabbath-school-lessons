---
title:  Compromis - satans vermomde strategie
date:   14/04/2024
---

`Vergelijk Johannes 14:6 met Johannes 8:44. Waarin verschilt Jezus’ karakter met dat van satan?`

Jezus’ woorden zijn waarheid; Hij is de Schepper van waarheid. Waarheid komt voort uit het hart van een God die alles weet, onvoorwaardelijk liefheeft en alles doorgrondt. Hij is het fundament van wat wij om ons heen zien en van alle waarheid. Satan daarentegen is een leugenaar en de vader van alle leugens. Hij heeft er geen enkel probleem mee Gods volk om de tuin te leiden door leugens, misleiding, verkeerde informatie en een verdraaiing van de waarheid in te zetten. Hij bedroog Eva in de hof van Eden door de waarheid te vervalsen, twijfels te zaaien en openlijk te ontkennen wat God gezegd had.

Satans opmerking ‘Jullie zullen helemaal niet sterven’ (Genesis 3:4) bij het eten van de vrucht, sprak Gods uitspraak maar al te duidelijk tegen. Door de eeuwen heen heeft satan diezelfde strategie ingezet. Hij wekt de indruk dat Gods Woord niet te vertrouwen is, spreekt Gods geopenbaarde wil tegen, verdraait de Schrift en citeert de Bijbel soms zelfs op een verkeerde manier als hem dat goed uitkomt.

`Lees Spreuken 23:23; Johannes 17:17 en Johannes 8:32. Wat leren deze drie Bijbelverzen over de waarheid in Gods Woord? Wat is hun belangrijkste boodschap? `

‘Satan wist wel dat de Heilige Schrift de mensen in staat zou stellen zijn bedrog te ontdekken en dat ze zich dan tegen zijn macht zouden verzetten. Met dit Woord had zelfs de Verlosser der wereld zijn aanvallen afgeslagen. Bij elke aanval hield Christus hem het schild van de eeuwige waarheid voor door het uitspreken van de woorden, ‘Er staat geschreven’. Tegenover elk voorstel van de verleider plaatste Hij de wijsheid en macht van het Woord. Wilde satan zijn heerschappij over de mensen behouden en de macht van de pauselijke overweldiger vestigen, dan moest hij hen in onwetendheid aangaande de Schrift houden. De Bijbel verheerlijkt God en zet de sterfelijke mens op zijn plaats. Daarom moesten zijn heilige waarheden verborgen blijven en onderdrukt worden. Deze redenering werd door de Rooms-Katholieke kerk overgenomen. Eeuwenlang was de verspreiding van de Bijbel verboden. De mensen mochten Gods Woord niet lezen of in huis hebben en gewetenloze priesters en prelaten legden zijn leer op zo’n manier uit dat hun onrechtmatige aanspraken erdoor werden gesteund. Daarom werd de paus door bijna iedereen erkend als de stedehouder van God op aarde, bekleed met macht over kerk en staat.’ (Ellen White, De Grote Strijd, blz. 46-47.)

`Op welke manieren probeert satan er vandaag in te slagen Gods woord te vervormen of verkeerd te interpreteren? `
