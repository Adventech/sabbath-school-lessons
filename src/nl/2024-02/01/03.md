---
title:  Lucifer misleidt - Christus overwint
date:   01/04/2024
---

Er is geen logische reden te bedenken waarom Lucifer, een perfecte engel, trots en jaloezie in zijn hart toeliet en in opstand kwam tegen zijn Schepper. Satans trots groeide uit tot openlijke tegenstand. Hij beschuldigde God ervan oneerlijk en onrechtvaardig te zijn. Hij stookte de engelen op met zijn twijfels en aanklachten.

`Lees Openbaring 12:4. Hoe geslepen is satan in zijn misleidingen? Hoeveel engelen trapten in zijn leugens over God?`

Toen er oorlog uitbrak in de hemel, stonden de engelen voor een keuze – volgden ze Jezus of Lucifer? Om wat voor soort hemelse oorlog ging dit? Was het een fysieke oorlog, een strijd om iemands gedachtewereld of een beetje van allebei? We weten het niet precies, maar de strijd was fysiek genoeg om satan en zijn engelen ‘uit de hemel te drijven’ aangezien ‘er voor hen in de hemel geen plaats meer is’ (Openbaring 12:8-9). De oorlog zal ongetwijfeld ook fysiek zijn geweest.

Eén ding is zeker over de strijd in de hemel. Elke engel moest voor of tegen Christus kiezen. In wiens voetsporen zouden ze volgen? Naar wiens stem zouden ze luisteren? De trouwe engelen kozen ervoor gehoorzaam te zijn aan Christus’ liefdevolle geboden. Een derde van de engelen luisterde naar de stem van Lucifer, was God ongehoorzaam en verloor de hemel. Ook wij worden in deze kritieke periode in de geschiedenis van de wereld opgeroepen om voor of tegen Christus te kiezen. Ook wij moeten er openlijk voor uitkomen aan wiens kant we staan – van Christus of van satan.

`Lees Genesis 2:15-17; Exodus 32:26; Jozua 24:15; 1 Koningen 18:20-21 en Openbaring 22:17. Welke fundamentele lessen leren deze verzen ons over de grote strijd?`

Toen God de mensheid schiep, plaatste Hij diep in onze hersenen het vermogen om te denken, te beargumenteren en te kiezen. We zijn mens omdat we morele beslissingen kunnen nemen. We zijn geen robots. We zijn geschapen naar Gods beeld en verschillen van de dierenwereld doordat we morele keuzes kunnen maken en ons leven mogen leiden vanuit eeuwige geestelijke principes. Vanaf het moment dat Lucifer in opstand kwam in de hemel, heeft God zijn volk opgeroepen zijn liefde te beantwoorden en gehoorzaam te zijn aan zijn geboden door ervoor te kiezen Hem te dienen.

`Wat kan de strijd in de hemel ons leren over onze eigen strijd tegen het kwaad? Als satan deze rechtvaardige, heilige hemelse wezens kon misleiden, wat leert ons dat over zijn kwade pogingen ons te bedriegen?`
