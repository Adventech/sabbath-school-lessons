---
title:  Onze Hogepriester
date:   04/04/2024
---

Door wat Jezus voor ons deed aan het kruis, kan Hij ook voor ons pleiten in de hemel. Onze opgestane HEER is ook onze Hogepriester. Hij zorgt ervoor dat we alles krijgen wat nodig is voor onze verlossing en om eeuwig in Gods koninkrijk te wonen.

`Lees Hebreeën 4:15-16 en Hebreeën 7:25. Waarom zijn deze verzen zo bemoedigend in een wereld vol verleiding, ellende, ziekte en dood? `

De Bijbel zegt dat ‘Hij, net als wij, in elk opzicht op de proef is gesteld, maar dan zonder te zondigen’ (Hebreeën 4:15). Daarbij komt nog dat we ‘zonder schroom – dat betekent ‘in vertrouwen’ - de troon van Gods genade kunnen naderen, waar we telkens als we hulp nodig hebben barmhartigheid en genade vinden’ (Hebreeën 4:16). Dit betekent simpelweg dat Jezus ons aan het universum voorstelt, terwijl we bedekt zijn met zijn gerechtigheid, verlost door zijn dood en gered door zijn bloed. Alles wat we hadden kunnen zijn, zo is Hij. In Christus worden we niet veroordeeld om onze zonden uit het verleden. In Christus is onze schuld tenietgedaan en door zijn geweldige tussenkomst heeft de zonde geen grip meer op ons leven. De ketenen die ons aan banden legden, zijn verbroken. We zijn vrij!

`Lees Johannes 17:24-26. Wat is Christus’ grootste verlangen in deze grote strijd tussen goed en kwaad?`

‘Toen het grote offer gebracht was, voer Christus omhoog, en weigerde de aanbidding van de engelen, totdat Hij het verzoek had voorgelegd: ‘Ik wil dat waar Ik ben, ook zij bij Mij zijn, die Gij Mij gegeven hebt’ (Johannes 17:24, NBG51). Toen kwam met onuitsprekelijke liefde en kracht het antwoord van de troon van de Vader: ‘Dat alle engelen Gods Hem aanbidden’ (Hebreeën 1:6). Er rustte op Jezus geen smet. Nadat Zijn vernedering teneinde en Zijn offer volbracht was, werd Hem een naam gegeven die boven alle naam verheven is.’ (Ellen White, De Grote Strijd, blz. 584. ) Jezus wil niets liever dan dat wij bij Hem zijn in de hemel. Zijn hartenwens, de drijfveer achter zijn dood en tussenkomst, is dat Hij ons wil verlossen. Heeft u iets nodig? Vertel het Jezus. Waar verdriet is, brengt Hij troost. Waar angst is, brengt Hij vrede. Waar schuld is, brengt Hij vergeving. Waar zwakte is, brengt Hij sterkte.

`Waarom denkt u dat Christus zichzelf voor ons heeft opgeofferd? Waarom zijn wij zo waardevol voor Hem?`
