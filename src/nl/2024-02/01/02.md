---
title:  Oorlog in de hemel
date:   31/03/2024
---

`Lees Openbaring 12:7-9. Wat leren deze verzen ons over de vrijheid die er in de hemel was en over het ontstaan van het kwaad? Noem de verschillende manieren waarop God kon reageren, toen Lucifer in opstand kwam.`

Deze verzen spreken over een kosmische strijd tussen goed en kwaad. Satan en zijn engelen keerden zich tegen Christus en moesten de hemel uiteindelijk verlaten. Het is te absurd voor woorden dat er oorlog uitbrak in zo’n perfecte plek als de hemel. Hoe is dat mogelijk? Schiep een liefdevolle God een demonische engel die zich vervolgens aan deze oorlog waagde? Leidde een fatale fout in deze engel ertoe dat hij ontspoorde? De Bijbel is heel duidelijk over het ontstaan van de zonde. Het werpt licht op dit conflict tussen goed en kwaad.

`Vergelijk Ezechiël 28:12-15 met Jesaja 14:12-14. Wat ging er om in het hoofd van dit engelachtige wezen genaamd Lucifer dat hem ertoe bracht zich tegen God te keren?`

God schiep geen duivel. Hij riep een ontzagwekkend mooi wezen in leven, genaamd Lucifer. Dit engelachtige figuur was foutloos toen hij geschapen werd. Zijn perfectie betekende ook dat hij de vrijheid had te kiezen – een fundamenteel principe van Gods heerschappij, die liefde als basis heeft, geen dwang. De zonde ontstond in de hemel door Lucifer. Het is niet te bevatten waarom deze perfecte engel trots en jaloezie toeliet in zijn hart en tegen zijn Schepper rebelleerde.

Lucifer, een schepsel, verlangde naar de aanbidding die alleen de Schepper toekomt. Hij probeerde Gods troon in te nemen door Gods gezag in twijfel te trekken. Zijn rebellie leidde tot een openlijke opstand in de hemel. ‘Hemelse raadslieden pleitten met Lucifer. Gods Zoon hield hem de grootheid, de goedheid, en de rechtvaardigheid van de Schepper voor en de heilige, onveranderlijke aard van Zijn wet. God had Zelf de bestaande orde in de hemel gecreëerd en door er van af te wijken, zou Lucifer zijn Maker onteren, en ondergang over zichzelf brengen. Maar de waarschuwing, in eindeloze liefde en barmhartigheid gegeven, wekte slechts een geest van tegenstand op.’ (Ellen White, De Grote Strijd, blz. 576.)

`Wat kunnen we leren over Gods karakter als we denken aan de manier waarop Hij met het kwaad omgaat?`
