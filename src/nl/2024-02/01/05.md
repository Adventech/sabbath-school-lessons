---
title:  Liefde vindt een uitweg
date:   03/04/2024
---

Adam en Eva zondigden en God gaf hun de opdracht hun groene thuis te verlaten. Vanaf dat moment zouden ellende en lijden hun leven vullen. Zouden ze moeten lijden en uiteindelijk sterven zonder enige hoop? Zou de dood het definitieve einde inluiden? Op dit punt gaf God hun de belofte die we kunnen lezen in Genesis 3:15: met zijn ogen strak op satan, de slang, gericht, zei Hij: ‘Vijandschap richt Ik tussen jou en de vrouw, tussen jouw nageslacht en het hare; dat verbrijzelt jou de kop, jij bijt het in de hiel’. Op het moment zelf zullen ze waarschijnlijk niet begrepen hebben wat God bedoelde, maar ze konden er wel uit opmaken dat er hoop was. Op de één of andere manier zou hun verlossing komen door ‘het nageslacht van de vrouw’.

Het ‘nageslacht van de vrouw’ is natuurlijk niemand minder dan Jezus Christus (Galaten 3:16). Aan het kruis beet satan Hem in de hiel. Toch is Jezus’ overwinning onze zekerheid dat het hoofd van de slang op een dag verbrijzeld zal worden en dat de deur tot ellende en dood gesloten wordt die Adam en Eva eens openden.

`Lees Hebreeën 2:9; Galaten 3:13 en 2 Korintiërs 5:21. Wat leren deze verzen ons over het grenzeloze offer dat Christus bracht aan het kruis?`

Vraagt u zich ooit af of God echt van u houdt? Kijk dan eens naar het kruis; kijk naar de kroon vol doornen, kijk naar de spijkers in zijn handen en voeten. Met elke druppel bloed die Jezus vergoot op Golgota, wil God u zeggen: Ik hou van jou. Ik wil niet in de hemel zijn zonder jou. Ja, je hebt fouten gemaakt; je hebt jezelf in de handen van de vijand gegeven; ja, op eigen kracht is het eeuwige leven onbereikbaar. Maar ik heb de losprijs betaald om je terug te krijgen. U hoeft er nooit aan te twijfelen of u wel geliefd bent; u hoeft alleen naar het kruis te kijken.

De Bijbel vertelt over een Jezus die naar deze wereld kwam, waar Hij net als ieder mens teleurstelling, ellende en pijn meemaakte. Het vertelt over een Christus die onze verzoekingen kent omdat Hij ze zelf heeft meegemaakt. Het vertelt over een Christus die de overwinning behaalde over de overheden en machten van de hel, zowel in zijn leven als door zijn dood aan het kruis – en dat deed Hij voor eenieder van ons persoonlijk.

Laat het goed tot u doordringen: Jezus, degene die het universum schiep (Zie: Johannes 1:3), liet de hemel achter zich en kwam niet alleen tot deze gevallen wereld, maar maakte een ellende mee die niemand van ons ooit hoeft te doorstaan (Zie: Jesaja 53:1-5). En Hij vond het de moeite waard omdat Hij van ons houdt, van ieder van ons persoonlijk. Wat een heerlijk iets om op te hopen!

`Hoe deed Jezus satans aanklachten teniet aan het kruis? Wat bracht zijn dood teweeg in de context van de grote strijd tussen goed en kwaad?`
