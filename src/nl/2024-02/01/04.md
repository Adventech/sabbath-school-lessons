---
title:  De aarde raakt betrokken
date:   02/04/2024
---

Toen God de aarde schiep, creëerde Hij een volmaakte wereld. De Bijbel vertelt dat ‘God alles zag wat Hij had gemaakt: het was zeer goed’ (Genesis 1:31). Er was geen zonde of kwaad te bekennen. Toch gaf Hij Adam en Eva dezelfde keuzevrijheid die Hij Lucifer had geschonken. Niemand in de hemel noch op de aarde zou als robot door het leven gaan. Hij deed er zelfs veel moeite voor die vrijheid duidelijk te maken. Hij plantte een boom in de hof en noemde die ‘de boom van kennis van goed en kwaad’. Hij vond het belangrijk de mensen hierover te vertellen, omdat Hij hun duidelijk wilde maken dat ze keuzevrijheid hadden.

Satan bracht een bezoek aan de boom en toen Eva maar bleef twijfelen, zei hij haar: ‘Jullie zullen helemaal niet sterven [...] Integendeel, God weet dat jullie de ogen zullen opengaan zodra je daarvan eet, en dat jullie dan als God zullen zijn en kennis zullen hebben van goed en kwaad’ (Genesis 3:4-5). Als je van deze boom eet, zul je een hele nieuwe manier van leven ervaren. Je leven is spannend. Je zult een sensatie voelen die je nog nooit tevoren beleefd hebt. Eva, God houdt iets voor je achter. Hier, neem die verboden vrucht en eet ervan.

Toen Eva, en later Adam, die beslissing namen, openden ze een deur die God dicht had willen laten. Het was de deur naar de zonde, de toegang tot lijden, pijn, zonde en dood.

`Lees Genesis 3:1-3, Romeinen 3:23 en Romeinen 5:12. Wat is de overeenkomst tussen deze verzen? Beschrijf welke gevolgen de zonde heeft voor de hele mensheid.`

In het hart van de zonde ligt rebellie tegen God. Zonde zorgt ervoor dat je van God gescheiden raakt. Aangezien God de bron van leven is, leidt een scheiding van God tot de dood. Ook baant het de weg tot zorgen, angst, ziekte en dood. Het lijden in deze wereld wordt veroorzaakt doordat we op een planeet leven waarop de zonde woedt. Dit betekent natuurlijk niet dat we ziek worden of ellende meemaken omdat we gestraft worden voor onze zonden. Het laat zien dat een ieder van ons zal ondervinden wat het inhoudt te leven op een planeet die door de zonde vernietigd wordt.

`Lees Genesis 3:15; Leviticus 5:5-6 en Johannes 1:29. Welke belofte gaf God aan Adam en Eva nadat ze gezondigd hadden om hun hoop te geven, ondanks hun schuld en wanhoop? Welk houvast bood Hij hun in Eden om de eeuwen te overzien en vooruit te kijken naar de oplossing van het zondeprobleem? `
