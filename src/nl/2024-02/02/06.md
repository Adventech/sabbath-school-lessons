---
title:  Een erfenis van liefde
date:   11/04/2024
---

`Lees Johannes 13:35 en 1 Johannes 4:21. Wat leren deze passages ons als u denkt aan satans rebellie tegen Gods regering in de grote strijd? Wanneer zijn we oprechte christenen?`

In de eerste paar eeuwen was liefde de maatstaf binnen de christelijke gemeentes. Tertullianus beweerde: ‘Mensen herkennen ons vooral doordat we handelen uit een liefde die ontzettend nobel is. Moet je eens zien, zo zeggen ze, hoe zij hun liefde voor elkaar tonen (Zie: Terullian’s Apology 39, vertaald door S. Thelwall.)’. Gods liefde kwam in het bijzonder tot uiting toen twee vernietigende pandemieën de eerste eeuwen overschaduwden, in 165 en 251 na Christus. Christenen namen het heft in handen en hielpen de zieken en stervenden. Deze pandemieën doodden tienduizenden mensen en beroofden hele steden en dorpen van hun inwoners. De onzelfzuchtige, opofferende, zorgzame en liefdevolle inzet van de christenen maakte veel indruk op de bevolking.

Na verloop van tijd bekeerden duizenden en uiteindelijk tienduizenden en zelfs miljoenen mensen in het Romeinse Rijk zich tot het geloof in Jezus tijdens deze twee epidemieën. Liefde, omzien naar anderen en de georganiseerde, gulle zorg voor de zieken en stervenden maakten dat mensen tegen de gelovigen opkeken en de Christus respecteerden in wiens voetsporen ze volgden. The Rise of Christianity [De opkomst van het christendom], geschreven door Rodney Stark, is een modern geschiedenisboek dat een nieuw en verbeterd licht werpt op deze historische gebeurtenissen. In deze publicatie vertelt Stark dat de hele christelijke gemeenschap tijdens de tweede epidemie (251 na Christus) in wezen tot een leger vol verplegers uitgroeide, terwijl de gemeenschap zelf Judees-christelijk was. Ze stelden zich tot doel alles te doen wat in hun macht lag om de lijdenden te ondersteunen.

‘Op het hoogtepunt van de tweede epidemie, rond 251 na Christus, schreef Dionysius ten tijde van Pasen in een brief hoeveel respect hij had voor de dappere pogingen van de plaatselijke christenen hun medemens te verplegen, terwijl velen van hen in dat proces hun leven verloren. [...] De meeste christenen zetten zich in met oneindige liefde en trouw. Nooit kozen ze de makkelijke weg. Ze dachten alleen aan anderen. Ze letten niet op de gevaren, maar namen de zieken onder hun hoede, hielpen hen bij wat ze ook maar nodig hadden en dienden hen in Christus. Zij aan zij met de zieken lieten ze dit leven in vredige blijdschap achter zich; via anderen raakten ze besmet met de ziekte en doorstonden ze met een blij hart de ellende waar ook hun medemens mee te maken kreeg.’ (Rodney Stark, The Rise of Christianity (Princeton, New Jersey: Princeton University Press, 1996), blz. 82.)

`Welke overduidelijke les leert dit citaat ons? Hoe kunnen we ons eigen ‘ik’ aan de kant schuiven, zodat ook wij onzelfzuchtig kunnen handelen? Dat is zo makkelijk nog niet, of wel?`
