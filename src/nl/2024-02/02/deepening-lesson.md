---
title:  Verdieping
date:   12/04/2024
---

## Het Grote Conflict

### Handelingen 2:42-47

#### IJsbrekervraag

`Stel dat je terug gaat in de tijd en lid wordt van de eerste gemeente. Zou jij dan bereid zijn om alles wat je bezit te verkopen en de opbrengst te delen met hen die iets nodig hebben?`

#### Ik Verken

De eerste gemeente verschilt in veel opzichten van onze gemeenten vandaag, Wij leven in een andere cultuur en een andere tijd en er zijn tegenwoordig, in tegenstelling tot 2000 jaar geleden, allerlei sociale voorzieningen vanuit de overheid. Maar belangrijker is misschien wel dat de gemeente in Handelingen leefde vanuit het perspectief dat Jezus’ wederkomst kort op zijn hemelvaart zou volgen - niet meer dan een paar jaar -. Tegenover deze verschillen zijn er ook overeenkomsten: Ook wij geloven in Jezus als onze verlosser. Ook wij leven in een wereld die vaak sceptisch staat tegenover Christenen. Ook wij verwachten een betere wereld en ook wij hebben de opdracht de blijde boodschap te verkondigen.

#### Ik Bestudeer

***Vers 43:*** ‘De vele tekenen en wonderen die de apostelen verrichtten, vervulden iedereen met ontzag.’ Tekenen en wonderen lijken in onze tijd een zeldzaamheid terwijl deze in de eerste gemeente blijkbaar veelvuldig voorkwamen. Wat zou daar de reden of oorzaak van kunnen zijn? En wat zou het voor invloed hebben op de gemeente als er nu ook ‘vele tekenen en wonderen’ plaats zouden vinden? Welk doel zouden tekenen en wonderen kunnen hebben?

***Vers 46:*** ‘... een geest van eenvoud ...’ In het Grieks staat er aphelotés kardias, wat in de NBV wordt vertaald met een geest van eenvoud. Het woord aphelotés is afgeleid van A (niet) en phelleus (steenachtige grond). Kardias betekent hart. Letterlijk staat er dus een hart, niet als een steenachtige grond. In figuurlijke zin betekent dit ongecompliceerd. Wat stel je je voor bij zo’n geest van eenvoud of een hart, niet als een steenachtige grond?

***Vers 47:*** ‘Ze stonden in de gunst bij het hele volk’ In vers 47 gebeuren drie dingen: Ten eerste looft de gemeente God. Ten tweede staat de gemeente in de gunst bij het volk. Ten derde voegt God dagelijks leden aan de gemeente toe. Er is een driehoeksverhouding tussen de gemeente, God en het volk (de mensen die God nog niet kennen). Het volk denkt positief over de gemeente. De gemeente looft God en God leidt het volk naar de gemeente toe. Of, omgekeerd, de gemeente heeft een positieve uitstraling op het volk. Het volk komt daardoor tot bekering en tot geloof in God en God zegent zo de gemeente.

#### Ik Pas Toe

`Adventisten hebben van oudsher een sterke focus op kennis van de Bijbel. Ons geloofsgoed heeft zich gevormd door diepgaande studie van de moeilijkste boeken uit de Bijbel: Daniël en Openbaringen. Wij weten heel goed uit te leggen hoe het zit met de toestand van de doden, wat de betekenis is van het beest uit de aarde en het beest uit de zee, de 2300 avonden en morgens en het millennium. En, wij geloven dat aan ons de opdracht is gegeven om de drie-engelenboodschap te verkondigen.`

`Toch is onze bekendheid in Nederland heel beperkt. In hoeverre, denk je, ligt dit aan de maatschappij, omdat die zich steeds verder van God vandaan beweegt. En in hoeverre, denk je, ligt dat aan ons, omdat wij een aantal eigenschappen niet hebben, die de eerste gemeente wel had?`

`Een geest van eenvoud, een hart, niet als steenachtige grond... Hoe zit het met jouw geest, met jouw hart? Wat zou er in jouw omgeving veranderen als je meer van zo’n geest, zo’n hart zou bezitten? En in hoeverre ben je afhankelijk van de mensen om je heen om zo’n geest, zo’n hart te ontwikkelen?`

#### Ik bid …

Heer, geef mij een geest van eenvoud, een hart, niet als steenachtige grond, maar vol liefde voor mijn medemens. Laat zo het wonder gebeuren dat velen zich tot U bekeren en U aannemen als hun Heer.
