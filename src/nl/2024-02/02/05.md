---
title:  Omzien naar elkaar
date:   10/04/2024
---

De vroegchristelijke kerk verspreidde zich niet alleen doordat haar leden het evangelie verkondigden. De leden brachten het evangelie in de praktijk. Gelovigen droegen het dienstwerk van Christus uit: ‘Hij trok rond in heel Galilea; Hij gaf de mensen onderricht in hun synagogen, verkondigde het goede nieuws over het koninkrijk en genas iedere ziekte en elke kwaal onder het volk’ (Matteüs 4:23). Jezus gaf werkelijk om mensen en dat gold ook voor de nieuwtestamentische kerk. De onzelfzuchtige liefde en de toewijding om mensen waar mogelijk te helpen, in combinatie met het verkondigen van het goede nieuws van het evangelie door de kracht van de heilige Geest, maakte een onuitwisbare indruk op de wereld in die beginjaren van de christelijke kerk.

`Lees Handelingen 2:44-47; Handelingen 3:6-9 en Handelingen 6:1-7. Natuurlijk zijn onze omstandigheden heel anders, maar wat houdt het volgens deze verzen in ‘oprecht christen te zijn’? `

De nieuwtestamentische gelovigen volgden Christus’ voorbeeld, die (zoals Petrus het omschrijft) ‘met de heilige Geest gezalfd was en met kracht bekleed. Hij trok als weldoener door het land en genas iedereen die in de macht van de duivel was, want God stond Hem bij’ (Handelingen 10:38). Christus’ kerk was als het ware zijn lichaam op aarde en dus wees ze in deze eerste eeuwen op Christus’ opofferende liefde en zorg om de lijdende, gebroken mensheid. Deze gelovigen droegen Christus’ medeleven uit.

In de grote strijd die in het universum woedt, zet de duivel alles op alles om het beeld van God in de mensheid te vervagen. Het doel van het evangelie is dat beeld van God te herstellen in de mens. Bij dit herstelwerk gaat het zowel om fysieke en geestelijke als om emotionele en verstandelijke genezing. In Johannes 10:10 draagt Jezus uit welk plan Hij heeft voor eenieder van ons: ‘Een dief komt alleen om te roven, te slachten en te vernietigen, maar Ik ben gekomen om hun het leven te geven in al zijn volheid’. Hij wil graag dat wij fysiek gezond zijn, mentaal alert, onze emoties in de hand hebben en ons compleet voelen.

Dit is helemaal belangrijk met het oog op zijn beloofde terugkomst. De wereld staat een enorme crisis te wachten. Jezus’ eigen voorspellingen in Matteüs 24 en Lucas 21 geven aan dat de aarde in een staat van vernietiging zal zijn voordat Hij terugkomt. Als Christus ons aanraakt met zijn genezende genade, verlangen we ernaar die aanraking aan anderen door te geven zodat ook zij zich compleet mogen voelen. Jezus stuurt ons een gebroken wereld in om te werken als zijn ambassadeurs door anderen in aanraking te laten komen met zijn liefde. Het nieuwtestamentische christendom kenmerkte zich door de liefde van de christenen, voor elkaar en voor de mensen om hen heen.

`Bespreek: Hoe kan de kerk samenwerken met Christus om satans aanklachten tegen te spreken? `
