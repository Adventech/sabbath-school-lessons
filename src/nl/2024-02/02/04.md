---
title:  Trouw te midden van vervolging
date:   09/04/2024
---

In de beginjaren van het christendom groeide de christelijke kerk heel snel, al kreeg ze te maken met gevangenneming, martelingen en vervolging. Trouwe gelovigen, in alles toegewijd aan Christus en vervuld door de heilige Geest, verkondigden zijn Woord met kracht; levens stonden op hun kop en tienduizenden bekeerden zich.

`Lees Handelingen 2:41; Handelingen 4:4, 31; Handelingen 5:42 en Handelingen 8:1-8. Met welke uitdagingen kreeg de nieuwtestamentische kerk te maken? Waarom groeide de kerk zo snel?`

De discipelen kregen bedreigingen te incasseren (Handelingen 4:17) , gevangennemingen (Handelingen 5:17-18), vervolging (Handelingen 8:1) en zelfs de dood (Handelingen 7:59; Handelingen 12:2). Toch zetten ze hun schouders er dapper onder de opgestane Christus te verkondigen door de kracht van de heilige Geest. Kerken vermenigvuldigden zich door heel Judea, Galilea en Samaria (Handelingen 9:31). Het bolwerk van de hel schudde op haar vesten. De ketenen van satan lagen in gruzelementen. Het heidense bijgeloof brokkelde af door de kracht van de opgestane Christus. Het evangelie won, in tegenstelling tot wat iedereen gedacht had. De discipelen zaten niet langer ineengedoken in de bovenkamer. Hun angst vervaagde als sneeuw voor de zon.

In plaats daarvan vulden de harten van de discipelen zich met geloof. De aanblik van hun opgestane HEER veranderde hun leven voorgoed. Jezus gaf hun een nieuwe reden om voor te leven. Onze HEER zette ze niet alleen aan het werk (Marcus 16:15), Hij schonk hun de geweldige belofte, ‘Maar wanneer de Heilige Geest over jullie komt, zullen jullie kracht ontvangen om Mijn getuigen te zijn in Jeruzalem, in heel Judea en Samaria, tot aan de uiteinden van de aarde’ (Handelingen 1:8). Het evangelie drong door tot de uithoeken van de wereld (Kolossenzen 1:23). Nadat de laatste discipel, Johannes, aan het einde van de eerste eeuw gestorven was, namen anderen de fakkel van de waarheid in hun handen en verkondigden de levende Christus. Plinius de Jongere, regent over de Romeinse provincie Bithynië aan de noordkust van het huidige Turkije, stelde een brief op aan keizer Trajanus rond 110 na Christus.

Plinius’ woorden zijn heel belangrijk omdat ze bijna tachtig jaar na de kruisiging zijn opgeschreven. Plinius beschrijft welke officiële en legale processen hij inzette om christenen op te sporen en uit te roeien. Hij vermeldt [dat] ‘vele mensen van allerlei leeftijden, standen en zowel mannen als vrouwen door aanklachten in de problemen komen en dat zal niet veranderen. De verspreiding van dit bijgeloof [het christendom] heeft niet alleen de steden bereikt, maar woedt nu ook in de dorpen en afgelegen gebieden.’ (Henry Bettenson, Documents of the Christian Church (New York: Oxford University Press, 2011), blz. 4.) Al vuurde de duivel de zwaarste pijlen op haar af, de christelijke kerk groeide als kool.

`Wat kan de vroegchristelijke kerk ons leren, terwijl wij zelf in de eindtijd leven?`
