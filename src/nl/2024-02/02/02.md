---
title:  Een Verlosser met een gebroken hart
date:   07/04/2024
---

Terwijl Jezus op de Olijfberg zat met een weids uitzicht op de stad Jeruzalem, brak zijn hart in stukjes. Johannes’ evangelie vertelt, ‘Hij kwam naar wat van Hem was, maar wie van Hem waren hebben Hem niet ontvangen’ (Johannes 1:11). Jezus zette alles op alles zijn volk de komende vernietiging van hun geliefde stad te besparen. Jezus’ liefde voor zijn volk komt voort uit een hart vol oneindige liefde. Steeds weer vroeg Hij hun in liefde zich te bekeren en in te gaan op zijn ruimhartige uitnodiging vol genade.

`Lees Lucas 19:41-44; Matteüs 23:37-38 en Johannes 5:40. Wat leren deze verzen u over Jezus’ houding tegenover zijn volk en hoe zij reageerden op zijn liefdevolle uitnodiging vol genade en vergeving? Welk beeld schetsen deze verzen van Gods karakter? `

Het is heel moeilijk de ondergang van Jeruzalem te verenigen met Gods liefdevolle karakter. De geschiedenis leert ons dat tienduizenden omkwamen toen de Romeinse generaal Titus zijn legers de opdracht gaf de stad aan te vallen. Jeruzalem was radeloos. Mannen, vrouwen en kinderen werden afgeslacht. Waar was God, nu zijn volk zo in de problemen zat? Het antwoord ligt voor het oprapen, maar is misschien niet heel makkelijk te vatten voor ons: zijn hart was gebroken. Zijn ogen stonden vol tranen. Eeuwenlang had Hij toenadering gezocht tot zijn volk. Door hun opstandigheid tegen zijn liefdevolle vriendelijkheid, was zijn goddelijke bescherming langzamerhand afgebrokkeld. God steekt niet altijd een stokje voor de gevolgen van de keuzes die zijn kinderen maken. Hij liet toe dat de gevolgen van hun rebellie zichtbaar zouden worden. God is er niet schuldig aan dat onschuldige kinderen vermoord werden tijdens de vernietiging van Jeruzalem; de tragische dood van die onschuldige kinderen was het gevolg van satans handelingen, God heeft daar niets mee te maken. Satan vindt het heerlijk als er oorlog woedt, omdat het de deur opent voor de slechtste gevoelens van het menselijke hart. Door de eeuwen heen is het zijn doel geweest te misleiden en te vernietigen en God de schuld te geven van zijn kwade daden.

`Lees Matteüs 24:15-20. Met welke waarschuwing probeerde Jezus zijn volk te behoeden voor de naderende ondergang van Jeruzalem?`

Onthoud goed dat het overgrote deel van de christenen die in 70 na Christus in Jeruzalem woonden uit Joodse gezinnen bestond. Een liefdevolle God probeerde zo veel mogelijk mensen binnen zijn volk te redden. Daarom gaf Hij ook de opdracht de stad te ontvluchten, zodra de Romeinse legers in aantocht waren.

`Denk na over de volgende stelling; we baseren ons beeld van Gods karakter niet op wat we om ons heen zien; in plaats daarvan bekijken we alle gebeurtenissen door het prisma van zijn liefdevolle karakter, zoals geopenbaard in de Bijbel. Waarom is dit advies zo waardevol?`
