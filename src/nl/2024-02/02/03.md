---
title:  De Voorzienigheid spaart christenen
date:   08/04/2024
---

Gods genade, vergeving, voorzienigheid en voorkennis blijken duidelijk uit de gebeurtenissen die naar de vernietiging van Jeruzalem leidden. Cestius Gallus en de Romeinse troepen omsingelden de stad. Om onverklaarbare redenen trokken ze zich terug, juist toen hun aanval op z’n sterkst leek te zijn. De Joodse legers achtervolgden hen en behaalden een daverende overwinning.

Toen de Romeinen vluchtten met de Joden op hun hielen, zetten de christenen in Jeruzalem koers naar Pella in Perea, voorbij de rivier de Jordaan. ‘Het beloofde teken was aan de wachtende christenen gegeven en nu kregen allen die het wilden de gelegenheid de waarschuwing van de Heiland op te volgen. De gebeurtenissen werden zo geleid dat Joden noch Romeinen de vlucht van de christenen konden verhinderen.’ (Ellen White, De Grote Strijd, blz. 28.)

`Lees Psalm 46:1 en Jesaja 41:10. Wat leren deze verzen ons over Gods nooit aflatende zorg? `

God is oppermachtig en stuurt gebeurtenissen op aarde zo aan dat zijn goddelijke doelen uiteindelijk bereikt kunnen worden. Soms past God zijn oorspronkelijke plannen aan door keuzes van mensen. Toch zal zijn grootste doel met deze wereld in vervulling gaan. Ja, Gods volk zal moeilijkheden meemaken, vervolging, gevangenschap en moet misschien sterven om Christus’ wil. Maar zelfs in de zwaarste periodes waarin satans aanvallen het vurigst zijn, beschermt en bewaart God zijn kerk.

`Lees Hebreeën 11:35-38 en Openbaring 2:10. Waarom bevestigen deze verzen dat wij werkelijk strijd voeren tegen slechte machten? Hoe kunnen we deze verzen rijmen met de vorige verzen die Gods bescherming benadrukten? Is het tegenstrijdig te zeggen dat God voor ons zorgt, maar tegelijkertijd toestaat dat we zware ellende meemaken en soms zelfs zullen sterven voor Christus’ zaak?`

‘Satans pogingen om de gemeente van Christus door geweld te vernietigen waren tevergeefs. De grote strijd waarin de volgelingen van Christus het leven lieten, hield niet op toen deze trouwe vaandeldragers op hun posten sneuvelden. Ze overwonnen door de nederlaag. Gods werklieden werden gedood, maar Zijn werk ging steeds vooruit.’ (Ellen White, De Grote Strijd, blz. 38.)

`De schrijvers in de Bijbel hebben zonder twijfel pijn en ellende ervaren. Toch konden ze hun mond niet houden over de realiteit van Gods liefde. Welke les kunnen wij hieruit leren? Hoe kunnen wij diezelfde liefde ondervinden?`
