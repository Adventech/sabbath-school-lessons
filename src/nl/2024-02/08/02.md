---
title:  Het hemels heiligdom
date:   19/05/2024
---

`Lees Exodus 25:8-9, 40 en Hebreeën 8:1-6. Over welke twee heiligdommen lezen we in deze verzen?`

In de maanden na 1844 spitten de eerste adventistische gelovigen de Bijbel van voor tot achter door. Gedurende die periode kwamen ze tot de ontdekking dat er twee heiligdommen voorkomen in de Bijbel – het heiligdom dat Mozes bouwde en het grote origineel in de hemel. Als de Bijbel over ‘het heiligdom’ spreekt, bedoelt het de tabernakel die Mozes tot stand bracht als een voorafschaduwing of ‘type’ van de hemelse dingen. Daarnaast kan de term ook verwijzen naar het ‘ware heiligdom’ in de hemel waar ook het aardse heiligdom op wijst. Toen Christus stierf, verloren de gebruikelijke diensten in het aardse heiligdom hun betekenis. De ‘ware tabernakel’ in de hemel is het heiligdom van het nieuwe verbond. Aangezien de profetie in Daniël 8:14 na Christus’ dood in vervulling gaat, moet het ‘heiligdom’ in deze verzen op het heiligdom van het nieuwe verbond slaan.

‘Aan het einde van de 2300 avonden en morgens in 1844 was er al eeuwenlang geen heiligdom meer op aarde. De profetie ‘Twee duizend driehonderd avonden en morgens; dan zal het heiligdom in rechte staat hersteld worden’, verwees naar het heiligdom in de hemel.’ (Ellen White, De Grote Strijd, blz. 391.)

Het heiligdom in de woestijn was een schaalmodel, een prototype, van het hemels heiligdom. De diensten in het aardse heiligdom stonden symbool voor Gods verheven verlossingsplan. Elk offer dat gebracht werd, vertegenwoordigde Jezus’ offer aan het kruis van Golgota (Zie: Johannes 1:29). Dankzij het offer van Christus veroordeelt de zonde ons niet langer. Vergeving is beschikbaar. Onze schuld is afgedaan zodra we Jezus’ offer voor ons aanvaarden en onze zonden belijden (1 Johannes 1:9). Jezus is niet alleen het Lam dat zijn leven voor ons gaf, Hij is ook de Priester die voor ons leeft.

Hebreeën 7:25 verklaart: ‘Zo kan Hij allen die God door Hem naderen volkomen redden, omdat Hij voor altijd leeft en zo voor hen kan pleiten.’ Hij doet de schuld van de zonde teniet en verlost ons van de macht van de zonde (Romeinen 8:1-4; 2 Korintiërs 5:21). Jezus verricht zijn dienstwerk in het hemels heiligdom voor ons. Door zijn middelaarschap krijgt de zonde geen grip op ons leven. We zijn niet langer afhankelijk en beperkt door ons zondige karakter. In Christus zijn we vrij: vrij van de veroordeling van de zonde en vrij van de overheersende macht van de zonde. Zolang we ons in geloof vastklampen aan Christus, is onze verlossing een feit.

`Wat betekent het voor u dat Jezus in de hemel voor u pleit, oftewel dat Hij u verdedigt? Waarom heeft u een Advocaat nodig? Waarom is deze waarheid zulk geweldig nieuws?`
