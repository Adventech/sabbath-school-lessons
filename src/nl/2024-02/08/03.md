---
title:  In het heilige der heiligen
date:   20/05/2024
---

`Lees Leviticus 16:21, 29-34; Leviticus 23:26-32 en Hebreeën 9:23-28. Waarom was de Grote Verzoendag zo belangrijk in het oude Israël?`

De priesters hadden iedere dag van het jaar dienst, maar op de Grote Verzoendag, Jom Kippoer in het Hebreeuws, richtten de ogen van heel Israël zich op het heiligdom. Leviticus 16 en 23 maken heel duidelijk hoe de Grote Verzoendag in zijn werk hoorde te gaan. Niemand hield zich met iets anders bezig. Iedereen vastte. Terwijl de hogepriester voor hen naar het heilige der heiligen ging om in Gods aanwezigheid te komen, onderzocht het volk hun hart. Ze kwamen nederig tot God en met oprecht berouw.

Wie de Grote Verzoendag niet ‘in onthouding doorbracht, werd uit de gemeenschap gestoten’ (Leviticus 23:27,29) en zou niet langer tot het uitverkoren volk behoren. Op de Grote Verzoendag moest de hogepriester het bloed van de bok van de HEER het heiligdom binnenbrengen en het op de ark van het verbond sprenkelen, op de hoorns van het gouden altaar en van het koperen altaar. Zo reinigde hij het hele heiligdom. Zodra hij ‘de verzoeningsrite voltrokken had’, plaatste de hogepriester zijn handen op de levende bok en beleed de zonden van Israël. Daarna werd het dier de woestijn ingestuurd om nooit meer terug te keren (Leviticus 16:20-22).

Ook tijdens de dagelijkse diensten werd het bloed het heiligdom binnengebracht om aan te tonen dat de zonde werd vastgelegd en dat God de verantwoording op zich nam voor de vernietiging ervan (Jeremia 17:1). Op de Grote Verzoendag werd het bloed buiten het heiligdom gebracht en belandde het op de kop van de zondebok Azazel, die satan voorstelt. Deze zondebok toont aan dat vooral satan verantwoordelijk is voor het probleem van de zonde. Deze bok werd de woestijn ingeleid. Op die manier had God aan het einde van de Grote Verzoendag een gereinigd heiligdom en een gezuiverd volk.

In het hemels heiligdom doet Christus dienst voor ons. Eerst deed Hij dat in het heilige, sinds 1844 (aan het einde van de 2300 dagen) pleit Hij voor ons in het heilige der heiligen. Jezus, onze Plaatsvervanger, zal ons door dit indrukwekkende oordeel loodsen. Zoals Ellen White schreef, ‘zijn wij gerechtvaardigd door zijn gerechtigheid, waaraan wij geen deel hadden’ (Ellen White, De Wens der Eeuwen, blz. 9.). Door deze gerechtigheid – aan ons gegeven – beteugelen we ons hart en keren we ons af van de zonde. We aanvaarden het niet langer te zondigen, praten onze favoriete zonden niet meer goed en blijven ons er niet aan vastklampen. Nee, we groeien in genade en leiden een geheiligd leven.

`Wat betekent de Grote Verzoendag voor ons in deze tijd? Waarom zou het ook nu nog veel verschil moeten maken?`
