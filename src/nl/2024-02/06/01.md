---
title:  De twee getuigenDe twee getuigen
date:   04/05/2024
---

### Lezen

Openbaring 11:3-6; Zacharia 4:14; Openbaring 12:5-6, 14-15; Daniël 7:25; Jesaja 54:17; Psalm 119:89; Openbaring 11:15-18

> <p>Kerntekst</p> 
> ‘Het gras verdort en de bloem verwelkt, maar het Woord van onze God houdt eeuwig stand.’ Romeinen 13:11-12

Door de eeuwen heen is Gods Woord bestudeerd, tegengesproken en van de hand gewezen. Het heeft aan ketenen gelegen in kloosters, is openlijk verbrand op marktpleinen en aan stukken gescheurd. Degenen die in het Woord geloven, zijn belachelijk gemaakt, bespot, in de gevangenis gezet en eindigden zelfs als martelaren. Desondanks houdt Gods Woord stand.

De middeleeuwse kerk vervolgde trouwe christenen die in de Bijbel geloofden. Toch scheen Gods Woord in de duisternis. Terwijl de Engelse Bijbelvertaler William Tyndale terecht stond vanwege zijn geloof, stelde men hem de vraag wie hem het meest had geholpen Gods Woord te verspreiden. Even dacht hij na over de vraag en antwoordde toen: ‘de bisschop van Durham’. De ogen van de magistraten werden groot. Tyndale legde uit dat de bisschop eens een oplage had gekocht van zijn Engelse Bijbelvertalingen om ze openlijk te vernietigen op de brandstapel. De bisschop had er toen geen idee van dat hij de waarheid vooruit hielp. Hij had de Bijbels voor een veel hogere prijs gekocht dan gebruikelijk was. Door die aankoop kon Tyndale veel meer Bijbels drukken dan het aantal dat op de brandstapel was beland. Al beet de waarheid in het stof, steeds weer richtte ze zich op om nog helderder te stralen.

Deze week bestuderen we één van de grootste aanvallen op de Bijbel en het christelijke geloof. Tijdens de Franse Revolutie stroomde het bloed door de straten van Frankrijk. De guillotine hield huis op het marktplein in Parijs en duizenden kwamen om het leven. Het atheïsme werd de staatsgodsdienst. En toch kon niemand het getuigenis van Gods Woord de mond snoeren.

***Gebaseerd op De Grote Strijd, hoofdstuk 12-17.***

_Op sabbat 11 mei bespreken we met elkaar deze les._
