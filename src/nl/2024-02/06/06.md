---
title:  De waarheid overwint
date:   09/05/2024
---

Ondanks de aanvallen van de vijand zal Gods werk op deze aarde tot een grandioze climax komen. Het evangelie zal worden verkondigd ‘aan de mensen op aarde, uit alle landen en volken, van elke stam en taal’ (Openbaring 14:6). De grote strijd tussen Christus en satan is ten einde als Christus de machten van de hel volledig heeft uitgeroeid. Gods koninkrijk zal de overwinning behalen over het kwade en de zonde zal voor eeuwig worden weggedaan uit het universum. Openbaring 11 begint met satans pogingen het christelijke geloof en geloof in God te vernietigen door de Franse Revolutie. Toch eindigt het hoofdstuk met de overwinning van Gods koninkrijk over de machten en overheden van het kwaad. Het biedt hoop aan ieder mens die met stevige beproevingen te maken krijgt omwille van Christus en zijn waarheid.

`Lees Openbaring 11:15-18. Wat gebeurt er in de eindtijd op het moment dat de zevende bazuin klinkt? `

De koninkrijken van deze wereld zijn nu in handen van onze HEER. Christus heeft de overwinning behaald. Het kwaad is verslagen. Jezus wint, satan verliest. Gerechtigheid triomfeert. De waarheid heeft de overhand. Laten we verstandig zijn en de volgende wijsheid onthouden: ‘Alles wat op het gezag van de mens is gebouwd, zal worden vernietigd, maar wat op de rots van Gods onveranderlijk Woord is gebouwd, houdt eeuwig stand’ (Ellen White, De Grote Strijd, blz. 271.).

`Lees Openbaring 11:19. Wat opende zich voor Johannes’ ogen in de hemel? Wat zag Johannes toen hij opkeek naar de hemel?`

Johannes zag Gods tempel in de hemel voor zich opengaan. Toen hij in het Heilige der Heiligen keek, zag hij de ark van het verbond. In het oudtestamentische heiligdom, dat het origineel in de hemel op kleine schaal vertegenwoordigt, openbaarde Gods aanwezigheid zich tussen de twee engelachtige wezens op de bovenkant van de ark van het verbond. In de ark lag de wet van God. Ja, onze verlossing komt alleen tot stand door genade uit geloof, maar onze gehoorzaamheid aan Gods wet laat zien of ons geloof oprecht is. De wet van God is het fundament of de maatstaf van het oordeel ( Jakobus 2:12). Helemaal in de eindtijd is dit gegeven belangrijk en relevant (Zie: Openbaring 12:17; Openbaring 14:12).

`Het contrast tussen de goddeloosheid in de Franse Revolutie en de grootse climax waar Openbaring 11 over vertelt, had niet groter kunnen zijn. Wat betekent dit voor ons in deze tijd?`
