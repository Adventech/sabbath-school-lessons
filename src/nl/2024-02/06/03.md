---
title:  Profetische tijden
date:   06/05/2024
---

`Vergelijk Openbaring 11:3 en Openbaring 12:5-6, 14-15 met Daniël 7:25. Wat zijn de overeenkomsten tussen de profetische tijdsperiodes in deze verzen? `

De twee getuigen ‘zullen in rouwkleding gekleed, twaalfhonderdzestig dagen lang profeteren’ (Openbaring 11:3 (Herziene Statenvertaling)). Deze tijdsperiode is gelijk aan de tweeënveertig maanden waarin de ‘heidenen’ (degenen die Gods waarheid verwerpen) de heilige stad vertrappen (Openbaring 11:2). 1260 dagen lang trappen de vijanden van God Gods waarheid plat (42 x 30 = 1260 en in apocalyptische profetie staat één dag voor een jaar). In diezelfde periode profeteren de twee getuigen, het Oude- en het Nieuwe Testament, tegen hen.

Zoals we hebben bestudeerd (zie les 4), legt Daniël 7:25 uit dat de macht van de kleine hoorn zou opkomen uit de ondergang van het Romeinse Rijk. Die kleine hoorn zou Gods volk ‘voor één tijd, een dubbele tijd [letterlijk; twee tijden] en een halve tijd’ vervolgen. Een ‘tijd’ duidt op één jaar (360 dagen). Drie en een halve tijd is dus gelijk aan 1260 dagen. Volgens Openbaring 12:6, 13 zal de vervolging van Gods volk 1260 dagen aanhouden. Openbaring 12:14 spreekt over een tijd, tijden en een halve tijd. In Openbaring 13:5 lezen we over 42 maanden. Openbaring 11:2-3 noemt én de 42 maanden en de 1260 dagen. Al deze profetieën behandelen dezelfde historische tijdsperiode vanuit een andere invalshoek.

Zodra er geen respect meer is voor het gezag van de Schrift, dienen andere (menselijke) gezagsdragers zich aan. Dit leidt maar al te vaak tot de vervolging van degenen die Gods Woord op handen dragen. Zo ook tijdens de pauselijke overheersing van 538 tot 1798 na Christus, een tijd waarin de middeleeuwse kerk in geestelijke duisternis verzonk. Gods geboden moesten plaatsmaken voor de wetten van mensen. Menselijke tradities overschaduwden de eenvoud van het evangelie. De Roomse kerk verenigde zich met de wereldse machthebbers om heel Europa in haar greep te krijgen. Tijdens die 1260 jaren was Gods Woord – zijn twee getuigen - in rouwkleding gekleed.

Zijn waarheden lagen verstopt onder een enorme berg tradities en rituelen. En nog profeteerden de twee getuigen; de Bijbel bleef niet stil. Te midden van deze geestelijke duisternis bleef Gods Woord bewaard. Nog altijd waren er mensen die het koesterden en leefden naar zijn voorschriften. Toch was hun aantal maar klein in vergelijking met de massa’s mensen om hen heen in Europa. De Waldenzen, Johannes Hus, Hiëronymus, Maarten Luther, Ulrich Zwingli, Johannes Calvijn, Johannes en Charles Wesley en andere hervormers bleven Gods Woord trouw naar hun eigen inzicht.

`Welke leringen in de christelijke kerk zijn gebaseerd op tradities in plaats van op Gods Woord? `
