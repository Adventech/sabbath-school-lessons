---
title:  De twee getuigen herrezen
date:   08/05/2024
---

`Lees Openbaring 11:11. Wat staat Gods Woord te wachten volgens dit vers?`

Na afloop van de Franse Revolutie zou Gods Woord, in figuurlijk opzicht, weer tot leven komen. Een enorme heropleving diende zich aan. Wat een angst zou over degenen komen die voor hun ogen zagen dat Gods Woord de levende kracht van God is tot onze verlossing. Aan het einde van de achttiende eeuw liet God mannen en vrouwen ten tonele komen die er hun levensdoel van maakten het evangelie te verkondigen tot aan alle uithoeken van de wereld. Met een enorme snelheid verspreidden de mensen de boodschap van de Bijbel. Denk bijvoorbeeld aan William Carey, die naar India afreisde en de Bijbel vertaalde in tientallen Indiase dialecten. Aangedreven door de kracht van de Bijbel reisden zendelingen over de hele wereld.

Het is geen toeval dat deze wereldwijde zendingsbeweging op gang kwam na de Franse Revolutie. Gods Woord is een levend Woord. Al deden velen het af als een ‘dood’ iets, het Woord leefde in de harten van de gelovigen en zou weer als vanouds worden, precies zoals de profetieën in Openbaring voorspelden. ‘De ongelovige Voltaire zei eens vol trots: ‘Ik heb meer dan genoeg van de bewering dat twaalf mannen het christendom hebben gesticht. Ik zal bewijzen dat er maar één man nodig is om het teniet te doen’. Voltaire is nu al twee eeuwen dood. Miljoenen hebben deelgenomen aan de strijd tegen de Bijbel. Maar waar er in Voltaires tijd honderd exemplaren van het Woord van God waren, zijn er nu tienduizend, ja honderdduizend. Eén van de hervormers zei: ‘De Bijbel is het aambeeld dat al veel hamers heeft versleten’.’ (Ellen White, De Grote Strijd, blz. 271.)

`Lees Psalm 119:89 en Psalm 111:7-8. Wat leren deze verzen ons over de Bijbel? Waarom kunnen we er te allen tijde op vertrouwen?`

Gods Woord kan aangevallen worden of met onderdrukking te maken krijgen, maar het is niet uit te roeien. Talloze belijdende christenen ondermijnen zijn gezag op zovele manieren, door delen uit de Bijbel in twijfel te trekken of de menselijke elementen er zo in te benadrukken dat het zijn goddelijke stempel verliest en Gods waarheid zwak lijkt. Nooit moeten we een open oor hebben voor deze aanvallen op Gods Woord. Ook nu is het een levend Woord dat tot menselijke harten spreekt en nieuw leven inblaast bij degenen die naar het Woord willen luisteren en zijn leringen volgen.

`Welke profetieën spreken u vooral aan? Waarom?`
