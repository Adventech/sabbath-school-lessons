---
title:  De dodelijke gevolgen van het spiritisme
date:   02/06/2024
---

De mythe dat de dood enkel de deur is tot een nieuwe levensfase gaat uit van het idee dat de ziel van nature onsterfelijk is. Deze heidense opvatting drong de kerk al snel binnen, zodra de gemeente de Bijbelse basis los begon te laten om het geloof toegankelijker te maken voor de Romeinse wereld: ‘De leer van de onsterfelijkheid van de ziel is één van de dwaalleringen die Rome aan het heidendom heeft ontleend en in het christendom heeft opgenomen’ (Ellen White, De Grote Strijd, blz. 503.).

`‘Wees niet bang voor hen die wel het lichaam maar niet de ziel kunnen doden. Dan kun je beter bang zijn voor Hem die beide, ziel en lichaam, kan laten omkomen in de Gehenna.’ (Matteüs 10:28) Wat leert dit vers ons over de zogenaamde onsterfelijkheid van de ziel?`

De HEER verbood zijn volk zich op welke manier dan ook met het occultisme in te laten. Ze mochten zich in geen geval bemoeien met ‘bezweerders, en voor hen die geesten raadplegen of doden oproepen’ (Deuteronomium 18:11). Zulke mensen moesten ter dood veroordeeld worden (Leviticus 20:27). Misschien vindt u het een overdreven zware straf, maar de straf werd in het leven geroepen om Israël ervan te weerhouden verkeerde goden te aanbidden.

Tovenarij is demonisch. Het lokt mensen tot valse aanbidding en vervalst een ware relatie met God. Toch kan het de diepste behoeften van het hart nooit bevredigen. Het spiritisme is het fundament van satans plan om de wereld aan banden te leggen. Jezus daarentegen zet zijn genade en kracht in om gevangenen te bevrijden van de kwaadaardige ketenen die hen beperken.

`Lees Prediker 9:5; Job 7:7-9 en Jesaja 8:19-20. Wat leren deze Bijbelverzen ons over de dood en het spreken met de doden?`

De overtuiging dat de doden rechtstreeks naar de hemel gaan bestaat, net als het houden van de zondag, al zo lang en is zozeer verankerd dat mensen er niet los van kunnen komen. Men gebruikt een paar teksten, vaak uit de context gerukt, om de overtuiging kracht bij te zetten. Toch zal deze verkeerde leer hen niet beschermen tegen de misleidingen die satan op hen afvuurt, vooral niet in de eindtijd.

`Wat zijn uw ervaringen als u met andere christenen spreekt over de toestand van de doden? Is er iets dat u geholpen heeft?`
