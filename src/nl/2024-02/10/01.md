---
title:  Het spiritisme ontmaskerd
date:   01/06/2024
---

### Lezen

Matteüs 10:28; Prediker 9:5; Jesaja 8:19-20; Johannes 11:11-14, 21-25; 1 Tessalonicenzen 4:16-17; Openbaring 16:13-14; Matteüs 24:23-27; 2 Tessalonicenzen 2:9-12

> <p>Kerntekst</p> 
> ‘Wanneer het signaal gegeven wordt, de aartsengel zijn stem verheft en de bazuin van God weerklinkt, zal de HEER Zelf uit de hemel neerdalen. Dan zullen eerst de doden die Christus toebehoren opstaan, en daarna zullen wij, die nog in leven zijn, samen met hen op de wolken worden weggevoerd en gaan we in de lucht de HEER tegemoet. Dan zullen we altijd bij Hem zijn.’ 1 Tessalonicenzen 4:16-17

Tientallen jaren geleden deden verhalen over bijna-doodervaringen de ronde, waarin mensen stierven en weer tot leven kwamen met wonderbaarlijke vertellingen over wat ze tijdens hun ‘dood’ hadden gezien en gehoord. Duizenden van dit soort verhalen hebben de revue inmiddels gepasseerd en zijn bestudeerd. Over de hele wereld zien miljoenen mensen, ook christenen, deze verhalen als bewijs dat de doden niet echt dood zijn. Deze fundamentele leerstelling binnen het spiritisme is één van satans meest wijdverspreide en effectieve misleidingen. Het spiritisme bestond al in de tijd van de hof van Eden toen de slang loog tegen Adam en Eva dat ‘jullie helemaal niet zullen sterven’ (Genesis 3:4). Door de geschiedenis heen heeft deze leugen verschillende gedaantes aangenomen, maar de onderliggende boodschap is te allen tijde hetzelfde gebleven: het leven gaat door na de dood. Deze gedachtegang lag ook aan de basis van één van de meest misleidende religieuze bewegingen in de negentiende eeuw. Haar oorsprong lag bij de, zoals later bleek leugenachtige, bewering van de Fox-zusters dat ze in contact konden komen met de geest van overledenen.

In de laatste strijd op deze wereld zal satan miljoenen misleiden door spiritistische gebeurtenissen. Openbaring vertelt dat dit één van de manieren is waarop hij zal proberen de hele wereld te beheersen. Deze les is dan ook bedoeld om ons erop te wijzen dat we satans leugens in de eindtijd enkel kunnen weerstaan door een persoonlijke relatie met Christus en een gegronde kennis van de Bijbel. Dat betekent bijvoorbeeld dat we weten wat de Bijbel leert over de toestand van de doden, al proberen onze ogen en hart ons misschien van iets anders te overtuigen.

***Gebaseerd op De Grote Strijd, hoofdstuk 31-34.***

_Op sabbat 8 juni bespreken we met elkaar deze les._
