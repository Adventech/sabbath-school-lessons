---
title:  Het spiritisme in de eindtijd - deel 1
date:   05/06/2024
---

`Lees Matteüs 24:5, 11, 24; 2 Tessalonicenzen 2:7-9; Openbaring 13:13-14; Openbaring 16:13-14. Welke misleidingen komen op ons pad in de eindtijd?`

Vlak voor de komst van Jezus zal de duivel ‘tekenen en wonderen’ inzetten en verbluffende voorvallen laten plaatsvinden om talloze mensen te misleiden. Over de bedrieglijke kracht van demonische geesten zei Ángel Rodríguez het volgende: ‘Hun overtuigingskracht ligt niet in de inhoud van hun boodschap, maar in de kracht van bovennatuurlijke openbaringen, genaamd ‘tekenen’ of ‘wonderen’. Ze verrichten (Grieks: poieo) tekenen om zo in te spelen op het gevoel van mensen. Het gaat helemaal niet om hun bedachtzame en rationele kwaliteiten. Het feit dat demonen deze tekenen verrichten bewijst dat het spiritisme de verenigende drijfveer is achter de boodschap van de drie demonen [de draak, het beest en de valse profeet] – God heeft niets met hen te maken. Naarmate het kosmische gevecht tot een einde komt, zullen demonische krachten het speelveld van de menselijke geschiedenis hoe langer hoe meer op een onvoorstelbare manier betreden. Het spiritisme, dat voortkomt uit de onbijbelse leer over de onsterfelijkheid van de ziel, zal bijna de hele wereld in haar greep krijgen.’ (Ángel Rodríguez, ‘The Closing of the Cosmic Conflict: Role of the Three Angels’ Messages’, unpublished manuscript, blz. 6.)

`Waarom is het gevaarlijk onze emoties te vertrouwen? Welk effect, goed of slecht, kunnen ze hebben op ons geloof? Hoe denkt u dat satan ons denkproces omzeilt om onze gevoelens te bespelen?`

‘Satan heeft zich lang voorbereid op zijn laatste poging om de wereld te misleiden. [...] Geleidelijk heeft hij de weg gebaand voor zijn meesterstuk der verleiding. Hij heeft zijn plannen nog niet helemaal uitgevoerd, maar dat zal wel gebeuren wanneer zijn tijd bijna voorbij is. [...] De hele wereld zal verstrikt raken in de netten van deze misleiding, maar zij die bewaard worden door de kracht van God en door het geloof in zijn Woord zullen ontkomen. De mensen laten zich snel in slaap sussen door een gevoel van zekerheid. Dit zal hun noodlottig worden en ze zullen pas uit hun slaap wakker schrikken wanneer Gods gramschap wordt uitgestort.’ (Ellen White, De Grote Strijd, blz. 516-517.)

Alleen in Jezus en in zijn Woord ligt ons houvast. Het is niet moeilijk in te zien hoe miljoenen, misschien wel miljarden, de misleidingen blindelings zullen aannemen: ze begrijpen de toestand van de doden niet en het bedrog is gebaseerd op het idee dat de overledenen verder leven na hun dood.

`Tegen welke huidige misleidingen zijn degenen beschermd die geloven dat de doden slapen?`
