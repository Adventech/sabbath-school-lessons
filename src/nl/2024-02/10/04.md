---
title:  Dood in het Nieuwe Testament
date:   04/06/2024
---

`Lees Johannes 11:11-14, 21-25; 2 Timotheüs 1:10; 1 Korintiërs 15:51-54; 1 Tessalonicenzen 4:15-17. In hoeverre lijkt de omschrijving van de dood in het Nieuwe Testament op die in het Oude Testament?`

Zowel het Oude als het Nieuwe Testament omschrijven de dood als een slaap. Meer dan 53 keer noemt de Bijbel het woord ‘slaap’ in één adem met de dood. De Bijbelschrijvers bevestigen dat er na de dood geen sprake is van een onsterfelijke ziel die het lichaam verlaat om verder te leven. Het Nieuwe Testament voegt daar nog aan toe, waar het Oude Testament al op hintte: de geweldige opstanding bij Christus’ terugkomst. De vier evangeliën benadrukken dat het eeuwig leven enkel en alleen in Christus is. Geen helse demonen kunnen de hand leggen op het eeuwig leven dat zeker is voor de gelovige. Aan het kruis overwon Christus de dood. Het graf kan zijn slachtoffers niet gevangen houden. Christus’ opstanding is het garantiebewijs dat op een dag alle gelovigen bij zijn wederkomst worden opgewekt uit het graf.

Leest u deze woorden van Paulus maar eens: ‘Wanneer de doden niet worden opgewekt, is ook Christus niet opgewekt. Maar als Christus niet is opgewekt, is uw geloof nutteloos, bent u nog een gevangene van uw zonden en worden de doden die Christus toebehoren niet gered’ (1 Korintiërs 15:16-18). Waar zou dit vers op slaan als de doden direct na hun overlijden naar de prachtige hemel zijn gegaan? Hoe moeten we Paulus’ woorden dan interpreteren dat ze ‘niet gered worden’, terwijl ze eigenlijk al in de hemel zijn? Inderdaad, het gaat Paulus erom dat Christus’ opstanding het fundament is van onze opstanding. Zonder de opstanding ‘is uw geloof nutteloos’. Dan draagt u nog steeds uw eigen zonden; en de doden blijven in de grond, overleden en wel.

Deze verzen doen direct denken aan de andere Bijbelteksten die ook getuigen van onze hoop in Jezus’ opstanding. Tijdens die gebeurtenis krijgen we ‘een onvergankelijke, ongerepte erfenis die nooit verwelkt. U ziet de redding tegemoet, die klaarligt om aan het einde van de tijd geopenbaard te worden’ (1 Petrus 1:5). Als de overledenen al in de hemel zijn, waarom heeft Petrus het dan over een erfenis ‘die klaarligt’ voor ons? De nieuwtestamentische gelovigen keken blijkbaar met heel hun hart uit naar de komst van Christus en de opstanding van de doden. Die hoop hielp hen trouw te blijven te midden van de moeilijkheden die op hun pad kwamen.

`Waarom is de opstanding zo’n enorme steun in het christelijke geloof? Stel dat we het kruis hadden zonder opstanding? Waar zouden we ons dan aan vast kunnen houden? Waarom is de opstanding zo’n belangrijk onderdeel van ons geloof?`
