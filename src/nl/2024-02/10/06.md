---
title:  Het spiritisme in de eindtijd - deel 2
date:   06/06/2024
---

Alleen door Christus mogen wij hopen op verlossing. Zijn bebloede handen wenken ons het offer te aanvaarden dat zo ongedwongen aangeboden wordt, maar tegen zo’n oneindige prijs bemachtigd is. Spoedig zal Christus terugkeren om de zijnen op te eisen. Niet voor niets noemt Titus 2:13 de tweede komst van Christus ‘het geluk waarop wij hopen’. Satan zet alles op alles om deze hoop de grond in te boren. Hij verricht wonderen, tekenen en openbaringen, wat mensen ook maar wegtrekt van de Bijbelse waarheid en verlossing in Christus.

‘Hier komt het aan op de standvastigheid van de heiligen, die zich houden aan Gods geboden en trouw blijven aan Jezus’ (Openbaring 14:12). In de laatste strijd stelt satan alles in het werk om mensen niet langer aan ‘Gods geboden’ te laten denken of aan ‘het geloof van Jezus’. Daarom is het zo nodig uit de buurt te blijven van leerstellingen die ons wegtrekken van de twee kenmerkende eigenschappen van het overblijfsel, zelfs al zijn die leerstellingen omringd door tekenen, wonderen en openbaringen.

`Lees Matteüs 24:23-27; 2 Korintiërs 11:13-14; 2 Tessalonicenzen 2:9-12. Wat leren deze verzen ons over satans misleidende kracht en bedrieglijke manier van doen?`

In de laatste fase van deze wereldgeschiedenis zal satan zijn laatste bedrog aan de dag leggen: ‘De demonen zullen er binnenkort voor zorgen dat er spectaculaire verschijnselen van bovennatuurlijke aard aan de hemel te zien zullen zijn. De geesten van duivelen zullen uitgaan naar ‘de koningen der aarde’ en naar de gehele wereld om hen te misleiden en hen over te halen zich achter satan te scharen in zijn laatste strijd tegen Gods heerschappij. Satans medewerkers zullen zowel de machthebbers als hun onderdanen misleiden. Sommige mensen zullen zich voor Christus uitgeven en de titel en aanbidding die alleen de Verlosser der wereld toekomen voor zich opeisen. Ze zullen wonderbaarlijke genezingen verrichten en zullen beweren dat ze openbaringen uit de hemel hebben ontvangen die indruisen tegen de leer van de Bijbel.

Dit grote drama van bedrog zal zijn dieptepunt bereiken wanneer satan zelf zich voor Christus uitgeeft. De gemeente kijkt al heel lang uit naar de wederkomst van Christus als de vervulling van haar zalige hoop. De grote bedrieger zal het doen voorkomen alsof Christus inderdaad is teruggekomen. In verschillende delen van de wereld zal satan zich aan de mensen tonen als een betoverend wezen met een verblindende glans, een wezen dat min of meer beantwoordt aan de beschrijving van de Zoon van God, door Johannes in de Openbaring gegeven (Openbaring 1:13-15). ’ (Ellen White, De Grote Strijd, blz. 575-576 (cursivering toegevoegd) )

`Waarom is het kennen van de waarheid over Christus’ terugkomst, evenals de toestand van de doden, zo’n belangrijk wapen tegen misleiding?`
