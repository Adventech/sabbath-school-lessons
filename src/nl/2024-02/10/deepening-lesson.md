---
title:  Verdieping
date:   07/06/2024
---

## Het spiritisme ontmaskerd

### Matteüs 24:23-27

#### IJsbrekervraag

`Hoe denk je dat geloof en bedrog zich tot elkaar verhouden, zowel vanuit een theologisch perspectief als in het dagelijks leven?`

#### Ik Verken

Matteüs 24 en 25 bevatten een profetische toespraak van Jezus. Het is een verkondiging van wat komen gaat met betrekking tot Jeruzalem en zijn tweede komst. Het doel van Jezus is niet zozeer om de nieuwsgierigheid van zijn discipelen te bevredigen, maar vooral om hun geweten te raken en hun gesprekken te sturen.

#### Ik Bestudeer

Naast de algemene profetieën ter leiding en bemoediging van gelovigen, koos Jezus ervoor om deze profetische preek aan het einde van zijn aardse bediening te houden. Net zoals Openbaring het laatste boek van het Nieuwe Testament is en de profetische boeken van het Oude Testament aan het einde worden geplaatst, is het belangrijk dat wij ons bewust zijn van de noodzaak om eerst stevig geworteld te zijn in de basiswaarheden en plichten, die we grondig moeten begrijpen, alvorens onze aandacht te richten op de meer complexe aspecten. Als we dat nalaten, lopen we het risico om in verwarring te raken doordat we de Bijbel verkeerd benaderen.

In Matteüs 24 onderzoeken we eerst de omstandigheden van de profetische rede (verzen 1-3) en vervolgens de rede zelf waarin Jezus verschillende gebeurtenissen opsomt. Op een bijzondere manier is deze beschrijving enerzijds verbonden met de verwoesting van Jeruzalem, met de uiteindelijke ondergang van de tempel en de Joodse natie, en anderzijds verwijst het, aan het einde der tijden, naar de uitzonderlijke gebeurtenis van Jezus’ terugkeer, evenals naar de waarschuwingssignalen waarop we moeten letten (verzen 4-31).

Het is met name in deze context, tussen verzen 23 en 27, dat Jezus onthult dat zijn wederkomst zal worden voorafgegaan door een opkomst van spiritisme, gekenmerkt door de publieke verschijning van pseudochristenen, pseudoprofeten, tekenen, wonderen en voortekenen.

#### Ik Pas Toe

Spiritisme is een geloof of leer die de mogelijkheid suggereert van communicatie met de geesten van de doden, meestal via een medium of een persoon met speciale gaven. Het omvat vaak praktijken zoals séances, waar individuen samenkomen om te proberen te communiceren met de geestenwereld. Spiritisme wordt beschouwd als een realiteit en staat in verband met de drang van het kwaad om de menselijke geest af te leiden van de waarheid die door Jezus wordt onderwezen.

In plaats van het fenomeen te negeren of zelfs te minimaliseren, kondigt Jezus ondubbelzinnig aan dat het spiritisme met kracht zal worden geopenbaard bij zijn wederkomst. Daarom moeten we niet toegeven aan paniek of angst, maar waakzaam zijn en vertrouwen op Jezus’ vermogen om ons daartegen te beschermen, zoals de apostel Johannes ons herinnert: ‘We weten dat iemand die uit God geboren is niet zondigt. Want wie uit God geboren is kan zichzelf beschermen, zodat het kwaad geen vat op hem heeft. We weten dat wij uit God voortkomen, terwijl de hele wereld in de macht is van hem die het kwaad zelf is. We weten ook dat de Zoon van God gekomen is en ons inzicht heeft gegeven om de ware God te kennen. En wij zijn in Hem, omdat we in zijn Zoon Jezus Christus zijn. Hij is de ware God, Hij is het eeuwige leven.’ (1 Johannes 5:18-20, NBV21) Ja, door de kracht van de Geest, de heilige Geest, is de overwinning verzekerd: ‘Allen die door de Geest van God worden geleid, zijn kinderen van God.’ (Romeinen 8.14, NBV21) We hoeven niet bang te zijn voor de opkomst van geestelijke krachten en manifestaties die Jezus voorspelt als tekenen die zijn wederkomst aankondigen. Hij nodigt ons uit om te leven onder de invloed van de heilige Geest.

#### Ik bid …

Lieve Jezus, dank U voor de belofte van uw terugkeer. Terwijl ik vol verwachting wacht, bid ik dat uw heilige Geest mij begeleidt en in staat stelt om alle invloeden van de vijand te onderscheiden. Gezegend zij uw heilige naam. Amen.
