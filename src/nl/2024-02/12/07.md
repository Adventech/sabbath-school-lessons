---
title:  Verdere studie
date:   21/06/2024
---

Al in 1851 ontdekten adventistische pioniers dat Amerika het tweede beest in Openbaring 13:11-17 vertegenwoordigt. In die tijd zal het een hele opgave geweest zijn om te geloven dat Amerika de hele wereld zal dwingen het eerste beest te aanbidden (Openbaring 13:12). Zelfs in de jaren ’80 van de negentiende eeuw bestond de Amerikaanse marine uit slechts 48 oude boten. Na de Koude Oorlog is het echter wel duidelijk geworden dat geen macht aan Amerika kan tippen. Het is zeker zo dat Amerikanen veel vrijheid genieten, maar hoe verder de tijd verstrijkt, hoe makkelijker het is te bedenken dat er op een gegeven moment paal en perk gesteld zal worden aan die vrijheden. Veel mensen denken dat hun vrijheden zelfs in deze tijd al aan banden liggen.

‘Wie weigert zich daaraan [de valse sabbat te moeten vieren] te onderwerpen, zal door de burgerlijke overheid worden gestraft en zal uiteindelijk ‘des doods schuldig’ worden geacht. Anderzijds eist Gods wet, die de heiliging van de bij de schepping ingestelde rustdag oplegt, gehoorzaamheid en ze bedreigt allen die haar geboden overtreden met Gods gramschap.’ (Ellen White, De Grote Strijd, blz. 559.)

‘Wanneer de storm nadert, zullen veel mensen die de boodschap van de derde engel zogenaamd hadden aangenomen, maar niet waren geheiligd door gehoorzaamheid aan de waarheid, hun geloof prijsgeven en zich aansluiten bij de tegenstanders. Doordat ze vertrouwelijk met de wereld zijn omgegaan en haar geest in zich hebben opgenomen, zijn ze de dingen op bijna dezelfde manier gaan beoordelen. Wanneer de beproeving over hen komt, zijn ze onmiddellijk bereid ook de brede weg, die velen opgaan, te kiezen. Begaafde mannen met een innemend karakter, die zich eens in de waarheid hebben verheugd, zullen hun talenten gebruiken om de mensen te bedriegen en te misleiden. Ze worden de felste tegenstanders van hun vroegere broeders. Wanneer sabbatvierders voor de rechtbank moeten verschijnen om zich voor hun geloof te verantwoorden zullen deze afvalligen satans beste medewerkers zijn om hen te lasteren, te beschuldigen en de machthebbers tegen hen op te hitsen door hun valse verklaringen en verdachtmakingen.’ (Ellen White, De Grote Strijd, blz. 562.)

**Gespreksvragen**

`Waarom is het zo belangrijk wat in de komende crisis zal gebeuren? Waarom zijn de Schriften ons enige schild tegen misleiding?`

`Eeuwenlang hebben democratische gezelschappen zich over de hele wereld opgeworpen als toonbeelden van religieuze vrijheid. Waarom zal daar snel verandering in komen?`

`Lees het citaat van Ellen White. Welke keuzes maakt u nu om in de eindtijd bij die groep trouwe adventisten te horen?`

`Wat voegt de luide roep toe aan de tweede engelboodschap? Hoe kunnen wij ons voorbereiden om de late regen te ontvangen en Gods werk op aarde te volbrengen?`
