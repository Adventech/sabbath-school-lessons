---
title:  Trouw aan God en zijn Woord
date:   16/06/2024
---

`Lees Spreuken 23:23; Johannes 8:32 en Johannes 17:17. Welk woord komt steeds terug in deze verzen?`

In wezen draait de grote strijd om de vraag wat waarheid is en leugen. Satan is een leugenaar en de vader van alle leugens (Johannes 8:44). Jezus is de Vormgever van alle waarheden. Hij verklaart, ‘Ik ben de Weg, de Waarheid en het Leven’ (Johannes 14:6). De waarheid die ons beschermt tegen satans misleidingen is te vinden in Gods Woord. De Bijbel ontmaskert satans strategieën en openbaart wat God van plan is. De Bijbel is een lamp voor onze voeten (Psalm 119:105). De psalmist laat weten, ‘Als Uw woorden opengaan, is er licht en inzicht voor de eenvoudigen’ (Psalm 119:130). En dan zegt hij, ‘Uw Woord is volkomen betrouwbaar’ (Psalm 119:160).

`Lees 2 Petrus 1:16-21. Waar is (volgens de apostel) geen twijfel over mogelijk als het om de profetieën gaat? Welk beeld gebruikt hij om aan te geven hoe belangrijk Gods profetische Woord is?`

‘Wij baseerden ons niet op vernuftige verzinsels’ (2 Petrus 1:16). De profetieën in Gods Woord verlichten de weg die voor ons ligt. Ze helpen ons het verschil te zien tussen waarheid en dwaling. Zonder de Bijbel zouden we enkel af kunnen gaan op steeds wisselende menselijke meningen en gemakkelijk de mist ingaan. ‘Gods volk heeft de Bijbel gekregen als een beveiliging tegen de invloed van dwaalleraren en de misleidende kracht van de geesten der duisternis. Satan gebruikt alle mogelijke listen om te voorkomen dat de mensen de Bijbel leren kennen, want de duidelijke uitspraken van de Bijbel brengen satans bedrog aan het licht [ ] Wij zullen binnenkort de laatste grote misleiding meemaken. De antichrist zal dan zijn wonderwerken voor onze eigen ogen verrichten. De vervalsing zal dan zó volmaakt zijn dat men alleen aan de hand van de Bijbel een onderscheid zal kunnen maken tussen wat waar is en wat vals is [...] Alleen zij die door de waarheid van de Bijbel zijn versterkt, zullen in de laatste grote strijd stand kunnen houden. Iedereen zal antwoord moeten geven op de doorslaggevende vraag: Zal ik God of de mensen gehoorzamen? Het uur voor de beslissing is aangebroken. Staan we op de rots van Gods onveranderlijk Woord? Zijn we bereid de geboden Gods en het geloof van Jezus te verdedigen?’ (Ellen White, De Grote Strijd, blz. 548.)

`Bestudeer de vragen in het bovenstaande citaat. Wat zal ons helpen overeind te blijven tijdens de laatste crisis? Wat leidt ons af Gods Woord te onderzoeken? In hoeverre doen wij water bij de wijn om onze eigen pleziertjes mogelijk te maken?`
