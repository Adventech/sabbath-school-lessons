---
title:  De vroege en de late regen
date:   19/06/2024
---

`Lees Joël 2:21-24 en Handelingen 2:1-4, 41-47. Welke voorspelling werd waarheid in de eerste eeuw na Christus? Welke uitwerking had dat?`

De christelijke kerk groeide uit haar voegen na de uitstorting van de heilige Geest tijdens Pinksteren. Drieduizend mensen bekeerden zich op één dag. Handelingen beschrijft het ene na het andere wonder waarin Gods veranderende genade zichtbaar werd: ‘van degenen die naar de toespraak hadden geluisterd, kwamen velen tot geloof, zodat het aantal gelovigen groeide tot ongeveer vijfduizend’ (Handelingen 4:4). Slechts 120 gelovigen kwamen samen om te bidden, maar hun gebed maakte een wonderlijk verschil. Binnen korte tijd sloten duizenden gelovigen zich aan bij de kerk.

Zelfs ‘een grote groep priesters aanvaardde het geloof’ (Handelingen 6:7). Toen de discipelen met hevige vervolgingen te maken kregen in Jeruzalem, ‘trokken ze rond en verkondigden het Woord van God’ (Handelingen 8:4). Door heel Judea, Samaria en Galilea werden kerken opgericht (Zie: Handelingen 9:31). Na zijn bekering vertelde de apostel Paulus over Christus door heel de mediterrane wereld. In Tessaloniki deden een paar Joden, die tegen het evangelie waren, deze opmerkelijke uitspraak: ‘De mensen die in het hele rijk de orde verstoren, zijn nu ook hier gekomen’ (Handelingen 17:6). Door de kracht van de heilige Geest wisten de discipelen de toenmalig bekende wereld in een relatief korte tijd te bereiken. Joëls voorspelling van de vroege regen ging tijdens Pinksteren in vervulling. Toch zal de late regen nog veel meer impact hebben om de laatste oogst op deze aarde binnen te halen.

`Lees Zacharia 4:6; Zacharia 10:1; Hosea 6:3 en Jakobus 5:7-8. Hoe zal God zijn werk op deze aarde ten einde brengen?`

De ‘vroege’ en ‘late’ regen zijn gebruikelijke termen binnen de Israëlische oogstcyclus. De vroege regen viel in de herfstperiode om het zaad te doen ontkiemen. De late regen viel in het voorjaar om de oogst te laten rijpen. Zo werkt de heilige Geest om het evangelie te verkondigen. ‘Zoals ‘de vroege regen’ werd gegeven door de uitstorting van de Heilige Geest aan het begin van de evangelieverkondiging om het kostbare zaad te doen ontkiemen, zal ‘de late regen’ worden gegeven aan het einde van de evangelieverkondiging om de oogst te doen rijpen. [...] Het belangrijke werk van de evangelieverkondiging zal niet worden afgesloten met een geringere openbaring van Gods kracht dan waarmee het begon. De profetieën die werden vervuld door de uitstorting van de vroege regen in de begindagen van de gemeente, zullen opnieuw worden vervuld door de late regen aan het einde van de evangelieverkondiging.’ (Ellen White, De Grote Strijd, blz. 565.)
