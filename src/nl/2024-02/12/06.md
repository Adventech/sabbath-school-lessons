---
title:  De luide roep
date:   20/06/2024
---

`Lees Openbaring 18:1-4; Habakuk 2:14 en Matteüs 24:14. Hoe zal Gods werk op deze aarde tot een einde komen?`

De engel die de val van Babylon voorspelt, heeft ‘groot gezag’. Net als de engelen in Openbaring 14 staat ook deze engel symbool voor menselijke boodschappers. Deze engel toont de heerlijkheid van God zo sterk dat het de hele aarde verlicht. In het Nieuwe Testament is exousia het Griekse woord voor gezag of macht. Vaak wijst het op Christus’ overwinning op de overheden en machten van de hel. Jezus gebruikt dit woord in het Matteüsevangelie als Hij zijn discipelen uitzendt. In Matteüs 10:1 geeft Jezus zijn discipelen het gezag over de overheden en machten van de hel. Hij stuurt hen op pad, vergezeld door goddelijke macht, om overwinnaars te zijn in de strijd tussen goed en kwaad. In Matteüs 28 geeft Hij hun opnieuw de opdracht ‘op weg te gaan en door alle macht in de hemel en op aarde alle volken tot Mijn leerlingen te maken’ (Matteüs 28:18-19).

Vervuld met de macht van de heilige Geest en op pad met het gezag van de levende Christus die tijdens zijn leven en dood de overwinning behaalde op de machten en krachten van de hel, verlichtte de nieuwtestamentische kerk de aarde met de heerlijkheid van God. In een paar jaar tijd verkondigden de discipelen het evangelie aan de toenmalige wereld (Kolossenzen 1:23).

In de eindtijd zal de heilige Geest met ongeëvenaarde kracht over ons komen. Zo zal het evangelie met hoge snelheid verkondigd worden tot aan de uithoeken van de aarde. Duizenden zullen tot bekering komen in een dag en Gods genade, evenals de waarheid, zullen de hele planeet beïnvloeden. Zo zal de wereld gewaarschuwd worden en wordt het evangelie, evenals de hoop die het biedt, wereldwijd verspreid.

‘Het belangrijke werk van de evangelieverkondiging zal niet worden afgesloten met een geringere openbaring van Gods kracht dan waarmee het begon. De profetieën die werden vervuld door de uitstorting van de vroege regen in de begindagen van de gemeente, zullen opnieuw worden vervuld door de late regen aan het einde van de evangelieverkondiging. [...] De gezichten van Gods boodschappers zullen stralen van heilige toewijding. Ze zullen van de ene plaats naar de andere gaan om de boodschap van de hemel te verkondigen. De waarschuwing zal door duizenden stemmen aan de hele aarde worden gebracht. Er zullen wonderen gebeuren, zieken zullen worden genezen en de gelovigen zullen tekenen en wonderen meemaken.’ (Ellen White, De Grote Strijd, blz. 565.)

`Waarom laat die grootse uitstorting van de heilige Geest, de late regen, de luide roep, op zich wachten? Hoe klein ons aandeel als mens ook mag zijn, wat kunnen wij doen om open te staan en klaar te zijn voor de uitstorting van de heilige Geest?`
