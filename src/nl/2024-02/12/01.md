---
title:  De laatste fase
date:   15/06/2024
---

### Lezen

Johannes 8:32; Ezechiël 20:12, 20; Openbaring 7:1-2; Openbaring 14:1; Joël 2:21-24; Hosea 6:3; Jakobus 5:7-8; Openbaring 18:1-4

> <p>Kerntekst</p> 
> ‘Verwerf de waarheid en verkwansel haar niet, laat je onderrichten, verwerf inzicht en wijsheid’. Spreuken 23:23

Stel:uw tienerdochter is onderweg naar huis voor de zomervakantie. Maar er is noodweer op komst. Donkere wolken, stormachtige wind en kletterende regen. Bomen gaan om en de weg naar huis is onbegaanbaar. Gelukkig wijst een vriendelijke buur u op een alternatieve route waar auto's zich langs omgevallen bomen kunnen manoeuvreren. Ondanks de uitdagende omstandigheden lukt het u om uw dochter via een sms gedetailleerde instructies te sturen zodat ze veilig thuis kan komen.

Het is Jezus’ grootste wens ons door de stormen van het leven te loodsen en thuis te brengen. Ellen White schrijft, ‘Een storm zal over ons komen, meedogenloos en angstaanjagend. Zijn we er klaar voor die storm onder ogen te komen?’ (Ellen White, Testimonies for the Church, deel 8, blz. 315.). Christus’ leven, dood, opstanding en dienstwerk in het hemels heiligdom hebben één doel voor ogen: ons thuisbrengen. De profetische boodschappen van Daniël en Openbaring bestaan uit goddelijke aanwijzingen die zich met name richten op het overblijfsel in de eindtijd. Zo willen ze ons door de stormen van het leven leiden om op een dag de warme armen om ons heen te voelen van een liefdevolle Verlosser.

Deze week bestuderen we wat het profetische Woord laat weten over de komende gebeurtenissen. Ook putten we opnieuw kracht uit wat Christus voor ons doet om de laatste strijd op deze aarde het hoofd te bieden en ons mee naar huis te nemen.

***Gebaseerd op De Grote Strijd, hoofdstuk 37 en 38.***

_Op sabbat 22 juni bespreken we met elkaar deze les._
