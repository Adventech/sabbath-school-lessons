---
title:  Wie vereren wij?
date:   18/06/2024
---

In de eindtijd zal de grote strijd zich op dramatische wijze ontvouwen om de kwestie van aanbidding. Vereren we de Schepper of aanbidden we het beest en zijn beeld? Er is geen middenweg. De eerste engel in Openbaring 14 spoort mannen en vrouwen aan ‘Hem te aanbidden die hemel en aarde, zee en waterbronnen geschapen heeft’ (Openbaring 14:7). Om deze hemelse oproep verder uit te breiden, voegt de derde engel eraan toe welke verschrikkelijke consequenties volgen als je het beest aanbidt: ‘hij zal de wijn van Gods woede moeten drinken, die onverdund in de beker van zijn toorn is geschonken’ (Openbaring 14:10). Zij die de Schepper aanbidden worden daarentegen omschreven als ‘degenen die zich houden aan Gods geboden en trouw blijven aan Jezus’ (Openbaring 14:12).

De schepping is het fundament van ware aanbidding (Openbaring 4:11). Aangezien God ‘alle dingen geschapen heeft door Jezus Christus’ (Efeziërs 3:9), heeft satan een grondige haat aan de Schepper en heeft hij door aardse machten geprobeerd de sabbat te veranderen, het gedenkteken van de schepping (Daniël 7:25). De komende strijd om Gods wet richt zich op aanbidding. Als satan de verering van de sabbat teniet kan doen, zal hij verklaren dat zijn gezag Gods autoriteit overtreft. Om dat voor elkaar te krijgen, zal satan de hele wereld dwingen of ervan overtuigen een vervalste sabbat te aanvaarden. Hoe moeilijk het nu misschien ook is ons dat voor te stellen, we zijn er zelf getuige van hoezeer de wereld om ons heen verandert. De coronacrisis wijst er maar al te duidelijk op dat onze wereld van de een op de andere dag op z’n kop kan staan. We weten niet tot in het kleinste detail wat het merkteken van het beest van start zal laten gaan, maar het is niet heel moeilijk ons daar een voorstelling van te maken. De wereld is heel instabiel en met alle moderne technologische voorzieningen is het niet onwaarschijnlijk dat de waarschuwingen in de Bijbel sneller in vervulling zullen gaan dan we ooit voor mogelijk hadden gehouden.

`Lees Openbaring 13:13-17. Welke straffen krijgen degenen te verduren die het merkteken van het beest niet ontvangen?`

Zij die Christus trouw zijn en het beest en zijn beeld niet volgen, zullen niet alleen met economische beperkingen te maken krijgen, ook hun leven komt in het gedrang. De mensheid handelt zoals ze altijd heeft gedaan: corrupt, gretig naar macht en gewelddadig. Al weten we niet precies hoe de laatste gebeurtenissen zich zullen ontvouwen, het is niet zo moeilijk ons voor te stellen hoe de vervolging in de eindtijd eruit zal zien. Al werden deze woorden van Johannes in een hele andere context op papier gezet, ze leggen de vinger precies op de zere plek. Toen hij over Jezus schreef, zei Johannes dat ‘Niemand Hem iets hoefde te vertellen over de mensen, want Hij wist wat er in een mens omgaat’ (Johannes 2:25).

`Denk na over de verdorvenheid van de mensheid en het kwaad waar mensen toe in staat zijn. Waarom laat dit zien hoe makkelijk de laatste gebeurtenissen over ons komen? En nog belangrijker, wat moeten we nu eigenlijk leren van deze droevige waarheid als het aankomt op het bewaken van ons eigen hart?`
