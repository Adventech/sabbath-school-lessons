---
title:  William Miller en de Bijbel
date:   14/05/2024
---

Zoals God de protestantse hervormers inzette om de waarheid te ontdekken over gerechtigheid door geloof in Christus alleen, zo liet Hij William Miller de waarheid achterhalen over de wijze waarop Christus zou terugkeren. Hoe meer Miller de Bijbel bestudeerde, hoe meer hij een Christus vond die meer van hem hield dan hij ooit voor mogelijk had gehouden. Met een pen en aantekeningenboek naast zich sloeg hij zijn Bijbel open, begon te lezen in Genesis en las niet verder tot hij elke passage volledig begreep. Door tekst na tekst met elkaar te vergelijken, stond hij de Bijbel toe zichzelf uit te leggen.

` Lees Jesaja 28:9-10; Spreuken 8:8-9; Johannes 16:13 en 2 Petrus 1:19-21. Welke handvatten zijn van groot belang bij het interpreteren van de Bijbel?`

Toen William Miller de ene tekst naast de andere legde, ontvouwden de geheimen van de Bijbel zich voor zijn ogen. Hij zocht als iemand die een verborgen schat op het oog heeft en werd rijkelijk beloond. De heilige Geest opende zijn verstand om Gods Woord te begrijpen. Hij bestudeerde de Bijbelse profetieën met dezelfde nauwkeurigheid als hij met andere Bijbelpassages had gedaan.

`Lees Daniël 1:17; Daniël 2:45; 1 Petrus 10-11 en Openbaring 1:1-3. Hoe kunnen we de profetieën in de Bijbel betekenis geven? `

De symbolen waar profetische boeken gebruik van maken, zijn geen onoplosbare mysteriën. Een liefdevolle God heeft ons zijn profetische Woord gegeven om ons voor te bereiden op de ingrijpende gebeurtenissen waar de wereld binnen korte tijd mee te maken zal krijgen. William Miller begreep maar al te goed dat de profetieën zichzelf het beste konden verklaren. De Bijbel legt profetische symbolen zelf al uit. Beesten staan voor koningen of koninkrijken (Daniël 7:17, 23). Wind vertegenwoordigt vernietiging (Jeremia 49:36). Water slaat op mensen of volkeren (Openbaring 17:15). Een vrouw staat symbool voor de kerk (Jeremia 6:2; Efeziërs 5:22-32). De tijdprofetieën in Daniël en Openbaring staan omschreven in symbolisch taalgebruik, waarbij één profetische dag gelijk is aan één letterlijk jaar (Numeri 14:34; Ezechiël 4:6). Zodra William Miller deze handvatten gebruikte om de Bijbel te interpreteren, stond hij versteld toen hij dacht het moment van Christus’ terugkeer te hebben ontrafeld.

`Waarom is het zo belangrijk voor ons geloof om profetische symboliek goed te begrijpen?`
