---
title:  De 2300 dagen in Daniël 8 vers 14
date:   15/05/2024
---

William Miller besefte dat de gebeurtenissen die in de profetieën waren voorspeld tot op de minuut in vervulling waren gegaan: Abrahams nakomelingen woonden 400 jaar in Egypte, Israël zwierf 40 jaar rond in de woestijn, Israël bracht 70 jaar in ballingschap door en Daniël zette 70 weken apart voor het volk Israël (Genesis 15:13; Numeri 14:34; Jeremia 25:11; Daniël 9:24).

`Lees Marcus 1:15; Galaten 4:4 en Romeinen 5:6. Wat was Gods tijdschema voor Christus’ eerste komst?`

Terwijl Miller de profetieën bestudeerde door Bijbelteksten voortdurend naast elkaar te leggen, kwam hij tot de conclusie dat God door de hele Bijbel heen met een goddelijk tijdschema werkte en dat er dus ook zo’n tijdschema moest zijn voor zijn tweede komst.

`Lees Daniël 8:14. Wat zou er gebeuren aan het einde van de 2300 dagen? `

In navolging van velen dacht Miller dat ‘de reiniging van het heiligdom’ op de zuivering van de aarde door vuur sloeg. Ernstig bestudeerde hij de Bijbel om bewijs te krijgen voor zo’n ontzettend belangrijke gebeurtenis. Hij stuitte op het verband tussen Daniël 8 en 9. In Daniël 8 krijgt de engel de opdracht ‘zorg dat hij het droomgezicht begrijpt’ (Daniël 8:16). Aan het einde van het hoofdstuk zijn de 2300 dagen het enige deel van het visioen in Daniël 8 dat niet is uitgelegd (Zie: Daniël 8:27). Op een later moment kwam de engel weer tot Daniël met de woorden, ‘Daniël, ik ben nu gekomen om je een helder inzicht te geven’(Daniël 9:22, zie ook: Daniël 9:23, 25-27). Hij zou hem inzicht geven in de 2300 avonden en morgens.

We kunnen dat met zekerheid zeggen omdat de engel Daniël eerst vraagt ‘Luister aandachtig en sla acht op het visioen’ (Daniël 9:23) en dan direct laat weten: ‘Zeventig weken zijn vastgesteld voor je volk en je heilige stad.’ (Daniël 9:24) Letterlijk betekent het woord ‘vastgesteld’ afgesneden. Zeventig weken, 490 jaar, zijn dus afgesneden. Afgesneden waarvan? Het visioen over de 2300 dagen natuurlijk – het enige deel in Daniël 8 dat Daniël nog niet begreep en waarmee de engel hem nu kwam helpen. Aangezien de Bijbel het beginpunt van de 70 weken aanwijst als ‘[...] het ogenblik waarop de boodschap is uitgegaan dat Jeruzalem hersteld en weer opgebouwd zal worden’ (Daniël 9:25), wist Miller dat hij dat ogenblik dus enkel hoefde te ontcijferen om te weten wanneer de 70 weken en de 2300 dagen begonnen waren.
