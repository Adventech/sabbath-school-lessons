---
title:  Vooruitkijken naar de Tijd
date:   13/05/2024
---

De protestantse hervormers geloofden in de letterlijke, zichtbare, hoorbare en glorieuze terugkeer van Christus. Toch kwam er gaandeweg verandering in hun begrip van deze Bijbelse waarheid. In de negentiende eeuw verkondigden geëerde predikanten dat Christus zijn koninkrijk op deze wereld zou vestigen om 1000 jaar vrede te laten regeren. Deze boodschap veroorzaakte morele luiheid en onverschilligheid wat betreft geestelijke normen en waarden.

Ook Christus’ discipelen begrepen niet hoe de Messias zich aan zou dienen. Zij dachten dat Hij als een overwinnende generaal op het toneel zou verschijnen om het Romeinse juk te verbreken. Nooit hadden ze iemand voor zich gezien die hen zou bevrijden van de veroordeling en ketenen van de zonde. Als gevolg daarvan zetten ze keer op keer hun vraagtekens bij de manier waarop Hij te werk ging op deze wereld.

`Lees Handelingen 1:9-11; Openbaring 1:7 en Matteüs 24:27, 30-31. Wat leren deze verzen ons over de wijze waarop de HEER zal terugkeren?`

Bij Christus’ eerste komst in de stal bij Betlehem, was slechts een handjevol mensen getuige van zijn verschijning. Als Hij voor de tweede keer naar deze aarde komt, zal ‘elk oog’ Hem zien. Elk oor zal horen hoe de trompet zijn wederkomst aankondigt. Elk mens op deze wereld zal zijn heerlijkheid zien. Laat u niet misleiden. De Bijbel is glashelder over de gebeurtenissen die plaatsvinden wanneer Hij komt.

‘De wederkomst van Christus om het verlossingswerk te voltooien is één van de plechtigste en mooiste openbaringen van de Bijbel. Gods pelgrimsvolk, dat al zó lang zwerft ‘in het land en [in] de schaduw des doods’, leeft ‘in de zalige hoop’ en kijkt vol blijdschap uit naar de verschijning van Christus die ‘de opstanding en het leven’ is en zijn volgelingen naar ‘het huis zijns Vaders’ zal brengen. De leer van de wederkomst van Christus is de belangrijkste boodschap van de Bijbel. Sinds de dag dat het eerste mensenpaar teleurgesteld het paradijs moest verlaten, hebben alle ware gelovigen uitgezien naar de komst van de Verlosser die de macht van de vernieler zou breken en hun het verloren paradijs zou teruggeven.’ (Ellen White, De Grote Strijd, blz. 282.)

In de wieg van het adventisme hield een adventistische predikant, Luther Warren, jonge mensen het volgende altijd voor: ‘Je bent enkel klaar voor de komst van Christus als je je klaar maakt en voorbereid blijft’. De boodschap over Christus’ spoedige terugkeer zou een ieder van ons moeten aansporen onze harten te onderzoeken en ons geestelijke leven onder de loep te nemen. Het roept ons op onze levensstijl te voegen naar Gods wil. Niemand is neutraal op het moment dat de heerlijkheid van Christus’ terugkeer zich openbaart als een verterend licht.

`Lees 1 Tessalonicenzen 5:2-5 en Hebreeën 9:28. Welk geweldig nieuws bevatten deze verzen over de manier waarop Christus zal komen?`
