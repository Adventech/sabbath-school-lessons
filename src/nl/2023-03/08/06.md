---
title:  Vriendelijkheid (geen bitterheid)
date:   17/08/2023
---

Door naar ‘de dag van de verlossing’ te verwijzen, nodigt Paulus zijn lezers uit na te denken over hun taalgebruik met het oog op Christus’ tweede komst (Efeziërs 4:30). Hoofdstuk 4:31-32 zegt van welk taalgebruik sprake zou moeten zijn in de aanloop naar die grote dag.

`Lees Efeziërs 4:31-32. Achter welke houdingen en gedrag met betrekking tot ons woordgebruik, zou een punt moeten worden gezet met het oog op Christus’ wederkomst? Welk gedrag en houdingen zouden we juist wel moeten aannemen?`

In de laatste aansporing van hoofdstuk 4:17-32 geeft Paulus opnieuw een negatief voorschrift door te zeggen welke zes ondeugden we moeten ‘laten varen’. Daarna volgt een positieve opdracht om goed te zijn voor elkaar, vol medeleven en vergevingsgezind te zijn. Deze verzen sluiten opnieuw af met een doordachte gevolgtrekking. Gelovigen horen elkaar te vergeven, ‘zoals God u in Christus vergeven heeft’. De lijst met zes ondeugden begint en eindigt met algemene en allesomvattende termen, ‘alle wrok’ en ‘alle kwaadaardigheid’. Daartussenin staan vier andere woorden, ‘drift en boosheid, alle geschreeuw en gevloek’. Dit laatste woord komt van het Griekse blasphemia, waar het Engelse woord om te vloeken van is afgeleid. Ook in het Nederlands kennen we het woord blasfemie, godslastering. Het Griekse woord doelt specifiek op taalgebruik dat of God of andere mensen naar beneden haalt en betekent dus letterlijk ‘laster’ of ‘kwaadsprekerij’. In de opsomming lijken houdingen zoals bitterheid, wrok en boosheid, uit te monden in boze woorden, geschreeuw en gevloek.

In feite ontdoet Paulus het christelijke taalgebruik van elke vorm van gewelddadigheid. De houdingen die leiden tot boze woorden en de taalkundige trucjes die daarbij horen, mogen geen onderdeel zijn van het christelijke arsenaal. Alleen wanneer deze dingen worden afgezworen, bloeit de christelijke gemeenschap en groeit de eenheid in de gemeente (Vergelijk met: Efeziërs 4:1-16). Boze woorden moet je niet onderdrukken, maar veeleer vervangen. Onze gesprekken en daden binnen het gezin van Christus en daarbuiten mogen niet voortkomen uit woede. Ze moeten worden ingegeven door vriendelijkheid, zachtmoedigheid en vergevingsgezindheid. De hoogst mogelijke maatstaf van de vergeving die God ons heeft geschonken in Christus is daarvan de basis (Efeziërs 4:32). Paulus maakt van ‘verticale vergeving’ (van God aan ons) het toonbeeld van ‘horizontale vergeving’ (mensen onderling) (Vergelijk met: Kolossenzen 3:13; Matteüs 6:12,14-15).

`Bedenk welke kracht onze woorden hebben. Hoe kun jij die gebruiken om anderen te bemoedigen, te helpen en hun geloof te versterken?`

`Efeziërs 4:31-32 Welk gedrag en welke houding zouden we moeten aannemen?`