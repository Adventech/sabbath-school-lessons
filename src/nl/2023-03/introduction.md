### Efeziërs: Hoe Jezus te volgen in moeilijke tijden

_John K. McVay_

In de brief aan de Efeziërs licht Paulus ons in over wie de Efeziërs zijn. Jaren na de opwindende gebeurtenissen waar het christelijke zendingswerk aanvankelijk voor zorgde in Efeze, vroegen de Efeziërs zich af wat hun christelijke geloof te betekenen had. Paulus was ooit een bedreiging voor de economie van deze op vier na grootste stad in het Romeinse Rijk. Hij staat nu echter aan de zijlijn en zit in de gevangenis. Vanuit de gevangenis laat hij weten dat hij bang is dat de Efeziërs ‘de moed verliezen’ en zullen vergeten wat het in de praktijk betekent om leerlingen van Jezus te zijn in de ontwikkelde, stedelijke en bijna geheel heidense cultuur van Efeze. Zijn lezers zijn al christen en toch spreekt Paulus hen aan alsof hij hen wil werven voor het geloof. Hij probeert hen terug te brengen tot het christelijke geloof, hun ijver voor Christus weer in vuur en vlam te zetten en de opwinding terug te brengen vanwege het feit dat ze deel uitmaken van Gods grootste initiatief in de wereld, namelijk de gemeente.

Het christelijk geloof draait om Christus. Logischerwijs straalt Paulus dan ook aanbidding en lof uit voor Hem. Als onzekere leerlingen van Christus hun evenwicht willen hervinden, moeten ze hun eerste liefde voor Jezus weer terugkrijgen en hernieuwd vertrouwen ontwikkelen in zijn genade en kracht. Daarom legt Paulus de nadruk op Christus’ verheerlijking in de hemel en dat Hij verheven is boven alle krachten en godheden die de aandacht opeisen van de gelovigen in Efeze. Jezus is het doel van het goddelijke plan dat voor alle eeuwen geldt. In dat plan hebben gelovigen en de gemeente een belangrijke taak te vervullen binnen Gods plannen om alles onder Christus samen te brengen.

Paulus doet er alles aan de gelovigen in Efeze tot een hernieuwde toewijding te brengen voor hun HEER, zonder dat hij daarbij iets afdoet aan de eisen van wat het betekent een leerling van Christus te zijn. Hij maakt juist tot in de kleinste details duidelijk wat het betekent je christelijk te gedragen en wat je van een christelijke gemeenschap mag verwachten. Keer op keer laat Paulus zien dat christenen worden opgeroepen tot door de heilige Geest geïnspireerde en de eer aan Christus gevende op God gerichte aanbidding. Christus toegewijd zijn, heeft invloed op je woorden en op je daden. Christus liefhebben houdt in dat je je medegelovigen respecteert en waardeert. Het betekent dat je niet meegaat in de veelvoorkomende patronen van gemeenheid en het seksueel verdorven gedrag binnen die cultuur. Dat houdt in dat je in je relatie tot de kerk en je huisgezin het voorbeeld navolgt van de zelfopoffering die Christus had. Ze moesten hun medeburgers in Efeze een duidelijk beeld voorleven van een nieuwe manier van menselijk bestaan.

Paulus wijdt een groot deel van zijn brief aan hoe blij hij is met deze nieuwe levenswijze. Daaruit blijkt wat het in de praktijk betekent om lid te zijn van Gods gemeente. Hij ontvangt kracht door de gedachte dat God van elkaar vervreemde groepen mensen, zoals Joden en heidenen, tot een eenheid maakt binnen de kerk. Door eenheid uit te leven in plaats van de te verwachten vijandigheid, kunnen ze de kenmerken laten zien van Gods nieuwe maatschappij en het komende koninkrijk. Paulus zet vier metaforen in voor de gemeente als hij aan wil geven hoe belangrijk het is lid te zijn van Gods gemeente. Gelovigen vormen het lichaam van Christus en belijden daarmee hun toewijding aan Christus evenals hun onderlinge eenheid. Ze zijn ook een levende tempel, gebouwd door het offer van Christus op Golgota, waardoor God wordt aanbeden. Ze zijn de bruid van Christus, die uitziet naar een grootse huwelijksvoltrekking op de dag dat de bruidegom komt om hen als de zijnen mee te nemen. De laatste metafoor wijst op Paulus’ streven hen opnieuw in te lijven binnen het christelijke geloof door te zeggen dat ze het leger van Christus zijn. Dat leger brengt vrede tot stand in zijn naam door in Gods kracht te strijden tegen duistere machten terwijl ze uitzien naar Christus’ terugkeer.

Efeziërs zal ons dus bekend in de oren klinken. Wij leven ook in een tijd waarin de pleziertjes van de wereld en het verstrijken van de tijd de energie wegzuigt uit het leerling van Jezus zijn. Als we de hoop op zijn terugkomst uitleven, verheerlijken we Christus en bevestigen we hoe belangrijk het is Hem te volgen door betrokken en actieve leden te zijn van zijn gemeente. Dit kwartaal hebben we het voorrecht om onder gebed het boek Efeziërs te bestuderen en opnieuw te ervaren hoe heerlijk het is Jezus in moeilijke tijden te volgen.

_John K. McVay, PhD, is sinds 2006 voorzitter en professor in religie aan de Walla Walla University in College Place, Washington, USA._