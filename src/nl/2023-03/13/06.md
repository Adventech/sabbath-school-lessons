---
title:  Bidden op het slagveld
date:   21/09/2023
---

In de afronding van zijn strijdkreet spoort Paulus gelovigen aan als soldaten voortdurend in ernstig gebed te zijn ‘voor alle heiligen’ en voor hemzelf als gevangengenomen gezant (Efeziërs 6:18-20). Deze oproep ligt in het verlengde van de militaire beelden, omdat het aanroepen van God (of goden) in gebed gebruikelijk was op een oud slagveld. Om een Bijbels voorbeeld te noemen: na de strijdkreet van Jachaziël, bracht Josafat ‘heel Juda en Jeruzalem’ ertoe ‘neer te knielen om de HEER hulde te brengen’ (2 Kronieken 20:18). Al is gebed niet het zevende onderdeel van de wapenuitrusting, toch hoort het bij Paulus’ strijdkreet en militaire metafoor.

In het eerste van de in totaal twee gebedsverzoeken vraagt Paulus zijn toehoorders met heel hun hart, dringend en aanhoudend te bidden ‘voor alle heiligen’ (Efeziërs 6:18). De gemeente kan enkel slagen in haar strijd tegen de machten van het kwaad, als ze zich erin oefent op God te vertrouwen door gebed dat door de Geest wordt ingegeven. Paulus’ tweede gebedsverzoek gaat om hemzelf: ‘Bid ook voor mij’. Hij vraagt hun te bidden dat God hem de juiste boodschap geeft (‘dat mij de juiste woorden gegeven worden’), op het juiste moment (‘wanneer ik spreek’) en dat hij het belangrijkste thema aanspreekt, ‘het goddelijk geheim van het evangelie.’ (Efeziërs 6:19) Deze laatste zin wijst waarschijnlijk op het ‘onthulde geheim’ van Gods ingrijpen door Christus om zowel niet-Joden als Joden te verlossen en ‘één nieuwe mens’ te scheppen. Dat is een teken van het allesomvattende plan ‘alles in de hemel en op aarde bijeen te brengen in Christus’ (Efeziërs 3:1-13; 1:10; 2:15, zie ook: Efeziërs 2:11-22).

`Lees Lucas 18:1-8; Filippenzen 4:6; Kolossenzen 4:2; 1 Tessalonicenzen 5:16-18. Lees deze ‘oproepen tot gebed’ in het Nieuwe Testament. Welke raakt je het meest? Waarom?`

Waarom krijgen gelovigen zo vaak de aansporing ernstig en aanhoudend te bidden? Paulus’ militaire metafoor lijkt twee antwoorden te geven op deze vraag:

1. De dreiging van een geestelijke strijd tegen een heel scala bovennatuurlijke vijanden is angstaanjagend en reëel.

2. Gods beloftes voor geestelijke kracht en overwinning komen tot uitdrukking in Paulus’ militaire beelden (Efeziërs 6:10-17). Door serieus en steeds te bidden krijgen we de kans goed naar deze beloftes luisteren, er blij mee te zijn en God te danken voor de middelen die Hij in genade schenkt.

`Hoe belangrijk is het gebed voor jou?`

`Lucas 18:1-8; Filippenzen 4:6; Kolossenzen 4:2; 1 Tessalonicenzen 5:16-18 Waar worden we toe opgeroepen?`