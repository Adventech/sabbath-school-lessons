---
title:  Vrede sluiten
date:   16/09/2023
---

### Lezen

Efeziërs 6:10-20; 1 Petrus 4:1; 1 Petrus 5:8; Jesaja 59:17; 52:8-10; 1 Tessalonicenzen 5:16-18

> <p>Kerntekst</p> 
> ‘... en draag daarbij het geloof als schild waarmee u alle brandende pijlen van hem die het kwaad zelf is kunt doven. Draag de verlossing als helm en Gods Woord als zwaard, dat u van de Geest ontvangt’. Efeziërs 6:16-17

John Bunyan schreef zijn geloofsklassieker, De christenreis, terwijl hij in de gevangenis zat. Christian wordt naar een paleis gebracht en daar ‘laten ze hem het hele arsenaal zien van alle middelen [wapens], waarin hun Heer had voorzien voor pelgrims, zoals een zwaard, schild, helm, borstplaat, allerlei gebeden en schoenen die nooit zouden verslijten. Er waren net zo veel spullen om zoveel mensen mee uit te rusten [te bewapenen] voor de dienst van de Heer als de menigte sterren aan de hemel.’ Voordat Christian vertrekt, wordt hij nogmaals naar de wapenkamer geleid waar ‘ze hem van top tot teen uitrustten [bewapenden] met middelen die hun nut hadden bewezen [ondoordringbaar waren], voor het geval hij onderweg vijanden tegen het lijf zou lopen.’

Bunyans boek uit 1678 doet denken aan het document dat de apostel Paulus zo’n 1600 jaar daarvoor schreef, ook vanuit de gevangenis, namelijk de brief aan de Efeziërs. Daarin stelt deze zendeling zich een groot leger voor. Dat is de gemeente die Gods wapenarsenaal bezoekt en zich gereedmaakt door de goddelijke panoplia aan te doen, het Griekse woord voor een wapenrusting die je hele lichaam bedekt. Gods arsenaal heeft genoeg van de beste wapens om elke soldaat in zijn leger ‘van top tot teen uit te rusten met staal van hoge kwaliteit’, als ze erop uittrekken om vrede te stichten in zijn naam.

_Op sabbat 23 september bespreken we met elkaar deze les._