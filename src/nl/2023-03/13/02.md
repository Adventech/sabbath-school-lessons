---
title:  De gemeente - een verenigd leger
date:   17/09/2023
---

`Lees Efeziërs 6:10-20. Wat zegt Paulus over de soort oorlog waar de gemeente bij betrokken is? Gaat het hem vooral om de geestelijke strijd van de individuele gelovige tegen het kwaad of draait het hem om de strijd van de gemeente als geheel?`

In Griekse en Romeinse oorlogsvoering hing de overwinning af van de mate waarin soldaten binnen een militaire eenheid samenwerkten, vooral in het heetst van de strijd. Individualisme in de strijd was iets voor barbaarse soldaten en dat veroordeelde hen tot de ondergang. Er zijn belangrijke redenen waarom Paulus in Efeziërs 6:10-20, met het oog op zijn inzicht in militaire zaken, vooral spreekt over de strijd van de gemeente als geheel tegen het kwaad:

1. Deze passage is de climax van een brief die zich vooral richtte op de gemeente. Het zou raar zijn als Paulus zijn brief dan afrondt met het beeld van een eenzame christelijke strijder, die vecht tegen de vijanden van de duisternis.

2. Aan het einde van de passage legt Paulus de nadruk op christelijke kameraadschap wanneer hij oproept tot gebed ‘voor alle heiligen’.

3. Het belangrijkste is dat Paulus al eerder in zijn brief de machten van het kwaad heeft aangehaald. Die stelt hij dan tegenover de gemeenten en niet tegenover de individuele gelovige: ‘Zo zal nu door de kerk de wijsheid van God in al haar schakeringen bekend worden aan alle vorsten en heersers in de hemelsferen.’ (Efeziërs 3:10)

Efeziërs 6:10-20 gaat dus niet over één enkele, eenzame strijder tegen het kwaad. Paulus richt het woord als aanvoerder tot de gemeente alsof dat een leger is. Hij roept ons op onze volledige wapenrusting aan te trekken en, als een verenigd leger, krachtig en eensgezind de strijd aan te gaan. Paulus heeft gedetailleerde beschrijvingen van de gemeente gegeven als het lichaam van Christus, het gebouw/de tempel van God en als de bruid van Christus.2 Hij kiest ervoor zijn voortdurende nadruk op de gemeente af te ronden met een laatste metafoor: de gemeente als het leger van de levende God. We naderen ‘de dag van het kwaad’ (Efeziërs 6:13). Dat is het laatste stadium van deze ellenlange strijd tegen het kwaad. We moeten daarin onze toewijding aan God niet licht opvatten noch onze trouw aan elkaar als medesoldaten van Christus.

`Hoe kunnen we met elkaar als één lichaam, samenwerken in de grote strijd om elkaar bij te staan in onze gevechten tegen het kwaad, hoe die zich ook aandienen?`

`Efeziërs 6:10-20 – Wat zegt Paulus over de soort oorlog waar de gemeente bij betrokken is?`