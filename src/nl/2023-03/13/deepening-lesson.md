---
title:  Verdieping
date:   22/09/2023
---

## Vrede sluiten

### Efeziërs 4:1-6

#### IJsbrekervraag

`Wat is er volgens jou voor nodig om binnen een gemeente in harmonie met elkaar te kunnen omgaan?`

#### Ik Verken

Als je in vrede met God leeft en met Hem verzoend bent, dien je vredelievend te zijn en verzoening na te streven. God wil dat gelovigen vrede binnen de geloofsgemeenschap bevorderen om de onderlinge eenheid te bewaren. Deze vrede (Efeziërs 4:3) vindt haar basis in de vrede met God. In Efeziërs 4, 5 en 6 geeft Paulus aanwijzingen voor ‘de weg ... die past bij de roeping die u hebt ontvangen’ (Efeziërs 4:1). De adviezen in 4:1-6 gaan over hoe gelovigen zich dienen te gedragen ten opzichte van elkaar. Paulus schreef Efeziërs waarschijnlijk rond 60 n. Chr. vanuit Rome, toen hij daar als gevangene verbleef (vgl. Efeziërs 3:1 en 4:1). Voor een karakterisering van dit Bijbelboek en een uitleg daarbij, zie de verdiepingsles van 8 juli j.l., onder ‘IK VERKEN’.

#### Ik Bestudeer

Vgl. Efeziërs 4:1-4 met Kolossenzen 3:12-15.

`Waarom kun je ‘de band van de vrede’ (Efeziërs 4:3, HSV) ook ‘de band van de volmaaktheid’ (Kolossenzen 3:14, HSV) noemen, en wat heeft een dergelijke band met liefde te maken?`

Bijbelse vrede betekent niet allereerst afwezigheid van oorlog, maar innerlijk welzijn, geestelijke welstand of harmonie. Het kan daarbij gaan om vrede met jezelf, met andere mensen of met God.

`Bedoelt Paulus met Romeinen 12:18 dat je ten koste van wat dan ook moet proberen met iedereen de vrede te bewaren? Verklaar je antwoord.`

Vanuit de vrede die we met God hebben (vgl. Efeziërs 2:14,17-18), kunnen we gemakkelijker vredelievend zijn. Vers 2: Bescheidenheid, zachtmoedigheid, geduld en liefdevolle verdraagzaamheid bevorderen de onderlinge harmonie en daarmee het innerlijk welzijn.

`Welke weg naar verdraagzaamheid wijst Paulus in Kolossenzen 1:9-11? In Jakobus 3:17 staat: ‘De wijsheid van boven ... is ... vredelievend.’ Deze woorden getuigen van het feit dat ook God als bron van de wijsheid vredelievend is.`

`Heeft opkomen voor recht met vredelievendheid te maken, of niet? Verklaar je antwoord.`

Vers 3:

`Wat valt je in dit vers op, voor zover het gaat over het bewaren van de eenheid?`

Vers 4-6:

`Gaat het in vers 4 over een geest, of over de heilige Geest? Vgl. deze verzen met 1 Korintiërs 12:4-6.`

`Efeziërs 6:10 Waar moeten wij onze kracht zoeken?`

Het gaat in het woord ‘doop’ in vers 5 om een doop door onderdompeling. Het is de doop waarmee je aan Christus wordt verbonden (vgl. Romeinen 6:3), de doop ‘in de naam van de Vader en de Zoon en de heilige Geest’ (Matteüs 28:19).

`Hoe reageer je, wanneer iemand jou vertelt dat hij ooit als kind is gedoopt?`

#### Ik Pas Toe

‘Heb niet alleen uw eigen belangen voor ogen, maar ook die van de ander’ (Filippenzen 2:4)

`Hoe breng je dit in de praktijk?`

Als partijen met elkaar in conflict zijn, komt het vaak tot een compromis.

`Is er dan wel sprake van echte vrede?`

Adventisten begroeten elkaar vaak met de woorden ‘Gezegende sabbat’ of ‘Sjabbat sjalom’.

`Wat vind jij van een dergelijke begroeting?`

`Kunnen die woorden ook een uiting van vredelievendheid zijn? Verklaar je antwoord. Wat betekent sjalom?`

Vertegenwoordigers van Christus zijn nederig, vriendelijk, geduldig, begripvol en vredelievend.

`Kunnen anderen Christus in je zien?`

Niemand hier op aarde wordt ooit volmaakt, dus moeten we proberen elkaar te aanvaarden en lief te hebben ondanks fouten en gebreken.

`Is er iemand wiens daden of persoonlijkheid je echt irriteren? Blijf niet stilstaan bij diens zwakheden, maar ga voor hem of haar én voor jezelf bidden. Je kunt ook tijd met die ander doorbrengen om na te gaan of je kunt leren van hem of haar te houden.`

#### Ik bid …

Heer, dank U dat U mij innerlijke rust geeft, ondanks dat ik dingen in mijn leven verkeerd heb gedaan. Geef dat ik die innerlijke vrede door kan geven aan anderen, door hen op dezelfde manier te aanvaarden als U mij hebt aanvaard, zonder voorwaarden vooraf. Amen.