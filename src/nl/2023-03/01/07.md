---
title:  Verdere studie
date:   30/06/2023
---

Het verhaal over de geestenuitdrijvers die de naam van Jezus en Paulus misbruikten, verklaart waarom hij zo veel woorden wijdt aan het onderwerp ‘kracht’ in Efeziërs (Handelingen 19:13-20, zie de les van zondag). Sommige mensen, die pas tot geloof waren gekomen en die net overtuigd waren van Jezus’ oppergezag, gooien hun dure handboeken over magie in het vuur. Dankzij zo’n 250 papyri over magie, en andere vondsten, hebben we voldoende aan materiaal over de rituelen, toverspreuken, formules, vervloekingen, enz., die waarschijnlijk ook voorkwamen in de magiehandboeken waar het in Handelingen over gaat. De handboeken raadden gelovigen aan de rituelen in te zetten om goden, godinnen en spiritistische machten naar hun hand te zetten.

Lucas vertelt ons dat deze handboeken rond de 50.000 zilverstukken waard waren, wat gelijk staat aan 50.000 dagen loon. (Vandaag de dag zouden ze rond de 4 miljoen dollar (3,8 miljoen euro) waard zijn als je rekent dat een ervaren werknemer 80 dollar (76 euro) per dag verdient!). Uit dit detail blijkt wel dat deze handboeken een belangrijke en centrale plaats innamen in hun dagelijks leven. ‘De oppermachtige tussenkomst van God was nodig om hen ervan te overtuigen dat ze een punt moesten zetten achter hun aanhoudende gebruik van amuletten, tovermiddelen, aanroepingen en traditionele manieren om geestelijke kracht te verwerven.’ ( Clinton E. Arnold, Ephesians (Grand Rapids, MI: Zondervan, 2010), p. 34.) Het verhaal maakt duidelijk dat Efeziërs geschreven werd met het oog op de gelovigen die instructie nodig hadden over ‘hoe ze moesten omgaan met de onafgebroken invloed en aanvallen van duistere kosmische “machten”.’ (Clinton E. Arnold, Power and Magic: The Concept of Power in Ephesians (Grand Rapids, MI: Baker Books, 1992), p. 165.) De brief aan de Efeziërs vormt Paulus’ tegenreactie, waarin de apostel op Christus wijst als degene die elke macht te boven gaat en die de superioriteit benadrukt van de kracht die God gelovigen schenkt (Efeziërs 1:20-23; 2:15-19; 3:14-21; 6:10-20).

`Handelingen 19:13-20 Waardoor werden vele inwoners van Efeze ‘met diep ontzag vervuld’?`

**Gespreksvragen**

`Welke machten of gezaghebbers spelen een rol in onze wereld en in jouw leven? Hoe uiten deze machten zich? Hoe proberen ze gelovigen zo ver te krijgen dat ze de verheven Christus niet langer onvoorwaardelijk trouw zijn, maar hen eren en respecteren?`

`Paulus is hoopvol als het gaat om Gods plan ‘voor de eeuwen’ om alle dingen onder Christus te verenigen. Kijk eens naar hoe vaak hij het woord ‘hoop’ gebruikt in Efeziërs 1:18; 2:12 en 4:4. Waarom denkt hij dat er hoop is voor de toekomst?`

`Lees Efeziërs 1:13-14; 1:21; 2:7; 4:30; 5:5. Hoe wijst Paulus op de geweldige, toekomstige hoop door Christus’ terugkeer? Wat betekent die hoop voor ons in deze tijd?`