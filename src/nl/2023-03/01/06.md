---
title:  Efeziërs - een brief, vol van Christus
date:   29/06/2023
---

`Lees Efeziërs 1:9-10. Hoe introduceert Paulus het thema van zijn brief?`

Hoe kun je de boodschap aan de Efeziërs samenvatten? Vanuit de gevangenis schetst Paulus wat Gods op Christus gerichte plan is voor alle eeuwen en welke rol de gemeente daarin speelt. God voert zijn plan via Christus uit ‘om alles in de hemel en op aarde onder één hoofd, Christus, bijeen te brengen.’ Daartoe heeft Hij de gemeente ingesteld als een eenheid die bestaat uit een vernieuwende samenstelling van zowel Joden als heidenen (Efeziërs 2:14 ). Gelovigen horen in lijn met dit goddelijke plan te handelen door aan duistere machten te laten weten dat Gods plan geheel en al in vervulling zal gaan (Efeziërs 3:10). Zoals het tekstgedeelte van vandaag ook zegt, heeft God een eenheid in gedachten die Christus centraal stelt. Het is dan ook geen verrassing dat Efeziërs een brief is die doordrenkt is van Christus. De brief prijst wat God in Christus heeft gedaan en looft de vrije toegang voor gelovigen tot de geestelijke bronnen die hun in Christus worden aangeboden. Paulus gebruikt de woorden ‘in Christus’ en soortgelijke uitdrukkingen meer dan dertig keer en verheft Jezus overal. Let daarop als je de brief leest en zie op hoeveel manieren Paulus zich op Jezus richt.

Paulus probeert de geestelijke toewijding van de gelovigen in Efeze te doen herleven door hen eraan te herinneren dat ze deel uitmaken van de kerk. Die kerk vormt het hart van Gods plan om alle dingen in Christus te verenigen. Als hij het woord ‘kerk’ gebruikt in de brief (in het Grieks, ekklēsia), bedoelt hij de ‘universele’ kerk, de kerk als geheel (geen plaatselijke gemeente). Paulus spreekt vaak over de kerk en meestal ook met behulp van levendige metaforen. Vier daarvan werkt hij gedetailleerd uit:

1. De kerk als lichaam.

2. De kerk als gebouw/tempel.

3. De kerk als bruid.

4. De kerk als leger. (Efeziërs 1:22-23; 2:16; 3:6; 4:1-16, 25; 5:23,29-30; 2:19-22; 5:22-27; 6:10-20)

Elk van deze beelden brengt op zijn eigen manier aan het licht wat Gods plan en bedoeling is met zijn kerk.

In de kerk waar jij deel van uitmaakt, de Adventkerk, brengt God een transnationale, veeltalige, multiraciale en multiculturele gemeenschap samen. Die kerk maakt het mogelijk zijn plan te vervullen om alle dingen onder Jezus bijeen te brengen (Openbaring 14:6-7; Efeziërs 1:9-10).

`Wat kunnen wij doen om in harmonie te leven met Gods geweldige plan?`

`Efeziërs 1:9-10 Hoe introduceert Paulus het thema van zijn brief?`