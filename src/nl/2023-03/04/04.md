---
title:  Nu - opgestaan, opgevaren en verheven met Christus
date:   18/07/2023
---

Maar omdat God zo barmhartig is en de liefde die Hij voor ons heeft opgevat zo groot ...’ (Efeziërs 2:4) Met behulp van twee krachtige woorden, ‘Maar God’, draait Paulus zijn droevige verslag om over het voormalige leven van zijn publiek naar hun nieuwe, met hoop vervulde levenswijze dat hen als gelovigen kenmerkt (Efeziërs 2:1-10).

`Lees Efeziërs 2:6-7. In welk opzicht hebben gelovigen deel aan Christus’ opstanding, hemelvaart en verheffing? Wanneer nemen ze daaraan deel?`

Efeziërs is een brief die doordrenkt is met Christus en die de nadruk legt op de verbondenheid van gelovigen met Christus. In dit gedeelte weidt Paulus uit over dit thema door drie samengestelde werkwoorden te gebruiken. Die woorden openbaren de wonderbaarlijke waarheid dat gelovigen door Gods inzet kunnen deelnemen aan die belangrijke, op de Messias (Jezus) gerichte gebeurtenissen in de heilsgeschiedenis. Gelovigen zijn: (1) samen met Christus levend gemaakt, (2) samen met Christus tot leven gewekt (waarmee Paulus vermoedelijk bedoelt dat gelovigen met Christus ten hemel varen), (3) samen een plaats gegeven ‘in de hemelsferen’. Dat houdt in dat gelovigen, net als Christus, op de troon van het universum zitten. Ze zijn met Jezus verheven.

Om te beseffen hoe krachtig Paulus’ woorden in feite zijn, moeten we terugblikken op hoofdstuk 1:19-23. Daar staat dat Christus door zijn dood, opstanding, hemelvaart en verheffing de overwinning behaalde op alle kwade en geestelijke machten, de machten die het leven van gelovigen beheersten. Door de opstanding, hemelvaart en verheffing van Jezus zijn deze machten geheel en al overwonnen, ook al bestaan ze nog steeds en blijven ze het menselijk bestaan bedreigen. De kosmos is ondersteboven gekeerd. De werkelijkheid is veranderd. Gelovigen zijn niet alleen getuige van deze gebeurtenissen, maar ze zijn er persoonlijk en van dichtbij bij betrokken. Dat we zijn opgestaan, ten hemel zijn gevaren en met Jezus zijn verheven, zet de deur voor ons open voor talloze mogelijkheden. We hebben het recht ons af te keren van een door demonen beheerst bestaan tot een leven vol geestelijke overvloed en macht in Christus (2 Timoteüs 1:7).

`‘God heeft ons niet een geest van lafhartigheid gegeven, maar een geest van kracht, liefde en bezonnenheid.’ (2 Timoteüs 1:7) Hoe kunnen de verzen die we vandaag hebben bestudeerd ons helpen beter te begrijpen wat Paulus hier schrijft?`

`Efeziërs 2:6-7 In welk opzicht hebben gelovigen deel aan Christus’ opstanding, hemelvaart en verheffing?`