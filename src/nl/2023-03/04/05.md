---
title:  Nu - door genade voorgoed gezegend
date:   19/07/2023
---

`Lees Efeziërs 1:3-4 en 2:7. Vergelijk Gods plan om te verlossen zoals beschreven in hoofdstuk 1:3-4 met de eeuwigdurende gevolgen van dat plan, zoals 2:7 dat vermeldt. Wat zijn de essentiële onderdelen en doelen van Gods ‘verlossingsplan’?`

Afstudeerceremonies zijn heel bijzonder, of het nou om de kleuterschool gaat of om het ontvangen van je bul. Een diploma-uitreiking markeert een belangrijke mijlpaal in de overgang naar een andere fase in iemands leven of carrière. Als gelovigen zouden we één diepzinnige waarheid van het evangelie goed moeten begrijpen: in genade studeren we nooit af. We zullen nooit een uitreiking meemaken waarin we een doctoraal hebben gehaald in genade of weten dat we die genade niet langer nodig hebben.

Paulus bevestigt deze waarheid in Efeziërs 2:7 en benadrukt die door het geven van een uitgebreide tijdslijn. God heeft ons in het verleden bevrijd door Christus en plaatst ons naast zijn Zoon, Jezus Christus, in de zin dat we nu ook deelnemen aan zijn opstanding, hemelvaart en verheffing (Efeziërs 2:4-6). Toch eindigt Gods plan niet met een door genade vervuld verleden en door barmhartigheid overladen heden. Gods plan vindt zijn oorsprong in goddelijke raadsbesluiten in een ver verleden en strekt zich uit tot in de eeuwigheid van de toekomst. Het gaat door ‘tot in de eeuwen die komen’. Zijn plan voor die eeuwigdurende toekomst heeft dezelfde basis als zijn daden in het verleden en het heden, namelijk het beginsel van genade. ‘In de eeuwen die komen’ ziet God ernaar uit ‘te laten zien hoe overweldigend rijk zijn genade is, hoe goed Hij voor ons is in Christus Jezus.’ (Efeziërs 1:4; 2:7)

Paulus ziet Gods genade als een schatkist of fortuin van ondoorgrondelijke waarde waaruit gelovigen mogen putten om in welke behoefte dan ook te voorzien (Vergelijk met: Efeziërs 1:7; 3:8). Deze grootse vrijgevigheid van God aan ons is een welsprekend, tijdloos en kosmisch bewijs van zijn genade. ‘Door onder ons te komen wonen, maakte Jezus God bekend aan mensen en engelen ... Deze openbaring werd niet alleen aan zijn kinderen op aarde gegeven. Onze kleine wereld is het studieboek van het heelal. Gods heerlijke plan van genade, het geheim van verlossende liefde, is het onderwerp ‘waarin zelfs engelen graag zouden doordringen.’ Zij zullen dit tot in eeuwigheid bestuderen. Zowel de verloste als de wezens die niet in zonde zijn gevallen, zullen in het kruis van Christus hun kennis en lied vinden. Dan zal gezien worden dat de heerlijkheid op het gelaat van Jezus de heerlijkheid is van zelfopofferende liefde.’ ( Ellen White, De wens der eeuwen, p. 11.)

`Hoe stel jij het je voor om tot in de eeuwigheid Gods genade te bestuderen?`

`Efeziërs 1:3-4; 2:7 Wat zijn de essentiële onderdelen en doelen van Gods verlossingsplan?`