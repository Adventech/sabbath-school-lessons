---
title:  Hoe God ons redt
date:   15/07/2023
---

### Lezen

Efeziërs 2:1-10; 5:14; 5:6; Romeinen 5:17; 2 Timoteüs 1:7

> <p>Kerntekst</p> 
> ‘Maar omdat God zo barmhartig is en de liefde die Hij voor ons heeft opgevat zo groot, heeft Hij ons, terwijl wij allen dood waren door onze zonden, samen met Christus levend gemaakt. Door genade bent u gered!’ Efeziërs 2:4-5

Op 14 oktober 1987 speelde de achttien-maanden-oude Jessica McClure in de achtertuin van haar tante toen ze bijna zeven meter naar beneden viel in een verlaten put. Van over de hele wereld kwamen de media naar Midland in Texas toen ze hoorden van haar benarde toestand. Toeschouwers van over de hele wereld keken mee en zagen ‘Baby Jessica’ slapen, huilen, zingen en om haar moeder roepen. Ook zagen ze hulpverleners verse lucht de put in pompen. Pas na achtenvijftig uur was het wereldwijde publiek er getuige van dat Jessica bevrijd werd uit de put met een doorsnee van 22cm die haar meer dan twee dagen gevangen had gehouden. De foto van fotograaf Scott Shaw bleek een Pulitzerprijs waardig en legde het moment vast: een reddingskabel loopt dwars door het beeld en deelt de groep bezorgde gezichten van Jessica’s helden in tweeën. Ze staren naar het in doeken gewikkelde bundeltje waar het hele drama om ging, ‘Baby Jessica’.

Er is niets dat mensen zo bij de keel grijpt als een spannend reddingsverhaal. In Efeziërs 2:1-10 biedt Paulus ons van dichtbij een persoonlijke kijk op de grootste, meest verreikende reddingsactie aller tijden, namelijk alles wat God heeft gedaan om de mens te verlossen. Dit verhaal is des te ingrijpender door het besef dat we niet enkel toekijken hoe iemand anders wordt gered, maar we spelen zelf een rol in die hele reddingsactie.

_Op sabbat 22 juli bespreken we met elkaar deze les._