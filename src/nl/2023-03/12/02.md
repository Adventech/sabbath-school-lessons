---
title:  Oorlogstaal
date:   10/09/2023
---

`Lees Efeziërs 6:10-20. Bestudeer dit kordate einde van Paulus’ brief. Wat betekent Paulus’ oorlogskreet voor ons in deze tijd, omdat wij ook strijders zijn in die grote strijd? `

Paulus sluit Efeziërs af met een oproep de strijd aan te gaan en spoort gelovigen aan positie te nemen in de oorlog van de gemeente tegen het kwaad. Hij begint met de allesomvattende aansporing ‘uw kracht in de Heer te zoeken’. Dat herhaalt hij in zijn oproep ‘de wapenrusting van God aan te trekken’. Hij ondersteunt deze woorden door het doel te verduidelijken, namelijk om bestand te zijn tegen de listen van de duivel en door daarvoor een reden te geven: we zijn in oorlog met de machtige, geestelijke krachten van het kwaad. Tot in elk detail herhaalt Paulus vervolgens hoe we onze wapenrusting aan moeten trekken. Gelovigen moeten ‘de wapens van God opnemen’ om sterk te staan in de strijd. Paulus zegt doe uw gordel om, uw harnas, sandalen, schild, helm en zwaard. Daarna nodigt hij de gelovigen, inmiddels met een volledige uitrusting en voorbereid het gevecht aan te gaan, te doen wat soldaten op vroegere slagvelden misschien ook deden: bidden.

Door oproepen tot de oorlog en toespraken op de avond voor de strijd uit het Oude Testament te herhalen, verwoordt Paulus het dienstwerk van de gemeente als een militair conflict met wapens. Paulus laat dit al doorschemeren in zijn eerste, allesomvattende opdracht: ‘Zoek uw kracht in de Heer, in de kracht van zijn macht’. Oorlogskreten in het Oude Testament geven te kennen dat het succes van Israël in de strijd niet afhangt van hun superieure wapens of van een leger dat haar vijanden in aantallen overtreft (Zie bijvoorbeeld: Deuteronomium 20:2-4; Rechters 7:15-18; 2 Kronieken 20:13-20; 32:6-8; Nehemia 4:14,19-20). Hun overwinning hangt af van hun vermogen op de aanwezigheid en macht van God te vertrouwen. De sleutel tot succes lag niet in het vertrouwen op hun eigen kracht, maar op het vaste vertrouwen in Gods macht en van datgene waar Hij hen van voorzag om succesvol te zijn. Paulus maakt stoutmoedig gebruik van deze inzichten om gelovigen aan te sporen om:

1. Een actieve rol te spelen in het dienstwerk van de gemeente.

2. Oog te hebben voor de onzichtbare zaken die hun leven en getuigenis beïnvloeden.

3. Op de hoogte te zijn van waar God in voorzag voor hun succes.

4. Er altijd op bedacht te zijn hoe belangrijk eenheid is en de samenwerking tussen gelovigen.

`Waar ligt onze enige hoop op overwinning, als je denkt aan Paulus’ waarschuwing dat we niet vechten tegen vlees en bloed maar tegen bovennatuurlijke vijanden?`

`Efeziërs 6:10-20 Waar spoort Paulus ons toe aan?`