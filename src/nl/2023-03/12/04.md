---
title:  De grote strijd in Paulus’ brieven
date:   12/09/2023
---

`Lees Romeinen 13:11-14; 1 Tessalonicenzen 5:6-8 en 2 Korintiërs 10:3-6. Wat zijn de verschillen en/of overeenkomsten tussen deze verzen en Efeziërs 6:10-20? Waarom gebruikt Paulus dit soort beeldspraak?`

In zijn brieven maakt Paulus vaak gebruik van militaire taal en beeldspraak om gelovigen aan te sporen het gedrag van soldaten na te doen. In Efeziërs 6:10-20 doet hij dat het meest uitgebreid en in veel verzen achtereen, maar voor hem geldt sowieso dat hij het evangelieverhaal uitlegt in militaire termen. Na de ‘machten en krachten’ overwonnen te hebben aan het kruis, werkt de verheerlijkte Christus de gevolgen van die overwinning uit vanuit zijn positie als verheven Heer over die machten (Kolossenzen 2:15; Filippenzen 2:9-11). Door zijn volgelingen tot strijders te maken in de kosmische oorlog, leidt Christus de legers van licht tot die grote overwinningsdag (1 Korintiërs 15:54-58; 2 Tessalonicenzen 2:8; Romeinen 16:20). Als we Paulus’ gebruik van militaire symboliek samenvoegen, kunnen we opmaken dat hij de strijd tussen goed en kwaad ziet als een ‘langdurige kosmische oorlog. Oorlogen golven heen en weer tussen twee legers. Door de eeuwen heen staan die oog in oog met elkaar tot één partij de overwinning haalt in de laatste confrontatie.’ (Peter W. Macky, St. Paul’s Cosmic War Myth: A Military Version of the Gospel (New York: Peter Lang Publishing, Inc., 1998), p. 1.) Paulus’ telkens terugkomende thema van een ‘kosmische oorlog’, loopt als een rode draad door Efeziërs heen. In zijn oproep om ten strijde te trekken voegt Paulus allerlei elementen samen van het kosmische conflict dat hij al eerder de revue heeft laten passeren: God die de gelovigen versterkt met immense ‘kracht’. Christus’ overwinning en succes over de machten. De gelovigen als een herrezen leger van hen die eens dood waren, maar die nu kracht ontvangen doordat ze zich identificeren met de verheerlijkte Christus en nu in staat zijn te strijden tegen hun voormalige, duistere meester. De rol van de gemeente om de machten te confronteren met hun komende ondergang. Het citeren van Psalm 68:18 om Christus af te schilderen als de overwinnende, goddelijke strijder. En ten slotte het verzoek aan gelovigen hun evangelisatiekleding ‘aan te trekken’ (Efeziërs 1:18-23; 2:1-10; 3:10,16,20; 4:7-11,20-24 ). We worden verzocht Gods ‘volledige wapenuitrusting’ aan te trekken. Dan zullen we begrijpen hoe centraal de kosmische strijd staat en kunnen we tegelijkertijd standvastig blijven in de wetenschap dat we deel uitmaken van Christus’ uiteindelijke overwinning.

`Hoe heb jij persoonlijk zowel dit kosmische conflict ervaren, als de zege waar we in Jezus aanspraak op mogen maken? Waarom is de kennis over zijn overwinning voor ons het fundament onder onze hoop en ervaring?`

`Efeziërs 6:10-20; Romeinen 13:11-14; 1 Tessalonicenzen 5:6-8; 2 Korintiërs 10:3-6 Wat verschilt, wat komt overeen en waarom deze beeldspraak?`