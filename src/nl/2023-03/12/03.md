---
title:  Kracht vinden in Christus
date:   11/09/2023
---

Paulus eindigt zijn brief met een machtige oproep ten strijde te trekken. Daarin komen alle thema’s en ideeën samen die centraal staan in de brief als geheel. Hij begint door het allesomvattende thema aan te kondigen van zijn conclusie en hij doet dat in de vorm van de strijdkreet van een aanvoerder: ‘Ten slotte, zoek uw kracht in de Heer, in de kracht van zijn macht’. In de resterende verzen wordt dit grote thema geïllustreerd en uitgewerkt.

`Lees Efeziërs 6:10-20. Waaraan zie jij dat Paulus’ centrale boodschap draait om de realiteit van de grote strijd, waar bovennatuurlijke machten letterlijk een rol in spelen? Waarom is het zo belangrijk dit in onze dagelijkse wandel met God voor ogen te houden?`

Paulus wijst Christus aan als de krachtbron van de gelovigen. Dat blijkt uit deze zin ‘in de Heer, in de kracht van zijn macht’. Het woord ‘Heer’ verwijst naar Christus, zoals dat steeds het geval is in Efeziërs. (Efeziërs 2:21; 4:1,17; 5:8; 6:1,21) ‘De kracht van de gemeente ligt in de almacht van haar opgestane Heer, de aanvoerder van haar oorlogsvoering.’ (G.G. Findlay, The Epistle to the Ephesians (New York: Ray Long & Richard R. Smith, 1931), p. 398.) Paulus gebruikt herhaling in vers 10 door de synoniemen macht en kracht in te zetten om zijn punt te onderbouwen: gelovigen hebben de macht die de gemeente moet uitdragen niet in zichzelf, maar die macht komt voort uit een andere bron. Die is afkomstig van de Heer, van Christus. Paulus vat hier een belangrijk thema samen van de hele brief: de macht die God deelt met de gelovigen (Efeziërs 1:19-22; 2:4-6; 3:16-17). De kracht voor elke strijd, nu of in de toekomst, ligt in de trouw van de gelovige aan de opgestane en verheerlijkte Christus.

Terwijl de eerste opdracht Christus aanwijst als degene die de gelovigen kracht schenkt, zijn alle drie de leden van de Godheid erbij betrokken om hen te versterken in hun geestelijke strijd tegen het kwaad. God (de Vader) stelt zijn eigen wapens beschikbaar als ‘de wapenrusting van God’. In een eerdere passage heeft Paulus al omschreven dat de Geest gelovigen versterkt door zijn gebed dat God ‘u vanuit zijn rijke luister innerlijke kracht en sterkte schenkt door zijn Geest.’ (Efeziërs 3:16) De Geest deelt hier het zwaard uit, ‘Gods woord als zwaard, dat u van de Geest ontvangt’. Ook moeten gelovigen zich in hun gebed ‘laten leiden door de Geest’. Paulus wil zijn luisteraars op het hart drukken dat de drie-enige God volledig is betrokken bij het uitrusten tot de strijd tegen deze kwade machten.

`Welk deel of delen van de wapenrusting spreken jou vooral aan?`

`Efeziërs 6:10-20 Welke centrale boodschap geeft Paulus ons hier?`