---
title:  Op het aloude slagveld staan
date:   13/09/2023
---

`Lees Efeziërs 6:10-20. Let op de keren dat Paulus een vorm van het werkwoord standhouden gebruikt. Waarom is dit zo belangrijk voor hem?`

Paulus’ militaire metafoor is alleen goed te begrijpen in het licht van een slagveld uit de oudheid. Wat betekende het ‘stand te houden’? Suggereert dit werkwoord dat je je alleen maar verdedigt? Strijdverhalen in de geschriften van Thucydides, één van de grootste oorlogsverslaggevers binnen de klassieke literatuur, benadrukt de opeenvolgende gebeurtenissen die noodzakelijk zijn om de overwinning te behalen:

1. Soldaten moeten ‘oog in oog komen te staan met de vijand’, oftewel naar hun tegenstanders toe marcheren.

2. Daarna horen ze aan te vallen en ‘stand te houden’ of ‘hun mannetje te staan’ door lijf-aan-lijf te vechten met hun vijand.

3. Als laatste moeten ze ‘de vijand terugdringen’. (Zie: Thucydides, The Peloponnesian War (New York: E.P. Dutton, 1910), 4.10.1-5.)

Op een slagveld in de oudheid vormde de tweede actie het beslissende moment van de strijd. Dan beukten de twee tegenover elkaar staande groepen infanteristen op elkaar met ‘een vreselijke kakofonie van verbrijzeld brons, hout en vlees’. Daar verwijst de klassieke auteur Xenophon naar als ‘een afschuwelijke botsing’ (Victor Davis Hanson, The Western Way of War (New York: Oxford University Press, 1989), pp. 152-153.). Standhouden, blijven staan waar je was op dit kritieke moment, dat was de grootste uitdaging in zo’n strijd. In het man-tot-mangevecht dat volgde, zocht iedere partij naar een kans de ander ‘terug te duwen’.

Paulus’ oproep aan gelovigen zich te wapenen, richt zich op een strijd waarin soldaten ‘één grote kluwen vormden en van alle kanten klappen uitdeelden en ontvingen.’ (Victor Davis Hanson, The Western Way of War, p. 152.) Dit beeld wordt benadrukt doordat Paulus de strijd van de gemeente tegen haar vijanden ook beschrijft als een worstelwedstrijd (Efeziërs 6:12, zie de les van donderdag.). Hij gebruikt daartoe in vers 13 een sterkere variant van het werkwoord ‘standhouden’: ‘om weerstand te kunnen bieden op de dag van het kwaad’ (Efeziërs 6:13, cursivering toegevoegd.). Dat is absoluut geen pretje! ‘Standhouden’ betekent dat we verwikkeld zijn in een heftige strijd en elk wapen moeten inzetten in dat gevecht van man tegen man. Dit komt duidelijk naar voren in de militaire beeldspraak in Paulus’ eerdere aansporingen om ‘één van geest te zijn en eensgezind te strijden voor het geloof in het evangelie.’ (Filippenzen 1:27)

`Lees Hebreeën 12:4. Hoe vat dit vers samen wat het betekent stand te houden in de Heer? Waar draait dit ‘standhouden’ om?`

`Efeziërs 6:10-20 – Wat betekent het om stand te houden en waarom is dit zo belangrijk voor Paulus?`