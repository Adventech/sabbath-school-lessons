---
title:  Verdere studie
date:   25/08/2023
---

Uit onze studie van Efeziërs 5:1-20 merken we dat Paulus er een stellig standpunt inneemt tegen de zonde en het boze, vooral als het gaat om seksuele immoraliteit en grof taalgebruik. Hij aanvaardt geen verdorven gedrag onder het volk van God. Hij roept de gelovigen in Efeze juist op een hoge gedragsstandaard te hanteren en hun identiteit te omarmen als de ‘geliefde kinderen’ van God en als ‘heiligen’ of heilige mensen. Paulus durft te geloven dat christenen, door gezamenlijk zo te handelen, de duisternis zullen verlichten en hun medemens weg kunnen trekken uit hun zelfvernietigende levensstijl. Ze kunnen mensen zo tot Gods genade en waarheid leiden (Efeziërs 5:1-14).

Paulus stelt zich de gemeente zo voor dat ze, gesteund door een hernieuwde toewijding ‘wandelen als kinderen van het licht’ terwijl ze wachten op Christus’ wederkomst en, gezegend door de aanwezigheid van Christus, samenkomen om te aanbidden (Efeziërs 5:8,11-16). Ze worden gemotiveerd door hun positie als ‘geliefde kinderen’ van God, door Christus’ offer voor hen en ze zijn vervuld met de Geest (Efeziërs 5:1-2,18). Daardoor wordt hun gezamenlijke aanbidding van God gekenmerkt door blijdschap en vreugde. Dat doen ze door samen te zingen en zo met dankbaarheid hun Heer te loven en te prijzen, Jezus Christus, evenals God de Vader. Door hun ogen stevig gericht te houden op hemelse werkelijkheden, prijzen ze hun hoop op de toekomst. Die hoop is gebaseerd op wat God voor hen heeft gedaan, nu doet en zal doen door Jezus Christus, hun Heer (Efeziërs 5:18-20).

Als we de passage op deze manier lezen, worden deze verzen meer dan een reeks losse geboden voor een christelijke levensstijl. Deze passage wordt tot een profetische oproep aangaande onze christelijke identiteit, toewijding, gemeenschap en aanbidding in de laatste dagen. Het is een gepassioneerde (met pathos) uitnodiging ‘de voordelen te grijpen’ met de middelen die wij hebben tot Jezus’ wederkomt (Efeziërs 5:16).

`Efeziërs 5:14b; Jesaja 60:1-3; Filippenzen 2:14-16; Matteüs 5:16 Welke krachtige oproep krijgen we in deze verzen?`

**Gespreksvragen**

`Hoe kunnen gelovigen Paulus’ hoge standaarden realiseren, terwijl ze leven in een cultuur waarvan de normen zich als een virus verspreiden en die constant uitdraagt door een verwoestende stroom media?`

`Wat kunnen gelovigen doen om erachter te komen ‘wat de wil van de Heer is’? ( Efeziërs 5:10)`

`Iemand zou kunnen zeggen dat we niet mogen spreken over seksueel wangedrag of misbruik, aangezien Paulus duidelijk maakt welk een afkeer hij heeft van seksueel immoreel taalgebruik (Efeziërs 5:3-4). Waarom is dit een misplaatste conclusie?`

`Hoe zijn de heidense praktijken uit de dagen van Paulus ook nu nog aanwezig in onze hedendaagse maatschappij?`