---
title:  Aanbidding, vol van de Geest
date:   24/08/2023
---

`Lees Efeziërs 5:18-20. Paulus stelt zich voor dat christenen samen zijn gekomen om te aanbidden. Wat doen ze precies, terwijl ze aanbidden?`

In het laatste deel van zijn betoog in hoofdstuk 5 spoort Paulus gelovigen aan zich af te keren van het de geest afstompende gebruik van wijn en in plaats daarvan met elkaar de aanwezigheid en macht van de Geest te ervaren. Paulus verbiedt dronkenschap (door vermoedelijk te citeren uit Spreuken 23:31, zoals dat staat in de Griekse versie van het Oude Testament). Dat wijst erop dat hij de waarschuwingen tegen alcohol in gedachten heeft die de wijsheidsliteratuur vermeldt (Spreuken 20:1; 23:29-35). Tot de slechte dingen waar dronkenschap uiteindelijk toe leidt, behoren grof, seksueel expliciet taalgebruik, onredelijkheid, immoraliteit en afgoderij (Efeziërs 5:3-14). Dergelijk gedrag zou plaats moeten maken voor bedachtzame, door de Geest geïnspireerde aanbidding van God. Paulus’ aansporing gevuld te worden met de Geest wordt in Efeziërs 5:19-21 bepaald en steeds explicieter gemaakt door de aanwezige werkwoorden (‘spreken’; ‘zingen’; ‘jubelen’; ‘danken’).

Paulus voegt daar nog aan toe zich door ‘de Geest te laten vervullen’. Daarmee doelt hij op een door de Geest geïnspireerde gezamenlijke aanbidding van God die de eenheid bevordert en in schril contrast staat met het egoïstische, heidense gedrag en hun manier van aanbidding (Efeziërs 4; 5:1-18). In deze beschrijving van vroegchristelijke aanbidding voert muzikale lof de boventoon. Er wordt weleens gezegd dat de gemeente voortkomt uit een lied. Deze verzen en Kolossenzen 3:16, leveren daarvoor het bewijs (Vergelijk met: Handelingen 16:25; Jakobus 5:13). Onze aanbidding tot God heeft ook een ‘horizontaal’ element in zich, aangezien gemeenteleden in zekere zin ‘met elkaar zingen.’ Toch draait die muzikale lof volledig om de Heer die in vers 20 wordt aangeduid als ‘onze Heer Jezus Christus’ (Vergelijk met: Kolossenzen 3:16). De dankzegging in vers 20 loopt parallel aan de muzikale lof in vers 19 en is gericht op ‘God die uw Vader is ... in de naam van onze Heer Jezus Christus’. Bij de woorden ‘liederen die de Geest u ingeeft’, legt het woord ‘Geest’ (in het Grieks, pneumatikos) de nadruk op de functie van de heilige Geest in onze verering van God. ‘Geestelijke liederen’ draaien immers om liederen die geïnspireerd zijn door of vervuld zijn met de heilige Geest. Oftewel, in Paulus’ beeld van de vroegchristelijke aanbidding spelen alle drie de leden van de Godheid er een actieve rol in.

`Hoe kun jij muziek inzetten om God nog intenser te aanbidden?`

`Efeziërs 5:18-20 Waar spoort Paulus ons toe aan?`