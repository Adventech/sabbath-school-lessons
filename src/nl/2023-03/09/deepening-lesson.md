---
title:  Verdieping
date:   25/08/2023
---

## Verstandig leven

### Efeziërs 5:1-20

#### IJsbrekervraag

`Wie vind je een uitgesproken verstandig iemand, en op basis waarvan vind je dat?`

#### Ik Verken

Efeziërs 5 bevat adviezen voor een verstandige manier van leven (vgl. vers 15, waarin Paulus oproept als wijzen te wandelen). Een verstandig leven komt tot uitdrukking in wijze woorden, wijze daden en een wijze levenshouding, maar ook in het nalaten van bepaalde dingen. Vers 1 t/m 20 gaat over gelovigen, ook in hun relatie met medemensen en God. Vers 21 is een overgang naar vers 22-33, waarin het gaat om de relatie van man en vrouw. Paulus schreef Efeziërs waarschijnlijk rond 60 n. Chr. vanuit Rome, toen hij daar als gevangene verbleef (vgl. Efeziërs 3:1 en 4:1). Voor een karakterisering van dit Bijbelboek en een uitleg daarbij, zie de verdiepingsles van 8 juli j.l., onder ‘IK VERKEN’.

#### Ik Bestudeer

Vers 2: ‘Wijs leven’ noemt Paulus de weg van de liefde gaan. Dit is ‘de weg van de kinderen van het licht’ (vers 8). Bij dit wijze leven horen dingen die je wel, en dingen die je niet doet (vers 3 t/m 20). Vers 3 t/m 5 gaat over seksuele zonden. Vers 3: Ontucht, zedeloosheid en hebzucht (vgl. vers 5). Ontucht (Gr. porneia) is seksuele immoraliteit, maar in het bijzonder overspel en seksuele gemeenschap met prostituees.

`Wat staat er in 1 Korintiërs 6:18 en 1 Tessalonicenzen 4:5, 6 over ontucht?`

`Hoe spreekt Paulus in Romeinen 1:24,26-27 over zedeloosheid (Gr. akatharsia)?`

`Wat brengt Petrus in 2 Petrus 2:14 in verband met hebzucht (Gr. pleonèxia)?`

`In welk opzicht hebben ontucht, zedeloosheid en hebzucht iets gemeenschappelijks?`

Het woord hebzucht komt regelmatig in Oude en Nieuwe Testament voor. Onverzadigbare hebzucht maakt dat je de noden van anderen en de gevolgen die een dergelijke mentaliteit voor andere mensen heeft, uit het oog verliest. Ook het tiende gebod in Exodus 20:17 gaat over hebzucht. Aan welke geboden kun je je gemakkelijker houden, wanneer je je aan het tiende gebod houdt?

Vers 4: Dubbelzinnige taal (Gr. aischrotès), schandelijkheid, onwelvoeglijkheid, onbeschaamd te koop lopen met alles wat met seks te maken heeft, vuile praat. Vgl. aischrologia in Kolossenzen 3:8 (‘schandelijke taal’, HSV). Oppervlakkige taal (Gr. moorologia), dom, stompzinnig gepraat. Platvloerse taal (Gr. eutrapelia), grove grappenmakerij.

`Hoe verklaren Efeziërs 4:29 en 5:3b en 4 elkaar onderling?`

Vers 8: ‘Ga de weg van de kinderen van het licht’. In de rollen van Qumran zijn ‘licht’ en ‘duisternis’ twee levenswijzen in relatie tot God. ‘Licht’ is dan gehoorzaamheid aan Gods wet, ‘duisternis’ ongehoorzaamheid hieraan.

`Galaten 1:3-5 Waar vestigt Paulus onze aandacht op?`

In Efeziërs betekent ‘licht’ van God ontvangen kennis (vgl. 1:18), maar ook heiligheid (vgl. 5:9). De Qumranrollen vereenzelvigen heiligheid met een rigoureuze aanvaarding van de wet, terwijl in Efeziërs het ‘in de Heer’ zijn inhoud aan ware heiligheid geeft (vgl. 6:1 HSV).

`Waarom is het ‘in de Heer’ zijn anders dan het je houden aan Gods wet?`

Vers 9:

`Welke waarheid is dit?`

Vers 14:

`Over welke slaap gaat het hier?`

`Wanneer zal het licht van Christus pas goed tot je doordringen?`

Vers 16-17:

`Vergelijk deze verzen met Psalm 90:12.`

#### Ik Pas Toe

`Welke plaats heeft Christus in jouw leven gekregen?`

`Hoe reageer jij als er op een feestje schunnige, seksuele grappen worden gemaakt?`

`Een reclameslogan luidt: ‘Drank maakt meer kapot dan je lief is.’ Wat vind je van de uitspraak: ‘De heilige Geest kan meer herstellen dan je denkt’?`

`Noem een aantal redenen waarom het verstandig is regelmatig samen met andere gelovigen christelijke liederen te zingen.`

`Vergelijk Efeziërs 5:20 met 1 Tessalonicenzen 5:18. Heb jij ooit gedaan wat Paulus in deze verzen adviseert? Zo ja, hoe kijk je daar dan op terug?`

#### Ik bid …

Heer, ik leef lang niet altijd verstandig. Laat mij zien hoe ik dat wel kan doen, zonder dat ik me laat ontmoedigen door verkeerde beslissingen die ik heb genomen. Wat geweldig dat U van mij houdt, ondanks mijn verleden. Ik verlang naar een leven waarin alles goed zal zijn.+ Amen.