---
title:  Paulus - heidenapostel in de gevangenis
date:   30/07/2023
---

`Lees Efeziërs 3. Noteer één of twee hoofdthema’s. Wat zijn voor Paulus hoofdzaken?`

Efeziërs 3 heeft een opvallende structuur. Paulus begint het hoofdstuk met de volgende woorden: ‘Daarom bid ik, Paulus, gevangene omwille van Christus Jezus, voor u die afkomstig bent uit de heidense volken’. Daarna volgt een lange uitweiding over het werk dat hij als apostel voor de niet-Joden verricht (Efeziërs 3:1-13). Na deze uiteenzetting keert Paulus terug naar waar hij mee was begonnen. Dat doet hij door in vers 14 het woord ‘daarom’ te herhalen en daarna verder te gaan met het gebed dat hij heeft onderbroken. In vers 1 noemt Paulus zich ‘gevangene omwille van Christus Jezus’. Langs die weg geeft hij te kennen dat hij wel in een Romeinse gevangenis zit en dat het er op lijkt dat hij onder het gezag van de Romeinen valt, maar dat er toch een dieper, goddelijk doel in zijn leven wordt uitgewerkt. Hij is niet de gevangene van Rome, maar een ‘gevangene omwille van Christus Jezus’! (Vergelijk met: Efeziërs 4:1) Paulus’ opmerking dat hij ‘lijdt’ en zijn uitspraak over zijn ‘ketenen’ duiden erop dat hij niet te maken had met een relatief gemakkelijk huisarrest (Efeziërs 3:13; 6:20 (NBG); Vergelijk met: Handelingen 28:16 ). Hij zat in de gevangenis. Wat nog erger was, hij zat in een Romeinse kelder opgesloten in de eerste eeuw na Christus. Het Romeinse Rijk had geen goedgeorganiseerde gevangenissen met sanitaire voorzieningen en een regelmatige maaltijdservice. In feite had het Rijk weinig behoefte aan gevangenissen want opsluiting was geen straf op zich. Mensen kwamen alleen in de gevangenis omdat ze op hun proces of executie wachtten. Gevangenen moesten voor zichzelf zorgen en hadden niemand anders dan hun familieleden of vrienden om aan eten en andere benodigdheden te komen.

Paulus maakt zich waarschijnlijk grotere zorgen om de emotionele uitwerking die zijn gevangenneming heeft op de gelovigen. Als je gevangen genomen werd, was dat een enorme sociale schande binnen een cultuur die is gebaseerd op eer en schaamte. Misschien was hij er bang voor dat iemand zou zeggen: ‘Hoe kan Paulus én de apostel en boodschapper van de verheven Christus zijn én een verachte gevangene?’ Daarom geeft hij aan zijn gevangenschap een andere duiding, door de gelovigen te helpen het te zien als een deel van Gods plan. Hij ondergaat dit lijden voor hen (‘ik lijd omwille van u’) en wat een bron van schaamte lijkt te zijn, zal uiteindelijk leiden tot ‘hun luister’ (Efeziërs 3:13).

`Hoe kunnen we leren ons vertrouwen te stellen op God en op zijn plannen, hoe moeilijk onze omstandigheden ook mogen zijn?`

`Efeziërs 3 Wat zijn voor Paulus hoofdzaken?`