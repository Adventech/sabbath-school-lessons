---
title:  Verdieping
date:   04/08/2023
---

## Het geheim van het evangelie

### Efeziërs 3:1-13

#### IJsbrekervraag

`Wat is het laatste geheime plan dat je hebt bedacht om iemand van wie je houdt een leuke verrassing te geven?`

#### Ik Verken

Onze tekst vormt de theologische kern van deze zendbrief. De inhoud kun je eenvoudig samenvatten: door zijn dood en opstanding heeft Christus de muur afgebroken die Joden van niet-Joden scheidde (hoofdstuk 2). Paulus heeft de opdracht gekregen dit geheime aspect van Gods plan bekend te maken, en de gelovigen moeten in zijn voetsporen treden (hoofdstuk 3). De resterende hoofdstukken van de brief zijn gewijd aan de praktische gevolgen (hoofdstukken 4-6). Het gehele begin is een lofprijzing, die werd ingegeven door Gods kostbare geschenk en bestaat uit een op Christus gerichte zegen en gebed (hoofdstuk 1). Ons tekstgedeelte (3:1-13) wordt gekenmerkt door het gebruik dat de auteur in zijn uitleg van het goddelijke plan maakt van het begrip ‘geheim’.

#### Ik Bestudeer

Let op alle zinnen waarin Paulus in de eerste persoon enkelvoud spreekt.

`Zoek in de tekst naar wat je helpt de situatie van de auteur te beschrijven: zijn situatie op het moment waarop hij schrijft, zijn opdracht en hoe deze aan hem werd geopenbaard, wie baat hebben van deze opdracht en de manier waarop hij die vervult.`

Kijk nu naar de rest van dit gedeelte.

`Wie is het onderwerp?`

`Hoe wordt Gods plan beschreven? Wanneer is dit opgesteld? Wie is de opsteller? Wie zijn de begunstigden?`

`Wanneer werd dit plan onthuld en aan wie?`

`Waartoe moet dat leiden?`

Toen de apostel dit schreef, hadden de zogenaamde mysteriegodsdiensten al bijna twee eeuwen lang aanhangers gevonden in het Romeinse Rijk. Denk aan het mysterie van Isis uit Egypte, Cybele uit Anatolië en Mithras uit Iran. Het is waarschijnlijk dat Paulus dit idee van het ‘mysterie’, oftewel ‘geheim’, gebruikte om over het christelijk geloof te spreken en voort te bouwen op wat zijn lezers al wisten. Deze godsdiensten hadden inwijdingsrituelen om volgelingen op te nemen in de groep. Een andere factor die deze mysteriegodsdiensten dichter bij het christelijk geloof bracht, was de dood en de terugkeer tot leven van een sleutelfiguur in het stichtingsverhaal van de betreffende godsdienst.

De ‘vorsten en de heersers in de hemelsferen’ (vers 10) zijn geestelijke krachten uit het volksgeloof die vooral door de aanhangers van mysteriegodsdiensten werden gevreesd. Hier noemt Paulus die als krachten die niet in staat zijn Gods plan te kennen, zonder het getuigenis van de gemeente. Zij hebben dus een lagere positie dan de gemeente, ook al bevinden zij zich in de hemelse gewesten. Daarom moeten ze christenen geen angst inboezemen.

`1 Timoteüs 1:14-15 Wat benadrukt Paulus hier?`

#### Ik Pas Toe

`Dit goddelijke geschenk werd vanaf het begin liefdevol voorbereid door de enige, ware God en werd geopenbaard door Jezus Christus. Hoe weet ik zeker dat dit ook voor mij is bedoeld?`

`Wie zijn de apostelen en profeten in de gemeente van vandaag die dit fantastische geschenk openbaren? Wat doet mij aarzelen te accepteren dat het ook voor mij is? Hoe kan ik de angsten overwinnen (fysiek: gevangenis, lijden; en/of geestelijk: kwade hogere krachten) die mij er ook in de toekomst van kunnen weerhouden deze roeping te aanvaarden?`

`Wat zouden wij kunnen doen om onze broeders en zusters in de gemeente aan te moedigen deze oproep door te geven van dit geweldige geschenk aan de mensen om ons heen?`

#### Ik bid …

Heer, ik prijs en dank U voor Jezus. Hij kwam naar deze wereld en had deel aan het menselijke leven, lijden, dood en verrijzenis om mij het grote geschenk van uw reddende liefde te geven. Ik dank U voor alle mensen die ondanks alles bereid waren uw gezanten te zijn om uw plan bekend te maken. Ik dank U voor de gemeente waartoe ik mag behoren, omdat U haar de eer hebt gegeven U en uw heilzame plan bekend te maken. Heer, toon mij deze week met wie ik dit mooie geschenk kan delen. Amen!