---
title:  Het evangelie, het lang verborgen geheim
date:   31/07/2023
---

`Lees Efeziërs 3:1-6. Welk geheim is Paulus toevertrouwd?`

Wanneer je deze verzen leest, let dan op het volgende: ten eerste dat Paulus zich in dit deel van zijn brief vooral richt tot de heidense gelovigen in de huisgemeenten van Efeze. Ten tweede dat Paulus heeft ontvangen wat hij beschrijft als ‘de genade die ik met het oog op u, [de niet-Joodse gelovigen], ontvangen heb.’ Dit rentmeesterschap, oftewel dit dienstwerk van genade, is Paulus’ manier om iets te vertellen over de opdracht die hem is gegeven om het evangelie te verkondigen (‘Gods genade’) aan de heidenen (Vergelijk met: Efeziërs 3:7-8). Ten derde stelt Paulus dat hem een geheim is geopenbaard, een onderwerp waarover hij al heeft geschreven in de brief, namelijk ‘het geheim van Christus’. (Efeziërs 1:9-10; 2:11-22; 3:3-4 ) Paulus wil niet dat ze denken dat hij de bedenker is van het evangelie, maar stelt wel dat God hem het dienstwerk heeft gegeven het goede nieuws te verkondigen. Ten vierde is Paulus niet de enige die diepgaande inzichten heeft gekregen over dat geheim. De Geest heeft het ook getoond aan Christus’ ‘heilige apostelen en profeten’ en wel op een manier die de openbaring van Gods plan aan eerdere generaties overtreft.

Het woord ‘profeten’ verwijst hier waarschijnlijk naar degenen in de vroegchristelijke huisgemeenten die de gave van het profeteren bezitten en uitoefenen. Het gaat hier dan niet om de profeten van het Oude Testament. Het geheim was eens verborgen, maar het is nu ‘een geopenbaard geheim’. Ter afsluiting laat Paulus dan weten: ‘ook mensen uit andere volken delen door hun eenheid met Christus Jezus in de erfenis, zij maken deel uit van hetzelfde lichaam en hebben ook deel aan de belofte, door middel van het evangelie.’

Paulus staat in vuur en vlam voor het evangelie en vooral voor de manier waarop het in de gemeente tot uiting komt, die uit zowel Joden als niet-Joden bestaat. Deze twee groepen zijn tot de bouwstenen geworden van Gods nieuwe gemeenschap, zijn nieuwe soort mensheid, de gemeente (Zie: Efeziërs 2:14-16). Je kunt zeggen dat zij niet langer vijanden zijn, maar dat ze nu ‘delen in de erfenis en ‘deel uitmaken van hetzelfde lichaam’. Dat wil zeggen dat ze in één enkel lichaam, het lichaam van Christus zijn samengebracht, en ‘deel zijn van de belofte van het evangelie (Zie: Efeziërs 3:6).

`Welke, misschien wel onbewuste, vooroordelen houd jij er op na die haaks staan op de gelijkheid die het evangelie leert? Hoe kun je van die vooroordelen afkomen?`

`Efeziërs 3:1-6 Welk geheim is Paulus toevertrouwd?`