---
title:  De eenheid van het geloof
date:   27/09/2023
---

`Lees Efeziërs 4. Paulus vraagt aan gelovigen om met sommige dingen te stoppen en andere zeker te doen. Wat zijn die dingen?`

Efeziërs 4 begint en eindigt met oproepen om als gemeenteleden voor elkaar te zorgen. Tussen deze uitnodigingen door biedt Paulus krachtige ondersteuning voor het idee dat we eenheid in de gemeente moeten koesteren. Hij begint met zeven ‘enen’ op te sommen: er is één lichaam, één Geest, één hoop, één Heer (Jezus Christus), één geloof, één doop, één God en Vader. We zijn met elkaar verbonden door deze geestelijke werkelijkheden. We zijn in feite één met elkaar.

Hoewel eenheid een theologische zekerheid is, vereist het van onze kant veel inzet. We moeten ons dus altijd ‘inspannen de eenheid te bewaren die de Geest geeft’. Eén manier waarop een ieder van ons dit kan doen, is door actief ‘deel’ te zijn van het lichaam van Christus. Elk lid is een deel van het lichaam met genadegaven en zou moeten bijdragen aan de gezondheid ervan. Iedereen zou baat moeten hebben van het werk van apostelen, profeten, verkondigers, herders en leraren. Deze hebben, net als gewrichtsbanden en pezen, een verbindende functie en helpen ons samen toe te groeien naar Christus als hoofd van het lichaam.

Paulus zei op dat moment ook tegen hen dat ‘we geen onmondige kinderen meer zijn die stuurloos ronddobberen en met elke wind meewaaien, met wat er maar verkondigd wordt door mensen die tot alles in staat zijn wanneer ze anderen listig en doortrapt op een dwaalspoor willen brengen.’ Dat zijn woorden die duidelijk het idee geven dat de eerste gemeente te kampen had met een aantal interne worstelingen door ‘listigheid en doortraptheid van mensen’. Paulus is op weg naar zijn laatste oproep, om ‘goed voor elkaar en vol medeleven te zijn’. Daarom vraagt hij gelovigen hun vroegere ‘bedrieglijke begeerten’, boosheid en verderfelijke taal te vermijden, door in plaats daarvan taal te gebruiken die opbouwt en genade schenkt.

`Het is gemakkelijk dit hoofdstuk over eenheid te lezen als het er vreedzaam aan toegaat. Het is uitdagender - en belangrijker - om het te lezen als we verwikkeld raken bij een conflict. Denk je er vandaag aan om de eenheid van het lichaam van Christus te ervaren, de eenheid waarvoor Hij stierf?`

`Efeziërs 4 – Waar vraagt Paulus de gelovigen mee te stoppen en wat om juist wel te doen?`