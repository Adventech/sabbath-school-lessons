---
title:  Wij zijn gezegend in Christus
date:   24/09/2023
---

Iemand heeft Efeziërs wel eens beschreven als de Alpen van het Nieuwe Testament. Paulus neemt ons als onze berggids mee op een snelle klim in Efeziërs 1. Dat is al snel adembenemend en we zijn verbaasd over het uitzicht vanaf de top.

`Lees Efeziërs 1. Wat inspireert je vooral? Welke toppen zie je?`

De verzen 3-14 functioneren als een kaart op de top van een berg die de toppen aan de horizon identificeren. Paulus richt onze aandacht op de gezegende plek die we innemen in het uitgestrekte landschap van het heilsplan. Het landschap bestrijkt de hele heilsgeschiedenis die via Gods genadevolle handelingen in Christus reikt van de eeuwigheid in het verleden tot de eeuwigheid in de toekomst. Gods verlossing van de gelovigen weerspiegelt de goddelijke initiatieven die zijn genomen ‘voordat de wereld gegrondvest werd’ en die nu in ons leven worden uitgewerkt. Deze plannen van voor de schepping zullen aan het einde der tijden volledig zijn uitgevoerd. Dan zal ‘alles’, zowel ‘in de hemel’ als ‘op aarde’ bijeen worden gebracht of samengebracht in Christus. Gods plan voor ‘de voltooiing van de tijd’ wordt verwezenlijkt. Dan zullen we ten volle ervaren wat Gods geheim is (Zie: Efeziërs 1:4,7-10,13-14). In het heden kunnen we er zeker van zijn dat de redding waarin Christus centraal staat een belangrijk onderdeel is van Gods verreikende plan voor de verlossing van ‘alles’.

Als je op een bergtop staat, is dat een bron van inspiratie tot dankzegging. In de verzen 15-19 dankt Paulus God terwijl hij bidt dat gelovigen die redding mogen ervaren die God voor hen in gedachten heeft. We bevinden ons weer op een steile klim omhoog als hij ons wijst op de opgestane, opgevaren, verheven Christus, die voor altijd heerst over elke denkbare macht (Efeziërs 1:20-23).

Door de genade van God die in Christus Jezus tot uitdrukking kwam, mogen we vandaag op die bergtop leven!

`Lees Efeziërs 1:4. Deze tekst vertelt ons dat God ons ‘in Christus immers heeft uitgekozen voordat God de wereld heeft gegrondvest’. Overdenk wat dat betekent. Uitgekozen in Hem voordat de wereld er was! Welke indringende hoop zou dit je moeten bieden met betrekking tot Gods verlangen dat je wordt gered?`

`Efeziërs 1:4 Wat vertelt deze tekst ons?`