---
title:  Verdere studie
date:   29/09/2023
---

We sluiten af door stil te staan bij Efeziërs 6, waar we ontdekken dat wij, de gemeente, het vrede brengende leger van God zijn.

In Efeziërs heeft Paulus de gemeente voorgesteld als het lichaam van Christus, als Gods tempel en als de bruid/vrouw van Christus (De gemeente als lichaam: Efeziërs 1:22-23; 4:11-16; als tempel: 2:19-22; als bruid: 5:21-33). In hoofdstuk 6:10-20 beschrijft Paulus de gemeente als Gods leger en doet een krachtige oproep de strijd aan te gaan. Het is een passage die veel voordeel biedt maar ook aanleiding kan zijn tot misverstanden.

We zouden de woorden van Paulus verkeerd kunnen opvatten en kunnen zien als een oproep om de wapens op te nemen of strijdlustig te zijn in onze relaties met anderen. Paulus heeft echter de nadruk gelegd op eenheid, opbouwende woorden en medeleven (Zie in het bijzonder Efeziërs 4:25-5:2). Hij beschrijft Gods goede nieuws als ‘het evangelie van de vrede’. Deze tot de verbeelding sprekende militaire metafoor is voor de gemeente geen aansporing om oorlog te voeren in de traditionele zin van het woord. We moeten ons veeleer inzetten voor de vrede in de geestelijke strijd tegen het kwaad. Paulus betreedt het slagveld van de grote strijd en roept ons op dienst te nemen in Gods leger.

We moeten dit doen met een realistische inschatting van de vijand in gedachten, aangezien het nooit voldoende is om de tegen ons opgestelde troepen te onderschatten. We staan niet alleen oog in oog met menselijke vijanden, maar ‘tegenover hemelse vorsten, de heersers en de machthebbers van de duisternis’. Die worden geleid door een sluwe generaal, de duivel. We hoeven ons echter niet te laten ontmoedigen door onze vijanden. God is met ons in de strijd en heeft ons voorzien van de beste wapens, zijn eigen wapenrusting, de ‘wapenrusting van God’ (Efeziërs 6:11; vergelijk Jesaja 59:15-17). Hij heeft ons waarheid, gerechtigheid, vrede, geloof, redding en de Geest ter beschikking gesteld. Met God die ons voorgaat en wij die van top tot teen zijn gehuld in de wapenrusting die Hij ons heeft gegeven, kunnen we niet falen. De overwinning staat vast.

`Efeziërs 6 Waar roept Paulus ons toe op?`

**Gespreksvragen**

`We worden niet gered door onze werken. Wat bedoelt Paulus dan als hij schrijft dat we ‘in Christus Jezus zijn geschapen om de weg te gaan van de goede daden die God heeft voorbereid’? (Efeziërs 2:10) Wat is dan het doel van onze goede werken?`

`Paulus schrijft:‘Hem die door de kracht die in ons werkt bij machte is oneindig veel meer te doen dan wij vragen of denken.’ ( Efeziërs 3:20) Welke kracht werkt in ons, en hoe moet deze kracht in ons leven zichtbaar worden?`