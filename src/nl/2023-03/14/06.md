---
title:  Strijden met kwade machten
date:   28/09/2023
---

`Lees Efeziërs 5. Denk er tijdens het lezen over na hoe Paulus ons vraagt het evangelie uit te leven in onze relaties met anderen. Welke aansporingen zijn voor jou vooral van belang?`

Als je Efeziërs 5 vanaf het begin begint te lezen, mis je misschien de volle kracht van een belangrijk thema. Begin dus in plaats daarvan met 4:32, waar Paulus zegt: ‘Wees goed voor elkaar en vol medeleven; vergeef elkaar zoals God u in Christus vergeven heeft.’ Als gelovigen zijn we geroepen ons in ons gedrag tegenover anderen te laten leiden door Gods vergiffenis en genade jegens ons. We moeten God navolgen! (Vergelijk Matteüs 5:43–48) Paulus stelt deze levensstijl van het imiteren van de liefde van God tegenover de gebruikelijke, heidense weg. In plaats van anderen te koesteren als broeders of zusters in het gezin van God, gebruiken mensen anderen maar al te vaak voor hun eigen seksuele genot en scheppen daar dan over op. Hij waarschuwt dat een dergelijke weg geen toekomst heeft in de nieuwe wereld die God aan het voorbereiden is. In plaats daarvan moeten gelovigen zich afkeren van de duisternis van hun verleden en ‘de weg gaan van de kinderen van het licht’, waarmee ze de liefde van de Vader navolgen. Paulus waarschuwt ons nogmaals voor ‘praktijken van de duisternis’ die ‘in het verborgene’ worden gedaan. Wij moeten daarentegen leven in het licht van Christus. In plaats van ons leven te verspillen door ons te bedrinken, zullen we ‘onze dagen goed gebruiken’ door God te danken voor zijn liefde.

Paulus breidt zijn thema van het navolgen van Gods liefde uit door christelijke echtgenoten en echtgenotes advies te geven. De zelfopofferende liefde van Christus voor de gemeente wordt het voorbeeld voor christelijke echtgenoten, terwijl de loyaliteit van de gemeente jegens Christus het voorbeeld wordt voor christelijke echtgenotes. In plaats van de gave van menselijke seksualiteit op een losbandige en egoïstische manier te gebruiken, richten een christelijke man en vrouw zich op het waarderen en koesteren van elkaar, om ‘één lichaam’ te worden. ‘Volg dus het voorbeeld van God, als kinderen die Hij liefheeft.’ Door Gods genade ben je vandaag geroepen die vermaning na te leven in je relaties met anderen.

`Hoe helpt Efeziërs 5:2, waar staat dat we ‘de weg van de liefde moeten gaan’, ons te begrijpen wat Paulus in vers 1 bedoelt met ‘het volgen van het voorbeeld van God’?`

`Efeziërs 5 Welke aansporingen geeft Paulus ons?`