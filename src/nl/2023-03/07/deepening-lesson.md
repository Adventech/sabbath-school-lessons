---
title:  Verdieping
date:   11/08/2023
---

## Het lichaam van Christus is één

### Efeziërs 4:1-16

#### IJsbrekervraag

`Wat is het meest inspirerende voorbeeld van samenwerking dat je kent?`

#### Ik Verken

In Efeziërs 3:10 beschreef Paulus dat de gemeente niet alleen een aardse, maar ook een kosmische functie heeft in het plan van God: ‘Zo zal nu door de kerk de wijsheid van God in al haar schakeringen bekend worden aan alle vorsten en heersers in de hemelsferen ...’ Daarna wees Paulus de gelovigen erop dat ze Gods Geest en elkaar nodig hebben om te komen tot Gods volheid. Efeziërs 3:18-19: ‘Dan zult u met alle heiligen in staat zijn de lengte en de breedte, de hoogte en de diepte te begrijpen, ja de liefde van Christus te kennen die alle kennis te boven gaat, opdat u geheel vervuld zult raken van de volheid van God.’ Omdat Gods gemeente zo’n belangrijke rol heeft, gaf Paulus in Efeziërs 4 aanwijzingen en inzichten die de gemeente moeten helpen optimaal te functioneren.

#### Ik Bestudeer

`Vergelijk Efeziërs 4:1 met 3:1,13. Waarom herinnert Paulus de gelovigen eraan dat hij een gevangene is?`

`Vers 2: welke vier eigenschappen zijn van belang om de eenheid te kunnen bewaren? Geef een definitie van iedere eigenschap en leg uit waarom die eigenschap helpt om verdeeldheid te voorkomen.`

`Vers 3: welke bewoording gebruikte Paulus om aan te duiden dat we ons moeten inspannen om de eenheid te bewaren?`

`Vers 4-6: welke zeven ‘concepten’ getuigen dat éénheid de enige logische toestand van de gemeente is? Leg uit wat met elk van de zeven bedoeld wordt. Leg uit hoe het besef van deze zeven ‘concepten’ helpt in het streven naar eenheid.`

In de verzen die volgen vanaf vers 6 spreekt Paulus over de geestelijke gaven die Christus aan de gemeente geeft om dat lichaam als éénheid te laten opgroeien en vervolmaken.

`In verzen 7-10 onderbouwt Paulus dat Christus, overeenkomstig de profetie uit Psalm 68:18, gaven geeft om zijn lichaam op te bouwen. In Psalm 68 staat in de meeste oude kopieën van de grondtekst dat hij ‘gaven zou ontvangen’, maar er zijn ook oude manuscripten die zeggen dat hij ‘gaven zou geven’. Paulus gebruikte deze lezing.`

`Psalm 68 is een overwinningspsalm, waarin God de vijand overwint. Wat zegt dat over de kracht van de gaven die Christus aan de kerk geeft?`

`Vers 11: welke gaven worden gegeven? Leg voor elk van de vijf gaven uit wat bedoeld wordt en hoe ze de gemeente versterken. Herkennen we de gaven die God geeft nu nog in elkaar en erkennen we die?`

`Vers 12-13: welk doel hebben Gods gaven?`

`Vers 13: Hoe wordt de werkelijke eenheid bereikt?`

`Filippenzen 2:1-5 Waar roept Paulus ons toe op?`

#### Ik Pas Toe

Efeziërs 4:13-16 beschrijft hoe de gemeente groeit als de leden daarvan de eenheid bewaren, met elkaar samen werken en de rol erkennen die God de ander heeft gegeven. De groei van de gemeente, het collectief, heeft een sterke invloed op het individu. Efeziërs 4:14: ‘Dan zijn we geen onmondige kinderen meer die stuurloos ronddobberen en met elke wind meewaaien ́.

`Wat zijn de grootste hinderpalen die voorkomen dat we als gemeente werkelijk samenwerken en zo echt kunnen bijdragen aan de uitvoering van de opdracht die God ons heeft gegeven?`

`Welke gaven zie jij dat er aanwezig zijn in de gemeente? Krijgt iedereen de kans zijn gaven in te zetten om de gemeente op te bouwen?`

#### Ik bid …

‘Lieve God, open onze ogen zodat wij de potentie van uw gemeente zien. U bent de overwinnaar en kunt uw werk door ons laten slagen. Vergeef ons dat we ons niet tot het uiterste hebben ingespannen de eenheid te bewaren en help ons uw gaven in elkaar te zien en dat volmondig te erkennen.’ Amen.