---
title:  Samen een eenheid
date:   07/08/2023
---

`Lees Efeziërs 4:4-6. Welke zeven ‘eenlingen’ noemt Paulus om de eenheid in de kerk te omschrijven? Wat bedoelt hij te zeggen met deze lijst van zeven ‘eenlingen’?`

Paulus’ lijst van zeven ‘eenlingen’ doet nogal poëtisch aan en lijkt op een bevestigingsspreuk die gangbaar was in Efeze. De lijst begint met twee ‘eenlingen’ die in één ademtocht genoemd worden: ‘één lichaam’ (oftewel, de gemeente als lichaam van Christus) ‘en één Geest.’ (Efeziërs 4:4,12,16; 1:23; 5:23,29-30) De derde eenling draait om ‘één hoop op grond van uw roeping’. De lijst bevat daarna nog drie elementen, ‘één Heer’ (Christus), ‘één geloof’ (wat christenen geloven) en ‘één doop’ (Efeziërs 4:13; 5:26; Kolossenzen 1:23; 2:7; Galaten 1:23; 1 Timoteüs 4:1,6). De opsomming sluit af met een uitgebreide omschrijving van God als ‘één God en Vader van allen, die boven allen, door allen en in allen is’.

Wat wil Paulus met dit dichterlijke beeld van God de Vader overbrengen? Doordat Hij ‘de Vader van allen is’, is God logischerwijs ook de Schepper. De rest van de zin legt uit dat God, nadat de wereld geschapen was, verbonden is met ‘alle dingen’ die Hij tot stand had gebracht. Paulus speelt hier geen spelletjes met de ketterijen van het pantheïsme (dat God en de natuur met elkaar laat samenvallen) of het panentheïsme (dat de wereld tot het wezen van God behoort, ofschoon het wezen van God meer is dan dat). Paulus legt juist de nadruk op het feit dat God transcendent is en boven die schepping uitstijgt (‘die boven allen is’), op zijn actieve heerschappij (‘die door allen is’) en tegelijkertijd ook op het feit dat Hij immanent is, en dus heel dichtbij (‘die in allen is’).

Let ook op de volgende twee eigenschappen van de eenheid binnen de gemeente. Allereerst is eenheid een geestelijk gegeven, gebaseerd op deze zeven ‘eenlingen’ en iets waar we blij mee zouden moeten zijn. Daarnaast kan deze eenheid alleen bestaan als wij ons ijverig inzetten die te voeden en te laten groeien. Ongetwijfeld zullen we vaak genoeg reden tot droefenis hebben omdat we tekortschieten in onze pogingen deze eenheid tot stand te brengen. Desondanks mogen we ons verheugen op het werk dat God in Christus doet om de gemeente samen te binden en over ‘de eenheid die de Geest u geeft’ (Efeziërs 4:3). Als we ons zo opstellen, zullen we telkens weer in staat zijn ons in te zetten om deze eenheid mogelijk te maken. Dat doen we vanuit de overtuiging dat we zo alleen maar meehelpen met het doen van Gods werk.

`Lees nogmaals Efeziërs 4:4-6. Wat voor gevoel geven deze verzen je? Wat zouden deze verzen met je moeten doen, als je bedenkt wat ze zeggen over onze eenheid in en met God door Christus?`

`Efeziërs 4:4-6 Wat wil Paulus hiermee overbrengen?`