---
title:  Gaven van de verheerlijkte Jezus
date:   09/08/2023
---

`Lees Efeziërs 4:11-13. Op basis van Psalm 68:19 heeft Paulus de opgestane, verheven, overwinnende Jezus omschreven die vanuit de hemel gaven geeft aan zijn volk. Welke ‘gaven’ geeft de verheerlijkte Jezus en waarom? `

Paulus onderscheidt vier groepen mensen met gaven als deel van de schatten die de verheerlijkte Jezus zijn kerk schenkt: 1. apostelen, 2. profeten, 3. evangelisten, 4. herders en leraren (op basis van het Grieks lijken deze laatste twee functies eigenlijk één groep te zijn). Christus geeft deze gaven om belangrijk werk te verrichten: ‘om de heiligen toe te rusten voor het werk in zijn dienst’ en ‘totdat wij allen samen door ons geloof en door onze kennis van de Zoon van God een eenheid vormen, de eenheid van de volmaakte mens, van de tot volle wasdom gekomen volheid van Christus.’

Vooral dat laatste punt was voor de eerste adventisten van groot belang, als ze nadachten over de geestelijke gaven van Ellen White. Kent de Bijbel de werking van de geest der profetie in de kerk alleen toe aan de tijd van de apostelen? Of geldt deze gave tot de terugkomst van Christus? De eerste adventisten vonden het antwoord op die vragen in Efeziërs 4:13 en deelden dat met anderen door een verhaal te vertellen over een kapitein van een schip die reisinstructies op moest volgen. Toen het schip de haven naderde, las de kapitein in de instructies dat er een loods aan boord zou komen om hem en het schip veilig binnen te brengen. Om trouw de instructies op te volgen, moest hij de loods gastvrij ontvangen en gehoorzaam zijn aan wat hij hem opdroeg. ‘Wie luistert naar het oorspronkelijke instructieboek? Zij die de loods afwijzen of zij die hem verwelkomen, zoals het boek hun opdraagt? Oordeel zelf.’ (Uriah Smith, ‘Do We Discard the Bible by Endorsing the Visions?’, Review and Herald, January 13, 1863, p. 52.)

Wees alert als we mensen aanwijzen als ‘herders’ (of ‘predikanten’), ‘leraren’ en ‘evangelisten’. Wij hebben zo onze eigen ideeën over deze posities in de tijd en omgeving waarin wij leven. Voor zo ver wij kunnen vaststellen, waren dat in Paulus’ tijd vooral leken die deze taken op zich hebben genomen en dienst deden in de huisgemeenten van Efeze ( Vergelijk met: 1 Petrus 2:9; Handelingen 2:46; 12:12).

`Lees Jesaja 5:4: Daar staat: ‘Wat kon Ik meer aan mijn wijngaard doen, wat heb Ik te weinig gedaan?’ Leg dit vers naast de gave die God ons in Ellen White’s dienstwerk heeft gegeven. Waarom past dit vers daar zo goed bij?`

`Efeziërs 4:11-13 Welke ‘gaven’ geeft de verheerlijkte Jezus en waarom?`