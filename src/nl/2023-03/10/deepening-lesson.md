---
title:  Verdieping
date:   01/09/2023
---

## Man en vrouw: samen bij het kruis

### Efeziërs 5:21-33

#### IJsbrekervraag

``Waarom is het zinvol regelmatig te overdenken wat de kruisdood van Christus voor ons betekent?``

#### Ik Verken

Christus had en heeft liefde voor degenen die bij Hem horen (vgl. Efeziërs 5:25). Die liefde is aan het licht gekomen omdat Hij zichzelf voor de gelovigen heeft prijsgegeven. Ook de nu levende gelovigen voedt en verzorgt Hij (vgl. vers 25 en 29). Zijn inzet en zorgzaamheid scheppen een band tussen de gelovigen en Hem, en zorgen ervoor dat ze Hem waarderen en ontzag voor Hem hebben. De verhouding waarin Christus en degenen die in Hem geloven tot elkaar staan, is vergelijkbaar met de positie van man en vrouw binnen een huwelijk. Wanneer beide huwelijkspartners begrijpen wat Christus’ kruisdood betekent, kan dat hen inspireren tot een liefdevolle omgang met elkaar. Vers 1 t/m 20 gaat over gelovigen in het algemeen, terwijl vers 21 een brug vormt naar vers 22-33, waarin het over een gelovige man en zijn gelovige vrouw gaat. Voor algemene opmerkingen over dit Bijbelboek, zie de verdiepingsles van 8 juli j.l., onder ‘IK VERKEN’.

#### Ik Bestudeer

Lees het gedeelte van vandaag in verschillende vertalingen, en noteer de verschillen. Vers 21: Het Griekse woord hupotasso (jezelf onderwerpen) komt ook voor in vers 22 en 24, 1 Korintiërs 14:34, Kolossenzen 3:18, Titus 2:5 en 1 Petrus 3:1. De HSV vertaalt dit woord consequent met ‘onderdanig zijn’.

`Voor welke vertaling kies jij, en waarom?`

De NBV brengt hupotasso in Efeziërs 5 in verband met het erkennen van het gezag van Christus, van een geloofsgenoot en van een mannelijke huwelijkspartner.

`Vind je deze verbinding terecht?`

`Waarom is vers 21 zo belangrijk gezien de verzen die erop volgen?`

`Waarvoor geeft nederigheid de ruimte? Zie Galaten 5:13.`

Vers 22: In Genesis 3:16 zegt de Heer tegen Eva dat haar man over haar zal ‘heersen’, ook al zal zij begeren over Adam te heersen (vgl. Genesis 4:7!).

`Geloof je dat deze man-vrouw-verhouding van ‘heersen’ en ‘zich onderwerpen’ vandaag nog nodig is? Zo niet, waarom niet, en zo ja, waarom wel en hoe dan?`

`Wat is de betekenis van het feit dat hiervan pas na de zondeval sprake is?`

Vers 23: Vgl. 1 Korintiërs 11:3.

`Als de man nog steeds het hoofd van zijn vrouw is, hoe is dat dan praktiseerbaar op een manier dat beiden een gevoel van eigenwaarde behouden?`

Vers 25: Paulus wijst erop dat Christus zich met een opofferende en een plaatsvervangende liefde voor de gelovigen heeft overgegeven (Efeziërs 5:2 en 1 Timoteüs 2:6).

`Romeinen 12:9-12 Welk waardevol advies krijgen we hier?`

`Noem voorbeelden van hoe een man zijn vrouw ook zo kan liefhebben. Vers 28: Vgl. vers 33.`

`Waarom snijdt een man zich in zijn eigen vlees, wanneer hij niet goed voor zijn vrouw zorgt?`

#### Ik Pas Toe

Christus stierf voor man en vrouw. Dat getuigt van zijn liefde voor beiden en vraagt van hen, dat zij op hun beurt ook liefdevol met elkaar omgaan. Dit betekent ook dat een getrouwde man en vrouw zich bewust dienen te zijn van hun plek in hun huwelijk. Hierin mag van overheersing nooit sprake zijn, niet door de vrouw, maar ook niet door de man. Uit ontzag voor God is het hun taak elkaar te dienen (vgl. vers 21), omdat zij voor God aan elkaar gelijkwaardig zijn.

`Hoe kan het kruis van Christus van betekenis zijn, wanneer een huwelijk in zwaar weer komt en op de klippen dreigt te lopen?`

De term ‘huwelijk’ wordt tegenwoordig ook gebruikt voor een verbondsrelatie tussen twee mannen of twee vrouwen.

`Vind je dat terecht of niet? Verklaar je antwoord.`

`Waarom spreekt Paulus in Efeziërs 5 alleen over een huwelijksrelatie van man en vrouw?`

#### Ik bid …

Here Jezus, wat is het fijn om te weten dat wij met al onze zorgen bij U terecht kunnen. Laat uw kruisdood ons voor altijd mogen inspireren tot een liefdevolle omgang met onze medemensen. Amen.