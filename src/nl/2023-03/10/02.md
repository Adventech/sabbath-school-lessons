---
title:  Advies voor christenvrouwen
date:   27/08/2023
---

Paulus begint met een zogenaamde scharnierpassage. Efeziërs 5:21 verbindt de verzen 1-20 met 22-33. Daarin bepleit hij gemeenteleden onderdanig te zijn aan elkaar (Vergelijk met: Marcus 10:42-45; Romeinen 12:10; Filippenzen 2:3-4). Gelovigen moeten dit doen ‘uit eerbied voor Christus’. Het is één van de vele keren dat Paulus de relatie met Christus kenmerkt als het meest belangrijke en allesbepalende contact dat er is voor gelovigen .

`Lees Efeziërs 5:21. Wat bedoelt Paulus met de oproep tot gelovigen elkaars gezag te aanvaarden? Hoe moeten we dat opvatten? `

Paulus spoort ook christenvrouwen aan ‘het gezag van uw man te erkennen, zoals dat van de Heer’ (Efeziërs 5:22). Daarmee maakt hij duidelijk het specifiek te hebben over de onderdanigheid van vrouwen tegenover hun echtgenoot (Zie ook: 1 Petrus 3:1,5). Als Paulus zegt dat vrouwen dit horen te doen ‘zoals [aan] de Heer’, bedoelt hij dan dat een vrouw onderdanig moet zijn aan haar man als ware hij Christus? Of bedoelt Paulus dat haar onderdanigheid aan Christus de ware en het hoogste is? Die laatste optie is de meest waarschijnlijke, vooral ook met het oog op 6:7, waar slaven de opdracht krijgen ‘toegewijd te zijn in uw werk, alsof het voor de Heer is en niet voor de mensen’. Denk ook aan Kolossenzen 3:18, waar van vrouwen wordt verwacht zich te onderwerpen aan hun man ‘zoals het volgelingen van de Heer past’. Vrouwen zijn gelovigen die aan Christus meer eer moeten geven dan aan hun man.

In zowel Kolossenzen als Efeziërs wordt toch alleen Christus aangewezen als hoofd van de kerk, zijn lichaam: ‘Christus is het hoofd van de kerk het lichaam dat Hij gered heeft.’ (Efeziërs 1:22; 5:23; Kolossenzen 1:18) Zo is ook de man ‘hoofd van de vrouw’, waarbij de trouw van de gemeente aan Christus als voorbeeld dient voor de trouw van de vrouw aan haar man. Deze passage gaat uit van een liefdevol en zorgzaam huwelijk, en niet één die niet functioneert. Dit vers mag niet worden misbruikt om enige vorm van huiselijk geweld door de vingers te zien.

`Waarom is het zo belangrijk de volgende raadgeving te onthouden, met het oog op wat we zojuist hebben gelezen? ‘Als de man grof, ruw, onbesuisd, egoïstisch, hard en trots is, laat hem dan nooit beweren dat hij het hoofd van de vrouw is en dat ze hem in alles onderdanig moet zijn. Want hij is niet [als] de Heer en geen echtgenoot in de ware zin van het woord.’ (Ellen White, The Adventist Home, p. 117.)`

`Efeziërs 5:21 Hoe moeten we deze oproep van Paulus opvatten?`