---
title:  Heb je vrouw lief als jezelf
date:   30/08/2023
---

`Lees Efeziërs 5:28-30. Welk nieuw argument zet Paulus in om echtgenoten aan te zetten hun vrouwen lief te hebben?`

Paulus’ regelgeving voor het christelijk huisgezin toont aan dat hij in een uitdagende sociale context leefde (Efeziërs 5:21-6:9). In 5:28-30 richt Paulus het woord tot mannen die ervoor kiezen ‘hun eigen lichaam te haten’ en hun vrouwen te misbruiken en te slaan. Dat was normaal in die tijd. In de Grieks-Romeinse wereld van Paulus, was de wettelijke macht van ‘de vader van het gezin’ (in het Latijn, pater familias) heel groot. Hij kon zijn vrouw, kinderen en slaven ernstig straffen of zelfs doden en wettelijk gezien in zijn recht staan. Al werd de extreme uitoefening van die macht steeds meer ingeperkt door de publieke opinie.

In 5:25-27 beschrijft Paulus in detail het ultieme voorbeeld van liefde, Christus’ liefde voor de gemeente. Dat was een heel ander ideaalbeeld voor echtgenoten dan gebruikelijk was. Voordat hij nu met een nieuw argument komt, wijst Paulus opnieuw op dat grote voorbeeld en vraagt hij christelijke mannen ‘zoals Christus te reageren, ‘die zich voor haar heeft prijsgegeven’. Dat is zijn bruid, de gemeente, en Hij voorziet in al haar noden (Efeziërs 5:25-27).

Paulus daagt christelijke mannen uit zich af te keren van de gangbare praktijken van hun tijd en Christus’ tedere liefde te evenaren. In 5:28-30 voegt Paulus een nieuwe reden toe waarom christelijke mannen hun vrouwen lief horen te hebben: jezelf liefhebben. Paulus maakt daarvoor gebruik van iets vanzelfsprekends: ‘Niemand haat ooit zijn eigen lichaam’ (ten minste, niemand die bij zijn volle verstand is). Mannen doen zichzelf geen pijn en slaan hun eigen lichaam niet. Integendeel, ze ‘voeden en verzorgen’ het. In een poging een einde te maken aan de hardheid en het geweld tegen christelijke vrouwen, roept Paulus de christelijke echtgenoot op zich met zijn vrouw te vereenzelvigen. Paulus stelt dat je zo één bent met je vrouw, dat je in feite jezelf pijn doet als je haar schaadt. De meeste mensen die bij hun volle verstand zijn, kijken daar wel voor uit.

We keren terug naar het voorbeeld van Jezus. Paulus laat zien dat ook Christus goed voor zichzelf zorgt doordat Hij dat voor de gelovigen doet, ‘zijn lichaam’. Baseer je gedrag naar je vrouw op de manier waarop je jezelf behandelt en vooral op de wijze waarop Christus met je omgaat. Zo zegt Paulus het.

`Paulus houdt zowel mannen als vrouwen het voorbeeld van Jezus voor. Wat kan Jezus jou leren in de liefde voor jouw familiekring?`

`Efeziërs 5:28-30 Welk argument zet Paulus in om echtgenoten aan te zetten hun vrouw lief te hebben?`