---
title:  De gemeente als bruid van Christus (1)
date:   28/08/2023
---

`Lees Efeziërs 5:25-27,29 en Ezechiël 16:1-14. Welke elementen uit het verhaal van Ezechiël komen terug in Paulus’ eigen beschrijving? `

Paulus geeft in Efeziërs 5:25-29 zijn beeldspraak vorm, die is gebaseerd op een bruiloft/ huwelijk. Dat past hij toe op de gemeente en haar relatie met Christus. Hij past op creatieve wijze de gebruiken en gewoonten toe van een huwelijk in de oudheid. De gemeente vervult de rol van bruid en Christus is de goddelijke bruidegom die:

1. De kerk liefheeft zoals een man zijn bruid. We mogen nooit vergeten dat dit Jezus in het hart raakt. Hij houdt van ons!

2. Zichzelf geeft door zijn offer als bruidsprijs. In de oudheid was het een gebruik dat de bruidegom zijn bruid zou ‘aankopen’ met een ‘bruidsprijs’. Die bruidsprijs bestond vaak uit een grote som geld en waardevolle goederen. Dat was soms zoveel dat de economie van dorpen daar in de oudheid van afhing. Christus betaalt de hoogste prijs voor de gemeente, zijn bruid, aangezien Hij ‘zich voor haar heeft prijsgegeven’. Door mens te worden en aan het kruis, gaf Hij zichzelf als bruidsprijs.

3. Zijn bruid reinigt. In vroeger tijden was de voorbereiding van de bruid een belangrijk onderdeel van de huwelijksceremonie. Net als vandaag vaak het geval is, maakten de bruidsmeisjes en de vrouwelijke familieleden van de bruid haar klaar voor de plechtigheid. Paulus zegt daarentegen dat de goddelijke bruidegom zijn bruid op het huwelijk voorbereidt! Hij heiligt en reinigt haar ‘met het water’, wat vermoedelijk wijst op de doop.

4. Een belofte doet. Deze reiniging vindt plaats ‘met woorden’. Dit verwijst naar de woorden die de goddelijke bruidegom spreekt tegen zijn bruid, misschien bij de verloving (Vergelijk Efeziërs 1:3-14; 2:1-10. Hieruit blijkt dat God zijn beloftes aan de gelovigen schenkt vlak na hun bekering.). De manier van verloven in de oudheid lijkt op een verloving zoals wij die kennen, al was het veel officiëler. Er hoorde een schriftelijke overeenkomst bij inzake de bruidsprijs (van de man) en de bruidsschat (middelen die de bruid vanuit haar ouderlijk huis het huwelijk in bracht).

5. De bruid gereedmaakt en oogverblindende kleding geeft. Als de bruid voor de bruidegom verschijnt, is ze oogverblindend mooi en is ze één en al pracht en praal. Christus reinigt de bruid niet alleen, maar Hij bereidt haar voor en maakt haar mooi.

`Hoe helpen deze verzen ons te begrijpen hoe Christus over ons denkt? Waarom is dit bemoedigend?`

`Efeziërs 5:25-27,29 en Ezechiël 16:1-14 – Welke elementen uit het verhaal van Ezechiël komen terug in de beschrijving van Paulus?`