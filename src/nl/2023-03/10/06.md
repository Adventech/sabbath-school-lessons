---
title:  ‘Eén lichaam zijn’ als model voor het huwelijk
date:   31/08/2023
---

`Lees Genesis 2:15-25. Wat gebeurt er in het verhaal voordat het gaat over ‘één lichaam zijn’? (zie vooral vers 24)`

Om Paulus’ raadgeving aan mannen en vrouwen goed te begrijpen, moeten we inzien dat hij in Efeziërs 5:31 citeert uit Genesis 2:24. Dat één lichaam zijn is de bekroning. Door aan het scheppingsverhaal in Genesis te denken, ziet Paulus in welke behoeften christelijke gemeentes hebben en welke rol de gezondheid van gezinsrelaties speelt in die gemeentes. In Genesis 2:24 hoort hij een boodschap die door alle tijden heen weerklinkt. Naar goddelijk ontwerp hoort het huwelijk een ‘één lichaam-‘relatie te zijn. Seksuele eenheid komt tot uiting in zowel emotionele als geestelijke eenheid en die geven op hun beurt weer betekenis aan de fysieke, seksuele relatie.

Houd ook in gedachten dat Paulus in zijn keuze voor Genesis 2:24 voor een omschrijving van het huwelijk kiest uit de tijd vóór de zondeval. Hij past dat toe op relaties tussen christelijke mannen en vrouwen. In onze wereld, die overduidelijk van ná de zondeval is, maakt de algemeen gangbare uitbuiting van de seksuele relatie tussen man en vrouw duidelijk hoezeer de moderne cultuur uitgaat van het idee dat seksuele eenheid gelijk staat aan de onderwerping van de vrouw. Paulus betoogt dat de seksuele relatie die Genesis beschrijft, niet om onderwerping draait maar om eenheid. Een seksuele relatie veronderstelt niet de overheersing van een man en is daarvan ook niet de normale uitkomst. Het draait om de zodanige vereniging van man en vrouw dat ze ‘één lichaam’ zijn. Laten we naar Efeziërs 5:21-33 en Genesis 2:24 kijken voor een belangrijke en corrigerende theologie over huwelijk en seksualiteit die tegen de cultuur ingaat.

Binnen deze context spreekt Paulus in het volgende vers over ‘een groot geheim’. Daarin komen beide aspecten van de tweeledige metafoor samen die Paulus gebruikt: een christelijk huwelijk in het licht van Christus’ relatie met zijn gemeente en Christus’ omgang met zijn gemeente in het licht van het christelijke huwelijk (Efeziërs 5:32). Het christelijke huwelijk wordt op een hoger plan gebracht door het op één lijn te stellen met de relatie tussen Christus en de gemeente.

Door stil te staan bij de relatie van de gemeente met Christus als een liefdevol, christelijk huwelijk, krijgen gelovigen aanvullend nieuwe inzichten in hun gezamenlijke contact met Christus.

`In hoeverre bevat Efeziërs 5:33 een beknopte samenvatting van Paulus’ advies in Efeziërs 5:21-32? Als je getrouwd bent, hoe kun je deze principes dan vollediger uitvoeren in je huwelijk?`

`Genesis 2:15-25 Wat gebeurt er in het verhaal voordat het gaat over ‘één lichaam zijn’?`