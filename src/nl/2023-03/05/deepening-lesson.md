---
title:  Verdieping
date:   28/07/2023
---

## Horizontale verzoening: het kruis en de gemeente

### Efeziërs 2:11-22

#### IJsbrekervraag

`Hoe ervaar je gelovigen uit een ander kerkgenootschap? Let je, misschien onbewust, op de verschillen of op de overeenkomsten? Kun je samenwerken in het brengen van het evangelie?`

#### Ik Verken

‘Bedenk daarom ...’, zo begint het tekstgedeelte voor deze keer en vormt daarmee de verbinding met het voorgaande, het geschenk van de genade in Christus Jezus (Efeziërs 2:5-8). Het is ook goed in gedachten te houden dat Paulus zijn boodschap richtte aan de gelovigen in Efeze en dat die is begonnen met een kleine groep van 12 leerlingen (Handelingen 19:1,7). Paulus sprak 3 maanden lang regelmatig in de synagoge over het koninkrijk van God. Dat liep uiteindelijk mis en er werd daar kwaad gesproken over ‘de Weg’, de weg van het evangelie. Daarop zonderde Paulus zijn leerlingen af en kwam ca. twee jaar lang apart met hen samen in een school.

#### Ik Bestudeer

`Hoe beschrijft Paulus in Efeziërs 2:11-12 de oorspronkelijke positie van zijn leerlingen ten opzichte van hun relatie tot God? Merk daarbij op hoe hij de bevoorrechte situatie van Israël, degenen die besneden waren, naar voren laat komen.`

Zoals eerder gezegd, hadden de heidense leerlingen van Paulus meegemaakt hoe een aantal Joden – besnedenen – kwaadwillig stonden tegenover het evangelie dat Paulus bracht.

`Welk belangrijk gegeven veranderde de situatie voor de van oorsprong onbesneden heidense leerlingen? (vers 13).`

`Hoe zet Paulus Jezus Christus centraal in de ‘horizontale relatie’ tussen alle gelovigen?`

De tekst wijst op het kruis (vers 15) waar het ‘bloed’ (vers 13) van Jezus vergoten werd en de barrières ‘in zijn vlees ... buiten werking’ gesteld werden (vers 14, NBG1951).

`Wat maakte volgens vers 15 dat er in de tijd van het Oude Testament een ‘muur van vijandschap’ was tussen Joden en niet-Joden?`

`Vrede komt viermaal voor in de tekst en kan beschouwd worden als een sleutelwoord (verzen 14-15, 17). Wat doet die vrede volgens vers 14?`

`Hoe komt in verzen 17-18 een verticale relatie van het kruis in beeld? Wat doet de vrede van Christus voor ons in die verticale lijn?`

`Verzen 19-20 vormen de conclusie. De gemeente, de gemeenschap van gelovigen, wordt hier vergeleken met de tempel, de woonplaats voor God. Wat wordt er in vers 19 geconcludeerd met betrekking tot de geadresseerden van de brief aan de Efeziërs?`

`Johannes 14:27 Welke bemoediging krijgen we hier?`

#### Ik Pas Toe

`Wat kunnen zoal muren of muurtjes zijn die wij als christenen, of specifiek als adventisten, misschien soms onbewust, als afscherming om ons heen bouwen waardoor niet-gelovigen zich buiten gesloten voelen?`

`Vrede was een sleutelwoord in deze tekst en kwam door de gekruisigde Christus. In Efeziërs 6:15 spreekt Paulus over ‘de inzet voor het evangelie van de vrede als sandalen aan uw voeten’. Een mooi beeld dat Paulus zelfs letterlijk in praktijk bracht. Hoe dragen wij ons steentje daaraan bij en wat hoort daar volgens verzen 14-15,17 bij centraal te staan?`

`Vers 22 duidt aan dat gelovigen samen worden opgebouwd tot een woonplaats van God met Christus als hoeksteen en de apostelen als het fundament. Hoe kunnen wij samen vormgeven aan die woonplaats? Hoe zie je jouw persoonlijke bijdrage daaraan?`

`Samen bouwen aan Gods tempel is min of meer de conclusie in vers 22. Voor behoudende Joden in Efeze en elders was het onmogelijk samen te gaan met onbesnedenen. Oecumene, dat is groeien naar religieuze eenheid, wordt algemeen in onze kringen afgewezen. Welke principes zouden we moeten hanteren om enerzijds samen (ook met niet adventistische christenen) te kunnen bouwen aan Gods tempel en anderzijds consequente keuzes te maken?`

#### Ik bid …

Trouwe Vader in de hemel. Dank U voor de mooie woorden die Paulus namens U ook voor ons heeft geschreven. Leer ons hoe wij ieder persoonlijk ons steentje bij kunnen dragen aan de bouw van uw tempel. Dank U dat ieder van ons daarvoor van U zijn kwaliteiten heeft gekregen. Amen.