---
title:  Verzoening - Gods geschenk door het kruis
date:   24/07/2023
---

‘Want Hij is onze vrede: Hij heeft met zijn dood Joden en niet-Joden verenigd, de muur van vijandschap die hen scheidde, afgebroken ... en verzoende Hij door het kruis beiden in één lichaam met God.’ (Efeziërs 2:14-16)

`Lees Efeziërs 1:7-8; 4:32; 2:13-14; 2:16; 5:2,25. Hoe beschrijft Paulus het kruis in deze verzen en wat Christus daar heeft bewerkstelligd? Hoe zou jij Paulus’ uitleg samenvatten van wat hij zegt over het kruis en hoe het onze relaties verandert?`

Uit het verband van de passage deze week (hoofdstuk 2:11-22) blijkt wel dat het kruis gelovigen drie voorrechten brengt: (1) heidenen, die ‘ver weg’ waren van God en zijn volk, ‘zijn dichtbij gekomen’ en mogen zich nu zonen en dochters van God noemen en broeders en zusters van Joodse gelovigen. (Efeziërs 2:19) (2) De ‘vijandschap’ (in het Grieks echthran, ‘haat’, gerelateerd aan echthros, ‘vijand’), tussen Joodse en niet-Joodse gelovigen is nu zelf ‘gedood’ (Efeziërs 2:16). Het kruis van Christus zet een punt achter de vijandigheid en oorlog waarin Joden en heidenen gezworen vijanden waren en waar geen einde aan leek te komen (Efeziërs 2:17). (3) Vijandigheid maakt plaats voor verzoening. Christus wilde ‘hen beiden door het kruis verzoenen in één lichaam met God.’ (Efeziërs 2:16, vergelijk met: Kolossenzen 1:19-22)

Wat houdt verzoening in? Hoe voelt het weer op goede voet te staan met iemand? Stelt u zich eens voor dat een moeder en dochter jarenlang geen contact met elkaar hebben gehad. En dat deze vete opgelost werd door een genadige en vergevingsgezinde houding waarna een hereniging volgt tussen de twee vrouwen. Dat is verzoening. Verzoening vindt plaats als het ene gemeentelid de problemen die hem wellicht van een ander scheiden naast zich neerlegt en dat andere gemeentelid, dat daar open voor staat, aanvaardt als een geliefde broeder of zuster in het geloof. Verzoening is geen werktuiglijke of wettelijke term. Het is een relationeel woord aangezien het doelt op het herstellen van gebroken relaties. Paulus durft het aan zich voor te stellen dat Christus’ machtige werk aan het kruis invloed heeft op relaties, niet alleen relaties tussen individuen op zich, maar ook tussen groepen mensen. Hij stelt zich voor dat het onze levens binnenkomt en onze verdeeldheid doet verdwijnen, onze ruzies oplost en onze band met en begrip van elkaar vernieuwt.

`Zijn er mensen waarmee jij je moet verzoenen? Hoe pak je dat aan?`

`Efeziërs 1:7-8; 4:32; 2:13-14; 2:16; 5:2,25 – Hoe beschrijft Paulus het kruis in deze verzen en wat Christus daar heeft bewerkstelligd?`