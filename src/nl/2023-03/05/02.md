---
title:  Dichtbij gekomen in Christus
date:   23/07/2023
---

`Lees Efeziërs 2:1-3,11-13. Vergelijk Paulus’ beschrijving van het heidense verleden van zijn ontvangers met wat hij er daarna over zegt. Waar legt hij dan de nadruk op?`

Heidenen zijn nu gelovigen in Christus en leden van zijn ‘lichaam’, de gemeente, maar zij waren eens volledig gescheiden van Israël en de verlossing die God schonk. Paulus vindt het heel belangrijk dat zij dit verleden ‘bedenken’. Toen ‘waren ze niet verbonden met Christus’, de Gezalfde, de Messias van Israël. Ze ‘waren uitgesloten van het burgerschap van Israël en hadden geen deel aan de verbondssluitingen en de beloften die daarbij hoorden’. Ze kenden de beloftes van verlossing niet die God door de heilsgeschiedenis heen had gegeven. Hun vervreemding van Israël en de redding die daardoor onbereikbaar bleef, hield in dat ze eens ‘zonder hoop’ waren ‘zonder God in deze wereld.’

In vroeger tijden waren de heidenen verwikkeld in een grote tweestrijd met de Joden. Paulus doelt op deze diepgewortelde haat door naar één daarvan te verwijzen: scheldwoorden. Joden noemden de heidenen spottend ‘de onbesnedenen’. Op hun beurt verwezen heidenen met net zo veel minachting naar Joden als ‘hen die door mensenhanden besneden zijn.’ (Efeziërs 2:11) Vers 13 verwijst ernaar dat het roer volledig is omgegooid. Zoals Paulus zegt: ‘Maar nu bent u, die eens ver weg was, in Christus Jezus dichtbij gekomen, door zijn bloed’.

Paulus’ verwijzing naar heidense gelovigen als ‘eens ver weg’ komt uit Jesaja: ‘Vrede, vrede voor iedereen, ver weg of dichtbij – zegt de HEER –, Ik zal genezing brengen.’ (Jesaja 57:19, vergelijk met: Efeziërs 2:17-18) In Christus en door zijn kruis zijn de heidense gelovigen dichtbij gekomen tot alles waar ze aanvankelijk van gescheiden waren, van God, hoop en hun Joodse broeders en zusters. Dit is het ongelooflijk goede nieuws in Paulus’ berichtgeving: door het kruis van Christus kan de brede kloof tussen Joden en heidenen worden overbrugd. Ook onze vetes en verdeeldheid kunnen daardoor ten einde komen. Dit goede nieuws nodigt ons uit na te denken over wat in ons eigen leven en in de gemeente voor verdeeldheid zorgt en wat de kracht van het kruis kan doen om daar bovenuit te stijgen.

`Uit wat voor toestanden heeft Jezus jou verlost? Waarom is het belangrijk dat jij met enige regelmaat bedenkt waar Hij jou heeft gevonden en waar je nu had kunnen zijn, als Hij je niet had gevonden?`

`Efeziërs 2:1-3,11-13 Wat vindt Paulus belangrijk om bij stil te staan en waar legt hij de nadruk op?`