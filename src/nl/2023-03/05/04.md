---
title:  De scheidsmuur afbreken
date:   25/07/2023
---

`Lees Efeziërs 2:14-15. Wat deed Christus, volgens Paulus, met ‘de wet met zijn geboden en voorschriften’? Waarom deed Hij dat?`

Paulus doelt hier waarschijnlijk op de omheining of het hek rondom het binnenplein van de tempel van Israël in de tijd van Herodes waar een doodsbedreiging op stond. Paulus stelt zich voor dat deze muur omver wordt gehaald zodat ook de heidenen God in alle vrijheid kunnen aanbidden (Efeziërs 2:18). Het kruis neemt dit soort blokkades weg. Op die manier leren we immers dat beide groepen mensen, Joden en niet-Joden, in wezen één zijn.

Sommigen stellen dat hoofdstuk 2:14-15 leert dat het kruis de Tien Geboden, inclusief het sabbatsgebod, ‘buiten werking heeft gesteld’ of ‘terzijde heeft gesteld’. Toch spreekt Paulus juist met veel eerbied over de Tien Geboden als het fundament waar het leerling van Jezus zijn op rust. Hij haalt het vijfde gebod aan, terwijl hij op andere geboden zinspeelt (Het zevende gebod; Efeziërs 5:2-14, 21-33. Het achtste gebod; Efeziërs 4:28. Het negende gebod; Efeziërs 4:25. Het tiende gebod; Efeziërs 5:5.). Dit alles komt overeen met Paulus’ beschrijvingen van de wet in eerdere brieven (Romeinen 3:31; 7:12). Hij spreekt het probleem aan dat de wet wordt misbruikt, maar heeft de wet zelf heel hoog zitten en gaat uit van de voortdurende werkzaamheid daarvan. Als we deze verzen dus inzetten om de Tien Geboden te verwerpen, interpreteren we Paulus’ boodschap hier totaal verkeerd. We moeten in gedachten houden dat er nog talloze andere Bijbelverzen zijn over het onwankelbare karakter van de wet.

Paulus zou het juist een gruwel vinden en een schanddaad tegenover de goddelijke bedoeling met de wet als die wet wordt gebruikt om Joden en niet-Joden van elkaar te scheiden. Dat is zeker zo als de wet een middel wordt om heidenen geen volledig lid te laten zijn van Gods volk en de toegang te ontzeggen tot de eredienst. De ‘wet’ kan hier verwijzen naar de ceremoniële delen van de wet die Joden van heidenen scheidde. Paulus omschrijft dat in deze ingewikkelde zin met ‘de wet met zijn geboden en voorschriften’. Het kan hier ook gaan om het hele oudtestamentische wetssysteem zoals het geïnterpreteerd, uitgebreid en misbruikt werd om de afstand tussen Joden en niet-Joden steeds groter te maken.

`Welke spanningen onder adventisten of met andere christelijke gemeenschappen moeten aan de kaak worden gesteld en verwijderd? Waarom zou onze gemeenschappelijke liefde voor Christus voldoende moeten zijn om die spanningen te beëindigen?`

`Efeziërs 2:14-15 Wat deed Christus, volgens Paulus, en waarom?`