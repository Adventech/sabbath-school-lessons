---
title:  Verdere studie
date:   28/07/2023
---

Lees het onderstaande stuk zorgvuldig door ter voorbereiding op de gespreksvragen die volgen. Wat is de specifieke context waarin Paulus Efeziërs 2:11-22 schrijft en de verreikende gevolgen noemt van het kruis op menselijke relaties? Hij plaatst de relaties tussen Joodse en niet-Joodse gelovigen op de voorgrond, want die zijn met elkaar leden van de gemeente. Hij gaat in op een overduidelijke zorg, namelijk dat ze begrijpen dat ze met elkaar de status delen van verzoend zijn en dat ze dat met elkaar uitleven als leden van Gods huisgezin (Efeziërs 2:19). Toch heeft Paulus een nog veel groter doel op het oog, wat blijkt door naar de brief als geheel te kijken. Zijn brief draait om Gods indrukwekkende, uiteindelijke plan om alle dingen in Christus te verenigen (Efeziërs 1:9-10). Daarbij heeft Hij ‘elke gemeenschap in de hemelsferen en op aarde’ op het oog (Efeziërs 3:15). De eenheid tussen de leden in de gemeente is de kwestie die Paulus aanhaalt in Efeziërs 2:11-22, maar dat heeft een nog veel ruimere functie. Dat legt Paulus uit in Efeziërs 3:10: ‘Zo zal nu door de kerk de wijsheid van God in al haar schakeringen [door de kerk uit zowel Joden als niet-Joden op te bouwen] bekend worden aan alle vorsten en heersers in de hemelsferen’.

Door de eenheid in de praktijk te brengen die Christus verwierf aan het kruis, dragen gelovigen uit dat Gods ultieme doel om alle dingen in Christus te verenigen zich aandient. Doordat ze zich in hun relaties met elkaar hebben verzoend, geven ze uiting aan het plan dat God heeft om het hele universum in Christus bijeen te brengen. Dus is het goed Efeziërs 2:11-22 te bestuderen en daarbij de gehele brief in gedachten te houden. Daardoor krijgen we Bijbelse richtlijnen over belangrijke thema’s in deze tijd, zoals bijvoorbeeld de relaties tussen mensen van verschillende afkomsten of etniciteiten.

`Efeziërs 2:17-18 Hoe vat Paulus Christus’ dienstwerk samen?`

**Gespreksvragen**

`Welke Bijbelse adviezen geeft Efeziërs 2:11-22 als het gaat om relaties tussen meerdere etnische groepen? Welk bijzonder, op Christus gericht antwoord, bieden deze verzen op de vraag hoe het contact zou moeten zijn tussen leden van de ene etnische groep en een andere?`

`Denk aan Gods toekomstig plan voor de mensheid (Efeziërs 1:9-10; Efeziërs 2:11-22). Hoe belangrijk is het dan dat de gemeente eventuele interne problemen en conflicten tussen verschillende rassen oplost?`

`Welke sluimerende problemen tussen etnische groepen zijn er in jouw omgeving, waar nauwelijks over wordt gesproken of die nauwelijks zichtbaar zijn? Welke positieve rol kan jouw gemeente spelen om het verenigende werk te doen dat Christus verrichtte aan het kruis? Welke rol kun jij daarin spelen?`