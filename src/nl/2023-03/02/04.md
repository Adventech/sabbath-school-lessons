---
title:  Gods grootse, op Christus’ gerichte plan
date:   04/07/2023
---

`Lees Efeziërs 1:9-10. Wat is Gods plan voor ‘de voltooiing van de tijd’? Zijn er grenzen aan dat plan?`

Paulus gebruikt drie benamingen voor Gods plan. Het is ‘dit geheim’, ‘zijn besluit’ en ‘de voltooiing van de tijd.’ Wat is dan Gods ultieme, beslissende plan? Om alles onder één hoofd, Christus, bijeen te brengen. Paulus gebruikt schilderachtige terminologie als hij dat plan beschrijft (in het Grieks, anakephalaiōsasthai) om alles ‘aan het hoofd te stellen’ of ‘bijeen te brengen’ in Christus. In de antieke boekhouding telde je de getallen in een kolom bij elkaar op en schreef je het totaal bovenaan. Zo staat Jezus aan het hoofd van Gods ultieme verlossingsplan voor de laatste dagen van de wereldgeschiedenis. Dit op Christus gericht plan werd ontworpen, nog ‘voordat de wereld gegrondvest werd’ en is zo groots dat het alle tijdsperiodes omvat (‘de voltooiing van de tijd’) en alle ruimte (‘alles in de hemel en op aarde).’ (Efeziërs 1:4,9-10) Paulus wijst op de eenheid in Christus als het geweldige, goddelijke einddoel voor het hele universum.

In zijn uitweiding over Gods plan ‘voor de voltooiing van de tijd’ heeft Paulus het thema verwerkt dat in de hele brief terugkomt. God begint zijn plan om alle dingen samen te brengen door de gemeente te stichten en de gescheiden onderdelen van de mensheid, Joden en heidenen, daarin te verenigen. Dat is gebouwd op de dood, opstanding, hemelvaart en verheerlijking van Jezus (Efeziërs 1:15-2:10; 2:11-13). Zo stuurt de gemeente aan de kwade machten de boodschap dat Gods plan in uitvoering is en dat hun heerschappij tot een einde komt, want die zorgt voor verdeeldheid. Zoals de Bijbel elders zegt: ‘De duivel is naar jullie afgedaald! Hij is woedend, want hij weet dat hij geen tijd te verliezen heeft.’ (Efeziërs 3:10; Openbaring 12:12)

Het tweede deel van Paulus’ brief begint met een vurige oproep om één te zijn. Daarna volgt een uitvoerige aansporing het gedrag te vermijden dat die eenheid beschadigt. In plaats daarvan moeten zijn lezers eensgezind zijn met hun medegelovigen. Paulus eindigt met het bezielende beeld van de gemeente als een verenigd leger dat zich in Christus’ naam ijverig inzet voor de vrede (Efeziërs 4:1-16; 4:17-6:9; 6:10-20).

`Hoe kun je erkennen en er uiting aan geven dat de door jou ervaren verlossing in Christus Jezus deel uitmaakt van iets allesomvattends en groots, dat het een wezenlijk onderdeel is van Gods uitgewerkte en universele plan om alle dingen in Christus bijeen te brengen?`

`Efeziërs 1:9-10 Wat is Gods plan voor ‘de voltooiing van de tijd’?`