---
title:  Dure verlossing - overvloedige vergeving
date:   03/07/2023
---

De zonde oefende een duistere, overheersende invloed uit in het leven van Paulus’ toehoorders. Met het oog op hun vroegere bestaan omschrijft Paulus hen dan ook als rondlopende doden, als ‘dood door misstappen en zonden’, maar lopend of ‘levend’ op grond van wat de satan hun opdroeg te doen (Efeziërs 2:1-3). Als onderdanen van de zonde en de satan konden ze zichzelf niet bevrijden. Iemand anders moest dat doen. God nam die taak op zich door zijn genadige werk in Christus. Paulus prijst daarom twee nieuwe zegeningen die de levens van de gelovigen vullen vanuit Gods genade: verlossing en vergeving.

`Lees Efeziërs 1:7-8 en vergelijk Kolossenzen 1:13-14; Titus 2:13-14; Hebreeën 9:15. Vergelijk hoe het onderwerp ‘verlossing’ in deze teksten naar voren komt. Bespreken die het thema ‘verlossing’ net zo als Efeziërs 1:7-8 of zijn er verschillen? Zo ja, welke?`

Het Griekse woord voor ‘verlossing’ in Efeziërs 1:7 is apolutrōsis. Toentertijd verwees dat woord naar een slaaf die zijn vrijheid kocht of naar iemand die de losprijs betaalde voor een gevangene. Je kunt hier de stem van de slavenhandelaar horen die zijn koopwaar aanbiedt, en het gerammel van de koude handboeien van de slaven. Als het Nieuwe Testament over verlossing spreekt, legt het vooral de nadruk op de hoge prijs die de bevrijding van slaven met zich meebracht. Ook onze vrijheid heeft ontzettend veel gekost: ‘In Hem zijn wij door zijn bloed verlost.’ Door het over verlossing te hebben, prijzen we Gods genadige vrijgevigheid. Hij heeft de hoge prijs betaald die nodig was voor onze vrijheid. God schenkt ons onze vrijheid en waardigheid. We zijn niet langer in slavernij!

‘Verlossing houdt in dat je als mens wordt behandeld en niet langer als een voorwerp. We worden inwoners van de hemel in plaats van slaven van deze aarde.’ (Alister E. McGrath, What Was God Doing on the Cross? (Grand Rapids, MI: Zondervan, 1992), p. 78.) Besef goed dat het geen Bijbels idee is dat God de prijs van verlossing aan zijn tegenstander betaalt. Dat is een middeleeuws idee. God is zijn tegenstander niets schuldig en betaalt hem ook niet. Door Golgota ‘zijn onze zonden vergeven’. Aan het kruis nam Jezus de prijs van onze zonde op zich, zowel van die vanuit het verleden als die van de toekomst: ‘Hij heeft het document met voorschriften waarin wij werden aangeklaagd nietig verklaard.’ (Kolossenzen 2:14) Door dit verlossende werk dat vergeving brengt door Christus, handelt God als onze liefhebbende Vader, door ‘de rijke genade die God ons in overvloed heeft geschonken.’

`Wat betekent het voor jou dat je vergeven en verlost bent door Christus’ verzoenende offer? Is het fout om te denken dat je dat geschenk niet verdient? (aanwijzing: je verdient het ook niet, daar draait het juist om als het om het kruis gaat).`

`Efeziërs 1:7-8; Kolossenzen 1:13-14; Titus 2:13-14; Hebreeën 9:15 Vergelijk hoe het onderwerp ‘verlossing’ in deze teksten naar voren komt.`