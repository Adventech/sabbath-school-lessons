---
title:  Meesters die slaven zijn
date:   07/09/2023
---

In Paulus’ laatste woorden aan slaven, ‘zowel slaven als vrije mensen’, gaat het bij ‘vrije mensen’ om de slavenmeesters (Efeziërs 6:8). Daardoor heeft Paulus de brug geslagen naar zijn raad aan hen, want hij heeft al laten zien dat slaven en slavenmeesters op voet van gelijkheid voor Christus staan in het oordeel (Vergelijk met: 2 Korintiërs 5:10; Kolossenzen 3:24-25).

`Lees Efeziërs 6:9. Stel je voor dat je een christelijke slavenmeester bent die luistert terwijl Efeziërs wordt voorgelezen in jouw huisgemeente. Hoe zou jij reageren op de raad die je wordt gegeven in de aanwezigheid van je slaven?`

Paulus richt het woord tot de slavenmeesters en spreekt hen op de man af aan door op een scherp contrast te wijzen tussen ‘de heren’ (Grieks; hoi kurioi, vertaald als ‘meesters’), die er een gewoonte van maakten hun slaven ‘te bedreigen’, en ‘de Heer’ (ho kurios), Christus. Van Hem wordt gezegd: ‘die geen onderscheid maakt’. Paulus vraagt meesters ‘hun slaven op dezelfde manier te behandelen’. Dat was een schokkende boodschap voor een slavenhouder in de eerste eeuw. Meesters horen vanwege hun trouw aan Christus goedgunstig naar hun slaven te reageren. Dat komt overeen met de opdracht die Paulus zojuist aan slaven heeft gegeven (Efeziërs 6:5-8). Hij zegt tegen hen hun slaven niet langer te bedreigen. Dat was heel gewoon in een tijd waarin meesters een scala aan straffen toepasten, zoals slaan (1 Petrus 2:20). Daar hoorde ook bij seksueel misbruik, verkopen (en gescheiden worden van geliefden), enorme werkdruk, uithongering, ketenen, brandmerken en zelfs de dood.

Paulus onderbouwt zijn instructies met twee argumenten die de slavenmeester oproepen verder te kijken dan de sociale structuren van de Grieks-Romeinse wereld:

1. Zij en hun veronderstelde slaven zijn samen slaven van één meester (‘zij en u hebben dezelfde Heer in de hemel.’) (Efeziërs 6:9, vergelijk met: Kolossenzen 4:1)

2. De hemelse meester oordeelt onpartijdig. Aangezien hun eigen meester geen onderscheid maakt tussen slaven en anderen, horen zij dat ook niet te doen (Vergelijk met: Filemon 15-16). Veel van Paulus’ taalgebruik in Efeziërs zal hartverwarmend zijn geweest voor christelijke slaven: als kinderen worden aangenomen, verlossing, erfenis, een plaats naast Jezus op de troon, ‘burgers’ en ‘huisgenoten’ worden van God en echt deel worden van Christus’ lichaam (Zie: Efeziërs 1:5,7,11,14; 2:6,19; 3:6; 4:1-16). In Efeziërs 6:5-9 komen alle leringen in de hele brief samen in de relatie tussen slaven en slavenmeesters, ook de raadgeving over taalgebruik en seksuele ethiek (Efeziërs 4:25-32; 5:1-14).

`Van wie voel jij je een slaaf?`

`Efeziërs 6:9 Wat probeert Paulus duidelijk te maken?`