---
title:  Advies aan ouders
date:   04/09/2023
---

`Vergelijk Efeziërs 6:4 met Kolossenzen 3:21. Waarom raadt Kolossenzen 3:21 het af om irritatie op te roepen bij je kinderen?`

Sirach is een Joods document dat in Paulus’ tijd beschikbaar was, en geeft vaders het advies hun zonen als volgt te behandelen: ‘Wie zijn zoon liefheeft, geeft hem regelmatig met de stok, ... Verwen een kind, en het treft je met ontzetting, speel met hem, en het doet je verdriet. ... Voed je zoon op, laat hem voor je werken, anders zul je je ergeren aan zijn onbeschaamdheid.’ (Sirach 30:1,9,13) Paulus’ raad klinkt heel anders. Hij spreekt eerst in het negatieve: ‘Vaders, maak uw kinderen niet verbitterd.’ Daarna volgt een positieve raad, ‘vorm en vermaan hen, zodat u ze opvoedt zoals de Heer dat wil’. In Paulus’ tijd had de vader het algehele wettelijke gezag over zijn kinderen, die als zijn bezit werden beschouwd. Vaders hadden het recht gewelddadige straffen te geven aan hun kinderen tot de dood aan toe. Op een bepaalde manier ging de macht van een vader over zijn kinderen verder dan de macht van een meester over zijn slaven. Paulus keurt een dergelijke macht niet goed. Hij maakt op krachtige wijze duidelijk hoe familierelaties horen te zijn en geeft daar een nieuwe invulling aan. Met het oog op algehele trouw aan Christus, nodigt Paulus christelijke vaders uit opnieuw na te denken over de manier waarop ze hun macht gebruiken. Verbitterde kinderen zullen nauwelijks openstaan voor ‘de onderwijzing en de terechtwijzing van de HEERE’ (Efeziërs 6:4 (HSV)).

‘Vaders en moeders, thuis horen jullie Gods Geest uit te dragen. Jullie moeten gehoorzaamheid verlangen, niet door harde woorden, maar op een vriendelijke, liefdevolle manier ... Wees thuis een aangenaam mens. Laat geen woord over uw mond komen dat tot onheilige woede leidt. ‘Vaders, maak uw kinderen niet verbitterd’, zo luidt het goddelijke bevel ... In geen geval geeft Gods Woord toestemming voor ouderlijke strengheid, onderdrukking of voor ongehoorzaam gedrag van kinderen. De wet van God is de uitdrukking van een hart vol oneindige liefde, zowel in het huiselijke leven als in het leiden van volken.’ (Ellen White, Child Guidance, p. 259.)

`Deze les is weliswaar specifiek gericht aan ouders en kinderen, maar waarom gelden dezelfde principes toch ook voor ons contact met alle mensen om ons heen?`

`Efeziërs 6:4 en Kolossenzen 3:21 Waarom wordt het afgeraden om irritatie op te roepen bij je kinderen?`