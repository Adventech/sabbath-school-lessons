---
title:  Verdieping
date:   08/09/2023
---

## Opperste trouw aan Christus in de praktijk

### Efeziërs 6:1-9

#### IJsbrekervraag

`Als jij door iemand anders niet goed wordt behandeld, hoe reageer je daar dan op in de richting van die persoon?`

#### Ik Verken

Paulus legt in dit gedeelte uit hoe kinderen en ouders in hun omgang met elkaar trouw aan Christus kunnen zijn en hoe ook slaven en meesters die trouw kunnen tonen in hoe zij elkaar behandelen. In Efeziërs 4:25 t/m 6:9 zet Paulus uiteen hoe de levenswijze van ‘de nieuwe mens’ (Efeziërs 6:24) dient te zijn, al naar gelang wie men is. Hij schreef Efeziërs waarschijnlijk rond 60 n. Chr. vanuit Rome, toen hij daar als gevangene verbleef (vgl. Efeziërs 3:1 en 4:1). Voor een karakterisering van dit Bijbelboek en een uitleg daarbij, zie de verdiepingsles van 8 juli j.l., onder ‘IK VERKEN’.

#### Ik Bestudeer

Vers 1: Paulus roept kinderen op hun ouders te gehoorzamen. Volgens de NBV is het Griekse en kuriooi (uit ontzag voor Christus, letterlijk in Christus) een nadere bepaling van het gehoorzamen. Anderzijds kan die woordcombinatie ook een bijstelling bij ‘uw ouders’ zijn. In dat geval zou de betekenis ervan ‘die een relatie met Christus hebben’, of ‘christelijke’ zijn.

`Wat betekent en kuriooi op andere plekken in deze brief? Zie Efeziërs 2:21; 4:1,17; 5:8 en 6:10,21.`

De woorden ‘kind’ en ‘zoon’ betekenen in de Bijbel soms ‘leerling’ (Filemon: 10 en 1 Petrus 5:13), terwijl met ‘vader’ meermaals een ‘leraar’ wordt bedoeld (vgl. 2 Koningen 2:12 en 13:14). De schrijver van Spreuken verwijst naar vaders en moeders in hun rol als ‘leraar’ en ‘lerares’ voor hun kinderen (Spreuken 1:8). Vers 2 en 3: Eerbied tonen voor je ouders staat tegenover het vervloeken van hen, waarbij je slechte dingen uitspreekt over hen. Vervloekte je je ouders, dan stond daar in Israël de doodstraf op (vgl. Exodus 21:17; Leviticus 20:9; Spreuken 20:20; Matteüs 15:4). Vers 4: Hoe verduidelijkt Kolossenzen 3:21 dit vers en is het daar een aanvulling op? Paulus adviseert ouders bij het opvoeden van hun kinderen gebruik te maken van ‘de onderwijzing (Gr. paideia) en de terechtwijzing (Gr. nouthesia) van de Heer’.

`Welke aanvulling hierop bevat Deuteronomium 6:6-7?`

Vers 5: Met het Griekse haplotès (oprechtheid) bedoelt Paulus ondubbelzinnigheid. Het is niet goed wanneer een slaaf ‘een verborgen agenda’ heeft. Een voorbeeld: Hij gehoorzaamt zijn meester, maar wil daarmee ook bij anderen in de gunst komen (vgl. Kolossenzen 3:22).

`Welk gevolg van juist slavengedrag staat in 1 Timoteüs 6:1?`

`Vers 6: Waarom komt je trouw aan en daarmee het dienen van Christus in gevaar, wanneer je bij mensen in de gunst wilt komen?`

`2 Korintiërs 5:10 Wat geldt voor ons allemaal?`

Vers 9:

`Waar verwijzen de woorden ‘Behandel uw slaven op dezelfde manier’ naar terug? In Kolossenzen 4:1 staat dat meesters slaven moeten geven waar ze recht op hebben en wat redelijk is.`

`Welke dingen zijn dat volgens jou?`

`Waarom zijn dreigementen van een meester aan het adres van zijn slaaf ‘uit den boze’?`

#### Ik Pas Toe

In Kolossenzen 3:20 roept Paulus kinderen op hun ouders ‘in alles’ te gehoorzamen.

`Kun je, afgezien van het feit dat Paulus een dergelijke gehoorzaamheid ‘aangenaam in de Heer’ noemt, nog een reden voor dit advies bedenken?`

`Heb jij je ouders of een van hen wel eens verwenst? Zo ja, was dat dan terecht?`

`Zou God je kunnen vergeven, als jij je ouders iets ergs toegewenst hebt? Geef antwoord op deze vraag na het lezen van Johannes 8:1-11 over hoe Jezus omging met een overspelige vrouw die volgens de wet moest worden gestenigd.`

De les van vandaag bevat elementen waar niet alleen ouders en kinderen, maar ook leerkrachten en leerlingen en werkgevers en werknemers lering uit kunnen trekken.

`Noem twee dingen die je zelf uit deze les geleerd hebt.`

#### Ik bid …

Heer, leer mij trouw aan U te zijn in de manier waarop ik met mijn medemensen omga. Laat niet toe dat mijn levensstijl andere mensen bij U vandaan voert, maar laat mijn gedrag anderen nieuwsgierig maken naar U. Amen.