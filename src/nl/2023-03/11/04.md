---
title:  Slavernij in de tijd van Paulus
date:   05/09/2023
---

`Lees Efeziërs 6:5-9; Kolossenzen 3:22-4:1; 1 Korintiërs 7:20-24; 1 Timoteüs 6:1-2; 1 Petrus 2:18-25. Hoe zou jij de raadgevingen aan slaven en slavenmeesters samenvatten? `

Het is verbijsterend te lezen wat Paulus tegen de christelijke slavenmeesters zegt en te bedenken dat christenslaven en hun christelijke meesters bij elkaar zaten in de huisgemeenten van Efeze. Slavernij in de Grieks-Romeinse wereld verschilde in meerdere opzichten van de slavernij in de Nieuwe Wereld. Zo richtte het zich niet op één enkele etnische groep. Huisslaven kregen in stedelijke gebieden soms de mogelijkheid een opleiding te volgen en konden aan de slag gaan als architecten, artsen en filosofen. Het kwam voor dat dergelijke slaven hun vrijheid werd geschonken na enige tijd dienst te hebben gedaan. Toch was dat een uitzondering op de regel. Om die nuances te benadrukken vertaalt een aantal Bijbelversies het Griekse woord doulos (‘slaaf’) in Efeziërs 6:5-8 als ‘dienaar’.

Hoe het ook zij, slavernij is altijd, in elke cultuur en onder alle omstandigheden een onvergeeflijk kwaad. God zal slavenhouders oordelen en veroordelen overeenkomstig zijn oneindige rechtvaardigheid. Daar kunnen we dankbaar voor zijn. De uitroep van ex-slaaf Publilius Syrus laat je niet los: ‘De dood is beter dan dat ik weer vernederd word tot slaaf zijn.’ Als je de draagwijdte van deze realiteit in gedachten houdt, is het beter het woord doulos te vertalen met ‘slaaf’, helemaal omdat deze slaven onder het dreigende bewind van hun meester leven (Efeziërs 6:9). In Paulus’ wereld was slavernij een kwaad dat overal aanwezig was. Hij spreekt er daarom ook niet over als een wereldverbeteraar, maar als een herder die gelovigen adviseert hoe ze om moeten gaan met de situatie waarin ze verkeren. Hij geeft een nieuwe kijk op de verandering in de individuele gelovige die op den duur ook maatschappelijke consequenties kan hebben: ‘Hij streefde niet naar de vrijlating van slaven in het Romeinse Rijk. Het ging Paulus niet om wettelijke vrijlating, maar om een nieuw samenzijn, als broers en zussen, vanuit het gegeven dat we allemaal zijn aangenomen als kinderen van God [...] Volgens Paulus moest de sociale revolutie in de gemeenten plaatsvinden, in het lichaam van Christus, op plaatselijk niveau, in de christelijke huisgemeente en in het huisgezin.’ (Scot McKnight, The Letter to Philemon (Grand Rapids, MI: Eerdmans Publishing Company, 2017), pp. 10-11.)

`Dat sommige Bijbelpassages over dit kwaad van de slavernij misbruikt worden om het te rechtvaardigen, is een ware blamage in de christelijke geschiedenis. Waarom blijkt hier maar al te duidelijk uit hoe voorzichtig we horen om te gaan met Gods Woord?`

`Efeziërs 6:5-9; Kolossenzen 3:22-4:1; 1 Korintiërs 7:20-24; 1 Timoteüs 6:1-2; 1 Petrus 2:18-25 Hoe kunnen deze raadgevingen worden samengevat?`