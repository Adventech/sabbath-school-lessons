---
title:  Advies aan kinderen
date:   03/09/2023
---

`Lees Efeziërs 6:1-3; Matteüs 18:1-5, 10; Marcus 10:13-16. Welk advies geeft Paulus aan kinderen? Hoe zet hij het Oude Testament in om die raad te onderbouwen?`

Om Paulus’ advies aan kinderen goed te begrijpen, moeten we ons voorstellen dat het wordt voorgelezen in de huisgemeenten van de bloeiende metropool Efeze. Het woord ‘kinderen’ (in het Grieks, ta tekna) kon verwijzen naar allerlei leeftijden. Kinderen bleven onder het gezag van hun vader staan tot hij of (in de Griekse traditie) zestig jaar was geworden of (in de Romeinse traditie) was overleden. De kinderen in dit vers zijn in ieder geval jong genoeg om nog door hun ouders te worden opgevoed (Efeziërs 6:4), maar oud genoeg om zelf leerlingen van Jezus te zijn. We lezen hoe Paulus een oproep doet aan de kinderen die samenkwamen in de christelijke gemeenten om hun ouders te gehoorzamen en te eren ‘in de Heer’, oftewel, in Christus (Vergelijk met: Efeziërs 5:22; Efeziërs 6:4-5,7-9). Wij krijgen hier de oproep kinderen te zien als zelfstandige leerlingen van Hem en hen actief te laten meedoen aan onze aanbidding. Daarmee is dit een fundamentele passage voor ons als ouders en voor de geloofsverkondiging aan kinderen.

Paulus’ instructie te gehoorzamen is niet onvoorwaardelijk. Als de eisen van ouders ‘ingaan tegen de regels van Christus, dan moeten zij [de kinderen] God gehoorzaam zijn, hoe pijnlijk dat misschien ook is, en de gevolgen in zijn handen leggen.’ (Ellen White, The Adventist Home, p. 293.) Paulus rondt zijn aansporing voor de kinderen af door het vijfde gebod te citeren, waaruit wel blijkt hoe belangrijk hij de Tien Geboden vindt als bron van advies voor christelijke gelovigen (Zie: Efeziërs 4:1-6:9 en vooral: 4:25,28; 5:3-14). Hij begint het citaat (‘Toon eerbied voor uw vader en moeder’), onderbreekt dat dan met een redactioneel commentaar (‘dat is het eerste gebod waaraan een belofte verbonden is’) en pakt het citaat vervolgens weer op (‘dan zal het u goed gaan en zult u lang leven op aarde.’) (Efeziërs 6:3) Het vijfde gebod wijst erop dat het eren van je ouders deel uitmaakt van Gods plan voor het welzijn van mensen. Respect voor je ouders, hoe onvolmaakt ze ook zijn, draagt bij aan je gezondheid en welzijn.

`Hoe versterken deze verzen het belang van familierelaties?`

`Efeziërs 6:1-3 en Exodus 20:12 Wat wil Paulus onderstrepen?`