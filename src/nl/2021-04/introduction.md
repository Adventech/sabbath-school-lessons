### Het boek van het verbond: Deuteronomium

_Clifford R. Goldstein_

Het verhaal gaat zo: tijdens de regering van koning Josia in Jeruzalem (640-609 voor Christus), vond iemand een kopie van een boek. Die man werkte vermoedelijk in de tempel. Dat boek werd aan koning Josia voorgelezen. ‘Bij het horen van de tekst van het wetboek scheurde de koning zijn kleren.’ (2 Koningen 22:11) Waarom? Omdat hij zich realiseerde dat hij en zijn volk niet gehoorzaam waren aan wat in het boek geschreven stond. Op grond van dit boek, genaamd ‘het verbondsboek’ (2 Koningen 23:2), begon Josia een grote reformatie. Dat lezen we in 2 Koningen 23.

Welk boek had zo’n uitwerking op de koning en zijn volk? Over het algemeen wordt aangenomen dat het hier gaat om Deuteronomium. Daarop richt zich de Bijbelstudie van dit kwartaal. Het vijfde en tevens laatste boek van Mozes is Deuteronomium. Die naam is afgeleid van het Latijnse woord deuteronomium (dat betekent ‘tweede wet’) en kan als volgt worden samengevat:

Nadat ze Egypte hadden verlaten, en bij de Sinai het verbond waren aangegaan met de Heer, dwaalden de kinderen van Israël veertig jaar rond in de woestijn, in plaats van rechtstreeks naar Kanaän te gaan. Toen deze veertig jaar voorbij waren en de Hebreeërs op het punt stonden de oversteek te maken naar het beloofde land, richtte Mozes meerdere keren het woord tot hen. De kern van deze toespraken luidde: jullie gaan bijna het beloofde land binnen. Eindelijk! Vergeet niet wat de Heer voor jullie heeft gedaan en vergeet niet wat Hij nu van jullie vraagt, namelijk om Hem lief te hebben met jullie hele hart en ziel en deze liefde te uiten door gehoorzaam te zijn aan al zijn geboden. Zo luidt het verbond.

Om het belang van het verbond te benadrukken, herhaalde Mozes de Tien Geboden voor het volk. De Tien Geboden vormden de wettelijke basis van hun verplichtingen die het verbond van hen verlangde. Dat had de Heer eerst gesloten met hun voorvaderen en dat ging Hij nu opnieuw aan met hen, vlak bij de grenzen van Kanaän. Dat brengt ons tot de volgende vraag: zijn er overeenkomsten tussen wat de kinderen van Israël meemaakten, met het beloofde land in zicht, en waar wij vandaag de dag mee te maken krijgen, terwijl wij ook aan de rand van het beloofde land (maar dan een veel beter) staan?

Dat brengt ons tot het onderwerp van dit kwartaal: ‘De Tegenwoordige Waarheid in het boek Deuteronomium’. Dat gaan we bestuderen: de raadgevingen, zeg maar de tegenwoordige waarheid, die wij nu uit Gods woorden aan zijn verbondsvolk kunnen afleiden. In dit kwartaal bestuderen we Deuteronomium op een thematische manier. De volgende thema’s komen aan bod: het eeuwige verbond, wet en genade, wat het betekent God en de naaste lief te hebben en vooral hoe het boek Deuteronomium de liefde van God aan ons openbaart. Dat werd ons op de meest krachtige manier geopenbaard in de dood van Jezus aan het kruis en door zijn opstanding.

Het is zeker waar dat we als gemeente door een groot tijdsen cultuurverschil worden gescheiden van de gemeente in de wildernis. Toch kan het zijn dat de overeenkomsten de verschillen overstijgen. Zijn de volgende woorden immers niet ook op ons van toepassing? ‘Zoals de HEER, mijn God, mij heeft opgedragen, leer ik u wetten en regels waarnaar u moet handelen in het land dat u in bezit zult nemen. Leef ze strikt na, dan toont u wijsheid en inzicht. Alle volken die dat zien en van deze wetten horen, zullen zeggen: ‘Wat is dat grote volk wijs en verstandig!’’ (Deuteronomium 4:5, 6)

Merk je dat de wetten op zich geen ‘wijsheid en inzicht’ boden ten aanzien van de andere volken. Het ging om hun gehoorzaamheid aan deze wetten. Zonder twijfel bevat dit ook een boodschap voor ons. Dat is er slechts één van velen, zoals we zullen zien, in het boek Deuteronomium.

Clifford R. Goldstein is de redacteur van de Bijbelgids/Dialoog voor Volwassenen en auteur van het boek Baptizing the Devil: Evolution and the Seduction of Christianity. 
