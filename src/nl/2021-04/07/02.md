---
title:  De wet in de hemel
date:   07/11/2021
---

God is een God van liefde. De liefde is het allesomvattende principe van zijn karakter en het is tevens het fundament van zijn heerschappij. God verlangt ernaar dat wij zijn liefde beantwoorden en daarom heeft Hij ons geschapen als morele wezens met de vrijheid om in moreel opzicht te kiezen. Die vrijheid is onlosmakelijk verbonden met liefde. In het principe van morele vrijheid staat de morele wet centraal. Subatomaire deeltjes, de golven van de zee en kangoeroes die tot op zekere hoogte worden aangestuurd door een natuurlijke wet, leven de morele wet niet na en hebben deze ook niet nodig. Dat is wel het geval voor morele wezens. Daarom heeft God zelfs in de hemel een morele wet voor de engelen.

`Lees Ezechiël 28:14-17. Hier komt de val van Lucifer in de hemel ter sprake. ‘Het kwaad kreeg vat op hem’ en ‘hij zondigde’. Wat zegt het woordgebruik en de wetenschap dat dit in de hemel plaatsvond ons over het bestaan van een morele wet in de hemel?`

De termen ‘kwaad’ en ‘zondigen’ worden gebruikt als het om ons mensen gaat. Toch gebruikt de Schrift dezelfde woorden om te beschrijven wat er in de hemel gebeurde. Dat is ook een deel van de schepping . Hieruit kunnen we opmaken wat er zowel in de hemel als op de aarde is.

`Lees Romeinen 7:7. Waarom geldt dit principe, op z’n minst in theorie, ook voor de hemel, waar eveneens morele wezens zijn, zoals engelen?`

Ellen White legt het zo uit: ‘De wil van God is omschreven in de richtlijnen van zijn heilige wet. De beginselen van deze wet gelden ook in de hemel. De hoogste kennis die de hemelse engelen kunnen ontvangen is het kennen van Gods wil en zich houden aan die wet is de hoogste opdracht die zij kunnen vervullen.’ (Ellen White, Christen-zijn op de manier van Jezus, p. 106) In de hemel of op de aarde, het maakt geen verschil: zolang er morele wezens zijn, zal God een morele wet hebben om hen te leiden. De overtreding van die wet is zonde, zowel in de hemel als op de aarde.

`Waarom is het bestaan van een morele wet onlosmakelijk verbonden met het bestaan van morele wezens? Wat zou, zonder die wet, bepalen wat moreel is en wat niet?`