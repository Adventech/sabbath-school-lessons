---
title:  De wet in Deuteronomium
date:   08/11/2021
---

Het Hebreeuwse volk, Gods uitverkoren volk, stond aan de grenzen van Kanaän. Ze stonden op het punt het land te beërven dat God hun had beloofd. In Deuteronomium staan de laatste instructies van Mozes aan de Hebreeërs voordat ze het land binnengingen. Dat hebben we gezien. Daar hoorden ook de geboden bij om te gehoorzamen.

`Lees Deuteronomium 4:44; 17:19; 28:58; 30:10; 31:12; 32:46; 33:2. Wat komt hier telkens weer naar voren en waarom is juist dit zo belangrijk voor het volk?`

Zelfs een vluchtig doorbladeren van Deuteronomium maakt duidelijk hoe belangrijk gehoorzaamheid aan de wet was voor Israël. Het behoorde eigenlijk tot de verplichtingen van het verbond. God had zoveel voor hen gedaan en zou dat blijven doen. Dat waren dingen die ze op eigen kracht niet konden verrichten en die ze evenmin verdienden. Dat is wat genade inhoudt: God geeft ons wat we niet verdienen. Wat Hij als reactie daarop vraagt, is gehoorzaamheid aan zijn wet. Dat is nu niet anders. Gods genade redt ons, los van de werken van de wet: ‘Ik heb u er immers op gewezen dat een mens wordt vrijgesproken door te geloven, en niet door de wet na te leven.’ (Romeinen 3:28) Gehoorzaamheid aan de wet is onze reactie daarop. We proberen niet daardoor gered te worden: ‘Daarom is voor Hem geen sterveling onschuldig omdat hij de wet naleeft, want juist de wet leert ons de zonde kennen.’ (Romeinen 3:20) Het vloeit voort uit de verlossing die ons genadig is geschonken. ‘Als je Mij liefhebt, houd je dan aan mijn geboden.’ (Johannes 14:15)

Deuteronomium is één groot leerboek over wet en genade. God verlost ons door genade en doet voor ons wat wij zelf niet kunnen doen. Israël had ook niet op eigen kracht uit Egypte kunnen wegkomen. In reactie daarop leven we, uit geloof, in gehoorzaamheid aan Hem en aan zijn wet. Vanaf de val van Adam tot degenen die de tijd van benauwdheid en het merkteken van het beest zullen meemaken, zijn er mensen die ‘zich houden aan Gods geboden en aan de trouw van Jezus’ (Openbaring 14:12). In Gods relatie met zijn verbondsvolk staan wet en genade centraal. Gods genade vergeeft het ons dat wij zijn wet hebben overtreden en Gods genade helpt ons ook om zijn wet te gehoorzamen. Die gehoorzaamheid komt voort uit onze verbondsrelatie met Hem.

`Hoe vermijden we de valkuil van wetticisme door onze gehoorzaamheid aan die wet?`