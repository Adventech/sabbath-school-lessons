---
title:  Niet uw eigen rechtvaardigheid
date:   11/11/2021
---

In feite draait het christelijk geloof en elke andere Bijbelse godsdienst om het verheven thema van rechtvaardigmaking door het geloof. ‘Want wat zegt de Schrift? ‘Abraham vertrouwde op God, en dat werd hem als een daad van gerechtigheid toegerekend.’ (Romeinen 4:3)

In een welbekende uitspraak legt Ellen White het als volgt uit: ‘”Wat is rechtvaardigmaking door het geloof?” Het is het werk van God, die de heerlijkheid van de mens in het stof legt, en die voor de mens doet, wat de mens niet bij machte is voor zichzelf te doen. Wanneer de mensen hun eigen nietigheid zien, zijn ze voorbereid om te worden bekleed met de gerechtigheid van Christus.’ ( Ellen White, Het geloof waardoor ik leef (15 april), p. 111)

Bedenk wie God is en hoe heilig Hij is en hoe onheilig wij zijn in vergelijking met Hem. Dan lijdt het geen twijfel dat wij alleen gered worden door een wonderbare daad van genade. Zo is het ook gegaan: die genadedaad vindt plaats aan het kruis, toen Christus, die zondeloos was, stierf voor de zonden van schuldigen.

`Lees Deuteronomium 9:1-6 met dit thema in uw achterhoofd. Wat zegt Mozes hier tot het volk dat op een dramatische wijze de realiteit van Gods genade laat zien voor degenen die dat niet waardig zijn? Hoe komt het principe van rechtvaardigmaking door het geloof naar voren?`

Deuteronomium 9:5 vat kort maar krachtig samen wat Paulus leerde over het evangelie: God verlost u niet ‘door uw eigen rechtvaardigheid of uw zuivere geweten’. Hij verlost u door de beloften die ‘het eeuwig evangelie’ met zich meebrengt (Openbaring 14:6). Die beloften worden ons niet gegeven ‘op grond van onze daden, maar omdat Hij daartoe uit genade besloten had. Deze genade was ons al vóór alle tijden gegeven in Christus Jezus’ ( 2 Timoteüs 1:9, zie ook: Titus 1:2). Als deze belofte ons ‘vóór alle tijden’ geschonken is, dan kan het niet zijn gebaseerd op onze werken. Wij waren er immers nog niet ‘vóór alle tijden’ en deden dus ook nog niets.

Ondanks onze fouten, tekortkomingen en koppigheden zal de Heer dit wonderlijke werk desalniettemin voor ons en in ons verrichten. Op grond daarvan draagt de Heer u op Hem en zijn wetten gehoorzaam te zijn. De belofte is al gegeven en in vervulling gegaan: onze daden en gehoorzaamheid resulteren niet in onze verlossing, zelfs niet als ze toereikend zouden zijn (wat ze niet zijn), Ze zijn het gevolg van onze verlossing. Door genade heeft de Heer ons verlost. Vanaf dat moment geldt dat wij, met zijn wet in ons hart geschreven en door de kracht van zijn Geest, op weg gaan en dat we zijn wet gehoorzamen.
