---
title:  Zendingsbericht
date:   12/11/2021
---

#### Verloren lam

_Japan, 13 november_

Chie Chinyama (43)

De coronapandemie heeft me ontzettend ontmoedigd. Mijn man en ik hebben de leiding over een Engelse taalschool in Osaka, een stad met zo’n 2,7 miljoen inwoners in Japan. De school moest haar deuren sluiten vanwege de pandemie. Voordat de Japanse overheid de noodtoestand uitriep, hadden we het systeem voor online lessen net rond en wonder boven wonder is het ons gelukt om negentig procent van onze studenten te behouden.

Ik was nog het meest verbaasd door een oud-student, een zestigjarige vrouw genaamd Chikako, die contact met mij opnam tijdens de piek van de pandemie in Japan. We zijn al dertien jaar met elkaar bevriend, maar twee jaar geleden verloren we elkaar uit het oog. Toen ik op een dag naar huis liep vanaf mijn kantoor, kreeg ik een berichtje van haar via Facebook Messenger. ‘Ik wil jouw kerk bezoeken, al grijpt het virus nog steeds om zich heen’, schreef ze.

Chikako was geen christen. Het verbaasde me dat ze meer over Jezus wilde weten en korte tijd spraken we via de mail over het christendom en over hoe ik christen was geworden. We kwamen overeen dat we elkaar op zaterdag zouden ontmoeten na de eredienst. Bij onze ontmoeting vertelde ik haar het verhaal over het verloren schaap. Ze luisterde heel aandachtig naar Jezus’ woorden: ‘Als iemand van u honderd schapen heeft waarvan er één verloren is geraakt, laat hij dan niet de negenennegentig andere in de woestijn achter om naar het verdwaalde dier op zoek te gaan tot hij het gevonden heeft? En als hij het gevonden heeft, legt hij het vol vreugde op zijn schouders en gaat hij naar huis. Daar roept hij zijn vrienden en buren bijeen en zegt tegen hen: “Deel in mijn vreugde, want ik heb het schaap gevonden dat verdwaald was.” Ik zeg u: zo zal er in de hemel meer vreugde zijn over één zondaar die tot inkeer komt dan over negenennegentig rechtvaardigen die geen inkeer nodig hebben.’ (Lucas 15:4-7)

Meteen herkende Chikako zichzelf in het verloren schaap. Ze zei dat Jezus haar vele jaren had geroepen om Hem te volgen, maar ze had die beslissing willen nemen op haar eigen tijd. Ik stond paf door wat ze daarna zei. ‘Ik weet dat Jezus mij als een verloren schaap heeft opgezocht en ik heb Hem steeds genegeerd’, zei ze. ‘Van nu af aan negeer ik Hem niet langer en wil ik me laten dopen’. Ik wist honderd procent zeker dat de heilige Geest aan haar hart had gewerkt, helemaal tijdens de pandemie, en met veel plezier deelde ik het onderricht en de liefde van Jezus met haar.

Na die tijd hebben we nog een paar keer afgesproken. Op een sabbat hadden we het er juist over waarom Jezus aan het kruis stierf en ze werd geraakt door het verhaal over de dief aan het kruis die op het laatste moment ervoor koos om te sterven als oprechte gelovige in Jezus. Het ontroerde Chikako dat Jezus altijd liefheeft en klaarstaat om te vergeven. Ze realiseerde zich dat ze zich leeg voelde, al had ze er alles aan gedaan om op eigen initiatief vreugde en vrede te vinden. ‘Ik wil net zo zijn als de dief aan het kruis, ik wil Jezus aanvaarden’, zei ze.

Het coronavirus zet ons leven misschien op de kop, maar het weerhoudt Jezus er niet van om mensen tot zich te trekken. Hij zegt, ‘Maar Ik heb ook nog andere schapen, die niet uit deze schaapskooi komen. Ook die moet Ik hoeden, ook zij zullen naar mijn stem luisteren: dan zal er één kudde zijn, met één Herder (Johannes 10:16). Jezus werkt in ons leven, al zien of voelen we dat niet. Jezus roept ons bij onze naam en zal ons verlossen als we ons aan Hem overgeven.

Door COVID-19 speelt digitaal werk, zoals Chie die online Engelse lessen geeft, een nog veel belangrijkere rol in de verspreiding van het evangelie. Een deel van de opbrengst deze dertiende sabbat is bestemd voor een project dat Japanse mensen, en vooral jongeren, helpt om via internet over Jezus te leren. Dank u wel voor uw voornemen om veel te geven. 