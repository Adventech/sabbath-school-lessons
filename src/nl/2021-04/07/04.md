---
title:  Letov laach
date:   09/11/2021
---

In hun pogingen de Bijbel te verwerpen, wijzen sceptici vaak op de harde uitspraken van God in het Oude Testament. Ze benadrukken dat de God van het Oude Testament hardvochtig, wraakzuchtig en gemeen was, vooral in tegenstelling tot Jezus. Dit argument is niet nieuw, maar het is nog net zo fout als eeuwen geleden toen het voor het eerst werd aangedragen. Keer op keer geeft het Oude Testament te kennen dat de Heer van Israël hield en slechts het beste voor hen wilde. Die liefde komt duidelijk naar voren in het boek Deuteronomium.

`Lees Deuteronomium 10:1-15. Wat is het directe verband waarin deze verzen staan? Wat leren deze teksten ons over Gods houding ten opzichte van zijn volk, zelfs nadat ze hadden gezondigd? Wat leren ze ons dus over genade?`

Deze teksten stralen aan alle kanten de genade en liefde uit die God voor Israël koesterde. Let vooral op vers 12-13. In feite is het één lange zin, een vraag, en die vraag is heel eenvoudig: ‘Is er iets anders dat Ik, de Heer, van je verlang ... dan dat je in mijn wegen wandelt, Mij liefhebt, Mij dient en je voor je eigen bestwil aan mijn regels houdt?’ In het Hebreeuws staan de woorden ‘jou’ en ‘jij’ uitsluitend in het enkelvoud. God richtte zich zeker ook tot het volk als geheel. Toch zouden zijn woorden hun doel missen als de mensen er niet individueel toe kwamen ze te gehoorzamen. Een keten is immers zo sterk als de zwakste schakel. De Heer had een ieder persoonlijk op het oog toen Hij sprak tot het volk Israël.

We mogen het einde van vers 13 ook niet over het hoofd zien: houd je letov laach aan deze regels. Dat wil zeggen ‘voor je eigen bestwil’. God draagt het volk met andere woorden op te gehoorzamen omdat dit in hun eigen belang is. God had hen geschapen, Hij hield hen in leven, Hij weet wat het beste voor hen is en Hij heeft het beste met hen voor. Gehoorzaamheid aan zijn wet, aan zijn Tien Geboden, kan alleen in hun voordeel werken.

De wet wordt vaak vergeleken met een omheining, een beschermende muur. Door binnen die muur te blijven, worden zijn volgelingen beschermd tegen een stortvloed aan ellende. Die zou anders over hen heen komen en hen vernietigen. Kort samengevat: God gaf zijn wet uit liefde aan zijn volk en gehoorzaamheid aan zijn wet is ‘voor ons eigen bestwil’.

`Waaruit kunnen wij afleiden dat gehoorzaamheid aan Gods wet inderdaad ‘voor ons eigen bestwil’ is?`
