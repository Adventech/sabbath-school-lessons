---
title:  Een slaaf in Egypte
date:   10/11/2021
---

In het boek Deuteronomium komt één thema herhaaldelijk terug: dat de Heer zijn volk Israël bevrijdt uit het land Egypte. Keer op keer worden ze eraan herinnerd wat God voor hen heeft gedaan: ‘En de HEER bevrijdde ons uit Egypte, met sterke hand en opgeheven arm, op angstaanjagende wijze, met tekenen en wonderen.’ (Deuteronomium 26:8, zie ook: Deuteronomium 16:1-6) In het hele Oude Testament dient het verhaal over de uittocht als een voorbeeld van de machtige wijze waarop God door zijn genade de Egyptische slavernij en onderdrukking tot een einde bracht: ‘Ik heb je weggeleid, bevrijd uit de slavernij in Egypte.’ ( Micha 6:4) Ook in het Nieuwe Testament is dit beeld aanwezig. De uittocht uit Egypte door Gods grote macht, staat daar symbool voor de verlossing door geloof in Christus: ‘Door het geloof kon het volk door de Rode Zee trekken als over droog land; toen de Egyptenaren dat ook probeerden werden ze verzwolgen.’ (Hebreeën 11:29, zie ook: 1 Korintiërs 10:1-4)

`Lees Deuteronomium 5:6-22. Mozes herhaalt de wet, de Tien Geboden, de meest fundamentele bepaling in hun verbond met de Heer. Let op het vierde gebod en de reden daarvoor. Hoe openbaart wat hier staat de realiteit van wet en genade?`

Mozes herhaalt het reeds gegeven gebod om op de zevende dag, de sabbat, te rusten. Hij voegt daar wel een bepaalde nadruk aan toe. Het is weliswaar in steen vastgelegd in Exodus, maar toch weidt Mozes uit over hetgeen hun al was gegeven. Neem de sabbat in acht, niet alleen om de schepping te gedenken maar ook om de bevrijding uit Egypte in gedachten te houden. Gods genade had hen bevrijd uit Egypte en bood hun rust aan van hun inspanningen (Hebreeën 4:1-5; Openbaring 14:13). In reactie op de genade die God hun geschonken had, moesten ze die genade doorgeven aan anderen.

Om die reden is de sabbat van de zevende dag niet slechts een krachtig symbool van de schepping maar ook een belangrijk teken van verlossing en genade. Iedereen die tot het huisgezin behoorde, mocht uitrusten. Dat gold niet alleen voor de kinderen, maar ook voor de slaven, de dieren en zelfs de vreemdelingen onder hen. De sabbat breidde de genade uit die aan de Joden was gegeven naar andere mensen, zelfs naar hen die geen deel waren van het verbondsvolk. De sabbat staat in het hart van Gods wet. Wat God uit genade voor hen had gedaan, moesten zij ook voor anderen doen. Zo simpel is het.

`Lees Matteüs 18:21-35. Hoe wordt de les van deze gelijkenis zichtbaar in het sabbatsgebod, zoals dat in Deuteronomium wordt benadrukt?`
