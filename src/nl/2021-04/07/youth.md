---
title:  Jongeren les
date:   12/11/2021
---

### Wet en genade

#### Opdracht van de vorige week

`Wie is God voor jou?`

#### Lees samen

Deuteronomium 10:1-16

#### Ijsbrekervraag

`Noem een regel die je (thuis) hebt overtreden. Kreeg je een tweede kans?`

#### Inspiratie

‘Ik verzeker jullie: zolang de hemel en de aarde bestaan, blijft elke jota, elke tittel in de wet van kracht, totdat alles gebeurd zal zijn.’ (Matteüs 5:18, NBV.)

#### Behandel de tekst

Het komt nogal eens voor dat de wet van God tegenover zijn genade wordt geplaatst alsof er een tegenstelling zou zijn. In het Oude Testament zou dan de wet centraal staan en in het Nieuwe Testament de genade die we hebben ontvangen van Messias Jezus door zijn leven, sterven en opstanding. Dit is echter een schijnbare tegenstelling. Gods wet sluit zijn genade niet uit en omgekeerd, de genade en verlossing in Jezus Christus plaatst de wet van God niet buiten werking. Er zijn zoveel teksten in het Oude Testament waarin God zijn genade toont en mensen vergeeft en nieuwe kansen biedt. Denk bijvoorbeeld aan de inwoners van Nineve (zie les 12 van het vorig kwartaal). En wat te denken van het volk Israël dat keer op keer tegen God inging en toch weer door Hem werd vergeven. Daarnaast geeft Jezus in het Nieuwe Testament juist aan dat zijn leven niet een einde betekent van Gods wet, maar er de vervulling van is. Hij zei: ‘Denk niet dat Ik gekomen ben om de Wet of de Profeten af te schaffen, maar om ze tot vervulling te brengen.’ (Matteüs 5:17)

#### Gespreksvragen naar aanleiding van de tekst

`Welke opdracht geeft God aan Mozes? (Deuteronomium 10:1) Wat doet God daarmee? (verzen 2-4)`

`Waarom is het belangrijk dat God de auteur van de tien belangrijkste regels is? (vers 4)`

`Wat heeft Mozes met die twee stenen platen gedaan? (verzen 3-5) Welke ‘kist’ wordt hier bedoeld? (vers 8)`

`Wie moesten die kist dragen? Waarom zij? (vers 8)`

`Welke taken kregen die priesters nog meer? (verzen 8-9) Wat bezitten zij niet en waarom niet?`

`Met welk doel geeft God regels en wetten? (verzen 12-16)`

`Hoe toon je eerbied voor God?`

#### Opdracht

`Wat is volgens jou het doel van de Tien Geboden?`