---
title:  Zendingsbericht
date:   03/12/2021
---

#### SOS-Zendeling

_Zuid-Korea, 4 december_

Jang So-hee (19)

Als tiener droomde ik ervan om zendelinge te worden. Maar hoe kon ik dat worden? Mijn vader overleed toen ik nog heel jong was en naast mijn moeder kende ik verder geen christenen. Onze familieleden waren sjamanen en aanbaden onze voorouders in mijn geboorteplaats in Zuid-Korea. Op een dag zei moeder dat ze goed nieuws had. ‘Ik ken een professor die zendelingen naar andere landen stuurt en hij wil graag met je praten over je grote wens’, vertelde ze.

Ik was dolgelukkig en maakte een afspraak met de professor. Toen ik een paar dagen later naar de afspraak wandelde, liep ik langs een groep tieners die T-shirts droegen met de letters ‘SOS’ erop. Ze nodigden me uit om een evangelisatiebijeenkomst bij te wonen voor studenten in een nabijgelegen adventkerk. Ik hield van de kerk en enthousiast liep ik met de studenten mee naar hun mooie houten kerkgebouw. Toen de predikant te weten kwam dat ik christen was, vroeg hij me wat ik wist over de sabbat. Ik aanbad op zondag. De predikant legde me uit wat de sabbat van de zevende dag inhield. Terwijl hij dat deed, werd mijn hart warm.

Op dat moment ging mijn telefoon. De professor belde en zei dat hij op me wachtte. Het was vreemd. Eerst had ik zo graag met hem willen praten, maar de woorden van de predikant deden me nog veel meer. Ik verplaatste de afspraak met de professor naar de volgende dag. Die avond leerde ik over de sabbat, de wederkomst, het oordeel, Gods redding en de grote strijd. Mijn hart stroomde over van blijdschap.

De volgende dag ging ik weer naar de mooie houten kerk om meer te weten te komen over de Bijbel. In de tussentijd belde de professor me opnieuw en ik zei hem dat ik de Bijbel ijverig bestudeerde in een adventkerk. Boos zei hij tegen me dat ware christenen er niet dezelfde leerstellingen op nahouden als de adventisten en hij legde me uit om welke leerstellingen het dan ging. De predikant, die vlakbij me zat, ving het gesprek op. Hij merkte op dat de leerstellingen van de professor klonken als de christelijke groepering die verkondigt dat de heilige Geest zelf hun leider is. We zochten het uit en kwamen tot de ontdekking dat niet alleen de professor die groepering aanhing, ook mijn moeder maakte er onderdeel van uit.

Het deed me pijn en ik was er ontdaan door dat mijn moeder me op een slinkse manier in de groep had willen krijgen. Ik smeekte haar om de Bijbel te mogen bestuderen met de adventistische predikant, maar ze weigerde vurig. Ik wist niet goed wat ik nou moest doen. De predikant stelde voor dat ik me in zou schrijven aan de Sahmyook Adventist University. ‘Daar kun je de Bijbel verder bestuderen en je moeder naar de waarheid leiden’, zei hij. Mijn moeders woede nam af in de tijd dat ik aan de universiteit studeerde. Ik deelde met haar wat ik te weten kwam en liet expres wat Bijbelstudiematerialen door het huis slingeren. Langzaamaan begon ze adventistische lezingen op YouTube te kijken en las ze adventistische tijdschriften. Door de genade van God haalde ik in 2020 mijn universiteitsgraad.

Tot een bijeenkomst van haar groepering in een megaverspreider van het coronavirus veranderde, wat tot één van de ergste viruspieken in Zuid-Korea heeft geleid. Duizenden mensen, inclusief mijn moeder, werden besmet. Gelukkig herstelde ze snel, maar de kerk van de groepering werd gesloten en haar leden mochten niet meer samenkomen. Ik geloof dat God zich steeds meer kenbaar maakt aan mijn moeder. Ik houd van Jezus’ woorden, ‘De Mensenzoon is gekomen om te zoeken en te redden wat verloren was’ (Lucas 19:10). Dit vers gaat over mij. Als ik terugkijk op de tijd die geweest is, kan ik zien dat Iemand ervoor gezorgd heeft dat ik die SOS-zendelingen ontmoette en de waarheid over mijn moeder ontdekte. ‘SOS’ staat voor ‘Salvation [Redding], Only Jesus [Jezus Alleen], Service [Dienstwerk]’ en het is mijn verlangen om een SOS-zendeling te worden voor mijn moeder en de wereld. Dit plan is het antwoord op mijn droom 
