---
title:  Verzadigd en voldaan
date:   01/12/2021
---

Een kerkbestuurder vertelde dat hij jaren geleden met zijn vrouw op een vliegveld was geland en een deel van zijn bagage was kwijtgeraakt. ‘Daar bij de bagageband en waar iedereen bij was, knielden we neer en gingen in gebed om de Heer te vragen of onze verloren bagage gevonden mocht worden.’ Dat gebeurde vele jaren later nog een keer. Ze kwamen aan op het vliegveld, maar een deel van hun bagage ontbrak. Hij vertelde wat er toen gebeurde. ‘Maak je geen zorgen’, zei hij tegen zijn vrouw. ‘We zijn ervoor verzekerd’.

`Lees Deuteronomium 8:7-18. Houd het bovenstaande verhaal in gedachten. Waarvoor waarschuwt de Heer zijn volk en welke les kunnen wij leren uit deze teksten?`

Bedenk wat ze zouden ontvangen als ze de Heer trouw waren. Ze kregen een prachtig en rijk land in bezit, ‘een land waar u niet slechts schamel brood zult eten, maar waar het u aan niets zal ontbreken’ (Deuteronomium 8:9). Ze zouden daarnaast ook uitzonderlijk worden gezegend in dat land: schapen en runderen, goud, zilver en schitterende huizen. Ze ontvangen alle materiële rijkdom die dit leven te bieden heeft. Maar wat dan ...? Ze kregen dan ook te maken met het gevaar waar weelde en materiële voorspoed altijd voor zorgt: vergeten dat ‘het de HEER, uw God, is die u in staat stelt om die welvaart te verwerven’ (Deuteronomium 8:18). Dat gebeurt niet direct maar als de jaren voorbijgaan en ze alles bezitten wat hun hartje begeert, dan vergeten ze hun verleden. Ze denken dan niet langer aan de manier waarop de Heer hen door ‘die grote, verschrikkelijke woestijn’ heeft geleid (Deuteronomium 1:19). Ze zullen echt gaan denken dat hun eigen intelligentie en talenten hen in staat hebben gesteld zo succesvol te zijn.

Juist daarvoor waarschuwt de Heer hen. Als je vooral de latere profeten leest, zie je helaas dat dit ook echt zo gebeurt. Te midden van hun voorspoed draagt Mozes het volk dus op om niet te vergeten dat alleen de Heer dit voor hen heeft gedaan. Hij moedigt hen aan om niet misleid te worden door de materiële zegeningen die Hij hun heeft gegeven. Eeuwen later waarschuwde Jezus zelf voor ‘de verleiding van de rijkdom’ in de gelijkenis van de zaaier (Marcus 4:19).

`Hoeveel geld en materiële bezittingen we ook hebben, we zijn allemaal mensen die uiteindelijk zullen sterven. Wat leert ons dit over de gevaren van rijkdom, in de zin dat rijkdom ervoor kan zorgen dat we uit het oog verliezen dat God de enige is die de macht heeft om de dood te doorbreken?`

`Deuteronomium 8:7-18 Waarvoor waarschuwt de Heer zijn volk en welke les kunnen wij hieruit leren?`
