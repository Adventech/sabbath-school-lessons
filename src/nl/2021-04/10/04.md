---
title:  Zorg ervoor ... dat je het niet vergeet
date:   30/11/2021
---

`Lees Deuteronomium 4:9,23. Wat wil de Heer dat het volk doet en waarom is het zo belangrijk dat zij hiertoe worden geroepen?`

Twee werkwoorden luiden deze verzen in: ‘zorg dragen voor’ en ‘vergeten’. De Heer geeft hun het volgende mee: draag er zorg voor dat je het niet vergeet. Vergeet niet wat de Heer voor jullie heeft gedaan en houd het verbond dat Hij met jullie heeft gesloten in gedachten. Het werkwoord ‘zorg dragen voor’ is in de grondtekst sjamar en dat wordt in een andere vorm ook gebruikt in Deuteronomium 4:9. Daar is het vertaald met ‘wees gewaarschuwd’. Dat woord vind je overal in het Oude Testament. Het betekent zoiets als ‘bewaren’, ‘opletten’, ‘behouden’ of ‘waken over’. Het opvallende is dat de Bijbel dit werkwoord al noemt voordat de zondeval had plaatsgevonden. Dat is op het moment dat de Heer de mens opdroeg over de tuin ‘te waken’ die Hij had gegeven (Genesis 2:15). Hier spoort de Heer ieder individu van het volk persoonlijk aan om over zichzelf te waken, want het werkwoord staat in het enkelvoud. Ze moeten ervoor zorgen dat ze het niet vergeten. Dit ‘vergeten’ heeft niets te maken met geheugenverlies ook al kon dat gebeuren in de loop van de tijd en bij nieuwe generaties. Het ging erom dat ze niet nalatig werden wat betreft hun verbondsverplichtingen. Ze moesten niet uit het oog verliezen wie ze waren en wat dat betekende voor de manier waarop ze zich behoorden te gedragen tegenover God, tegenover andere Hebreeërs, tegenover de vreemdelingen in hun midden en tegenover de volkeren rondom hen.

`Lees Deuteronomium 4:9 (Zie ook: Deuteronomium 6:7 en 11:19). Let op het laatste deel van het vers. Ze moeten alle waarschuwingen doorvertellen. Waarom helpt dit om die waarschuwingen niet te vergeten?`

Mozes zegt het volk eerst dat ze alles in gedachten moeten houden, ze mochten niet ‘vergeten wat ze met eigen ogen hadden gezien’. Het is geen toeval dat hij hun daarna opdraagt deze dingen te onderwijzen aan de volgende generaties. Hun kinderen moesten hiervan op de hoogte werden gebracht. Door keer op keer te vertellen wat God voor hen had gedaan, zou het volk die dingen niet vergeten en dat was het allerbelangrijkste. Is er een betere manier om te onthouden wat de Heer heeft gedaan voor zijn uitverkoren volk?

`Waarom is het niet alleen goed voor de ander die luistert naar je ervaring met de Heer, maar ook voor jezelf? Hoe helpt het geven van jouw getuigenis over Gods leiding ervoor dat jij het ook niet vergeet?`

`Deuteronomium 4:9,23 Wat moeten we nooit vergeten en wat helpt ons onthouden ?` 