---
title:  Bedenk dat u zelf slaaf bent geweest
date:   02/12/2021
---

`Lees Deuteronomium 5:15; 6:12; 15:15; 16:3,12 en 24:18,22. Wat wilde de Heer dat het volk vooral niet zou vergeten en waarom was dat? `

Zoals we hebben gezien, wijst het Oude Testament er steeds weer op dat de Heer het volk in gedachten telkens laat terugkeren naar de Exodus en naar de wonderbaarlijke manier waarop God hen uit Egypte bevrijdde. Tot op de dag van vandaag, nu duizenden jaren later, vieren praktiserende Joden het Pesachfeest, om te gedenken wat de Heer voor hen heeft gedaan. ‘Ook als u eenmaal in het land bent dat de Heer u zal geven, zoals Hij heeft beloofd, moet u dit gebruik in ere houden. En als uw kinderen dan vragen: ‘Wat betekent dit gebruik?’ antwoord dan: ‘Wij brengen de HEER een pesachoffer omdat Hij de huizen van de Israëlieten voorbij is gegaan toen Hij de Egyptenaren strafte; ons heeft Hij gespaard’ (Exodus 12:25-27). Voor kerken is Pasen een symbool van de bevrijding die ons in Christus wordt aangeboden: ‘Ons pesachlam, Christus, is geslacht.’ (1 Korintiërs 5:7)

`Lees Efeziërs 2:8-13. Wat mogen de niet-Joodse gelovigen nooit vergeten? Waarom komt dit overeen met hetgeen Deuteronomium de Hebreeërs inprentte?`

Paulus wilde ervoor zorgen dat deze mensen bleven denken aan wat God voor hen had gedaan in Christus, waarvan Hij hen had gered en wat ze nu bezaten door Gods genade voor hen. Net als de kinderen van Israël was er niets in wat ze deden of waren dat hen tot aanbeveling strekte bij God. Dat was alleen mogelijk door Gods genade die aan hen werd geschonken, ook al waren ze ‘niet betrokken bij de verbondssluitingen’. Dat maakte hen tot wie ze waren in Christus Jezus. Het is zo belangrijk voor iedereen dat we er altijd aan blijven denken en nooit vergeten wat God voor ons heeft gedaan in Christus. Het doet er niet toe om wie het gaat, Joden in de woestijn, christenen in Efeze of zevende- dagsadventisten ergens op deze wereld. Daarom luiden deze woorden als volgt: ‘Het zou goed zijn als wij dagelijks een uur zouden besteden aan het overdenken van het leven van Christus. We zouden punt voor punt moeten overdenken en onze verbeelding laten gaan over elk toneel, vooral over de laatste dagen van zijn leven. Als wij op deze wijze stilstaan bij zijn grote offerande voor ons, zal onze liefde verlevendigd worden en zullen we meer met zijn Geest vervuld worden.’ (Ellen White, De wens der eeuwen, p. 59)

`Deuteronomium 5:15; 6:12; 15:15; 16:3,12 en 24:18,22 Wat moest het volk vooral niet vergeten en waarom was dat?`
