---
title:  Verdieping
date:   03/12/2021
---

### Denk eraan, vergeet het niet

Deuteronomium 8:7-18

#### IJsbrekervraag

`Wat is de mooiste herinnering die je ooit hebt gehad, en waarom zou je die nooit willen vergeten?`

#### Ik Verken

Het volk Israël staat op het punt het beloofde land binnen te trekken. Veertig jaar hebben ze door de woestijn gezworven. In Deuteronomium 1-3 geeft Mozes een samenvatting van die reis. Vanaf hoofdstuk vier praat Mozes over de richtlijnen van God met in hoofdstuk 5 nogmaals de tien geboden, en in hoofdstuk 6:4 de geloofsbelijdenis: ‘Luister, Israël: de HEER, onze God, de Heer is de enige!’ In hoofdstuk 7 volgen de richtlijnen voor omgang met andere volken en in hoofdstuk 8 staat de opdracht om eraan te denken en God niet te vergeten. Mozes kent zijn mensen. Als het goed gaat, vergeten ze God en daarom wil God het volk Israël daar van te voren al op wijzen.

#### Ik Bestudeer

In Deuteronomium 8:1-6 vertelt Mozes waar die veertig jaar voor waren bedoeld, namelijk om Gods macht te leren zien. Dat gebeurde door het geven van het manna (vers 3), het feit dat hun kleren niet versleten raakten en dat ze geen dikke voeten kregen (vers 4). In Deuteronomium 8:7-10 vertelt God wat ze kunnen verwachten in Israël: rijke opbrengst van het land en zelfs ijzer en koper. Deuteronomium 8:11-18 gaat over wat voorspoed met een mens doet. Mensen kunnen gemakkelijk hoogmoedig worden als ze veel geld hebben en dan vergeten ze God. Hier vertelt Mozes het volk dat ze dat moeten gaan voorkomen.

`Maak een lijstje van alle dingen die God voor het volk heeft gedaan in 8:1-4, en maak een lijstje met alle dingen die ze gaan krijgen in het beloofde land in 8:5-10. Leg die twee lijsten naast elkaar. Wat valt je op?`

`Beschrijf het proces dat Mozes laat zien: wat gebeurt er als je rijk wordt? 8:11-18.`

`Welke dingen uit het verleden moeten hen helpen om niet hoogmoedig te worden? Maak een lijst`

`Wat wil God eigenlijk? zie vers 16. Waarom wil God dat? Zie vers 18.`

`Hoe zou de relatie tussen God en de mensen moeten zijn volgens Mozes? Hoe zou je vervolgens naar rijkdom, succes en voorspoed moeten kijken?`

`Openbaring 14:12 Waar komt het op aan?`

#### Ik Pas Toe

De Bijbel krijgt meer betekenis wanneer we de oude verhalen op ons eigen leven gaan toepassen. Dat kan best heel confronterend zijn. Wij denken nu zo anders dan vroeger. Toch zijn er misschien ook wel dingen waar we iets aan kunnen hebben.

`Welke herinneringen heb jij aan het ingrijpen van God in jouw leven? Hoe vaak denk je daaraan terug. Helpt het je om dicht bij God te blijven en hem niet te vergeten?`

`Wat doet rijkdom of het gebrek daaraan met jou?`

`Is rijkdom verkeerd? Hoe kun je met rijkdom omgaan en God niet vergeten?`

`Mag je trots zijn op wat je hebt bereikt? Waarom wel, waarom niet?`

`Geloof je het als mensen bij alles in hun leven zeggen: ‘Met Gods hulp.’ Heeft dat nog inhoud? Wat zou je dan moeten doen?`

`Hoe ga jij om met de Bijbelse feesten? Gebruik je die om te denken aan wat God heeft gedaan, of is het alleen maar een vrije dag? Bespreek met elkaar hoe je de feesten een Bijbelse inhoud kunt geven, iedere keer weer.`

#### Ik bid …

Goede God, U geeft veel meer dan wij beseffen of kunnen waarnemen. Ik dank u voor alles wat U mij geeft. U bent trouwer dan wij beseffen en klopt iedere dag aan de deur van mijn hart en ik dank U voor uw trouw. Help mij dicht in uw nabijheid te mogen komen om uw vrede en liefde te ervaren.