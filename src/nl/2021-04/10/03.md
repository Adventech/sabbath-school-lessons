---
title:  Over lang vervlogen dagen
date:   29/11/2021
---

In Deuteronomium 4 hebben we gelezen over de geweldige aansporingen die de Heer zijn volk geeft door Mozes wat betreft de geweldige voorrechten die zij als Gods uitverkoren volk hadden ontvangen. Hij had hen uit Egypte verlost ‘met grootse daden, met tekenen en wonderen en felle strijd, met sterke hand en opgeheven arm, en op angstaanjagende wijze – zoals u met eigen ogen de HEER, uw God, in Egypte hebt zien doen’ (Deuteronomium 4:34). God deed dus niet alleen iets ontzagwekkends voor jullie, Hij deed dat ook op een manier die jullie moet helpen de grootse daden nooit te vergeten die Hij voor jullie heeft verricht.

`Lees Deuteronomium 4:32-39. Waar moesten ze van de Heer aan blijven denken? Waarom was het zo belangrijk dat ze juist aan die dingen zouden denken?`

Mozes wijst het volk op de hele geschiedenis die achter hen ligt. Hij gaat zelfs helemaal terug tot de schepping en stelt hun dan de retorische vraag of God in die geschiedenis ooit iets heeft gedaan zoals Hij dat voor hen deed. Hij spoort het volk eigenlijk aan om vragen te stellen. Om zelf op onderzoek uit te gaan en te zien of de gebeurtenis waar zij getuige van waren zich ooit eerder had voorgedaan. Mozes stelde hun een aantal vragen. Zo probeerde hij het volk ertoe te brengen dat ze zich realiseerden wat de Heer voor hen had gedaan en hoe dankbaar en blij ze moesten zijn met de grote daden die Hij in hun leven had verricht. Daarbij ging het voor Mozes dan vooral om de uittocht uit Egypte en om iets dat misschien nog indrukwekkender was. Dat was het feit dat God tot hen had gesproken vanaf de Sinai. Daardoor konden ze ‘zijn stem vanuit het vuur horen’. (Deuteronomium 4:36)

`Lees Deuteronomium 4:40. Tot welke conclusie moest het volk komen door Mozes’ omschrijving van Gods daden voor hen?`

De Heer deed al die dingen niet zonder reden. Hij had zijn volk verlost en hield zich aan het verbond dat Hij met hen had gesloten. Ze waren uit Egypte bevrijd en stonden op het punt het beloofde land binnen te gaan. God had zijn deel gedaan en nu was het hun beurt om zich aan de afspraak te houden door simpelweg te gehoorzamen.

`Waarom lijkt dit schema op het verlossingsplan zoals het Nieuwe Testament dat beschrijft? Wat heeft Jezus voor ons gedaan en wat zou onze reactie moeten zijn op wat Hij voor ons heeft gedaan? (Zie: Openbaring 14:12)`

`Deuteronomium 4:32-40 Waar moest het volk aan blijven denken en waarom?`
