---
title:  Want welk volk is er zo groot?
date:   30/10/2021
---

### Lezen

Deuteronomium 4:1-9,32-35; Matteüs 15:1-9; 5:13-16; Numeri 25:1-15; 1 Korintiërs 10:13

> <p>Kerntekst</p> 
> ‘En welk volk, hoe groot ook, heeft wetten en regels zo rechtvaardig als het onderricht dat ik u nu geef?’ Deuteronomium 4:8 

De eerste drie hoofdstukken van Deuteronomium zijn in principe een geschiedenisles. Ze zijn bedoeld om het volk te herinneren aan wat ze tot op dat moment hadden meegemaakt. Vanaf hoofdstuk vier verandert de toon van een geschiedenisles meer naar een preek. Het ophalen van alle vroegere gebeurtenissen had niet alleen de liefhebbers van geschiedenis op het oog. Het diende een bepaald doel. Het liet hun namelijk zien dat Gods macht en genade werkzaam was onder het volk en dat de Heer zijn verbond met hen in stand zou houden, ondanks hun fouten.

Het vierde hoofdstuk begint met de Hebreeuwse woorden we’atta Jisraeel en wordt vervolgd door sjema` (luister!). Dat betekent ‘Welnu dan, luister Israël!’. Ze hadden zojuist de meest recente gebeurtenissen in het verleden besproken. Dat was een herinnering aan wat God had gedaan om hen tot dit punt te brengen. Daarom staat er ‘Welnu dan’ en volgt de reactie daarop dat ze moeten doen wat God van hen vraagt (Deuteronomium 4:1; zie ook 10:12).

Dit verklaart ook waarom sjema 'meteen volgt op de woorden ‘Welnu dan’. In dezelfde vervoeging is dit het werkwoord waarmee ook het Sjema' gebed begint. Het betekent ‘hoor’, ‘luister’ of ‘gehoorzaam’. Dat werkwoord wordt door heel Deuteronomium herhaald. Het hoofdstuk begint dus als volgt: ‘Welnu dan Israël, luister naar de wetten en de regels waarin ik u onderwijs en kom ze na.’

_Op sabbat 6 november bespreken we met elkaar deze les._ 
