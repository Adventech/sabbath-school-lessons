---
title:  Zendingsbericht
date:   05/11/2021
---

#### Het evangelie en curryrijst

_Japan, 6 november_

Sara (14)

In Japan gaat Sara elke sabbat naar een adventkerk. Ze is geen adventist. Ook in haar familie komen geen adventisten voor, zelfs geen christenen. Sara gaat elke sabbat naar de kerk om te eten bij een kinderrestaurant dat daar onderdeel van uitmaakt. De veertienjarige tiener is gek op sushi, maar ze geniet vooral van de sabbatten waarop het restaurant curryrijst serveert. Dat is een erg populair gerecht bij Japanse schoolkinderen. Na de lunch luistert ze met andere kinderen naar Bijbelverhalen, zingt liedjes en speelt spelletjes.

Op zesjarige leeftijd ging Sara voor het eerst naar de kerk. Haar alleenstaande moeder stuurde haar daar naartoe om een gezonde maaltijd binnen te krijgen. Het is misschien gek om te denken dat Sara en haar moeder arm zijn. Japan staat wereldwijd bekend als een welvarend land. Desondanks hebben het economische beleid van de overheid en de gevolgen van globalisering voor een groeiende kloof gezorgd tussen rijk en arm. Als gevolg daarvan is er geen absolute armoede, waarbij kinderen sterven van de honger. Er heerst eerder relatieve armoede, waardoor de levensstandaard van kinderen veel lager is dan de gemiddelde levensstandaard en ze achterlopen op de kinderen in welgestelde gezinnen. Dat geldt voor één op de zeven Japanse kinderen. Alleenstaande ouders, zoals Sara’s moeder, hebben een enorme klap gekregen door de relatieve armoede. Deze ouders kunnen hun kinderen geen goede maaltijden geven en zijn niet in staat hen aan naschoolse activiteiten mee te laten doen, zoals muzieklessen of sport. De ouders hebben weinig tijd om hun kinderen te helpen met hun huiswerk en hebben ook het geld niet om een bijlesleraar in te huren, wat de welgestelde gezinnen wel doen.

Leden van een adventkerk merkten de relatieve armoede in hun omgeving op en begonnen gratis lunches weg te geven op sabbat en bijlessen te geven op andere dagen van de week. Toen het stadsbestuur in Kashiwa, een stad met zo’n 410.000 inwoners in de regio van Tokyo, besloot om financiële steun te bieden aan organisaties die de verarmde kinderen aan eten hielpen, meldde de kerk zich aan en ontving een doorlopende subsidie. Vanaf die tijd kwamen dezelfde tien tot dertig kinderen elke sabbat naar de kerk voor een gezonde maaltijd die door kerkleden en andere vrijwilligers was voorbereid.

Sara was heel verlegen toen ze voor het eerst bij de kerk kwam om haar lunch te eten en met andere kinderen te spelen. Maar ze vond het eten heerlijk en genoot met volle teugen van de Bijbelactiviteiten. Ze hield van de aandacht die de kerkleden haar gaven en sabbat na sabbat kwam ze weer. Toen ze ouder werd, kreeg ze de leiding over het middagprogramma voor de jongere kinderen. Daarna werd ze uitgenodigd voor het zomerkamp van de kerk. Op dat kamp besloot ze haar hart aan Jezus te geven.

Ze vertelde het nieuws aan haar moeder toen ze thuis kwam, maar haar moeder was er sterk op tegen. ‘Wacht nou maar totdat je oud genoeg bent om zelf te weten wat je wilt’, zei moeder. Sara moest dus nog vier jaar wachten voordat ze zich kon laten dopen. De Japanse wet stelt dat een kind achttien jaar moet zijn voordat het zo’n beslissing kan nemen zonder ouderlijke toestemming. Sara was veertien. Kerkleden waren erg verdrietig toen Sara hun vertelde over de reactie van haar moeder, maar het verbaasde hen niet. Haar reactie was te verwachten van een niet-christelijke Japanse vrouw. 