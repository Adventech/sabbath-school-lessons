---
title:  Verdieping
date:   05/11/2021
---

### Want welk volk is er zo groot?

Deuteronomium 4:5-9

#### IJsbrekervraag

`Als jij een nieuwe wasmachine koopt, lees je dan de gebruiksaanwijzing? Waarom zijn sommige gebruiksaanwijzingen zo uitgebreid?`

#### Ik Verken

De wetten en regels in Deuteronomium zijn als het ware de gebruiksaanwijzingen voor Israël. Mozes zegt over deze wetten: ‘Leef ze strikt na, dan toont u wijsheid en inzicht’ (4:6). We hebben al eerder gezien wat ‘Deuteronomium’ betekent, namelijk ‘de tweede versie van de wet’. Herhaling is de kracht van de reclame en ook van onderwijs. De Bijbelschrijvers laten dit ook zien. Er zijn vier verslagen over het leven van Jezus: zie de vier evangeliën. De geschiedschrijving van Israël komt in verschillende edities tot ons in 1 en 2 Samuel, 1 en 2 Koningen en 1 en 2 Kronieken. Nadat in Exodus de wet is geïntroduceerd, komt dit terug in Deuteronomium en veel later in Ezra en Nehemia. Hoewel de boodschap hetzelfde is, worden vaak andere woorden of concepten gebruikt. Vergelijk bijv. de verschillende redenen voor het houden van de sabbat in Exodus 20:11 en Deuteronomium 5:15. Zo wordt in de context van het gedeelte van deze week verwezen naar Exodus 19:16-18 toen Israël voor het aangezicht van de Heer bij Horeb stond bij de ontvangst van de Tien Woorden (Deuteronomium 4:12). Die speciale ontmoeting ging gepaard met indrukwekkende verschijnselen: ‘Op die dag kwam u schoorvoetend naar de voet van de berg, waaruit vuur hemelhoog opvlamde, te midden van duisternis en dreigende, donkere wolken. Toen sprak de Heer tot u vanuit het vuur’ (4:11). Die ontmoeting met de Eeuwige is zo ontzagwekkend geweest dat deze gebeurtenis opnieuw wordt gememoreerd in het tekstgedeelte van deze week.

#### Ik Bestudeer

`Waarvoor legt deze zeer indrukwekkende ontmoeting met God (zie onder ‘Ik verken’) de basis?`

`Wat is de rol van het volk Israël?`

`Waarom wordt er maar liefst drie keer gewezen op de volken buiten Israël in dit gedeelte?`

Een grote God zorgt voor grote wetten. Israël wordt eraan herinnerd de ontmoeting met God nooit te vergeten. God wil met zijn woorden van wijsheid de wereld bereiken. God heeft een medicijn voor het welzijn van alle volken. Israël is geroepen als een arts dit medicijn door te geven. De Israëlieten moesten geen verdunning in dit recept toelaten maar de volledige waarheid van de Torah tonen zodat er respect zou zijn voor de indrukwekkende inhoud, wijsheid en betekenis van de wet van God. ‘En welk volk, hoe groot ook, heeft wetten en regels zo rechtvaardig als het onderricht dat ik nu geef?’ Als de wereld de Tien Woorden zou toepassen, dan was het paradijs zeer dichtbij.

`Op welke manier is de les van deze week een voorafschaduwing van de bekendste tekst uit de Bijbel, Johannes 3:16?`

`Hoe heeft Jezus oog gehad voor de mensen buiten Israël?`

God heeft de wereld op het oog, ook toen Hij Israël uitkoos. In het gedeelte van deze week zien we dat God net zoveel houdt van Israël als van de volken van de wereld. Israël moest nooit vergeten hoe groot en goed God is én hoe groot én goed zijn boodschap voor de wereld is.

#### Ik Pas Toe

Ben ik mijn (indrukwekkende) ontmoetingen met God vergeten?

`Ook wij kunnen anderen bemoedigen met de boodschap van de Torah en het evangelie dat God in ons midden is. Hoe kunnen we dat voor anderen ervaarbaar maken?`

`Hoe kunnen we een wegwijzer naar de grote geneesheer zijn? Hoe werpen we soms ongemerkt obstakels op zodat God moeilijk kan doordringen tot het hart van mensen in onze omgeving?`

#### Ik bid …

Heer, help mij de ontmoetingen met U niet te vergeten, zodat U mij kunt bereiken met uw zorg en wijsheid. Laat mij zien hoe ik op mijn beurt anderen kan helpen die een (zware) last te dragen hebben. Laat de grootheid van uw Woord mij altijd mogen aansporen om met een ‘groot’ hart van compassie met anderen om te gaan. Amen.
