---
title:  Jongeren les
date:   05/11/2021
---

### Want welk volk is er zo groot?

#### Opdracht van de vorige week

`Hoe kijk jij tegen vreemdelingen aan en hoe ga je met ze om?`

#### Lees samen

Deuteronomium 4:5-9

#### Ijsbrekervraag

`Welke uitstraling heb jij op je omgeving? Hoe denken anderen over jou?`

#### Inspiratie

‘De Heer maakte toen zijn tien belangrijkste regels bekend, en schreef ze op twee stenen platen. Hij wilde dat jullie je daaraan zouden houden.’ (Deuteronomium 4:13, BGT.)

#### Behandel de tekst

In dit gedeelte van het boek Deuteronomium staan een paar mooie teksten. Je zou kunnen zeggen dat het de kern van dit Bijbelboek bevat. God wil dat het volk Israël zich realiseert dat het een specifieke roeping heeft. Hij had immers Abram bij het verlaten van zijn vaderland en familie beloofd een groot nageslacht te krijgen. Abrams nakomelingen zouden tot zegen zijn voor alle volken op aarde. Dat hield in dat het volk van God een licht voor de wereld moest zijn. Ook zou uit zijn nageslacht de Messias komen wat de grootste zegen is. De werkelijke redding van de mensheid komt immers van Hem. Het licht dat Israël zou uitdragen komt van God. Hij is de Schepper van hemel en aarde. Waar degenen die afgoden aanbaden zich neerbogen voor zelfgemaakte beelden, diende het volk Israël de enige ware God, de HEER. Wat een grote tegenstelling! Mozes laat ons via deze verzen zien wat het volk Israël zo bijzonder maakte. Het meest wezenlijke van God is dat Hij aanwezig is. Zijn naam is immers 'IK ZAL ER ZIJN'. (Exodus 3:14) Die aanwezigheid is ook merkbaar in zijn wetten en regels die eerlijk, trouw en rechtvaardig zijn.

#### Gespreksvragen naar aanleiding van de tekst

`Welke opdracht heeft God aan Mozes gegeven? (Deuteronomium 4:5)`

`Wat gebeurt er wanneer je de wetten en regels van God serieus neemt? (vers 6)`

`Wat is het verschil tussen God en afgoden betreffende aanwezigheid en wat is hiervan het gevolg voor het volk van God? (vers 7)`

`En wat leert Mozes ons over Gods wetten en regels? (vers 8)`

`Wat wil Mozes bereiken met zijn waarschuwing in vers 9?`

#### Opdracht

`Wie is God voor jou?`