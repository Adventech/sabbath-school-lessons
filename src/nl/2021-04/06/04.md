---
title:  Wees alleen de Heer uw God toegedaan
date:   02/11/2021
---

Duizenden kwamen om door de zonde met de Baäl van de Peor. ‘Iedereen die zich met de Baäl van de Peor had afgegeven’, werd gedood. Toch waren er velen die zich niet inlieten met deze afvalligheid. Wie waren dat?

`Lees Deuteronomium 4:4. Hoe legt dit vers het onderscheid uit tussen hen die in zonde vielen en hen die dat niet deden? Welke belangrijke les kunnen we hieruit leren over zonde en verleiding en de kracht van God in ons leven?`

Let op het verschil tussen het woord ‘iedereen’ in het voorgaande vers en het woord ‘allemaal’ in dit vers. ‘Iedereen’ werd vernietigd die de Baäl van de Peor navolgde, maar degenen die zich vasthielden aan de Heer bleven ‘allemaal’ in leven. Er was geen middenweg en die is er nu ook niet. We zijn vóór of tegen Jezus (Matteüs 12:30).

Het Hebreeuwse woord voor ‘toegedaan zijn (aan’), dbq, verwijst dikwijls naar een sterke toewijding om trouw te blijven aan iets of iemand buiten jezelf. Dit woord komt ook voor in Genesis 2:24, waar een man zich van zijn familie zal losmaken en zich aan zijn vrouw zal ‘hechten’ (Zie ook: Ruth 1:14). Verder verschijnt het in een dergelijk verband nog vier keer in Deuteronomium (Deuteronomium 10:20; 11:22; 13:4; 30:20). De boodschap is steeds dezelfde: het volk moest hun God zijn toegedaan (zich hechten aan). Ze werden met andere woorden opgeroepen zichzelf aan Hem te geven en kracht en moed van Hem te krijgen. Het is belangrijk om te bedenken dat het volk zelf het onderwerp is van het werkwoord: zij moesten de eerste stap zetten in het hechtingsproces. Zij moesten de keuze maken om zich aan God te ‘hechten’ en het zondigen door zijn macht en kracht na te laten.

`Lees Judas 24-25 en 1 Korintiërs 10:13. Wat staat hier in het Nieuwe Testament wat ook staat in Deuteronomium 13:4-5?`

God is trouw en is bij machte ons te beschermen tegen in zonde vallen. Net als de gelovigen bij de Baäl van de Peor, moeten ook wij de bewuste keuze maken ons te hechten aan God. Als we dat doen, kunnen we er zeker van zijn dat we standvastig blijven, te midden van welke verzoeking dan ook.

`Hoe kunnen activiteiten zoals bidden, Bijbelstudie, aanbidding en verbondenheid ons helpen ons aan de Heer te hechten?`