---
title:  De Baäl van de Peor
date:   01/11/2021
---

In Deuteronomium 4:3-4 krijgen de kinderen van Israël nog een stukje geschiedenisles. Dat was om hen te herinneren aan hun verleden en aan de geestelijke en praktische waarheden die ze daar uit moesten halen.

`Lees Numeri 25:1-15. Wat gebeurde er en welke geestelijke en praktische lessen had het volk van dit fiasco kunnen leren?`

We vinden het moeilijk om te lezen dat Israël een aantal van de heidense volkeren rondom hen uitroeide. Dit verslag helpt om uit leggen wat de logica was achter dat gebod. Israël moest getuigen van de ware en enige God naar de heidense volkeren rondom hen. Ze moesten uitdragen wat het betekende om de ware God te aanbidden. Ze hielden in plaats daarvan vast aan de hen omringende heidense ‘goden’. Daardoor kwam het regelmatig voor dat ze zich tegen de God keerden die zij naar de wereld toe behoorden te vertegenwoordigen.

De woorden ‘hoererij bedrijven’ hebben vaak een geestelijke betekenis, in de zin dat Israël heidense goden en praktijken navolgde (Zie: Hosea 4:12-14). Toch suggereert het taalgebruik (en de rest van het verhaal) dat het hier in ieder geval in eerste instantie ging om seksuele zonden. Ook hier deed de tegenstander weer zijn voordeel met de gevallen menselijke natuur. Door de heidense vrouwen verleidde hij de mannen, die er duidelijk ook zelf geen problemen mee hadden om te worden verleid. De fysieke losbandigheid mondde zonder twijfel ook uit in geestelijke losbandigheid. De mensen die zich hiermee inlieten, deden uiteindelijk mee aan de heidense aanbiddingsdiensten waardoor Israël ‘zich had afgegeven met de Baäl van de Peor’. Op de één of andere manier raakten ze gehecht aan deze bedrieglijke godheid en brachten daar zelfs offers aan. Ondanks alles wat ze hadden geleerd en tegen hen was gezegd, waren ze bereid dat omwille van hun passie en wellust opzij te zetten.

Hoe was dat mogelijk? Heel eenvoudig. Ze hadden hun geweten verhard door de eerste zonde, de fysieke hoererij. Door dat te doen, waren ze er klaar voor om zich ook schuldig te maken aan de laatste zonde, de geestelijke losbandigheid. Dat moet het uiteindelijke doel van de tegenstander zijn geweest. Ze waren zo ontaard dat een man volgens dit vers, zijn Midjanitische vrouw het kamp binnenbracht voor de ogen van Mozes en voor de ogen van de mensen die buiten de tabernakel huilden.

`Onze geest en ons lichaam zijn onlosmakelijk met elkaar verbonden. De één beïnvloedt de ander. Wat leert dit verhaal ons over het gevaar dat toegeeflijkheid in geestelijk opzicht met zich meebrengt?`
