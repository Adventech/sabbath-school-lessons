---
title:  Voeg niets toe en doe er niets van af
date:   31/10/2021
---

`Lees Deuteronomium 4:1-2. Welke specifieke waarschuwing gaf de Heer aan hen, toen Hij sprak over zijn ‘wetten en regels’? Waarom werden ze hier meteen voor gewaarschuwd? (Zie ook: Deuteronomium 12:32)`

De Heer draagt hun op ‘de wetten en regels’ te gehoorzamen en er niets aan toe te voegen of van af te doen. Waarom vond Hij het nodig dat te zeggen? Waarom zou iemand Gods wet willen veranderen? We weten maar al te goed wat het antwoord is op die vraag.

‘Aanhoudend en onvermoeibaar gaat de tegenstander door met het werk dat hij in de hemel begon, om Gods wet te veranderen. Hij is erin geslaagd de wereld te laten geloven in de opvatting die hij in de hemel verspreidde voordat hij ten val kwam, namelijk dat de wet van God onjuist was en herzien moest worden. Een groot deel van hen die het christelijk geloof voorstaan, laat door hun gedrag en misschien ook door hun woorden zien dat ze dezelfde dwaling hebben aanvaard.’ (Ellen White, Selected Messages, Book 2, p. 107)

Als je stilstaat bij de geschiedenis van het oude Israël, dan is het maar al te duidelijk dat ze vaak in de problemen kwamen door bepaalde voorschriften van de wet te negeren. Daarmee deden ze in feite niet alleen afbreuk aan de wet, maar ze voegden er zelf ook dingen aan toe. Zo voerden ze bijvoorbeeld praktijken in die de wet niet voorschreef. Dat had uiteindelijk tot gevolg dat ze de wet overtraden.

`Lees Matteüs 15:1-9. Hoe komt het principe waar Mozes de kinderen van Israël voor waarschuwde ook terug in deze verzen, zij het in een andere context?`

Toen de Hebreeërs ten slotte het land dat hun was beloofd in handen kregen, sloegen ze de indringende waarschuwingen over bijvoorbeeld afgoderij veelal in de wind. Als gevolg daarvan maakten ze zich talloze heidense praktijken eigen, soms zelfs in de veronderstelling dat ze daarmee de Heer aanbaden. In de tijd van Jezus hadden ze er allerlei menselijke tradities aan toegevoegd. Jezus zei daarvan dat ze zo, ‘het Woord van God ontkrachten’. Of ze er nou dingen aan toevoegden of ervan afdeden, de wet werd veranderd en het volk leed onder de gevolgen.

`In welke opzichten moeten wij ervoor waken om iets af te doen of toe te voegen aan Gods voorschriften?`
