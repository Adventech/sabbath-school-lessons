---
title:  Wijs en verstandig
date:   04/11/2021
---

Zoals we hebben gezien, legt Deuteronomium 4:1-9 niet alleen de nadruk op de uitzonderlijke status van het volk. Het wijst ook op het zendingswerk waartoe ze werden geroepen. Door al deze verzen heen komt het telkens weer naar voren dat ze moesten gehoorzamen, navolgen en doen wat God hun had opgedragen.

`Lees Deuteronomium 4:6 opnieuw. Wat zou hen volgens de Heer ‘wijs en verstandig’ maken in de ogen van andere volkeren?`

Op het eerste gezicht lijken de wijsheid en het inzicht direct voort te komen uit de wetten en regels. Dat zegt de tekst niet. De Heer had hun inderdaad wetten en regels gegeven. Wijsheid en inzicht zouden echter pas volgen als ze die wetten en regels ook zouden houden, er gehoorzaam aan zouden zijn. Gehoorzaamheid was hun wijsheid en inzicht.

Israël kon de wereld veruit overtreffen door het beste wetssysteem, de beste regels en de beste verordeningen te bezitten. In feite was dat ook zo. Wat deed dat ertoe als Israël die regels niet naleefde? Hun wijsheid en inzicht vloeiden juist direct voort uit de toepassing van Gods wet in hun leven. Ze moesten de waarheden die de Heer hun had gegeven in praktijk brengen en dat konden ze alleen doen door die waarheden te gehoorzamen. Hoeveel licht en waarheid ze ook hadden, het zou hun of de heidenen rondom hen geen goed doen als Israël die waarheid niet uitleefde. Daarom worden ze keer op keer opgeroepen tot gehoorzaamheid. Hun gehoorzaamheid aan de wetten en regels, en niet die wetten en regels op zich, was immers van belang om een getuige te zijn naar de wereld.

‘Als gevolg van hun gehoorzaamheid aan Gods wet zouden de andere volken zich verbazen over hun voorspoed. Hij die hun wijsheid en waardigheid kon geven in alle soorten werkzaamheden zou hun leraar blijven en hun karakter dankzij gehoorzaamheid aan zijn wetten, verder verfijnen en verheffen. Hun gehoorzaamheid zou ook betekenen dat ze gespaard zouden blijven voor de ziekten die andere volken teisterden en dat ze zowel gezegend worden met fysieke kracht als met een goed verstand. Gods heerlijkheid, zijn majesteit en macht, zou weerspiegeld worden in hun voorspoed. Zij zouden een koninkrijk zijn van priesters en vorsten. God gaf hun alles wat nodig was om de grootste natie op aarde te worden.’ (Ellen White, Verhalen om verder te vertellen, p. 238)

`Lees Matteüs 5:13-16. Wat zegt Jezus in deze verzen tegen ons wat Hij het oude Israël ook heeft verteld? Waarom geldt dit in het bijzonder voor zevendedagsadventisten?`
