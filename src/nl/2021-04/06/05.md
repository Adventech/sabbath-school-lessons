---
title:  Want welk volk is er zo groot?
date:   03/11/2021
---

Na Deuteronomium 4:4 volgen enkele van de meest diepgaande en mooiste teksten in de hele Bijbel (het Hebreeuws is adembenemend mooi!). Je zou kunnen zeggen dat de kern van Deuteronomium in dit stukje staat en dat al het andere daarop een commentaar is. Wanneer we deze verzen lezen, ga dan na op welke manieren we dit principe in deze tijd op onszelf kunnen toepassen.

`Lees Deuteronomium 4:5-9. Waarom zou de Heer deze dingen via Mozes tegen Israël zeggen?`

De Heer wil dat het volk zich realiseert dat het voor een speciaal doel is geroepen en gekozen. Het is een ‘groot’ volk, zoals God Abram ook had beloofd bij de eerste oproep de Chaldeeën te verlaten: ‘Ik zal je tot een groot volk maken’ (Genesis 12:2, zie ook: Genesis 18:18). Het werd groot gemaakt om een ‘zegen’ te zijn ‘voor alle volken op aarde’. (Genesis 12:2-3) Hoewel de komst van Jezus, de Messias, via hun bloedlijn de grootste zegen zou zijn, moest het tot die tijd een licht zijn voor de wereld. ‘Ik zal je maken tot een licht voor alle volken, opdat de redding die Ik brengen zal tot aan de einden der aarde reikt.’ (Jesaja 49:6) De redding lag niet in hen, maar door hen moest de ware God worden geopenbaard. Hij is als enige in staat om te verlossen.

Israël aanbad en diende de God die het universum schiep, de Heer van hemel en aarde. De heidenen vereerden rotsen, stenen, hout en demonen (Deuteronomium 32:17; Psalm 106:37). Wat een schril contrast! In deze verzen wijst Mozes op de twee dingen die Israël bijzonder maakten. Ten eerste, de Heer was bij hen aanwezig. Dat was Hij op een unieke wijze bijvoorbeeld door het heiligdom. Ten tweede was Hij hun nabij door ‘de wetten en regels zo rechtvaardig als het onderricht dat ik u nu geef’.

`Lees Deuteronomium 4:32-35. Wat zei de Heer nog meer tegen hen om hen te wijzen op de speciale opdracht die hun was gegeven?`

Israël had zoveel ontvangen, daar is geen twijfel over mogelijk. Hoe zouden ze daarop reageren?