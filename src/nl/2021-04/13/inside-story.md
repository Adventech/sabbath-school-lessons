---
title:  Zendingsbericht
date:   24/12/2021
---

#### Ongelijk juk

_Dertiende sabbat, 25 december_

Chang Zeng-Mei (50)

Dit verhaal over Chang Zeng-Mei, een inheemse lerares, vertelt over de levensomstandigheden van het inlandse volk in Taiwan.

Ik wilde niet met mijn man trouwen, omdat ik was opgegroeid als adventist en hij hing een andere christelijke denominatie aan. Toch wilden onze beide ouders dat we met elkaar trouwden en ik moest hun gehoorzamen. Daarom ging ik naar mijn aanstaande echtgenoot, Ming-Huang, toe en zei, ‘We trouwen dan wel, maar ik verander niet van godsdienst’. Hij had er geen problemen mee. Tot we huwelijksplannen gingen maken. Ik wilde graag dat de dienst in een adventkerk plaats zou vinden, maar hij riep meteen uit, ‘Nee! Omdat ik de echtgenoot ben, moet het in mijn kerk zijn.’ Ik probeerde een goede middenweg te vinden. ‘Laten we buiten trouwen’, stelde ik voor. ‘Maar’, voegde ik eraan toe, ‘een adventistische predikant hoort het huwelijk dan in te zegenen.’

Één van mijn neven was predikant in de kerk van Ming-Huang en daarom zei hij, ‘Laten we je neef vragen om ons huwelijk in te zegenen.’ ‘Nee, ik wil graag een adventistische predikant’, reageerde ik. ‘Jouw zwager is een adventistische predikant, laten we hem vragen’. En zo kibbelden we af en aan. Uiteindelijk zei ik, ‘Als we geen adventistische predikant hebben, trouw ik niet met je.’ ‘Prima’, antwoordde hij. ‘Ik zal mijn moeder wel vragen wat goed is om te doen.’ Zijn moeder was lid geweest van de Adventkerk. Maar haar man was geen adventist en vanaf hun huwelijk was ze naar zijn kerk gegaan. Na een gesprek met zijn moeder liet Ming-Huang me weten, ‘Goed, mijn moeder zegt dat we een adventistische predikant kunnen vragen.’

Toch was dit nog maar het begin van de problemen die komen zouden. Zo bleek dat zijn moeder me aardig vond omdat ze hoopte dat ik haar zoon kon veranderen. Hij dronk en ging niet naar de kerk op zondag. Ze dacht dat ik hem wel wat manieren bij zou brengen. Ze dacht ook dat ik me bij haar kerk zou aansluiten na het huwelijk. Ik voelde er niets voor om te trouwen met iemand die niet van hetzelfde geloof was. Ming-Huang wist dat, maar ondertussen was het hele dorp ervan op de hoogte dat onze ouders ons graag zagen trouwen. Als we uit elkaar zouden gaan, stond hij behoorlijk voor schut. Het zou ontzettend beschamend zijn. Daarbij prezen veel mensen mij bij hem aan door te zeggen, ‘Ze is een lief meisje. Je moet met haar trouwen’. Hij besloot adventist te worden zodat ik met hem zou trouwen en hij niet voor schut stond. Een maand voor ons huwelijk volgde hij een paar Bijbelstudies en liet hij zich dopen. Die dag staat in mijn geheugen gegrift. Hij huilde toen hij uit het water kwam. Hij wilde met me trouwen, maar hij was niet bereid zijn oude leven achter zich te laten. Hij was niet van plan te stoppen met drinken.

Zes maanden nadat onze ouders het eens waren geworden over ons huwelijk, werden we in de buitenlucht getrouwd door een adventistische predikant. Na ons huwelijk stond ik enorm onder druk. Het voelde voor mij alsof ik mijn man moest veranderen. Ik moest hem elke sabbat naar de kerk krijgen. Het was mijn taak om hem zo ver te krijgen dat hij Jezus met anderen deelde. Ming-Huang was een geslagen man. Zijn eigenwaarde had een enorme knauw gekregen doordat hij zo veel op had gegeven om met me te trouwen. Toen liet ik hem ook nog weten dat het enige tijd zou duren voordat we een baby kregen. ‘Je hebt zo lang alcohol gedronken en onrein voedsel gegeten’, zei ik. ‘Je lichaam is vuil.’ Zeven maanden gingen voorbij. In die tijd leerde ik mijn man hoe hij gezond kon eten en een gezonde levensstijl moest leiden. Onze buren merkten dat hij veranderd was en prezen zijn nieuwe identiteit de hemel in.

Maar hij wilde niet anders zijn. Nadat onze dochter geboren was, begon hij opnieuw te drinken. Ik was boos en het maakte me van streek, maar ik kon niet van hem af. Tien jaar verstreken en we kregen een tweede dochter. We maakten vaak ruzie. Op een dag kwam ik tot de conclusie dat we zo niet verder konden gaan. Ik stelde voor dat we uit elkaar zouden gaan, maar hij reageerde niet. Daarom ging ik met onze twee kinderen, de baby en het tienjarige meisje, naar het huis van vrienden. Ik liet mijn man alleen achter zodat hij na kon denken over het leven zonder gezin. Ming-Huang wilde geen scheiding. Drie dagen lang zocht hij naar me tot hij me uiteindelijk trof in het huis van de vrienden. Hij beaamde dat hij verandering zou brengen in zijn manier van doen. Ik houd ontzettend veel van mijn man, maar ik zou niet met hem trouwen als ik het over mocht doen. Ik ben met hem getrouwd omdat ik dacht dat ik hem met Gods hulp kon veranderen. Voor ons huwelijk heb ik zelfs gebeden, ‘Als U deze man wilt redden, help me dan om hem te veranderen.’ Toch heeft de Bijbel het bij het juiste eind door te zeggen, ‘Loop niet in een en hetzelfde span met ongelovigen’ (2 Korintiërs 6:14 ). Het is beter om te trouwen met iemand van uw eigen geloof. Salomo, de slimste man die ooit heeft geleefd, leerde die les door schade en schande.

Als een adventistische vrouw getrouwd is met een niet-adventistische man, dan raad ik u aan dat u een goed voorbeeld bent voor hem in uw geloof en levensstijl. Bid voor hem, kook voor hem en laat hem uw geloof zien door uw manier van doen. Zoals Jezus zegt in Mattheüs 10:16, ‘Bedenk wel, Ik zend jullie als schapen onder de wolven. Wees dus scherpzinnig als een slang, maar behoud de onschuld van een duif.’ ( Mattheüs 10:16) Prijs God dat Hij ons redt, ongeacht wat we doen. Mijn man is een liefdevolle echtgenoot en vader geworden. Ook is hij een goede kerkwerker en een ouderling. God is goed! 