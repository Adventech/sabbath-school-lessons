---
title:  De opstanding van ons allen
date:   23/12/2021
---

Door het extra licht van het Nieuwe Testament lijkt het eigenlijk wel mee te vallen met die straf voor Mozes: het verbod om het beloofde land binnen te gaan. Het aardse Kanaän en later het aardse Jeruzalem zijn plekken die sinds mensenheugenis worden geteisterd door oorlog, strijd en lijden. In plaats daarvan is nu ‘het hemelse Jeruzalem’ zijn thuis (Hebreeën 12:22). Dat is met zekerheid een betere plaats! Mozes is het eerste voorbeeld in de Bijbel van de opstanding van de doden. Henoch en Elia werden in de hemel opgenomen zonder te sterven (Genesis 5:24; 2 Koningen 2:11). Voor zover we kunnen opmaken uit het geschreven woord, was Mozes de eerste die uit de dood werd opgewekt tot eeuwig leven. We weten niet hoe lang hij in de aarde heeft gerust. Wat hem betreft doet dat er ook niet toe. Hij sloot zijn ogen toen hij stierf en of er nou drie uur voorbijgingen of 300 jaar, voor hem was er geen verschil. Zo is het voor alle mensen die sterven. Wat betreft het dood zijn is er geen verschil met Mozes. We sluiten onze ogen en het eerstvolgende dat we meemaken is de wederkomst van Jezus of, en dat is verdrietig genoeg, het laatste oordeel (Zie: Openbaring 20:7-15).

`Lees 1 Korintiërs 15:13-22. Welke prachtige belofte bevat dit vers? Waarom zijn Paulus’ woorden alleen te begrijpen vanuit de overtuiging dat de doden tot aan de opstanding rusten in Christus?`

Zonder de hoop op de opstanding, hebben we geen hoop. Christus’ opstanding is de garantie dat wij ook zullen opstaan. Hij had aan het kruis als ons Offerlam ‘de reiniging van onze zonden voltrokken’ (Hebreeën 1:3). Toen stierf Christus en stond Hij op uit de doden. Door zijn opstanding kunnen we er zeker van zijn dat ook wij worden opgewekt. Mozes is het eerste voorbeeld van een mens die uit de dood opstond. Op grond van wat Christus zou gaan doen, werd Mozes opgewekt. Door wat Christus heeft gedaan, worden ook wij opgewekt. Mozes dient dus als een voorbeeld van verlossing door geloof, een geloof dat tot uiting kwam in een leven van trouw aan en vertrouwen in God. Dat is waar, zelfs al struikelde hij aan het einde van zijn leven. Door het hele boek Deuteronomium heen roept Mozes Gods volk op tot een soortgelijke trouw. Dat is een soortgelijke reactie op de genade die niet alleen aan hen maar ook aan ons is gegeven. Wij staan eveneens aan de grens van het beloofde land.

`Roept dezelfde God ons niet op om ook trouw te zijn? Wat kunnen we doen om er zeker van zijn dat we ons niet schuldig maken aan de dingen waar Mozes voor waarschuwde in Deuteronomium?`

`1 Korintiërs 15:13-22 Welke prachtige belofte lezen we hier?`