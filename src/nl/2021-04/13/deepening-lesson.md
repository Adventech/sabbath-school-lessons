---
title:  Verdieping
date:   24/12/2021
---

### De opstanding van Mozes

Deuteronomium 34:1-12

#### IJsbrekervraag

`Waarom is er hoop voor ieder die in Christus gelooft?`

#### Ik Verken

Deuteronomium 31-34 gaat over de dagen waarin Mozes afscheid nam van het volk Israël. Vanwege een in Numeri 20:7-13 vermelde gebeurtenis mocht Mozes het volk Israël niet in het land Kanaän brengen (vgl. Deuteronomium 31:2; 32:48-52). Het volk zou onder leiding van Jozua dat land wel binnengaan, maar Mozes zou voordien op de berg Nebo sterven (Numeri 27:12-14; Deuteronomium 3:23-28; 32:49-50). Wel kreeg Mozes van verre het land te zien, waarna hij stierf (Deuteronomium 34:1-5). Het bleef daar niet bij, want niet lang daarna stond hij met een verheerlijkt lichaam op uit de dood (Ellen White, Patriarchen en profeten, blz. 430-431).

#### Ik Bestudeer

In Deuteronomium 34:6 staat: ‘Tot op de dag van vandaag weet niemand waar zijn (Mozes’) graf is.’ In het boek Het bijbels gezin schrijft Ellen White op blz. 397: ‘De Heer hield in Zijn wijsheid de plaats waar Hij Mozes begroef geheim. ... God deed hem opstaan en nam hem mee naar de hemel. Deze geheimhouding was, om afgoderij te voorkomen. ... Mozes zouden ze als god aanbeden hebben op het moment dat hij door de dood van hen gescheiden werd.’ Lees met elkaar Judas :9.

`Wat staat in Daniël 10:13; 1 Tessalonicenzen 4:16 en Openbaring 12:7 over Michaël?`

`Waarom eiste de duivel Mozes’ lichaam op? Vgl. Zacharia 3:1-5.`

Uit de 1e eeuw n. Chr. dateert de oorspronkelijke versie van het geschrift Assumptio Mosis (De hemelvaart van Mozes). In het boek Joodse Oudheden schrijft Flavius Josephus in deel IV, hoofdstuk 8 dat terwijl Mozes met de hogepriester Eleazar en Jozua sprak, er plotseling een wolk over hem heen kwam waarin hij verdween, en dat hij in de heilige boeken had geschreven dat hij begraven was om te voorkomen dat mensen zouden zeggen dat hij vanwege zijn uitzonderlijke deugdzaamheid naar God was gegaan.

`Wat komt naar voren uit een vergelijking van Matteüs 17:1-8 met wat Josephus schrijft?`

Ellen White schrijft in Patriarchen en profeten op blz. 430-431: ‘Maar engelen Gods begroeven het lichaam van zijn trouwe knecht (Mozes) ... Maar hij zou niet lang in het graf rusten. Christus kwam zelf van de hemel, vergezeld door de engelen die Mozes hadden begraven, om de slapende heilige op te wekken. ... De zekerheid van de opstanding was een feit. Satan werd zijn prooi ontnomen. ... hij werd opgewekt tot een onsterfelijk leven, dank zij zijn Verlosser. Verheerlijkt kwam Mozes te voorschijn uit het graf, en met zijn Bevrijder steeg hij op naar de Godsstad.’

`Wat valt op wanneer je Judas:9 hierbij betrekt?`

`Hoe sluit wat Ellen White schrijft aan bij Lucas 9:30-31?`

`Hebreeën 1:1-3 Wat wordt er hier gezegd over de Zoon van God?`

#### Ik Pas Toe

Paulus schrijft in Romeinen 14:8: ‘Of we nu leven of sterven, we zijn altijd van de Heer.’

`Wat betekent dit voor ons als gelovigen?`

Mozes mocht het beloofde land (het aardse Kanaän) niet alleen op afstand zien, maar het bij de verheerlijking op de berg ook betreden. Wij zijn niet op weg naar een aards Kanaän, maar naar een hemels vaderland (vgl. Hebreeën 11:16), waarin Mozes al is binnengegaan.

`Op welke manier kunnen wij nu al een stukje van dat hemelse vaderland ervaren?`

De hogepriester Jozua in Zacharia 3 kreeg in plaats van zijn vuile kleren feestkleding als teken dat zijn zonde vergeven was. Ook Mozes ontving vergeving voor wat hij in zijn leven verkeerd had gedaan, en werd opgewekt tot eeuwig leven.

`Wat heeft dit ons te zeggen?`

De les van vandaag heeft als titel ‘De opstanding van Mozes.’

`Als jij de titel had mogen kiezen, waarvoor had jij dan gekozen?`

#### Ik bid …

Here Jezus, dank U dat wij als gelovigen U toebehoren. Wat een geruststellend idee dat de duivel geen aanspraak kan maken op ons lichaam wanneer we gestorven zijn, maar dat U ons op uw tijd een nieuw, verheerlijkt lichaam zult geven om voor altijd bij U te zijn. Amen.