---
title:  De dood van Mozes
date:   21/12/2021
---

Arme Mozes! De belofte die vele eeuwen eerder aan Abram was gegeven, werd hem ontzegd: ‘Ik zal dit land aan jouw nakomelingen geven.’ (Genesis 12:7) En dat terwijl hij al zover was gekomen en zoveel had meegemaakt!

`Lees Deuteronomium 34:1-12. Wat gebeurde er met Mozes? Welke woorden van de Heer maken duidelijk hoe bijzonder deze man was?`

‘In stilte overdacht Mozes de lotgevallen en moeilijkheden van zijn leven sedert hij het koninklijk hof en het vooruitzicht op het rijk van Egypte de rug had toegekeerd om deel te zijn van Gods uitverkoren volk. Hij herinnerde zich de lange jaren, doorgebracht in de woestijn met de kudden van Jetro, de verschijning van de Engel in het brandende braambos, en de oproep om Israël te verlossen. Opnieuw zag hij de machtige wonderen die God had tentoongespreid voor zijn uitverkoren volk, en zijn lankmoedigheid gedurende de jaren van hun omzwerven en hun opstand. Ondanks alles wat God voor hen gedaan had, ondanks al zijn gebeden en arbeid waren slechts twee van alle volwassenen in dat grote leger getrouw bevonden om het beloofde land binnen te gaan. Bij het overdenken van de resultaten van zijn werk kwam het Mozes voor alsof zijn leven van beproevingen en zelfopoffering vrijwel vergeefs was geweest.’ (Ellen White, Patriarchen en profeten, p. 426) In Deuteronomium 34:4 staat iets opmerkelijks: ‘De HEER zei tegen hem: “Dit is het land waarvan Ik aan Abraham, Isaak en Jakob onder ede heb beloofd dat Ik het aan hun nakomelingen zou geven”.’ God herhaalde bijna letterlijk wat Hij steeds weer tegen de aartsvaders en hun kinderen had gezegd: Hij zou hun het land geven. Nu herhaalde Hij dat tegen Mozes.

De Heer zei ook: ‘Ik laat het je nu zien, maar erheen oversteken zul je niet’ (Deuteronomium 34:4, cursivering toegevoegd.). Vanaf de plek waar hij stond, was het onmogelijk voor Mozes om alles wat God hem aanwees met eigen ogen te bekijken: van de vlakte van Moab tot het gebied van Dan en Naftali en nog veel verder. Ellen White is er heel duidelijk over: door een bovennatuurlijke openbaring kreeg Mozes niet alleen het land te zien, maar zag hij het land zoals het zou zijn nadat ze het in bezit hadden genomen. Het lijkt misschien alsof de Heer Mozes aan het plagen was en alsof Hij het erin wilde wrijven: Je had daar kunnen zijn, als je Mij maar naar behoren had gehoorzaamd of iets in die trant. God liet Mozes in plaats daarvan zien dat Hij ondanks alles en ook ondanks Mozes’ misstap, trouw zou zijn aan de verbondsbeloften die Hij met de vaderen en met Israël zelf had gesloten. Zoals we zullen zien, had de Heer zelfs nog iets beters in petto voor zijn trouwe vriend ondanks al zijn gebreken.

`Deuteronomium 34:1-12 Wat gebeurde er met Mozes?`