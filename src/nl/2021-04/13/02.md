---
title:  De zonde van Mozes - deel 1
date:   19/12/2021
---

Ondanks hun afgoderij en omzwervingen in de woestijn voorzag God keer op keer in de behoeften van de Israëlieten. Al verdienden ze het niet, en daarin kwam vaak geen verandering, toch stroomde Gods genade naar hen toe. Ook wij ontvangen onverdiend zijn genade. Juist daarom gaat het hier toch om genade, nietwaar? Er was een overdaad aan voedsel waar de Heer op wonderbaarlijke manier voor zorgde in de woestijn. Daarnaast was ook het water een uiting van zijn genade. Zonder water zouden ze in een droge, warme en doodse woestijn al snel zijn omgekomen. Daar zei Paulus dit over: ‘Ze dronken allemaal dezelfde geestelijke drank. Ze dronken uit de geestelijke rots die hen volgde – en die rots was Christus.’ (1 Korintiërs 10:4) Ellen White voegt daar aan toe: ‘Wanneer ze tijdens hun reizen water nodig hadden, stroomde het uit de kloven in de rotsen bij hun legerplaats.’ (Ellen White, Patriarchen en profeten, p. 374)

`Lees Numeri 20:1-13. Wat is er aan de hand in deze passage? Waarom werd Mozes’ handelwijze op deze manier door de Heer bestraft?`

Tot op zekere hoogte is het niet moeilijk om Mozes’ frustratie te plaatsen en te begrijpen. Na alles wat de Heer voor hen had gedaan, de tekenen, wonderen en de wonderbaarlijke bevrijding, stonden ze dan eindelijk aan de grens van het beloofde land. Wat gebeurt er dan? Ze hebben een watertekort en daardoor komen ze in opstand tegen Mozes en Aaron. Kon de Heer hun geen water meer geven, in tegenstelling tot alle andere keren dat Hij dat wel had gedaan? Natuurlijk kon Hij dat. Hij had het voor hen kunnen regelen en dat zou Hij ook doen. Let op Mozes’ woorden toen hij de rots tot tweemaal toe sloeg: ‘Luister, opstandig volk, zullen wij voor u uit deze rots water laten stromen?’ (Numeri 20:10) De woede in zijn stem is bijna tastbaar. Hij begint met hen ‘opstandig volk’ te noemen. Die woede was niet het grootste probleem. Dat was niet goed maar wel begrijpelijk. Het ging erom dat hij zei ‘Zullen wij voor u uit deze rots water laten stromen?’ Dan is het alsof hij of enig ander mens water uit een rots kon laten komen. In zijn woede leek hij op dat moment te zijn vergeten dat zo’n wonder alleen plaats kon vinden doordat Gods kracht onder hen werkte. Vooral hij had dat moeten weten.

`Hoe vaak doen wij niet iets in een vlaag van woede en zijn we ervan overtuigd dat die woede gerechtvaardigd is? Hoe kunnen we leren om dat niet meer te doen, maar om te bidden en Gods kracht te zoeken zodat we de juiste dingen doen en zeggen voordat we het tegenovergestelde doen?`

`Numeri 20:1-13 Wat is er aan de hand?`