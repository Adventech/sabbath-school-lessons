---
title:  Niet te zwaar voor u
date:   17/11/2021
---

Deuteronomium 30 begint met de Heer die vertelt wat er gebeurt als het volk zich bekeert en afwendt van hun slechte wegen. Let op de prachtige beloftes die ze toen kregen!

`Lees Deuteronomium 30:1-10. Welke beloftes kregen ze, hoewel deze verzen over de gevolgen gaan van hun ongehoorzaamheid? Wat leert het ons over Gods genade?`

Het zal zeker troostrijk zijn geweest om dat te horen. Toch wilde dit niet zeggen dat het geen probleem was om Gods geboden de rug toe te keren. De Heer biedt geen goedkope genade aan. Het was vooral bedoeld om hun Gods liefde te laten zien en dat zij, op hun beurt, zijn liefde zouden beantwoorden door gehoorzaam te zijn aan wat Hij had gezegd.

`Lees Deuteronomium 30:11-14. Wat zegt de HEER hier tegen hen? Wat is de fundamentele belofte in deze verzen? Zijn er ook andere teksten in het Nieuwe Testament die dezelfde belofte aanhalen?`

Hoe mooi is het taalgebruik en hoe onweerlegbaar is de logica van deze oproep. Kijk echter naar de oproep. De Heer vraagt hun niet om iets onmogelijks te doen. Gods gebod is niet ‘te zwaar’ en niet te moeilijk om te bevatten. Het ligt ook niet buiten hun bereik. De geboden bevinden zich niet in de hemel ver boven ons, zo ver weg dat iemand anders ze voor ons moet gaan halen. Ze zijn ook niet aan de overkant van de zee en we hoeven dus niemand te vragen de zee voor ons over te steken. In plaats daarvan zegt de Heer: ‘Nee, die geboden zijn heel dichtbij, u kunt ze in u opnemen en ze u eigen maken; u kunt ze volbrengen.’ ( Deuteronomium 30:14) Met andere woorden, jullie kennen ze goed genoeg om ze zelf uit te spreken en ze liggen opgeborgen in jullie hart zodat jullie overtuigd zijn van de noodzaak de geboden na te leven. Er is dus geen excuus voor ongehoorzaamheid. ‘We kunnen doen wat Hij van ons vraagt.’ (Ellen White, Verhalen om verder te vertellen, p.277)

Paulus haalt een aantal van deze teksten dan ook aan als hij spreekt over verlossing in Christus. Hij verwijst ernaar als voorbeelden van de rechtvaardigmaking door geloof (Zie: Romeinen 10:6-10). Na deze verzen in Deuteronomium krijgen de kinderen van Israël inderdaad te horen om voor het leven of de dood, voor de zegen of de vloek te kiezen. Als ze, door genade en door geloof, voor het leven kiezen, zullen ze het ontvangen. Dat is vandaag toch ook zo?

`Deuteronomium 30:1-14 Wat leert dit ons over Gods genade?`