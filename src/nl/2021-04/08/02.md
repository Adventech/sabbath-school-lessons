---
title:  De levensboom
date:   14/11/2021
---

Niemand van ons heeft er toch om gevraagd om hier te zijn? We hadden net zo weinig inspraak in ons bestaan als in de plaats en tijd waarop we geboren werden en wie onze ouders zijn. Zo was het ook met Adam en Eva. Net als een blad, rots of berg hadden ze er geen zeggenschap in dat God hen schiep. Als mensen hebben we niet alleen het bestaan gekregen (een rots bestaat ook) en krijgen we niet alleen leven (ook een amoebe leeft), maar we ontvangen het leven als verstandelijke, vrije wezens die naar het beeld van God zijn gemaakt. Toch hebben we ook daar niet voor gekozen. Wat God ons aanbiedt, is de keuze om te blijven bestaan. We krijgen de kans om voor een leven, een eeuwig leven, in Hem te kiezen. Dat kunnen we hebben op grond van Jezus en zijn dood aan het kruis.

`Lees Genesis 2:8-9,15-17; 3:22-23. Welke twee opties bood God de mens aan wat betreft zijn bestaan?`

‘In het midden van de hof van Eden stond de boom des levens. Zijn vrucht kon het leven eeuwig doen voortduren. Als Adam God gehoorzaam was gebleven, zou hij altijd vrij toegang hebben gehad tot deze boom en zou hij eeuwig hebben geleefd. Maar toen hij had gezondigd, werd hem de toegang tot de boom des levens ontzegd en werd hij sterfelijk. Gods uitspraak “Stof zijt gij en tot stof zult gij wederkeren”, impliceerde het absolute einde van het leven.’ (Ellen White, De grote strijd, p. 489)

Van het begin af aan houdt de Bijbel ons dus twee opties voor: eeuwig leven, wat oorspronkelijk voor ons was weggelegd, en de eeuwige dood, wat in principe inhoudt dat we terugkeren tot het niets waaruit we zijn ontstaan.

Het is ook opmerkelijk dat de ‘levensboom’, die volgens de Schrift onsterfelijkheid biedt en voorkomt in het eerste boek van de Bijbel, weer terugkeert in het laatste boek. Lees Openbaring 2:7 en 22:2,14 daar maar eens op na. Misschien wil de Bijbel hiermee zeggen dat God ons weliswaar onbeperkt toegang gaf tot de levensboom, maar dat we die vrije toegang zijn kwijtgeraakt door de zonde. Het probleem van de zonde wordt eens en voor altijd opgelost door Jezus en het verlossingsplan. Dan zullen de verlosten, dat zijn degenen die voor het leven kozen, die oorspronkelijk bedoelde toegang tot de levensboom ontvangen.

`Denk hier eens over na: hoe bepalen we door onze dagelijkse keuzes of we voor het leven of voor de dood kiezen?`

`Genesis 2:8-9,15-17; 3:22-23 Welke twee opties waren er?`