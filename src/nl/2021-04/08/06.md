---
title:  Een kwestie van aanbidding
date:   18/11/2021
---

In het verbond tussen de Heer en Israël stond aanbidding centraal. Het volk onderscheidde zich van de mensen rondom hen door de ware God te aanbidden en geen acht te slaan op de onechte goden en godinnen van de heidense wereld die in feite geen godheden waren. ‘Zie het toch in: Ik ben de Enige, naast Mij is er geen andere God.’ (Deuteronomium 32:39)

`Lees Deuteronomium 4:19; 8:19; 11:16; 30:17. Welke waarschuwing komt in elk van deze teksten voor? Waarom was juist deze waarschuwing zo belangrijk voor het volk Israël?`

Duizenden jaren geleden leefde Gods volk in een cultuur en een omgeving die veelal standaarden, tradities en opvattingen uitstraalden die in tegenstelling waren met hun geloof. Dat is nog steeds zo. Daarom moet Gods volk altijd op hun hoede zijn, om te voorkomen dat de gebruiken van de wereld, haar idolen en ‘goden’ ook tot voorwerpen worden van hun aanbidding.

Onze God is een ‘jaloerse God’. (Deuteronomium 4:24; 5:9; 6:15) Hij alleen heeft recht op onze aanbidding, want Hij is onze Schepper en Verlosser. Ook hier is geen sprake van een grijs gebied: of we aanbidden de Heer, die leven, goedheid en zegen schenkt, of we aanbidden een andere god die kwaad, ellende en dood met zich meebrengt.

`Lees Openbaring 13:1-15. Richt de aandacht op hoe het vraagstuk van aanbidding hier naar voren komt. Leg deze verzen vervolgens naast Openbaring 14:6-12. Waarom zijn deze woorden te vergelijken met de waarschuwing die in Deuteronomium wordt gegeven (en eigenlijk door de hele Bijbel heen) met betrekking tot valse aanbidding?`

Hoewel de omstandigheden anders zijn, gaat het hier om dezelfde kwestie: zullen mensen de ware God aanbidden en voor het leven kiezen of buigen ze voor de druk, die openlijk, subtiel of op beide manieren op hen wordt uitgeoefend. Moeten ze de dood in de ogen zien doordat ze zich van Hem hebben afgekeerd? Het antwoord op die vraag hangt af van de beslissing die een ieder persoonlijk neemt. God dwong het oude Israël niet om Hem te volgen en Hij zal dat ook bij ons niet doen. Zoals we in Openbaring 13 kunnen lezen, maken het beeld en zijn beest gebruik van dwang. God daarentegen handelt uit liefde.

`Hoe kunnen we ervoor waken dat onze relatie met Jezus in geen geval op losse schroeven komt te staan en we ons langzamerhand voegen naar een andere god?`

`Deuteronomium 4:19; 8:19; 11:16; 30:17 – Welke waarschuwing komt in elk van deze teksten voor?`
