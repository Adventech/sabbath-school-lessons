---
title:  Leven en dood, zegen en vloek
date:   16/11/2021
---

Deuteronomium bevat een lange uiteenzetting over de gevolgen voor het volk als ze de Heer ongehoorzaam zijn en de verbondsbeloften overtreden. Tegen het einde van het boek begint Deuteronomium 30 met de belofte dat God hun het land toch zal geven, ook al zijn ze ongehoorzaam en worden ze gestraft met een ballingschap. De voorwaarde daarbij was echter wel dat ze zich bekeerden en het verkeerde pad de rug toe zouden keren.

`Lees Deuteronomium 30:15-20. Welke twee opties worden het oude Israël aangeboden? Hoe weerspiegelen deze opties wat je door de hele Bijbel heen ziet?`

De Heer is heel duidelijk: Hij, de HEER, houdt hun twee keuzemogelijkheden voor, net zoals Hij dat deed bij Adam en Eva in de tuin van Eden. De Hebreeuwse woorden voor ‘goed’ (tov) en ‘kwaad’ (ra) in vers 15 zijn gelijk aan de Hebreeuwse woorden die Genesis gebruikt om de boom van kennis van ‘goed’ (tov) en ‘kwaad’ (ra) te omschrijven. Evenals in de rest van de Bijbel is hier ook geen grijs gebied. Je kunt niet neutraal blijven. Ze dienen de Heer en kiezen het leven en anders kiezen ze voor de dood. Dat geldt ook voor ons.

Leven, goedheid en zegen, staan in tegenstelling tot wat? Dood, ellende en vervloeking. Toch zou je terecht kunnen stellen dat God hun in feite alleen het goede, het leven en de zegen aanbiedt. Als ze zich van Hem afkeren, zijn deze slechte dingen het vanzelfsprekende resultaat. Want ze staan niet langer onder zijn speciale bescherming. Hoe we dit ook opvatten, dit zijn de opties die het volk worden voorgehouden. Dat ze een vrije wil hebben, is duidelijk. Het zijn hun vrije keuzes. Deze teksten en vele andere verzen in de Bijbel zijn niet te begrijpen als we het heilige geschenk van de vrije wil en de vrije keuze buiten beschouwing laten. Dat geldt voor het Oude en het Nieuwe Testament.

In zekere zin zei de Heer tegen hen: Zet de vrije wil die Ik jullie heb gegeven toch in om te kiezen voor het leven. Kies voor de zegen en voor goedheid. Kies niet voor de dood, ellende en vervloeking. De juiste beslissing lijkt zo vanzelfsprekend, nietwaar? We weten maar al te goed wat er is gebeurd. De grote strijd is nu nog net zo reëel als toen. Het voorbeeld van Israël zou ons moeten leren wat er gebeurt als we ons niet geheel en al aan de Heer geven en voor het leven kiezen en voor alles wat deze beslissing inhoudt.

`Lees Deuteronomium 30:20. Let op het verband tussen liefde en gehoorzaamheid. Wat moet Israël doen om trouw te zijn aan de Heer? Waarom gelden deze principes ook voor ons in deze tijd?`

`Deuteronomium 30:15-20 Welke keuze is er?`