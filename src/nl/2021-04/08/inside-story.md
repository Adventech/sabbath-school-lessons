---
title:  Zendingsbericht
date:   19/11/2021
---

#### De gebeden van een bedrijfseigenaar

_Zuid-Korea, 20 november _

Kiyong Kwon (56)

Als Kiyong bidt, gebeuren er geweldige dingen. Toen hij bad, voelde de eigenaar van een goedlopend accountantskantoor in Zuid-Korea een sterke aandrang om een Adventkerk te stichten. Kerkbestuurders boden hem een voormalig kerkgebouw aan, dat niet ver van zijn huis lag en in het eerste jaar lieten veertig mensen zich dopen. Terwijl hij bad, groeide het aantal dopelingen tot 98 in 2,5 jaar tijd. Kiyong besloot te bidden voor honderd dopelingen. ‘Mogen er honderd dopelingen zijn, alstublieft’, bad hij.

Toen hij zijn ogen opende, kwam hem plotseling een vrouw voor de geest die hij drie jaar lang niet had gezien. Hij vroeg wat rond en vernam dat de vrouw een kunstacademie voor kinderen had geopend. Hij kocht een bos kleurrijke bloemen en gaf ze aan haar voor de school. In hun gesprek sprak Kiyong over de church plant die hij begonnen was. Hij vertelde dat 98 mensen hun hart aan Jezus hadden gegeven. ‘Misschien ben jij wel de honderdste persoon’, zei hij. ‘Dat ben ik zeker’, antwoordde de vrouw.

‘Geweldig!’, reageerde Kiyong. ‘Toch is het goed om eerst een paar Bijbelstudies te volgen. Morgenavond om half 8 kom ik naar jouw huis toe om je wegwijs te maken in de Bijbel.’ Hij pauzeerde even en zei toen, ‘Laat je man er ook bij zijn!’. Kiyong noemde haar man omdat er twee mensen nodig waren om honderd dopelingen te bereiken. Nadat hij de kunstacademie had verlaten, belde de vrouw haar echtgenoot op. ‘Kiyong komt morgen naar ons huis om ons uit de Bijbel te leren’, vertelde ze.

Net als Kiyong was haar man een succesvolle bedrijfseigenaar. Hij was geen christen. In plaats daarvan aanbad hij de voorouders en goden in heiligdommen. Kort geleden had hij besloten zijn Engels te verbeteren om zijn zaken nog beter te laten verlopen en had hij een stapel Engelstalige boeken aangeschaft. Één van die boeken was een Bijbel. De Bijbel verwarde hem. De man las de Bijbel in zijn kantoor, maar hij kon er geen touw aan vastknopen. Hij kende de Engelse woorden, maar hij kon niet begrijpen wat ze betekenden. Wanhopig besloot hij te bidden tot de God van de Bijbel.

‘Als U de ware God bent, stuur me dan iemand die me kan helpen de Bijbel te begrijpen’, zei hij hardop. Op dat moment ging de telefoon. Het was zijn vrouw. ‘Kiyong komt morgen naar ons toe om ons wegwijs te maken in de Bijbel’, zei ze. Hij stond paf. Lange tijd zat hij voor zich uit te staren. Het leek wel alsof er een bliksemschicht door zijn lichaam schoot – vanaf zijn hoofd, langs zijn ruggenwervel tot aan zijn voetzolen.

De volgende dag arriveerde Kiyong bij het huis van het echtpaar en tot zijn verbazing stonden ze al op hem te wachten voor de Bijbelstudie. Hun twee volwassen kinderen waren ook bij hen en waren nieuwsgierig naar de God die het gebed van hun vader zo snel had beantwoord. Het gezin bestudeerde de Bijbel met Kiyong en ze aanvaardden alles wat ze te weten kwamen. Ze gaven hun hart aan Jezus. In reactie op Kiyongs gebed gaf God geen honderd dopelingen. Hij gaf er 102.

In dit kwartaal wordt een deel van de dertiende sabbatcollecte ingezet om het evangelie via twee projecten in Zuid-Korea te verspreiden: een verzorgingscentrum voor immigrantenkinderen in de stad Ansan en een zendingscentrum in de stad Daegu. Dank u voor uw voornemen om veel te geven. 