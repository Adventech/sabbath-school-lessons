---
title:  Verdieping
date:   19/11/2021
---

### Kies voor het leven

Deuteronomium 30:11-20

#### IJsbrekervraag

`Kun jij je iets herinneren waar je ouders je als kind ooit voor waarschuwden, maar dat je toch ging doen?`

#### Ik Verken

De Heer gaf zijn volk geboden, verordeningen en bepalingen om in overeenstemming daarmee te leven (vgl. Deuteronomium 30:10,16). Wanneer zij zich daaraan hielden, zouden ze zegen in hun leven ervaren (vs.19-20). Christus is als het vlees en bloed geworden Woord van God naar de aarde gekomen, om ons de weg naar het leven te wijzen. Hij roept ons op tot het maken van de juiste keuzes. Een goede keuze brengt het goede met zich mee, dat als zegen en leven wordt omschreven. Een verkeerde keuze leidt tot het kwade, dat een vloek heet en zelfs ‘de dood’ wordt genoemd (vgl. vs.15,19). In Deuteronomium 29 en 30 staat de verbondsvernieuwing tussen God en zijn volk centraal. Nog altijd bevindt het volk Israël zich in Moab, aan de oostkant van de Jordaan (vgl. 1:5 met 28:69). Ze staan op het punt de Jordaan over te trekken. Mozes voorziet dat Israël in de toekomst onder alle andere volken zal worden verstrooid (30:1), omdat de Israëlieten Gods verbond zullen schenden (29:24-25). Alleen bekering tot de Heer zal ertoe leiden, dat Hij hen weer gaat zegenen (30:2vv).

#### Ik Bestudeer

In Deuteronomium 30 draait het om de keuze voor het goede of het kwade, het leven of de dood, iets wat een zegen is of iets wat als een vloek wordt ervaren. Afhankelijk van de gemaakte keuzes zullen de Israëlieten voorspoed of tegenspoed ondervinden (30:15). Deuteronomium 27:15-26 noemt gedrag waarmee de Israëlieten een vloek over zich zouden afroepen en hoofdstuk 28:16-68 maakt duidelijk wat die vloek is. Deuteronomium 28:1-2 duidt aan wat tot zegen leidt en 28:3-13 maakt duidelijk waaruit Gods zegen concreet zou bestaan.

`De Israëlieten deden vaak niet wat God van hen vroeg. Hoe kwam dat? Zie ook 30:17.`

`Op welke manier zou God Israël tegemoetkomen en heeft dat al plaatsgevonden? Vgl. 30:6 met Jeremia 32:39; Ezechiël 11:19; 36:26 en Kolossenzen 2:11.`

`Welke overeenkomst zie je tussen 30:11 en Matteüs 11:30?`

`Wat heeft vers 14 gemeen met Jesaja 45:19, Marcus 1:15 en Romeinen 10:8. In 30:19 staat de oproep: ‘Kies voor het leven.’`

`Wanneer is kiezen voor Jezus een keuze voor een leven zoals God het heeft bedoeld? Wat heeft dit te maken met Johannes 14:6, waarin Jezus zegt: ‘Ik ben de weg, de waarheid en het leven’?`

`Openbaring 13:1-15; 14:6-12 Wat zeggen deze verzen over aanbidding?`

#### Ik Pas Toe

`Als je terugkijkt op je leven, wat zou je dan nu anders doen of zeggen dan je eerder hebt gedaan of gezegd?`

`Welke hoopvolle boodschap bevat 30:11-20?`

`Wanneer kan de verleiding om toch voor het verkeerde te kiezen te groot worden?`

`Wat hebben liefde voor en gehoorzaamheid en toewijding aan God met elkaar te maken?`

`Waarom kun je de doop een uitdrukking van een keuze voor een leven met God noemen?`

`Waarom is een leven met Jezus in zekere zin niet moeilijk?`

God heeft ons allemaal het leven gegeven en Hij wil niets liever dan dat dit leven tot zegen is voor ons en onze omgeving. Daarom heeft Hij ons zijn Woord gegeven met heilzame en beschermende richtlijnen en stuurde Hij Jezus naar deze aarde als verpersoonlijking van zijn liefde. Als we Hem toelaten in ons hart, zal Hij ons de weg wijzen naar het leven zoals Hij dat heeft bedoeld en zullen we zegen kunnen ervaren.

#### Ik bid …

Heer, dank U wel dat U voor ons een nieuw leven mogelijk hebt gemaakt. Vergeef ons dat we niet altijd datgene doen waar U ons toe aanspoort. Werk met uw heilige Geest door in ons hart, zodat we eensgezind aan de wereld om ons heen kunnen laten zien wie U bent. Amen.