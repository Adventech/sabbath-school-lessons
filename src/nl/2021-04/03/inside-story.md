---
title:  Zendingsbericht
date:   15/10/2021
---

#### Contact met de hemel

_Mongolië, 16 oktober _

Cathie Hartman (55)

Vraag twee mensen om dit zendingsbericht voor te lezen.

Verteller: Cathie en haar overleden man, Brad, waren de eerste postcommunistische, adventistische zendelingen die naar Mongolië gingen, toen ze daar in 1991 aankwamen via Adventist Frontier Missions, een ondersteunende bediening. Tot op heden dient ze God in Mongolië. Vertel eens, Cathie, hoe bid jij?

Cathie: Toen we Mongolië in 1991 bereikten, voelde ik dat God me aanspoorde om een gebedsstrijder te zijn. Toch zei ik tegen God, ‘Ik bid aldoor. Waarom ben ik dan toch geen gebedsstrijder?’. Zo ging ik met God in discussie. Nadat mijn man was overleden en ik opnieuw getrouwd was, verhuisden we een tijdlang naar een ander Aziatisch land. Ook daar voelde ik dat God me opriep om een gebedsstrijder te zijn. Ik gaf toe en zei, ‘Goed, ik zal ‘drie keer bidden’ op het dagprogramma zetten’. Wonderen gebeurden toen mijn man, onze drie jonge dochters en ik drie keer op een dag als gezin in gebed gingen. We waren al maanden op zoek naar een plek om te wonen en God voorzag ons van een huis. Mijn man en ik verloren allebei ons werk als docent Engels en God gaf ons een nieuwe onderwijsbaan met veel betere voorwaarden.

Dat was de eerste stap waar God me door gebed naartoe leidde. De tweede stap diende zich aan toen ik na begon te denken over Jezus’ herhaalde opdracht om ‘wakker te blijven en te bidden’ in het Nieuwe Testament (Mattheüs 26:41). Ik wist niet zeker wat Hij daarmee bedoelde. In de geschriften van Ellen White zocht ik naar passages waar iets werd gezegd over wakker blijven en bidden en ik voegde mijn bevindingen samen in één document. Ik ontdekte dat met ‘wakker blijven’ het intomen van onze emoties wordt bedoeld en dat we op onze woorden moeten letten en ervoor horen te waken dat we achteloos worden. Als mijn dochters het moeilijk hadden tijdens hun eerste tienerjaren, vroeg ik hun, ‘Ben je wakker en bid je?’ Meestal gaven ze dan toe dat ze dat niet deden. We hebben een aparte gebedsruimte in ons huis waar elk van ons, drie keer op een dag, zijn/haar zonden en zwaktes belijdt en God vraagt om ze te vervangen door een liefdevolle, nederige geest. Dit heeft een enorm positieve uitwerking gehad op de relaties in ons gezin.

Verteller: Hoe lees jij in de Bijbel?

Cathie: Nadat ik gelezen had dat William Miller, één van de kerkpioniers, de Bijbel vers voor vers bestudeerde, besloot ik dat ook te proberen. Het was erg leuk om elk vers naast het oorspronkelijke Hebreeuws of Grieks te leggen. Op het moment probeer ik met behulp van de Bijbel de Mongolische taal beter te begrijpen. Met een schrift naast me lees ik een vers in het Engels en dan in het Mongolisch. Het gaat langzaam, maar ik probeer een hoofdstuk per dag te doen. Door het Mongolisch te lezen, heb ik nieuwe inzichten gekregen omdat er andere termen worden gebruikt. Op een morgen las ik Deuteronomium 33:1, waar volgens de Engelse Bijbel ‘Mozes, de godsman’, staat. In het Mongolisch daarentegen staat er ‘Gods persoon, Mozes’. Ik vroeg me af, ‘Kan ik dat over mijzelf zeggen? ‘Gods persoon, Cathie?’ Meer had ik niet nodig die dag.

Verteller: Hoe getuig je?

Cathie: In sommige landen waar ik heb gewoond, zijn er wetten die het buitenlanders moeilijk maken om openlijk over Jezus te vertellen. Toch kan je mensen de kans geven vragen te stellen en er is niets op tegen om die vragen te beantwoorden. Als docente Engels ging ik de aanwezigheid van de leerlingen na door hun te vragen om iets op een stukje papier te schrijven. Ik nam de tijd om elke aantekening te beantwoorden. Sommige studenten openden hun hart. Vaak gaat het er enkel om dat je vriendelijk bent en mensen thuis uitnodigt. De harten van mensen worden geraakt in één-op-één gesprekken. Daarom wil ik mijn kennis van de Mongolische taal verbeteren.

Mijn dagelijkse gebed echoot de woorden van Saulus toen hij Jezus zag op de weg naar Damascus. Hij zei, ‘HEER, wat wilt U dat ik doen zal?’ ( Handelingen 9:6) God openbaart zijn wil als wij Hem elke dag en bij elke situatie vragen, ‘Wat wilt U dat wij doen?’. 