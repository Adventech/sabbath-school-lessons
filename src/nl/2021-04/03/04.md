---
title:  Boek van het verbond
date:   12/10/2021
---

Het idee van het verbond (beriet in het Hebreeuws) vind je in de hele Bijbel om Gods relatie met zijn volk te beschrijven. Dit woord komt echter zo vaak voor in Deuteronomium dat dit Bijbelboek ook bekend staat als ‘Boek van het Verbond’.

`Lees Deuteronomium 5:1-21. Wat hier gebeurt laat zien hoe belangrijk de rol van het verbond (beriet) is in Deuteronomium. Hoe?`

Nadat ze kort tevoren uit Egypte waren bevrijd, sloot God het verbond met de kinderen van Israël. Dit vond plaats bij de Sinai, net voordat ze het beloofde land hadden moeten binnengaan. Na een omweg van veertig jaar staan ze weer op het punt het beloofde land in te trekken. De vervulling van die belofte is het hart van de verbondsbelofte en daarvan is Mozes de spreekbuis (Zie: Genesis 12:7; Exodus 12:25). Toen schonk de Heer hun de Tien Geboden opnieuw. Dit is een manier om te benadrukken hoe belangrijk het voor hen was hun verantwoordelijkheden binnen het verbond ook opnieuw te bevestigen.

Ja, de Heer zou zijn verbondsbeloften aan hen in vervulling doen gaan. Nu was het hun taak hun deel van de afspraak in de praktijk te brengen: ‘Hij maakte de regels van het verbond bekend, de Tien Geboden. Hij schreef ze op twee stenen platen en eiste dat u zich eraan zou houden.’ (Deuteronomium 4:13) Hij deed dit op de Sinai en nu doet Hij het opnieuw in Moab, net voordat ze het beloofde land zouden innemen in navolging van de belofte die hun voorvaderen eeuwen tevoren hadden gekregen. Het was de manifestatie van het ‘eeuwig verbond’ dat er zelfs al eerder was dan deze wereld. ‘Eer de fundamenten der aarde waren gelegd, waren de Vader en de Zoon het eens geworden om de mens te verlossen als deze door Satan overwonnen zou worden. Zij hadden de handen ineengeslagen in een plechtige overeenkomst dat Christus de Borg voor het mensdom zou zijn.’ (Ellen White, De wens der eeuwen, p. 695)

`Lees Deuteronomium 5:3. Hoe moeten we dit vers opvatten?`

Wat zei Mozes tegen het volk? Hij legde waarschijnlijk de nadruk op het feit dat hun voorvaderen reeds overleden waren en dat de geweldige verbondsbeloften, geschonken aan hun voorvaderen, nu aan hen werden gegeven. Zo kan Mozes hen op het hart hebben gedrukt het niet te verpesten door in de voetsporen van de vorige generatie te stappen. De beloften (en de daarbij bijbehorende verplichtingen) kwamen nu toe aan hen.

`Deuteronomium 5:1-21 Hoe belangrijk is de rol van het verbond?`