---
title:  Zijn speciale volk
date:   13/10/2021
---

Vandaag de dag is het moeilijk ons een voorstelling te maken van de oude wereld op het moment waarop Israël door de woestijn zwierf. Als hele rijken zijn gekomen en gegaan, met (hooguit) een paar ruïnes als overblijfselen, wat kunnen we dan weten van de kleinere heidense volkeren die in hetzelfde gebied leefden als Israël? Niet zo heel veel. Eén ding is zeker: deze volkeren waren doordrongen van het heidendom, polytheïsme en een aantal volstrekt onterende praktijken, zoals het offeren van kinderen. Probeer je voor te stellen hoe mensonterend en wreed een cultuur en een godsdienst moeten zijn als ze dat met hun eigen kinderen doen en dat allemaal in de naam van één of andere god!

Geen wonder dat de Heer zijn volk er keer op keer voor waarschuwde de praktijken van de volkeren rondom hen niet over te nemen. ‘Wanneer u in het land komt dat de HEER, uw God, u geven zal, mag u de verfoeilijke praktijken van de volken daar niet navolgen.’ (Deuteronomium 18:9) God had een bijzonder doel voor ogen toen Hij dit volk bevrijdde. Door met God een verbond te sluiten, moesten ze een speciaal volk zijn, een getuige aan de wereld van de God die de hemel en de aarde heeft geschapen. Hij is de enige God.

`Lees Deuteronomium 26:16-19. Hoe wordt de verbondsrelatie tussen God en Israël in deze verzen samengevat? Hoe zouden ze hun trouw aan het verbond laten zien door het soort mensen dat ze moesten worden? Wat kunnen we hier zelf van leren?`

Het is opmerkelijk dat Mozes deze vier verzen begint met het woord ‘vandaag’. Met andere woorden, op dit moment gebiedt God u opnieuw om deze dingen te doen. Mozes herhaalt zijn uitspraak in vers 17. Hij had hun dit steeds opgedragen. Het is alsof hij hen aanspoort zich er nu opnieuw toe te zetten de trouwe, heilige en speciale natie te zijn waarvoor ze als verbondsvolk in het leven waren geroepen. Zij waren het enige volk dat als volk in zijn geheel de ware God kende en die de waarheid over deze God begreep en welke levensstijl Hij voor ogen had met de mensen. In zekere zin waren ze dus niet alleen op de hoogte van de ‘tegenwoordige waarheid’. Ze moesten op hun eigen manier die waarheid belichamen totdat Jezus, ‘de Waarheid zelf’, zou komen (Johannes 14:6).

`Waarom is dit idee van je ‘vandaag’ wijden aan God en aan de verplichtingen van zijn verbond ook relevant voor ons om onszelf ook ‘vandaag’ aan God te wijden?`