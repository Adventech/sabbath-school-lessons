---
title:  Het verbond en het evangelie
date:   10/10/2021
---

Door de hele Bijbel heen zijn het verbond en het evangelie onlosmakelijk met elkaar verbonden. Het verbond was al aanwezig voordat het Israëlitische volk op het toneel verscheen, zoals bijvoorbeeld het verbond dat met Noach werd gesloten. De verbonds- belofte werd ook gedaan voordat het volk van Israël bestond. Dat verbond kwam echter duidelijk tot uiting door de manier waarop God met zijn volk omging, te beginnen met hun voorvaderen, de aartsvaders. Ook in die periode was het evangelie het hart van het verbond: redding door geloof alleen.

`Lees Genesis 12:1-3; 15:5-18 en Romeinen 4:1-5. Welke verbondsbelofte kreeg Abram (later Abraham)? Hoe wordt het evangelie daarin zichtbaar?`

Abraham geloofde in God, in de beloften die God hem gaf en daarom stond hij als een gerechtvaardigd mens voor God. Dit was niet enkel het gevolg van goedkope genade: door gehoorzaamheid streefde Abraham ernaar zijn deel van het verbond na te komen. Dit blijkt bijvoorbeeld uit Genesis 22 op de berg Moria. Dit was zo ofschoon ‘hij door zijn vertrouwen rechtvaardig werd verklaard’ (Romeinen 4:5). Daarom verwijst Paulus eeuwen later naar hem: Abraham liet zien wat het betekent om te leven overeenkomstig de verbondsbeloften die God had gesloten met zijn volk.

Dit thema komt herhaaldelijk naar voren in de Bijbel. Paulus spreekt er ook over in Galaten 3:6, waar hij Genesis 15:6 opnieuw citeert. Daar staat dat Abrahams geloof ‘hem als een daad van gerechtigheid werd toegerekend’. Daarbij verwijst hij terug naar de belofte die Abram als eerste ontving, namelijk dat alle volkeren door hem gezegend zouden worden (Galaten 8-9). De verbondsbeloften zijn bedoeld voor alle mensen ‘die geloven’, Joden en heidenen. Zij worden door geloof gerechtvaardigd en niet door de wet na te leven. Het verbond maakt duidelijk dat het wel hun plicht is de wet te gehoorzamen.

Als Jeremia het nieuwe verbond omschrijft, doet ook hij dat in het verband van de wet: ‘Maar dit is het verbond dat Ik in de toekomst met Israël zal sluiten – spreekt de HEER: Ik zal mijn wet in hun binnenste leggen en hem in hun hart schrijven. Dan zal Ik hun God zijn en zij mijn volk.’ (Jeremia 31:33) Het taalgebruik in dit vers gaat terug op het boek Leviticus: ‘Ik zal in je midden verkeren; Ik zal jullie God zijn en jullie mijn volk’ (Leviticus 26:12).

`Waarom sluit de verbondsgedachte van de wet en het evangelie zo goed aan bij de drie-engelenboodschap in Openbaring 14, Gods laatste waarschuwingsboodschap voor de wereld?`