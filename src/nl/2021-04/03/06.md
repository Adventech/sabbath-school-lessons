---
title:  Andere beelden
date:   14/10/2021
---

Bijbelse geleerden zijn het er al lang over eens dat er parallellen bestaan tussen Israëls verbond met God en andere verdragen tussen koninkrijken. Dit zou ons niet moeten verbazen. In de omgang met zijn volk paste de Heer simpelweg een handelwijze toe die ze konden begrijpen. Tegelijkertijd kan een verbond, een overeenkomst tussen twee partijen die met regels, verplichtingen en verantwoordelijkheden gepaard gaat, erg kil en formeel overkomen. Dat element moet zeker aanwezig zijn want God is hier de Wetgever. Dat is echter niet in staat de breedte en diepte te omvatten van het soort relatie dat God met zijn volk wilde. Daarom worden er ook andere beelden gebruikt in Deuteronomium om dezelfde boodschap uit te dragen van het verbond tussen God en Israël. Die voegen er echter toch ook weer nieuwe dimensies aan toe.

`Lees Deuteronomium 4:20; 8:5; 14:1 en 32:6,9,18-20. Welke beeldspraak wordt hier gebruikt en hoe kunnen deze beelden helpen de relatie te verduidelijken die God met zijn volk wilde?`

In elk van de bovenstaande teksten staat het beeld van een gezin centraal. Het ideaal is dat dit de hechtste, sterkste en meest liefdevolle band zou moeten zijn die er bestaat. Naar zo’n relatie met zijn volk heeft God van begin af aan verlangd. Zelfs nadat ze Jezus op het moment van de kruisiging op een schaamtevolle manier hadden afgewezen, zei Jezus na zijn opstanding tegen de beide Maria’s, ‘Ga mijn broeders vertellen dat ze naar Galilea moeten gaan, daar zullen ze Mij zien’ (Matteüs 28:10). Zelfs als de opgestane Christus, noemde Hij zijn leerlingen ‘mijn broeders’. Dat is een voorbeeld van de liefde en de genade die voortvloeit uit de liefde voor degenen die het absoluut niet verdienden. Daar draait de band tussen God en de mens om: genade en liefde die worden gegeven aan degenen die dat niet verdienen.

`Wat voor soort relatie heb jij met God? Hoe kun je deze band verdiepen en leren Hem lief te hebben, terwijl je je tegelijkertijd houdt aan je verbondsverplichting om zijn wet te gehoorzamen? Waarom gaan deze dingen samen en sluiten ze elkaar dus niet uit?`
