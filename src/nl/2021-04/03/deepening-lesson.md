---
title:  Verdieping
date:   15/10/2021
---

### Het eeuwig verbond

Deuteronomium 26:16-19

#### IJsbrekervraag

`Wat motiveert mensen om te gehoorzamen? Wat motiveert jou daartoe?`

#### Ik Verken

Met betrekking tot Deuteronomium moeten we dit goed onthouden: Het is het schar- nierpunt tussen de Pentateuch en de daarop volgende boeken Jozua, Rechters, Samuël en Koningen. Dat wil zeggen tussen verleden en toekomst. Er is dus een zekere spanning tussen het in herinnering brengen van het verleden en wat hun te wachten staat. Mozes beseft dat zijn leidersrol ten einde is. Hij wijst de mensen op wat essentieel is. Veel van deze woorden worden later opgepakt, door Jozua, Samuel en anderen. Zij leggen een solide geestelijk fundament onder de geloofsbeleving van het volk en de individuele gelovige.

#### Ik Bestudeer

Dit gedeelte bevat drie uitspraken. Het gebruik van het woord ‘vandaag’, en de nadruk op het verbond tussen ‘de Heer, uw God’ en ‘zijn volk’, valt daarbij op. Het voornaamwoord ‘u’ heeft een dubbele betekenis: het staat voor het collectief en het individu. In vers 16 staat het verbond centraal: het volk verbindt zich aan God. De voorwaarde is het nauwgezet navolgen van de regels. Twee werkwoorden verwijzen naar de toepassing van deze voorwaarden. Die worden vertaald met ‘in acht nemen’ en ‘naleven’ en worden voor het eerst genoemd in de context van het scheppingsverslag. Het gehoorzamen aan wetten en regels moet je ruim opvatten! Het gaat erom te laten zien wat wetten en voorschriften ten diepste betekenen. Het naleven daarvan overstijgt de alledaagse werkelijkheid. De goddelijke wil, van gerechtigheid en genade, komt tot uitdrukking in de concrete aspecten van het leven! Hetzelfde geldt voor het werkwoord dat wordt vertaald met ‘in acht nemen’. God vraagt de mens over de tuin te ‘waken’ (Genesis 2:15 en vgl. 3:24) om die te beschermen tegen schadelijke dreigingen. Deze oproep tot ‘waken’ slaat niet in de eerste plaats op het bewaken van wetten en voorschriften, maar op onze manier van leven: met je hele hart (je innerlijk) en met alles wat je bent (je leven, je adem). Deze toewijding gaat zo ver dat je er je leven voor zou geven. ‘De HEER uw God’ wil meer dan dat je je nauwgezet aan alle regeltjes houdt. Hij verlangt vurig het beste voor zijn schepping. Hij nodigt de mens uit tot samenwerking om zijn plan te realiseren als zijn medewerker.

`In hoeverre helpt de bovenstaande uiteenzetting je om het tekstgedeelte te begrijpen?`

#### Ik Pas Toe

Het is voor God en de mens belangrijk dat hij Gods wetten en regels ‘in acht neemt’ en ‘naleeft’. Vers 19 maakt duidelijk waartoe dat leidt.

`Waartoe heeft gehoorzaamheid aan Gods wetten en regels geleid in jouw leven? Hoeveel moeite kost het je dat te doen?`

Het is belangrijk te begrijpen dat het volgen van de wetten en voorschriften van onze God niet betekent dat men ‘slaafs’ gehoorzaamt, maar dat men in status stijgt (zeer hoog; zie vers 19 en vgl. Genesis 14:18-20; Numeri 24:16; Deuteronomium 32:8). Dat leidt er niet toe dat men gelooft aan God gelijk te zijn. Het leidt tot het besef dat men het kanaal is waarlangs Gods wil concreet in de wereld wordt geopenbaard, en dat men zo zijn gerechtigheid laat neerkomen over ieder ander! Het volk wordt tot een heilig volk, dat apart is gezet, om de heerlijkheid van God te laten zien.

`Dat laatste is een geweldige opdracht! In hoeverre slaag jij daarin als individu en hoe staan we ervoor als gemeente?.`

#### Ik bid …

Heer, ik bid U dat uw gerechtigheid en verlossing in mij en door mij zichtbaar wordt voor mijn omgeving. Geef mij de kracht van uw Geest opdat ik mijn roeping ten volle kan waarmaken en tot een bron van zegen kan zijn. Help ons als gemeente om dat te realiseren.