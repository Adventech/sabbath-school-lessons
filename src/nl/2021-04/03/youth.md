---
title:  Jongeren les
date:   15/10/2021
---

### Het eeuwig verbond

#### Opdracht van de vorige week

`Welke levenslessen krijgt Mozes tijdens zijn leven?`

#### Lees samen

Deuteronomium 26:16-19

#### Ijsbrekervraag

`Waaraan kunnen andere mensen merken dat jij een christen bent?`

#### Inspiratie

‘Maar zorg er wel voor dat jullie de Heer, jullie God, niet vergeten. Want Hij heeft jullie bevrijd uit de slavernij in Egypte.’ (Deuteronomium 6:12, BGT.)

#### Behandel de tekst

Nadat Mozes alles had opgeschreven in de Thora (Genesis t/m Deuteronomium), vroeg hij de priesters deze naast de ark van het verbond te leggen. Zo zouden de Israëlieten voortdurend herinnerd worden aan hun verbond met God en wat dat betekent in het leven van alledag. Mozes kent zijn pappenheimers. Hij weet maar al te goed dat het volk van tijd tot tijd niet naar God luistert en hoe belangrijk het is dat het zijn beloften aan God nakomt. Ook waarschuwt hij het volk Israël meerdere keren voor ongehoorzaamheid aan God. Het was belangrijk dat het volk goed begreep wat die waarschuwingen inhielden. Een van de taken van de priesters was dan ook het voorlezen van de Thora en het geven van uitleg. Zij zouden de Israëlieten wijzen op het trouw naleven van het verbond dat zij bij de Sinai met God hadden gesloten. Als zij dat zouden doen, dan zouden ze ‘een kostbaar bezit voor God zijn’, ‘een koninkrijk van priesters, een heilig volk’. (Exodus 19:5-6)

#### Gespreksvragen naar aanleiding van de tekst

`Welke opdracht gaf God aan het volk? (Deuteronomium 26:16) Met welke intentie moesten ze die opdracht uitvoeren? En waarom gebeurt dit in de vorm van een opdracht?`

`Wat had het volk Israël aan God beloofd? (vers 17) Wat hield het in dat Israël de HEER (Jahweh) als God koos?`

`Wat beloofde God aan de Israëlieten? (vers 18)`

`Waarom roept Mozes het volk vervolgens op de geboden van God na te leven?`

`Wat zal het gevolg zijn van de wederzijdse trouw tussen God en het volk Israël? (vers 19) Welke gevolgen ondervind jij in je relatie met God?`

#### Opdracht

`Wie is God voor jou en waarom?`
