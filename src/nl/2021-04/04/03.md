---
title:  Ontzag hebben voor God
date:   18/10/2021
---

Mozes droeg de kinderen van Israël op God lief te hebben met alles wat ze hadden. Dat was een opdracht. Een paar verzen daarvoor gaf Mozes hun echter nog een andere opdracht: ‘U moet voor de HEER, uw God, ontzag tonen’ (Deuteronomium 6:2).

`Lees Deuteronomium 10:12. Wat leert dit vers over liefde en ontzag en hoe interpreteren wij dat?`

In het ene vers krijgen ze te horen dat ze ontzag moeten hebben voor God en het andere vers draagt hen op God lief te hebben. Deze tekst spoort hen aan om tegelijkertijd ontzag te hebben voor God en Hem lief te hebben. Door de gebruikelijke betekenis van het woord ‘ontzag’ lijkt hier sprake te zijn van een tegenstelling, maar dat is niet het geval. Ontzag hebben voor God staat voor bewondering en respect hebben voor wie Hij is, voor zijn gezag, macht, rechtvaardigheid en gerechtigheid, vooral wanneer we dat vergelijken met onze zondigheid, zwakte en volledige afhankelijkheid van Hem. Dat zou een natuurlijke reactie moeten zijn. We zijn gevallen mensen en we hebben Gods wet overtreden. Wij verdienen veroordeling en eeuwige dood, ware het niet dat Hij ons genadig is.

`Lees Efeziërs 2:1-10. Hoe kunnen deze verzen ons helpen te begrijpen wat het betekent zowel ontzag te hebben voor God als Hem lief te hebben?`

Hoewel wij ‘bloot stonden aan Gods toorn’ (daarom moeten we ontzag voor Hem hebben), stierf Christus voor ons en bood Hij ons een nieuw leven aan in Hem. Dit houdt in dat we vrij zijn gemaakt van de zonde en de veroordeling van het verleden (daarom behoren we Hem lief te hebben). Zo is het voor ons vandaag de dag, maar het gold ook voor het oude Israël: ze waren ballingen in Egypte, veroordeeld om in slavernij en onderdrukking te leven. Hun grote verlossing was enkel en alleen het gevolg van Gods liefde en genade. ‘Bedenk dat u zelf slaaf was in Egypte totdat de HEER, uw God, u met sterke hand en opgeheven arm bevrijdde.’ (Deuteronomium 5:15) Geen wonder dat ze God zowel liefhebben als ontzag voor Hem hebben. Als zij dat al moesten doen hoeveel te meer moeten ook wij dat dan doen, want wij bezitten die grote waarheid van Jezus’ dood aan het kruis voor ons?

`Lees Openbaring 14:6-7. Waarom bestaat de eerste boodschap van de Heer aan deze wereld in de eindtijd uit de opdracht om ‘ontzag te hebben voor God’? Met het oog op wat over de wereld zal komen, waarom is dit gebod dan zo begrijpelijk?`