---
title:  God heeft ons als eerste liefgehad
date:   19/10/2021
---

Te midden van de regels en wetten in Deuteronomium en al de aansporingen voor het Joodse volk om gehoorzaam te zijn aan ‘zijn geboden, wetten, en regels’, kregen ze bovenal de opdracht God lief te hebben met hun hele hart, ziel en kracht (Deuteronomium 30:16). Ze hadden er ook redenen genoeg voor om dat te doen.

`Lees Deuteronomium 4:37; 7:7-8,13; 10:15; 23:5 en 33:3. Wat leren deze verzen over Gods liefde voor zijn volk? `

Keer op keer vertelt Mozes de mensen over Gods liefde voor hun voorvaderen en voor hen. Toch bleef het niet alleen bij deze woorden. De Heer openbaarde zijn liefde door zijn daden. Hoewel ze tekortschoten, de fout ingingen en zondigden, was Gods liefde voor hen desalniettemin een constante factor. Die liefde kwam op een krachtige manier tot uiting in zijn omgang met hen.

`Lees 1 Johannes 4:19. Waarom zouden we God lief moeten hebben volgens dit vers?`

Gods liefde voor ons bestond al toen wij er nog niet eens waren. Het verlossingsplan was immers al gereed ‘voordat de wereld gegrondvest werd’ (Efeziërs 1:4). Ellen White omschrijft het zo: ‘Het plan voor onze verlossing werd niet eerst gemaakt na de val van Adam. Het was een openbaring van ‘het geheimenis, eeuwenlang verzwegen.’ (Romeinen 16:25) Het was een openbaring van de beginselen die altijd de grondslag hebben gevormd van Gods troon.’ (Ellen G. White, De wens der eeuwen, p. 13) Wat een zegen voor ons allen dat God inderdaad een God van liefde is, een liefde van zo’n omvang dat Hij voor ons naar het kruis ging, een zelfopofferende liefde waarin ‘Hij zich heeft vernederd en gehoorzaam werd tot in de dood – de dood aan het kruis.’ (Filippenzen 2:8) Vandaag de dag hebben wij dus een openbaring van Gods liefde voor ons die de kinderen van Israël zich waarschijnlijk niet eens konden indenken.

`Hoe zou het zijn als God haatdragend of onverschillig was geweest? In wat voor wereld zouden we dan leven? Waarom moeten we blij zijn met de openbaring van Gods liefde voor ons?`