---
title:  De Heer uw God liefhebben
date:   16/10/2021
---

### Lezen

Deuteronomium 6:4-5; 4:37; 10:12; 11:1; Efeziërs 2:1-10; Openbaring 14:6-7; Marcus 12:28-30

> <p>Kerntekst</p> 
> ‘Heb de HEER, uw God, lief met hart en ziel en met inzet van al uw krachten.’ Deuteronomium 6:5

Eén van de belangrijkste gebeden in het Joodse geloof is afkomstig uit Deuteronomium 6. Het wordt ‘het Sjema’ genoemd, een term die is gebaseerd op het eerste Hebreeuwse woord in dat gebed. Het is afgeleid van de stam, ’sjama`’, dat ‘luisteren/horen’ of zelfs ‘gehoorzamen’ betekent. Het is een woord dat telkens terugkomt, niet alleen in Deuteronomium maar in het hele Oude Testament.

De eerste regel van het Sjema luidt als volgt: Sjema` Jisra’eel, Adonai Elohénoe, Adonai echád. Het betekent: ‘Luister, Israël: de HEER, onze God, de HEER is de Enige!’ (Deuteronomium 6:4) Als de Joden dit bidden, bedekken ze vaak hun ogen. Het idee is dat ze dan zonder afleiding aan God kunnen denken. Deze eerste regel van het Sjema onderstreept de monotheïstische aard van Adonai Elohénou, ‘de HEER, onze God’, en Israëls loyaliteit aan Hem alleen en aan geen andere ‘god’. In feite zou het ook gelezen kunnen worden als ‘de HEER is onze God’.

Deze ene regel maakt deel uit van de eerste toespraak die Mozes hield voor de kinderen van Israël vlak voordat ze het beloofde land zouden binnengaan. Wat volgt op deze eerste zin is echter een krachtige uiting van de waarheid die nu nog van net zoveel belang is als toen.

_Op sabbat 23 oktober bespreken we met elkaar deze les._