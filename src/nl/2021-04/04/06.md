---
title:  Het belangrijkste gebod
date:   21/10/2021
---

Om diverse redenen proberen veel christenen een kloof te slaan tussen het Oude en het Nieuwe Testament. Dat is niet mogelijk zonder het Nieuwe Testament van zijn ware betekenis te beroven. Het Nieuwe Testament verwijst naar de vervulling van vele oud- testamentische profetieën en typen door de openbaring van Jezus en de theologische verklaringen van zijn leven, dood, opstanding en dienstwerk als Hogepriester. In meerdere opzichten vormt het Oude Testament de achtergrond, de context en de basis van het Nieuwe Testament. Beide delen van de Bijbel openbaren de goedheid en liefde van God. Dat is ook één van de redenen waarom het Nieuwe Testament, en Jezus zelf, het Oude Testament keer op keer citeert.

`Lees Marcus 12:28-30. Hoe luidde de vraag over ‘het belangrijkste gebod van alle geboden’? Wat was Jezus’ antwoord en waarop is dit antwoord gebaseerd?`

Het is bijzonder dat een schriftgeleerde deze vraag stelde. Dat is iemand die zijn leven had gewijd aan het begrijpen van de wet en hoe ze toegepast moet worden. Gezien de vele wetten die zij meenden na te moeten leven (in de latere Joodse traditie waren dat er 613), is het niet verwonderlijk dat ze het tot één vraag wilden terugbrengen. Wat doet Jezus? Hij haalt Deuteronomium 6 aan, begint met het vers ‘Luister, Israël: de HEER, onze God, de HEER is de enige!’ (Deuteronomium 6:4) en daarna citeert Hij ook het volgende vers en dat gaat over God liefhebben met je hele hart, ziel en kracht. Hij verwees naar de tekst waarin duidelijk wordt bevestigd dat de Heer hun God was, hun enige God. Op grond van die grote waarheid werden ze opgeroepen onvoorwaardelijk van Hem te houden.

Is dit gebod niet bij uitstek ‘tegenwoordige waarheid’? Als in de laatste dagen de uit- eindelijke gebeurtenissen zich ontvouwen en iedereen op een zeer ingrijpende manier wordt opgeroepen een kant te kiezen, dan zullen de geboden van God een belangrijke rol spelen (Openbaring 14:12). De keuze die we dan maken, juist onder de dreiging van vervolging, toont aan of we werkelijk van God houden. Dat is de doorslaggevende factor en we kunnen God alleen liefhebben met ons hele hart, ziel en kracht als we Hem kennen en zijn goedheid, liefde en genade zelf ervaren. Als het zou moeten, is dat iets om ons leven voor te geven.`

`Stel dat iemand jou vraagt: ‘Hoe kunnen mensen van een God houden die ze nooit persoonlijk hebben gezien?’. Wat zeg je daarop? Bespreek je antwoord in de groep.`
