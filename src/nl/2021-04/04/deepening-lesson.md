---
title:  Verdieping
date:   22/10/2021
---

### De Heer uw God liefhebben

Deuteronomium 6:1-6

#### IJsbrekervraag

`Welke verschillende soorten relaties kun je onderscheiden tussen mensen?`

#### Ik Verken

De gedachte dat het volk één God dient, staat centraal in het boek Deuteronomium. In zijn verhandelingen over de wet, benadrukt Mozes keer op keer dat de Heer uniek is. In 4:39 zegt Hij bijvoorbeeld: ‘Wees u er daarom van bewust en laat goed tot u doordringen dat de HEER de enige God is, boven in de hemel en hier beneden op de aarde; een ander is er niet.’ De tekst van deze les benadrukt hetzelfde thema: ‘luister Israël, de HEER, onze God, de HEER is de enige’ (vs. 4). In hoofdstuk 10:20 staat: ‘Toon ontzag voor de HEER, uw God, dien Hem, wees Hem toegedaan en zweer alleen bij zijn naam.’

#### Ik Bestudeer

In Deuteronomium 32:39 staat: ‘Zie het toch in: Ik ben de enige, naast Mij is er geen andere god. Ik laat sterven en Ik geef leven, Ik sla wonden en Ik genees. Wanneer Ik mijn macht laat gelden is er niemand die redding bieden kan.’ In de voorgaande verzen wordt gesproken over Gods ontferming: ‘want de HEER zal zijn volk recht doen, Hij ontfermt zich weer over zijn dienaren. Als Hij ziet dat alle krachten hun begeven en weldra iedereen bezwijkt zal Hij zeggen: waar zijn je goden nu? Waar is de rots waarop je steunde?’ (32:36-37).

`Leg uit of en hoe de volgende termen een samenhangend beeld vormen: ‘recht doen’, ‘ontferming’ en het beeld van een rots.`

`Hoofdstuk 6 begint met Mozes die het volk moet leren om zekere wetten en regels na te leven in het land dat ze in bezit zullen nemen. Wat wordt er gezegd over de geldigheid en het nut van de wetten?`

Vers 4 zegt ‘de HEER, onze God, de HEER is de enige’ en vervolgt dan met ‘heb daarom de HEER lief met hart en ziel en met inzet van al uw krachten.’ Deze tekst leert dat de Heer uniek behoort te zijn voor Israël.

`Hoe komt dit aan bod in de 10 geboden? Wat is het belang van het derde gebod met het oog op Deuteronomium 6:13, waarin staat ‘heb alleen ontzag voor de HEER, uw God, dien Hem en zweer alleen bij zijn naam’?`

`Als een relatie van liefde vereist dat de ander uniek is en dus niet inwisselbaar voor een ander, hoe zit het dan met Israël? Zijn er ook teksten die stellen dat Israël uniek is voor de Heer? Wat leren Jezus en Paulus hierover?`

`Als Jezus wordt gevraagd hoe je deel krijgt aan het eeuwig leven, dan verwijst Hij naar het gebod omtrent de liefde tot God en tot de naaste (Lucas 10:25vv). Is het principe van uniciteit ook kenbaar in de liefde tot de naaste?`

#### Ik Pas Toe

Wij worden opgeroepen God lief te hebben met hart, ziel en inzet van al onze krachten. Dit is het belangrijkste gebod. Het geeft richting aan de manier waarop we met de andere geboden omgaan.

`In ons dagelijks leven zijn we gewend aan relaties in de vorm van zakelijke transacties. Het is derhalve niet makkelijk om over te schakelen naar een manier van omgaan die gekenmerkt wordt door liefde. Op welke manieren lopen we gevaar om de relatie tot God op een zakelijke manier te beleven?`

`Wat betekent het voor de sabbat als deze gehouden moet worden met het oog op de liefde tot God?`

`Als de geboden gehouden dienen te worden als uitdrukking van onze liefde tot God, kun je dan nog spreken over het eeuwig leven verdienen?`

`Is uniciteit een vereiste binnen een zakelijke overeenkomst? Met andere woorden, zijn zakelijke partners uniek, of zijn ze in principe inwisselbaar voor een ander?`

#### Ik bid …

Lieve Vader in de Hemel, ik bid dat het denken en doen van mij en van de gemeente wordt bepaald door de liefde tot U als de Eeuwige en degene die liefde is.