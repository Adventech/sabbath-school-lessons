---
title:  Heb Mij lief - houd je aan mijn geboden
date:   20/10/2021
---

Israël werd opgedragen God lief te hebben en wel als volk in zijn geheel. Toch was dit iets wat slechts op individueel niveau kon plaatsvinden. Omdat elk mens een vrije wil heeft gekregen, moest elke Israëliet de keuze maken God lief te hebben. Ze moesten die liefde dan uitdragen door gehoorzaamheid.

Wat hebben de volgende teksten met elkaar gemeen? Welk thema staat centraal in deze verzen?

`Deuteronomium 5:10`

`Deuteronomium 7:9`

`Deuteronomium 11:1`

`Deuteronomium 12-13`

`Deuteronomium 19:9`

Kan Gods Woord duidelijker zijn? God zegt niet alleen dat Hij van ons houdt maar Hij laat ons dat zien door wat Hij heeft gedaan en nog steeds doet. Zo moet ook Gods volk door hun daden uiting geven aan hun liefde voor God. In deze verzen zien we duidelijk dat liefde voor God onlosmakelijk is verbonden met gehoorzaamheid aan Hem. Johannes zegt ‘Want God liefhebben houdt in dat we ons aan zijn geboden houden’ en Jezus zegt ‘Als je Mij liefhebt, houd je dan aan mijn geboden’. Deze uitspraken brengen het basisprincipe ook tot uiting. Liefde voor God openbaart zich altijd door gehoorzaamheid aan Hem. Zo is het altijd geweest en zo zal het ook altijd zijn. Deze gehoorzaamheid aan God houdt in dat we gehoorzaam zijn aan zijn wet, de Tien Geboden en daartoe behoort ook het vierde gebod, de sabbat. Het is geen wetticisme om de resterende negen geboden te houden en het is net zomin wetticisme om het vierde gebod na te leven.

Gehoorzaamheid aan welk van de geboden ook kan weliswaar wettisch zijn, maar dat soort gehoorzaamheid komt niet voort uit liefde voor God. Als we werkelijk van God houden, dan willen we Hem gehoorzamen, vooral om wat Hij voor ons heeft gedaan in Christus Jezus. Dat is immers wat Hij van ons vraagt om te doen. Toen Mozes Israël herhaaldelijk opdroeg God lief te hebben en te gehoorzamen, deed hij dat na hun bevrijding uit Egypte. Hun liefde en gehoorzaamheid waren met andere woorden een reactie op de verlossing die God hun had geschonken. De Heer had hen bevrijd. Nu dienden zij daarop te reageren door zijn geboden trouw na te volgen. Is het vandaag de dag niet precies zo?

`Hoe ervaar jij het wanneer je probeert God te gehoorzamen? Waarom wil jij God gehoor- zaam zijn? Waarom zou het voort moeten komen uit liefde voor Hem? Speelt het Bijbelse begrip van ontzag daar ook een rol in en zo ja, welke?`
