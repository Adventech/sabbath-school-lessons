---
title:  God liefhebben
date:   17/10/2021
---

Mozes bracht de kinderen van Israël hun geschiedenis in gedachten. Daarna begon hij hun instructies te geven wat betreft de manier waarop ze het land moesten innemen en daar welvarend konden worden. Je zou inderdaad kunnen stellen dat Deuteronomium vooral hierom draait: de Heer vertelt het volk wat ze moesten doen om zich aan hun aandeel van het verbond te houden. Dat verbond had Hij genadig met hen gesloten om zijn belofte aan hun voorvaderen in vervulling te doen gaan.

Deuteronomium 6 begint als volgt: ‘Dit zijn de geboden, wetten en regels die ik u in opdracht van de HEER, uw God, moet leren en die u moet naleven in het land aan de overkant, dat u in bezit zult nemen. U moet voor de HEER, uw God, ontzag tonen door u te houden aan zijn wetten en geboden, zoals ik die nu aan u geef: dat geldt voor u, zolang u leeft, en voor uw kinderen en uw kleinkinderen. Dan zult u met een lang leven gezegend worden.’ (Deuteronomium 6:1-2)

`Lees Deuteronomium 6:4-5. Welk gebod geeft de Here God aan de kinderen van Israël in vers 5? Wat betekent dat?`

Heb de Heer, uw God, lief met hart en ziel...? Het is toch wel opmerkelijk dat het volk hier wordt opgeroepen God lief te hebben, te midden van de wet en alle waarschuwingen, regels en voorzieningen. Ze moesten Hem niet alleen liefhebben, maar dat doen ‘met hart en ziel en met inzet van al uw krachten’. Dat wijst op de onvoorwaardelijke aard van deze liefde.

God liefhebben met ons hele hart, ziel en kracht betekent dat onze liefde voor Hem alles en iedereen te boven moet gaan. Hij is immers het fundament en de basis voor ons hele wezen, ons bestaan en alles wat je kunt bedenken. Onze liefde voor Hem moet onze liefde voor al het andere in het juiste perspectief plaatsen.

In het Hebreeuws staat het woord ‘uw’ in uw God, uw hart en uw inzet in het enkelvoud. God sprak wel tot het volk in zijn geheel, maar een ketting is zo sterk als de zwakste schakel. De Heer verlangt van een ieder van ons dat wij Hem op individueel niveau trouw zijn, al zijn we deel van een groter geheel. Onze liefde voor Hem moet dan het uitgangspunt van die trouw zijn, voor wie Hij is en voor wat Hij voor ons heeft gedaan.

`Wat betekent het voor jou om God lief te hebben met je hele hart, ziel en kracht?`
