---
title:  Jongeren les
date:   22/10/2021
---

### De Heer uw God liefhebben

#### Opdracht van de vorige week

`Wie is God voor jou en waarom?`

#### Lees samen

Deuteronomium 6:1-7

#### Ijsbrekervraag

`Welke les heb je van je ouders of grootouders geleerd waarvoor je hun nog altijd dankbaar bent?`

#### Inspiratie

‘Jezus antwoordde: ‘Dit is de belangrijkste regel: “Luister goed, Israëlieten! De Heer, onze God, is de enige God. Je moet van Hem houden met je hele hart, met je hele ziel, met je hele verstand en met al je kracht.”’

#### Behandel de tekst

Het boek Deuteronomium is het vijfde en laatste boek van Mozes. Het boek gaat vooral over de relatie tussen God en het volk Israël. Hij heeft het volk uitgekozen zijn grote daden te verkondigen, daden waarin de bevrijding uit de slavernij in Egypte in het middelpunt staat. God is een bevrijdende God en heeft het volk Israël – en daarmee de mensheid – regels gegeven om die vrijheid in stand te houden. In het boek Deuteronomium verwoordt Mozes hoe belangrijk het is om die bevrijdende relatie met God te onderhouden. Centraal daarin staat het verbond dat God met zijn volk bij de berg Sinaï heeft gesloten. Daarom herinnert Mozes het volk eraan wat God voor hen in Egypte en in de woestijn heeft gedaan. Hij heeft hen op wonderbaarlijke wijze bevrijd en geleid en heeft hen nooit in de steek gelaten. Naast Hem bestaat geen andere God. Jahweh is de enige God. Deze geloofsbelijdenis staat nog altijd centraal in het Joodse geloof en wordt aangeduid als het Sjema. Deze naam is gebaseerd op het eerste woord van Deuteronomium 6:4, waar in het Hebreeuws staat sjema’ jisra’eel oftewel, ‘Luister Israël’.

#### Gespreksvragen naar aanleiding van de tekst

`Waaraan moet het volk zich volgens Mozes houden en wie heeft hem dat gezegd? (Deuteronomium 6:1)`

`Hoe lang zijn die regels geldig? Waarom legt Mozes zo de nadruk op het naleven van die regels? (verzen 2-3)`

`Waarom wijst Mozes het volk Israël erop dat er maar één God is? (vers 4)`

`Wat is het belang van godsdienstonderwijs? (verzen 5-7)`

`Waaruit blijkt dat jij God liefhebt?`

#### Opdracht

`Hoe uit jij respect voor God?` 
