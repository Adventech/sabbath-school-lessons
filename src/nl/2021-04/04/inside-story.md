---
title:  Zendingsbericht
date:   22/10/2021
---

#### Drie vragen

_Mongolië, 23 oktober _

Batzul Ganbold (30)

Drie vragen hielden Batzul bezig. Als jonge jongen vroeg hij zich af waarom paarden ‘paarden’ heten, waarom honden ‘honden’ worden genoemd en waarom wolven de naam ‘wolf’ hadden gekregen. Toch kon niemand hem vertellen wie de dieren hun naam had gegeven. In een zekere straat in de hoofdstad van Mongolië zag hij reclameborden die waarschuwden tegen de gevaren van roken. Hij vroeg zijn vader waarom mensen een sigaret zouden aansteken, als ze wisten dat het gevaarlijk was. Vader glimlachte alleen maar. Hij kon niet uitleggen waarom mensen rookten. De gedachten van de jongen richtten zich op de dood toen zijn vader overleed aan nierfalen. Hij vroeg zich af wat er na de dood met je gebeurde. Niemand kon het hem zeggen. Zijn leven veranderde drastisch na de dood van zijn vader. Om eten te kunnen kopen voor zijn moeder en drie jongere broertjes en zusjes vond de zestienjarige Batzul een baan bij de openluchtmarkt. Hij begon te roken. Op een dag belde een oudere zus uit Zuid-Korea, waar ze naartoe verhuisd was, en ze spoorde Batzul aan om eens naar de kerk te gaan. Zij deed dat nu ook.

‘Ga naar de UB-kerk’, zei ze. Mongolen korten de naam van de hoofdstad van Mongolië, Ulaanbaatar, altijd af tot ‘UB’. Batzul was geen christen en het was nooit in hem opgekomen om christen te worden. Toch vroeg hij de telefoniste om hulp. ‘Heeft u het adres van de UBkerk voor mij?’, vroeg hij. Ze gaf hem het adres en hij begon de kerkdiensten bij te wonen. Een paar maanden later vroeg zijn zus hem of hij naar de kerk ging. Ze vond het fijn om te horen dat hij dat regelmatig deed. ‘Hoe krijg je het voor elkaar om elke zondag te gaan?’, zei ze. ‘Zondag?’, zei hij. ‘Ik ga op zaterdag’.

Zijn zus kon haar oren niet geloven. ‘Naar welke kerk ga je?’, vroeg ze. Batzul legde uit dat hij een adventkerk bezocht. Op een sabbat gaf iemand in de kerk hem een boek over het opgeven van slechte gewoontes. Hoe meer hij erin las, hoe meer hij ervan overtuigd raakte dat roken een zonde is. In 1 Korintiërs 3:16 las hij dat zijn lichaam een tempel van de heilige Geest was. Toch kon hij het niet laten om te roken. Op een keer sloot hij zich bij zijn ouderlijk huis op in een opslagschuurtje, haalde een pakje sigaretten tevoorschijn en bad wanhopig, ‘Als er een God is, help me dan om niet meer te roken’. Hij gooide de slof sigaretten in de richting van de vergrendelde deur. Terwijl hij een diepe zucht nam, voelde hij zich blij en vredig worden.

De volgende dag stak hij zijn hand in zijn zak om iets te pakken en trok er een aansteker uit. Plotseling realiseerde hij zich dat hij geen moment van de dag aan roken had gedacht. Hij had niet meer de behoefte om te roken. In de kerk haalde hij de aansteker tevoorschijn en zei hij opgewonden tegen de sabbatschoolleidster, ‘Het is vier dagen geleden sinds ik deze aansteker voor het laatst gebruikte’. ‘Je hebt Jezus gevonden’, antwoordde ze.

Ijverig begon Batzul de Bijbel te bestuderen. In Genesis las hij dat Adam de dieren hun naam had gegeven. Hij las over de grote strijd tussen Christus en satan en hij besefte dat satan mensen ertoe brengt om te roken. Zo wil hij Christus’ werk tenietdoen. Hij ontdekte dat de dood als een droomloze slaap is en dat hij, als hij stierf, het bewustzijn verloor tot Jezus’ tweede komst. Het was zo klaar als een klontje. De Bijbel antwoordde op al zijn vragen. Hij gaf zijn hart aan Jezus.

Batzul is nu dertig jaar en hij en zijn vrouw zijn Global Mission zendelingen in Mongolië. Hij laat andere Mongolen weten dat de Bijbel al hun levensvragen kan beantwoorden. Zijn lievelingstekst is Jeremia 29:13 waar God zegt, ‘Jullie zullen Mij zoeken en ook vinden, als jullie Mij tenminste met hart en ziel zoeken’. 