---
title:  Heb de vreemdeling lief
date:   25/10/2021
---

Te midden van deze waarschuwingen zegt Mozes: ‘De HEER, die vrij kan beschikken over de hoogste hemel en over de aarde en alles wat daarop leeft, heeft toch alleen voor úw voorouders liefde opgevat en uit alle volken juist u, hun nazaten, uitgekozen!’ (Deuteronomium 10:14-15). Wat een krachtige manier om de soevereiniteit van de Heer tot uitdrukking te brengen. Dat onderwerp komt ook meerdere keren voor in de Bijbel: ‘Van de HEER is de aarde en alles wat daar leeft, de wereld en wie haar bewonen’ (Psalm 24:1).

`Lees Deuteronomium 10:17-19. Wat zegt Mozes nog meer over de Heer? Wat nog belangrijker is: wat draagt God zijn volk op op grond van dat getuigenis?`

De HEER is de heerser over hemel en aarde, de ‘hoogste God en Heer’. Dit betekent niet dat er andere goden zijn met een lagere rang, zoals de vermeende goden die de heidenen rondom hen aanbaden. In plaats daarvan is het veel meer een manier van spreken dan dat de aandacht wordt gericht op het gegeven dat Hij de enige God is: ‘Zie het toch in: Ik ben de Enige, naast Mij is er geen andere God’. (Deuteronomium 32:39) Gods volledige heerschappij wordt vastgesteld die alle machten te boven gaat, echt of bedacht, in de hemel of op de aarde. Het vers zegt ook dat Hij ‘de grote, de machtige, de ontzagwekkende God is. Hij handelt zonder aanzien des persoons en is onomkoopbaar’. Het is deel van de overkoepelende boodschap: de Heer is jullie God en jullie moeten Hem als zijn volk gehoorzamen.

Hier wordt ook een machtige tegenstelling gepresenteerd. De HEER is de hoogste God en Heer der Heren, de oppermachtige heerser en onderhouder van de schepping (Kolossenzen 1:16-17). Hij draagt ook zorg voor de wees, de weduwe en de vreemdeling. Hij toont die zorg door te voorzien in alles wat ze op dat moment in lichamelijk opzicht nodig hebben. De God die zijn oog heeft gericht op de mus die neervalt, kent de benarde toestand van degenen die aan de rand van de maatschappij staan ( Matteüs 10:29). Met andere woorden, de Heer zegt tegen het volk dat ‘jullie weliswaar uitverkoren zijn en bijzonder en Ik hou van jullie, maar Ik heb ook anderen lief, zoals de hulpbehoevenden en machtelozen onder jullie. Net zoals Ik van hen houd, moeten jullie hen ook liefhebben. Dit is één van de belangrijkste verbondsverplichtingen’.

`Lees Psalm 146:5-10. In welk opzicht komen deze verzen overeen met de bovenstaande boodschap van God? Wat betekent dat voor ons als christenen?`