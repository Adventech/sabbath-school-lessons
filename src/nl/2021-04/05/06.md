---
title:  Een zuivere religie voor God
date:   28/10/2021
---

`Lees Deuteronomium 24:10-15. Hoe behoren we degenen te behandelen die onder onze hoede staan?`

Ook hieruit blijkt hoeveel belang God hecht aan de waardigheid van een mens. Iemand mag je dan wel iets schuldig zijn en de tijd kan zijn aangebroken om deze schuld in te lossen, maar ga respectvol om met de desbetreffende persoon en behandel hem op een waardige manier! Ga zijn huis niet binnen om wat van jou is op te eisen. Wacht buiten en laat hem zelf komen om het jou te geven. Als een arm persoon gedwongen is zijn onderkleed als ‘onderpand’ te geven, dan wijst Deuteronomium 24:12-13 erop dat je hem er ’s nachts op z’n minst in moet laten slapen. De andere verzen spreken over de wijze waarop iemand zijn arme werknemer moet behandelen, die zo gemakkelijk onderdrukt kan worden. Onderdruk die persoon niet. In de ogen van God is het een zonde en een grote zonde ook. Als Israël een getuige wilde zijn, een heilig volk, dat wandelde overeenkomstig de waarheid in een wereld waar dwaling, afgoderij, kwaad en zonde hoogtij vierden, dan deden ze er goed aan vriendelijk te zijn tegen de zwaksten en meest uitgestotenen onder hen. Anders zou hun getuigenis van geen betekenis zijn.

`Lees Jakobus 1:27-2:11. Waarom zijn deze woorden een echo van wat God tegen zijn volk zei in Deuteronomium? Waarom is het zo betekenisvol dat Jakobus naar de Tien Geboden verwijst wanneer hij spreekt over de onjuiste behandeling van de armen?`

De Tien Geboden hebben niet rechtstreeks betrekking op een partijdige behandeling van rijke en arme mensen. Toch drijven we de spot met onze belijdenis van geloof en onze bewering de geboden te houden als we ons strikt houden aan de letter van de wet, maar niet omzien naar de armen of behoeftigen. Je naaste liefhebben als jezelf is de hoogste uiting van Gods wet. Ook dat is voor nu de tegenwoordige waarheid, net zoals het dat was in de dagen van Jakobus. Dat was het ook in de tijd van Mozes toen hij het woord richtte tot Israël aan de grens van het beloofde land.

`Wij nemen als zevendedagsadventisten de wet zo serieus. Moeten we dan de woorden van Jakobus en Deuteronomium niet net zo serieus nemen als de wet? Denk nog eens aan wat we lazen in Jakobus. Waarom zou onze overtuiging de wet te houden ons ook aan moeten zetten de armen en behoeftigen onder ons te helpen?`
