---
title:  Jongeren les
date:   29/10/2021
---

### De vreemdeling in uw poorten

#### Opdracht van de vorige week

`Hoe uit jij respect voor God?`

#### Lees samen

Deuteronomium 10:17-21

#### Ijsbrekervraag

`Noem een voorbeeld waar (of bij wie) jij je weleens als ‘vreemdeling’ hebt gevoeld?`

#### Inspiratie

‘En van de mensen om ons heen moeten we evenveel houden als van onszelf. Die regels zijn veel belangrijker dan alle offers in de tempel.’ (Marcus 12:33b, BGT.)

#### Behandel de tekst

Jezus heeft veel gesprekken gevoerd met anderen. Soms gaf Hij onderwijs, soms werd Hij uitgedaagd met lastige vragen. Op een dag nadat Jezus eerst een gesprek had gevoerd met farizeeën en herodianen over wel of niet belasting betalen aan de keizer van Rome, vroeg een aantal sadduceeën Hem naar de opstanding. Een schriftgeleerde, die de discussie had gevolgd, was nogal onder de indruk van de manier waarop Jezus de vragenstellers had geantwoord. Zelf wilde hij ook een vraag aan Jezus stellen, wat overigens heel gebruikelijk was bij rabbi’s onder elkaar. Door met elkaar in gesprek te gaan leer je immers steeds meer. Hij vroeg Jezus: ‘Wat is van alle geboden het belangrijkste gebod?’ Nadat Jezus eerst had gewezen op de liefde tot God, ging Hij nog een stap verder. Jezus zei dat het op een na belangrijkste gebod dit is: ‘Heb je naaste lief als jezelf’. (Marcus 12:31) Wat Jezus deed, was in feite twee belangrijke teksten citeren uit het Oude Testament. De eerste uit Deuteronomium 6:5 en de tweede uit Leviticus 19:18. Jezus citeerde die laatste tekst uit hetzelfde hoofdstuk waarin God ons ook laat weten de vreemdeling lief te hebben als jezelf.

#### Gespreksvragen naar aanleiding van de tekst

`Wat zegt Mozes over God? En wat verwacht hij van zijn toehoorders? (Deutero- nomium 10:17) Hoe ervaar jij God?`

`Wat is Gods houding ten opzichte van vreemdelingen? (vers 18) Welke adviezen zou God ons geven bij het tegenwoordige vreemdelingenvraagstuk?`

`Waarom vraagt Mozes aan het volk zelf ook goed te zijn voor vreemdelingen? (vers 19) Hoe vertaal je dit naar onze tijd?`

`Wat vraagt Mozes van ons en waarom? (verzen 20-21) Hoe loof jij God? Wat heeft Hij voor jou gedaan?`

#### Opdracht

`Hoe kijk jij tegen vreemdelingen aan en hoe ga je met ze om?`
