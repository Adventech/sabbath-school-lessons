---
title:  Zendingsbericht
date:   29/10/2021
---

#### Smakelijke evangelieboodschap

_Japan, 30 oktober _

Hasegawa Harue (65)

Ik wilde een restaurant openen in Japan waar mensen gezonder konden worden. Ik had hetzelfde ervaren toen ik een adventistisch gezondheidscentrum bezocht in Alabama, een Amerikaanse staat. Weet u, mijn man en ik gingen met het vliegtuig vanuit ons thuis in Japan naar Alabama om zijn kanker te laten behandelen. Ik was een zevendedagsadventist en ik had gehoord dat de adventistische dokters van een gezondheidscentrum hem misschien konden helpen. Mijn man was geen christen.

Toen we veganistisch voedsel aten en veel lichaamsoefening kregen, begonnen onze lichamen te veranderen. Ik viel behoorlijk af. Mijn man rookte niet langer. Hij begon ook in de Bijbel te lezen en werd op het instituut gedoopt. Mijn man stierf een week na zijn doop. Hij was nog maar 56 jaar. Ik was ontzettend verdrietig, al kon ik me vasthouden aan onze afspraak om elkaar in de hemel weer te zien.

Toen ik naar Japan terugkeerde, telde ik mijn zegeningen en realiseerde ik me dat ik nog genoeg had om voor te leven. Ik wilde mijn geld inzetten om het evangelie te verspreiden in Japan. Slechts 1% van de bevolking daar is christelijk. Daarom begon ik het volgende te bidden, ‘Lieve God, wat moet ik doen?’ Op een dag las ik Jesaja 55:13 tijdens mijn ochtendwijding. Het vers luidt als volgt, ‘Doornstruiken maken plaats voor cipressen, distels voor mirtenstruiken. Zo zal de HEER Zich roem verwerven, het is een eeuwig en onvergankelijk teken’.

Vanaf dat moment wist ik dat ik een restaurant wilde openen zodat mensen gezonder konden worden en zich beter zouden voelen, net zoals bij mij het geval was geweest in Alabama. Misschien kon ik ook hun vertrouwen winnen en hen op Jezus wijzen. Ik besloot het restaurant ‘Myrtestruik’ te noemen naar het vers in Jesaja. Diezelfde dag liep ik over de straat in mijn geboorteplaats, net buiten Tokyo, en ik zag dat er een stuk land te koop stond. Het was een perfecte locatie, zo vlakbij drie adventistische kerken. Ik kocht het braakliggende terrein en betaalde de bouwkosten voor het restaurant.

Om eerlijk te zijn, wist ik helemaal niet hoe je een restaurant moest managen en daarom woonde ik een adventistische veganistische kookklas bij om enigszins geïnspireerd te worden en mijn eigen gerechten te bedenken voor het restaurant. Een flinke groep verscheen op de openingsdag, maar het verliep erg chaotisch. Nog steeds tastte ik in het duister als het ging om het besturen van een restaurant. Één van de gasten die kwam eten, een voormalige verzekeringscliënt, kende de eigenaar van een nabijgelegen restaurant en vroeg haar om mij te helpen. Wat heeft ze me uit de brand geholpen!

De zaken gaan erg goed. In de omgeving van Tokyo behoort ‘Myrtestruik’ tot de weinige restaurants waar alleen veganistisch eten wordt geserveerd. ’s Ochtends houd ik me bezig met mijn baan bij de verzekering. Om 11 uur ga ik naar het restaurant en serveer de gasten voor de lunch tot twee uur ’s middags. Daarna ga ik weer naar mijn verzekeringsbaan. Op sabbat is het restaurant gesloten, dat spreekt voor zich.

Het restaurant heeft me de kans gegeven om meer te doen dan enkel gezond voedsel voor te zetten. Één gast die regelmatig komt, heeft borstkanker en ze heeft me gevraagd of ik haar informatie kan geven over een gezonde levensstijl. Ik heb wat adventistische literatuur met haar gedeeld. Een andere gast, een alleenstaande vrouw, vertelde me dat ze nieuwe vrienden zocht. Ik nodigde haar uit mijn kerk te bezoeken en ze is een aantal keer gekomen. Het restaurant is vooral bedoeld om mensen tot Jezus te leiden.

Ellen White vertelt, ‘Onze restaurants horen in de stad te zijn, anders kunnen de medewerkers van die restaurants de mensen niet bereiken en zijn ze niet in staat hun te leren waar een goede levenswijze om draait’ ( Ellen G. White, Selected Messages, Vol. 2, p. 142. ) . Daarom ben ik dit restaurant begonnen. Het is Gods restaurant. God helpt me om er leiding aan te geven en de Eigenaar ervan is Jezus. 