---
title:  Besnijd uw hart
date:   24/10/2021
---

Deuteronomium 10 is een vervolg op Deuteronomium 9 en bestaat in feite uit Gods herbevestiging van het verbond dat Hij met Israël had gesloten. In het overgrote deel van dit boek gaat het eigenlijk om een verbondsvernieuwing. Ondanks hun verschrikkelijke zonde bij de berg Horeb was de Heer nog niet klaar met hen. Daar maakten ze zich binnen de kortste keren schuldig aan afgoderij nadat Mozes hen had achtergelaten.

`Lees Deuteronomium 10:1-11. Wat gebeurt hier dat ons helpt te begrijpen dat God de zonde van zijn volk vergeeft en de verbondsbelofte aan hun voorvaderen bevestigt?`

Mozes gooide de Tien Geboden aan stukken (Deuteronomium 9:17). Die daad symboliseerde het verbroken verbond (Deuteronomium 32:19). ‘Om zijn afschuw te tonen voor hun misdaad wierp hij de stenen tafelen neer en verbrak ze ten aanschouwen van heel het volk, waarmee hij te kennen gaf dat ze hun verbond met God hadden verbroken, en dat God daarom zijn verbond met hen verbroken had.’ (Ellen White, Patriarchen en profeten, pp. 284-285) God gebood Mozes twee nieuwe stenen platen uit te hakken, ‘gelijk aan de vorige’. Daarop moest hij de woorden schrijven die ook op de eerste stenen platen hadden gestaan. Dat toont aan dat God het volk had vergeven en dat Hij zelfs toen nog niet met hen klaar was.

`Lees Deuteronomium 10:14-16. Wat zegt God tegen hen? Wat betekenen de symbolen die de Heer hier gebruikt?`

Deze verzen bevatten een mix van symbolen: de voorhuid, het hart en de nek. Toch is het punt duidelijk. De besnijdenis was een teken van het verbond, maar het is slechts een uitwendig teken. Gods verlangen ging uit naar hun hart, oftewel naar hun gedachten, genegenheden en liefde. Het beeld van een verstarde hals wijst simpelweg op hun koppigheid om de Heer te gehoorzamen. Het komt er in deze verzen en in andere passages op neer dat de Heer hun opdroeg geen twee heren te dienen, maar om Hem met hart en ziel te dienen.

`Ga de keren na dat de Heer jou je zonden heeft vergeven. Wat leert dat je over zijn genade?`
