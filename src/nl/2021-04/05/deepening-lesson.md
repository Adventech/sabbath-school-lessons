---
title:  Verdieping
date:   29/10/2021
---

### De vreemdeling in uw poorten

Deuteronomium 10:17-21

#### IJsbrekervraag

`Hoe zou jij reageren, wanneer je als christen werkzaam bent bij de immigratiedienst en een asielzoeker tegen jou zegt: ‘Ik ben een vreemdeling, laat mij binnen, want anders ga je naar de hel?`

#### Ik Verken

Deuteronomium 10:18 maakt duidelijk dat de Heer vreemdelingen beschermt en van voedsel en kleding voorziet. Hij verwacht van de Israëlieten dat ook zij liefdevol met hen omgaan, omdat zij zelf vreemdelingen in Egypte waren (vs.19), maar ook omdat zij Gods liefde en zegen mochten ervaren (vss.15,21-22). Deze Bijbelgedeelten kunnen ons helpen op een goede manier om te gaan met de vreemdelingen in ons land. Wel is het belangrijk te beseffen dat er verschillende soorten ‘vreemdelingen’ waren en zijn.

#### Ik Bestudeer

De in vers 18 en 19 gebruikte term voor ‘vreemdeling’ is het Hebreeuwse woord geer. Dat was een niet-Israëliet, een buitenlander die in Israël (‘binnen uw poorten’) woonde en zowel rechten als plichten had (Exodus 20:10; Deuteronomium 5:14,21,29; 16:14; 24:14; 31:12). Toch had een dergelijke vreemdeling niet alle burgerrechten. Geriem verhuurden zich als knecht, en waren dagloner (Deuteronomium 24:14). Een nochri (‘onbekende’) was een tweede soort vreemdeling, een buitenlandse immigrant. We vinden deze benaming elders in Deuteronomium (14:21; 15:3; 23:21 (vgl. Nehemia 9:2; 13:3). Een dergelijke niet in Israël gevestigde vreemdeling was een tijdelijk in Israël verblijvende burger van een ander volk. Het ging om een buitenlander die op doorreis was. Een dergelijke persoon genoot de bescherming van gastvrijheid, maar had verder geen rechten. Een derde in het Oude Testament voorkomende benaming voor een vreemdeling is tosjaav (‘verblijver’). Dit was een vreemdeling die geen eigen woning had, iemand die tijdelijk als gast bij iemand verbleef (Genesis 23:4; Leviticus 22:10; 25:6,23,35; 1 Kronieken 29:15; Psalm39:13). Een tosjaav was minder geassimileerd dan een geer en was niet bij iemand in dienst als knecht.

De houding van de HEER tegenover vreemdelingen (‘geriem’)

`Vergelijk Deuteronomium 10:18 met Psalm 103:6 en 146:9. Wat doet God volgens deze teksten voor vreemdelingen? Zie ook Maleachi 3:5 en Matteüs 5:6.`

`Hoe de Israëlieten met vreemdelingen dienden om te gaan N.a.v. Deuteronomium 10:19: Op welke manier dienden de Israëlieten volgens de onder- staande teksten vreemdelingen metterdaad lief te hebben?`

Deuteronomium 1:16; 10:19; 23:8; 24:19-21 Leviticus 19:10,33-34; 23:22 Exodus 22:20; 23:9; Ezechiël 47:13, 21-23.

Motieven voor hoe Israëlieten met vreemdelingen dienden om te gaan Welke motieven voor liefdevolle behandeling van vreemdelingen vind je in de teksten:

`Exodus 22:20; 23:9; Leviticus 19:34; Deuteronomium 23:8?`

`Welk andere motieven zijn daarvoor te vinden in Deuteronomium 10:15,21-22?`

#### Ik Pas Toe

De liefde van God voor zijn schepselen is het belangrijkste motief voor een liefdevolle omgang met onze medemensen, inclusief de vreemdelingen. Als je daarnaast als gelovige beseft, dat je voor God geen vreemdeling of gast meer bent, maar zijn huisgenoot (Efeziërs 2:19), dan zal ook dat met zekerheid een gastvrije houding bevorderen.

Wij kennen statushouders en asielzoekers. Statushouders wonen in Nederland, asielzoekers kunnen op zoek zijn naar een verblijfplaats in ons land (‘voor onze poorten’ staan), of hier reeds verblijven.

`Wat vind jij van de manier waarop we in ons land met vreemdelingen omgaan?`

`Vind je het terecht dat de regering onderscheid maakt tussen statushouders en hen die nog geen permanente verblijfsvergunning hebben?`

`Waarom vind je dat seizoenarbeiders ook recht hebben op een fatsoenlijk onderkomen?`

Palestijnen en Arabieren kun je vreemdelingen binnen de ‘poorten’ van het huidige Israël noemen. `Zouden we daarom kunnen zeggen, dat zij ook bestaansrecht hebben in Palestina?`

#### Ik bid …

Heer, dank U wel dat wij deel mogen uitmaken van uw huisgezin. Doe ons beseffen dat uw liefde voor ons onverdiende genade is en laat ons zien hoe we bij kunnen dragen aan een beter leven voor de vreemdelingen die in ons land verblijven, vanuit bewogenheid met hen. Amen.