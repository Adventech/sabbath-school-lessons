---
title:  Vreemdelingen in Egypte
date:   26/10/2021
---

`Lees Deuteronomium 10:19. Wat leerde dit vers het oude Israël? Welke boodschap bevat het voor ons vandaag de dag?`

Eeuwen daarvoor zei God tegen Abram: ‘Wees ervan doordrongen dat je nakomelingen als vreemdeling zullen wonen in een land dat niet van hen is en dat ze daar slaaf zullen zijn en onderdrukt zullen worden, vierhonderd jaar lang.’ ( Genesis 15:13, zie ook: Genesis 17:8; Handelingen 13:17) Zo is het gegaan. In de eerste hoofdstukken van Exodus staat het ingrijpende verhaal van hun verlossing en uittocht uit Egypte en dat verslag is bestemd voor hun nakomelingen (Exodus 14:13; 15:13). Het was een symbool, een type van de verlossing en de bevrijding in Christus Jezus. De Heer herinnert hen eraan waar ze vandaan kwamen en wat ze waren geweest: vreemdelingen in een ander land.

Denk er dus aan dat jullie ook aan de rand van de maatschappij stonden. Jullie waren uitgestotenen en zelfs slaven. Jullie waren overgeleverd aan de genade van degenen die boven jullie stonden en de macht hadden jullie te misbruiken en dat gebeurde ook vaak. Israël was een door God uitverkoren en geroepen volk, een ‘koninkrijk van priesters.’ (Exodus 19:6) Zij verschilden van de vreemdelingen die zich onder hen bevonden, vooral met betrekking tot de godsdienstige rituelen. Als het om ‘mensenrechten’ ging, moesten de vreemdeling, de weduwe en de wees met dezelfde eerlijkheid en rechtvaardigheid worden behandeld als de Israëlieten voor zichzelf verwachtten.

`Lees Matteüs 7:12. Hoe omvat dit vers wat de Heer ook aan het oude Israël had geboden met betrekking tot hun zorg voor de zwakken onder hen?`

De manier waarop Israël buitenstaanders moest behandelen, was zeker niet gebruikelijk in vroeger tijden. Verschoppelingen werden soms net zo behandeld als dieren en soms zelfs slechter. Israël kreeg de opdracht anders te zijn, een licht voor de volkeren. Het verschil kwam door de God die ze aanbaden, door de manier waarop ze Hem aanbaden en door het hele godsdienstige systeem van waarheid dat God hun had gegeven. Voor de wereld zou hun vriendelijke omgang met de zwakken in de maatschappij toch een krachtig getuigenis zijn geweest van de superioriteit van hun God en van hun geloof. Per slot van rekening was dit het doel van hun bestaan: om van hun God naar de wereld te getuigen.