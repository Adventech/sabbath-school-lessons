---
title:  Wat verlangt de Heer?
date:   08/12/2021
---

Onophoudelijk sporen de profeten het volk aan om trouw te zijn. Het ging dan niet om trouw in het algemeen. De profeten riepen in het bijzonder op trouw te zijn aan hun verbondsverplichtingen en die hadden ze bevestigd voordat ze het land binnengingen. Daar gaat het om in Deuteronomium: God bevestigt het verbond met Israël. Na een omweg die veertig jaar duurde, stond de Heer op het punt nog meer verbondsbeloftes in vervulling te laten gaan. Hij kwam zijn deel van de afspraak na. Mozes spoorde het volk aan hun deel ook na te komen. De woorden van de profeten draaien dus grotendeels om hetzelfde punt: ze roepen het volk op zich aan hun deel van het verbond te houden.

`Lees Micha 6:1-8. Wat zegt de Heer tegen het volk? Hoe grijpt ook dit vers terug op het boek Deuteronomium? (Zie ook: Amos 5:24 en Hosea 6:6)`

Bijbelgeleerden interpreteren deze verzen uit Micha als een ‘rechtszaak betreffende het verbond’ waarin de Heer zijn volk ‘aanklaagt’ of een zaak tegen hen aanspant omdat ze inbreuk hebben gemaakt op het verbond. Micha zegt dat de Heer ‘een geschil heeft met zijn volk’ (Micha 6:2). Het woord ‘geschil’ (riv) kan naar een juridische kwestie verwijzen. De Heer spande dus een rechtszaak aan tegen hen. Dat beeld past bij het juridische karakter van het verbond, naast het relationele karakter. Dit zou ons niet moeten verbazen, gezien het feit dat de wet centraal stond in het verbond. Let er ook op dat Micha zijn taalgebruik ontleent aan Deuteronomium: ‘Israël, bedenk dus dat de HEER, uw God, niets anders van u vraagt dan dat u ontzag voor Hem toont, dat u de weg volgt die Hij u wijst, dat u Hem liefhebt, Hem met hart en ziel dient en zijn geboden en wetten, die ik u vandaag voorhoud, naleeft; dan zal het u goed gaan.’ (Deuteronomium 10:12, 13) Hij citeert niet letterlijk uit Deuteronomium. Micha verandert de tekst door ‘de letter van de wet’ uit Deuteronomium, te vervangen door ‘de geest van de wet’. Daarmee wordt een rechtvaardige en genadige handelwijze bedoeld. Het gaat hier om het volgende: ongeacht de uiterlijke aanblik van godsdienst en eerbied (er werden veel dieren geofferd, ‘duizenden rammen’), is Israëls verbondsrelatie met God daar niet op gebouwd. Wat voor nut heeft uiterlijke vroomheid, als ze tegelijkertijd dit deden: ‘Willen ze een veld? Ze roven het! Willen ze een huis? Ze nemen het! Ze maken zich meester van huizen en hun bezitters, van mensen en hun eigendom.’ Israël moest een licht voor de wereld zijn, een volk waarvan andere volken zouden zeggen ‘Wat is dat grote volk wijs en verstandig!’ (Micha 2:2; 6:7; Deuteronomium 4:6) Israël moest met wijsheid en begrip handelen en van hen werd verwacht dat ze op een rechtvaardige en genadige manier met mensen omgingen.

`Micha 6:1-8 Wat zegt de Heer tegen het volk?`
