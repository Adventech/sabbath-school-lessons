---
title:  Verdieping
date:   10/12/2021
---

### Deuteronomium in andere Bijbelboeken

Jeremia 7:1-7

#### IJsbrekervraag

`Wanneer leidt een reorganisatie tot een reformatie?`

#### Ik Verken

Koning Josia had in 622 v. Chr. de tempeldienst weer hersteld, na de vondst van ‘het wetboek’. Het was een reorganisatie die helaas geen diepgaande reformatie onder het volk tot gevolg had. In dit gedeelte van het boek Jeremia worden de Judeeërs gewaarschuwd hun leven alsnog te beteren. Doen ze dat, dan mogen ze in het land Israël blijven wonen. De Heer draagt hen op elkaar weer rechtvaardig te behandelen, vreemdelingen, wezen en weduwen niet meer te onderdrukken, geen onschuldigen meer te doden en niet langer aan afgoderij te doen. De woorden van Jeremia 7:5-7 sluiten aan op reeds in Deuteronomium voorkomende bepalingen. Ook van ons verlangt de Heer dat we Hem boven alles liefhebben en liefdevol omgaan met onze naasten. Jeremia 7:1-7 stamt uit de periode van koning Jojakim (608-597 v.Chr.), kort voordat Jeruzalem in 586 v.Chr. door de Babyloniërs werd verwoest.

#### Ik Bestudeer

Jeremia 7:4 zegt dat de aanwezigheid van de tempel van de Heer geen garantie is voor een voorspoedig leven. In vers 5 wordt benadrukt dat de Israëlieten elkaar rechtvaardig moeten behandelen.

`Wat betekent dat, als je hierbij Deuteronomium 16:18-20; 25:16 en Jeremia 5:1,28 leest?`

`Wat heeft Matteüs 23:23 (HSV) met Jeremia 7:5 te maken?`

Vers 6 maakt duidelijk wie vaak niet rechtvaardig werden behandeld: vreemdelingen, wezen en weduwen.

`Welke aanwijzingen voor een goede behandeling van dergelijke mensen geeft Deuteronomium 24:17-21?`

`Hoe maakte Mozes aan het volk duidelijk hoezeer de Heer onrechtvaardige behandeling van die groep personen verafschuwt? Zie Deuteronomium 27:19.`

`Wat kan onrecht in de hand werken of in stand houden? Zie Jesaja 10:1-2.`

Vreemdelingen, wezen en weduwen waren kwetsbaar, omdat ze afhankelijk waren van sociale voorzieningen of de barmhartigheid van andere mensen. Vanwege hun maatschappelijke positie lag misbruik op de loer. In Jeremia 7:6 staat ook de oproep geen onschuldig bloed te vergieten.

`Op welke manier maakt Matteüs 23:35 duidelijk dat deze oproep absoluut nodig was? Vgl. Jeremia 2:34; 19:4; 22:3.`

`Hoe hielp de voorziening van de vrijsteden (Deuteronomium 19:1-10) voorkomen dat mensen onschuldig werden vermoord?`

Ook aan het in Jeremia 7:6 genoemde ‘achter andere goden aanlopen’ (afgoderij) wordt in Deuteronomium aandacht besteed (Deuteronomium 4:16; 5:7-8;11:28).

`Met welke woorden omschrijft de Heer het onheil dat Israël treft, wanneer ze aan afgoderij doen? Zie Deuteronomium 31:16-18.`

De landbelofte in Jeremia 7:3,7 komen we ook tegen in Deuteronomium 5:31-33; 30:20; 3 2 : 4 6 - 4 7.

`Welke voorwaarden voor wonen in het land staan in deze gedeelten?`

`Psalm 148 Waar roept deze Psalm ons toe op?`

#### Ik Pas Toe

Kerkgang is net zo min zaligmakend als tempelbezoek.

`Waarom is kerkgang wel nuttig?`

Een andere structuur leidt niet automatisch tot een andere cultuur.

`Hoe kan een politieke of godsdienstige structuur aandacht voor de zwakkeren bevorderen of belemmeren?`

In Deuteronomium 10:18 staat dat de Heer weduwen en wezen recht verschaft, vreemdelingen in bescherming neemt en hen van voedsel en kleding voorziet.

`Hoe doet Hij dat volgens jou? Zie ook Jakobus 1:27.`

Een uitdrukking luidt: ‘Geld maakt blind.’

`Om wat voor soort blindheid gaat het dan en hoe kun je zoiets voorkomen?`

Machthebbers (koningen, presidenten, ministers, e.d.) hebben een grote verantwoordelijkheid als het gaat om de bescherming van de zwakkeren.

`Welke bijdrage kunnen wij als burgers leveren aan een goede behandeling van deze groep?`

Wanneer je andere goden dan God vereert, leidt dat vroeg of laat tot onheil.

`Waar denk jij aan bij het woord ‘afgod’?`

In Matteüs 5:5 staat: ‘Gelukkig de zachtmoedigen, want zij zullen het land bezitten.’

`Hoe verduidelijkt dit vers Jeremia 7:5-7?`

#### Ik bid …

Heer, doe mij voortdurend beseffen dat uw gaven aan mij verantwoordelijkheden met zich meebrengen. Help mij om U steeds op de eerste plaats in mijn leven te stellen en niet alleen voor mijn eigen belangen op te komen, maar ook voor die van anderen. Amen.
