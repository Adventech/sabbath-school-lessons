---
title:  De tekst van de wet
date:   05/12/2021
---

Op achtjarige leeftijd werd Josia koning van Juda. Hij regeerde 31 jaar, van 640-609 voor Christus, totdat hij omkwam op het slagveld. In het achttiende jaar van zijn heerschappij gebeurde er iets dat, althans voor een korte periode, verandering bracht in de geschiedenis van Gods volk.

`Lees 2 Koningen 22. Wat kunnen we leren van deze gebeurtenis?`

Geleerden zijn het er al lang over eens dat met ‘de tekst van de wet’ Deuteronomium wordt bedoeld (2 Koningen 22:8). Dat boek was er dus jarenlang niet geweest voor het volk. ‘Josia was diep getroffen toen hij voor het eerst de vermaningen en waarschuwingen hoorde voorlezen, vermeld in dit oude handschrift. Nooit eerder had hij zo ten volle beseft hoe duidelijk God aan Israël leven en dood, zegen en vloek had voorgehouden (Deuteronomium 30:19) (...) In het boek stonden tal van verzekeringen dat God bereid was volkomen redding te brengen aan hen die geheel en al op Hem zouden vertrouwen. Zoals Hij hen op wonderbare wijze uit de Egyptische slavernij had bevrijd, zou Hij machtig werken om hen te vestigen in het land der belofte, en hen maken tot een hoofd der volken.’ (Ellen White, Profeten en koningen, pp. 239-240 ) Het volgende hoofdstuk laat zien hoezeer koning Josia ernaar streefde ‘zich geheel en al te houden aan de geboden, voorschriften en bepalingen van de HEER.’ (2 Koningen 23:3, zie ook: Deuteronomium 4:29; 6:5; 10:12; 11:13) Deze reformatie bracht met zich mee dat het land gereinigd en gezuiverd werd van ‘alle verfoeilijke praktijken die in Juda en Jeruzalem voorkwamen. Zo kwam hij [Josia] na wat beschreven stond in het wetboek dat de priester Chilkia in de tempel van de HEER had gevonden.’ (2 Koningen 23:24)

Deuteronomium stond vol met vermaningen en waarschuwingen tegen het navolgen van de praktijken van de volkeren rondom hen. De handelwijze van Josia en alles wat hij deed, laat zien hoe ver het volk was afgedwaald van de waarheid die aan hen was toevertrouwd. Daar hoorde ook bij dat hij de afgodische priesters uit Samaria ter dood liet brengen (2 Koningen 23:20). Ze waren niet het heilige volk gebleven wat ze hadden moeten zijn. Ze sloten compromissen met de wereld ook al dachten ze even zo goed vaak: ‘Onze relatie met de HEER is prima, echt waar’. Dat was een gevaarlijke misleiding.

`Waar zouden wij onze huizen en misschien zelfs onze gemeenten van moeten zuiveren om de Heer met ons hele hart en ziel te dienen?`

`2 Koningen 22 Wat kunnen we leren van deze gebeurtenis?`