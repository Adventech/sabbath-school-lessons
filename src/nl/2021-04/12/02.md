---
title:  ‘Er staat geschreven’
date:   12/12/2021
---

`Lees Matteüs 4:1-11. Hoe reageerde Jezus in de woestijn op de verzoekingen van de tegenstander? Wat kunnen we leren van de manier waarop Hij reageerde? `

Jezus begon niet te argumenteren en Hij ging niet in discussie met de tegenstander, maar citeerde de Schrift. Want dat was het Woord van God dat ‘levend en krachtig is, scherper dan een tweesnijdend zwaard’ (Hebreeën 4:12). Hij haalde steeds weer Deuteronomium aan. Het is fascinerend dat Jezus er in de woestijn voor koos teksten te citeren die Israël ook had ontvangen in de woestijn. Bij de eerste verleiding verwees Jezus naar Deuteronomium 8:3. Mozes had Israël voorgehouden dat de Heer gedurende al die jaren in de wildernis in al hun behoeften had voorzien, bijvoorbeeld door hun manna te geven. Dat maakte allemaal deel uit van een louteringsproces. De Heer wilde hun immers geestelijke lessen leren. Eén van die lessen hield in dat ‘een mens niet leeft van brood alleen, maar van alles wat de mond van de HEER voortbrengt’. God gaf u eten voor uw lichaam, maar Hij geeft u ook geestelijk voedsel. U kunt het eten voor het lichaam, niet ontvangen zonder ook het geestelijke voedsel te aanvaarden. Jezus gebruikte het beeld van het brood om een overgang te maken naar Deuteronomium en om de tegenstander terecht te wijzen en de twijfel weg te nemen die hij in Jezus probeerde te zaaien.

Bij de tweede verleiding verwees Jezus naar Deuteronomium 6:16, waar Mozes het volk wees op hun opstandigheid bij Massa: ‘Stel de HEER uw God niet op de proef, zoals u bij Massa deed.’ Het woord voor ‘op de proef stellen’ kan ‘toetsen’ of ‘testen’ betekenen. De Heer had zijn kracht en bereidheid om voor hen te zorgen al meermaals bewezen. Toen de moeilijkheden kwamen, riepen ze toch uit: ‘Is de HEER nu in ons midden of niet?’ (Exodus 17:1-7) Jezus baseerde zich op dit verhaal uit Gods Woord om de tegenstander te berispen. Bij de derde verleiding probeerde de tegenstander Christus zo ver te krijgen dat Hij zich voor hem zou neerbuigen en hem aanbidden. Zijn ware identiteit en zijn echte verlangen komen hier openlijk en schaamteloos naar voren! Jezus gaat niet met hem in debat. Hij vermaant hem door terug te keren naar het Woord van God door naar Deuteronomium te verwijzen, waar de Heer zijn volk waarschuwde voor wat er zou gebeuren als ze afvallig werden en andere goden aanbaden. ‘Heb alleen ontzag voor de HEER, uw God, dien Hem.’ (Deuteronomium 6:13)

`Hoe kunnen we leren om in ons leven meer kracht te putten uit het bestuderen van Gods Woord zodat we blijven nadenken over het karakter van Jezus en om net als Hij de verleidingen van de tegenstander te weerstaan?`

`Matteüs 4:1-11 – Hoe reageerde Jezus op de verzoekingen en wat kunnen we daarvan leren?`
