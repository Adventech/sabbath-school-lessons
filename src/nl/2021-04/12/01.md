---
title:  Deuteronomium in het Nieuwe Testament
date:   11/12/2021
---

### Lezen

Matteüs 4:1-11; Deuteronomium 8:3; Handelingen 7:37; 10:34; Galaten 3:1-14; Hebreeën 10:28-31

> <p>Kerntekst</p> 
> ‘De mens leeft niet van brood alleen, maar van ieder woord dat klinkt uit de mond van God.’ Matteüs 4:4

Het Nieuwe Testament staat vol met teksten uit het Oude Testament. De geïnspireerde schrijvers van het Nieuwe Testament citeerden de geïnspireerde schrijvers van het Oude Testament als gezaghebbende bron. Jezus zelf zei, ‘Er staat geschreven.’ (Matteüs 4:4) Daarmee bedoelde Hij, ‘In het Oude Testament staat geschreven’ en Hij zei dat ‘de Schriften in vervulling moeten gaan’ (Marcus 14:49). Ook hier verwijst Hij naar de geschriften van het Oude Testament. Toen Jezus twee leerlingen ontmoette op de weg naar Emmaüs, verrichtte Hij ook geen wonder om te laten zien wie Hij was. ‘Hij verklaarde hun wat er in al de Schriften over Hem geschreven stond, en Hij begon bij Mozes en de Profeten.’ (Lucas 24:27)

De schrijvers van het Nieuwe Testament gebruiken het Oude Testament voortdurend om hun standpunten te onderbouwen en soms zelfs te rechtvaardigen. Dat deden ze door het Oude Testament nadrukkelijk te citeren, er toespelingen op te maken of door er naar te verwijzen via verhalen of profetieën. Deuteronomium is naast de Psalmen en Jesaja één van de boeken waar vaak uit wordt geciteerd en naar wordt verwezen. In elk van de volgende boeken komt Deuteronomium terug: Matteüs, Marcus, Lucas, Handelingen, Johannes, Romeinen, Galaten, 1 en 2 Korintiërs, Hebreeën, de pastorale brieven en Openbaring.

Deze week bekijken we een aantal verwijzingen en zullen we zien welke (tegenwoordige) waarheid we daaraan kunnen ontlenen.

_Op sabbat 18 december bespreken we met elkaar deze les._