---
title:  Vervloekt is hij die aan een paal hangt
date:   14/12/2021
---

`Lees Galaten 3:1-14. Wat is hiervan nog steeds relevant? Hoe gebruikt Paulus Deuteronomium 27:26 en 21:22-23 om zijn boodschap over te brengen?`

In het christendom komt het helaas vaak voor dat deze brief wordt gebruikt als een soort rechtvaardiging om je niet aan de wet, de Tien Geboden, te houden. Dat argument dient eigenlijk alleen als uitvlucht om je niet aan het vierde gebod te houden. Alsof het navolgen van dat ene gebod, in tegenstelling tot de andere negen, wel onder het wetticisme valt waarover Paulus het hier heeft. Paulus keerde zich helemaal niet tegen de wet. Er staat niets in deze passage dat het breken van het vierde gebod rechtvaardigt. De sleutel tot een juist begrip staat in Galaten 3:10. Daar staat: ‘Iedereen die op de wet vertrouwt is vervloekt’. Vervolgens citeert hij Deuteronomium 27:26. Het gaat niet om gehoorzaamheid aan de wet, maar om ‘vertrouwen op de wet’. Dat is voor gevallen wezens een moeilijke positie om in te nemen, als het al niet onmogelijk is om dit te doen.

Paulus leert ons dat we niet worden gered door werken van de wet, maar door Christus’ dood. Door geloof wordt dat ons toegerekend. Hij benadrukt wat Christus voor ons heeft gedaan aan het kruis. Om dit duidelijk te maken, verwijst hij naar Deuteronomium 21:23. Net als Jezus zei ook Paulus ‘Er staat geschreven’. Zo onderstreept hij het gezag van het Oude Testament. Hij citeert een vers waarin iemand, die een halsmisdaad had gepleegd en terecht was gesteld, aan een paal werd gehangen, misschien om anderen af te schrikken. Paulus gebruikt dat echter als symbool van wat Christus’ plaatsvervangende dood voor ons inhield: Christus werd een ‘vloek voor ons’ omdat Hij de vloek van de wet op zich nam. Dat is de dood, die alle mensen te wachten staat omdat iedereen de wet heeft overtreden. Het goede nieuws van het evangelie is dat de vloek die de onze had moeten worden de zijne werd aan het kruis opdat ‘wij door het geloof de Geest zouden ontvangen.’ (Galaten 3:14) Ellen White legt het zo uit: ‘Alleen Christus kon de gevallen mens verlossen van de vloek der wet en hem weer in harmonie brengen met de hemel. Christus zou de schuld en de schande der zonde op zich nemen – zonde zo stuitend voor een heilig God, dat deze een scheiding zou teweegbrengen tussen Vader en Zoon.’ (Ellen White, Patriarchen en profeten, p. 37)

`Stel je voor wat jou te wachten zou staan als je de verdiende straf zou krijgen voor de fouten die je hebt gemaakt. Toch is dat niet het geval omdat Christus de straf van jouw zonden op zich nam. Hoe zou je op zijn offer moeten reageren?`

`Galaten 3:1-14 Wat is hiervan nog steeds relevant?` 