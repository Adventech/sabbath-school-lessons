---
title:  Zonder aanzien des persoons
date:   13/12/2021
---

In Deuteronomium 10 liet Mozes opnieuw het verleden van Israël de revue passeren en gebruikte hij deze terugblik nogmaals om de mensen tot trouw aan te sporen. Te midden van die aansporing zei hij ook iets anders.

`Lees Deuteronomium 10:17-19. Welke belangrijke boodschap voor het volk bevat deze tekst? Waarom is deze boodschap nog steeds relevant voor Gods gemeente?`

Bij de zinsnede ‘zonder aanzien des persoons’ gaat het om Hebreeuwse beeldspraak. Het betekent letterlijk dat Hij geen ‘gezichten opheft’. Dit komt waarschijnlijk uit een juridische context waarin de rechter of koning naar het gezicht kijkt van degene die terechtstaat. Op basis van diens status spreekt de rechter het oordeel uit: is het een belangrijk iemand of niet? In Deuteronomium is de ondertoon dat de Heer mensen zo niet behandelt, ondanks zijn grote macht en kracht. Welke status iemand ook heeft, Hij gaat op een eerlijke manier met die persoon om. Deze waarheid bleek wel uit het leven van Jezus en uit de manier waarop Hij die mensen behandelde die het meest werden veracht in de maatschappij.

`Lees Handelingen 10:34; Romeinen 2:11; Galaten 2:6; Efeziërs 6:9; Kolossenzen 3:25; 1 Petrus 1:17. Hoe gaan deze teksten om met Deuteronomium 10:17?`

Er komen verschillende onderwerpen in deze verzen aan bod. In Efeziërs draagt Paulus de meesters op om bedachtzaam met hun slaven om te gaan en in Romeinen wijst Paulus erop dat er in verband met verlossing en veroordeling geen verschil bestaat tussen Joden en heidenen. Elk vers grijpt terug op Deuteronomium en op het principe dat God ‘zonder aanzien des persoons’ handelt. Als ‘de hoogste God en HEER, de grote, machtige en ontzagwekkende God’ zo te werk gaat, dan zouden wij dat al helemaal moeten doen. Het evangelie blijkt vooral uit de manier waarop Paulus de tekst in Romeinen gebruikt: welke positie we ook bekleden, we zitten allemaal in hetzelfde schuitje. We zijn allemaal gevallen wezens die Gods verlossende genade nodig hebben. Het goede nieuws is dat we die verlossing ook allemaal aangeboden krijgen in Jezus Christus, ongeacht onze positie.

`Hoe vaak komt het voor dat jij ‘gezichten opheft’, ook al merkt niemand daar iets van? Waarom laat het kruis zien hoe zondig het in feite is om dat te doen?`

`Deuteronomium 10:17-19 Welke belangrijke boodschap bevat deze tekst?`