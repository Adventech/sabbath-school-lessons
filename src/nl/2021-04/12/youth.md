---
title:  Jongeren les
date:   17/12/2021
---

### Deuteronomium in het Nieuwe Testament

#### Opdracht van de vorige week

`Welke nepgoden kennen we in onze tijd?`

#### Lees samen

Galaten 3:1-14

#### Ijsbrekervraag

`In welke situatie(s) heb jij naar de Bijbel verwezen om jouw standpunt te onderbouwen?`

#### Inspiratie

‘Want we leren uit de wet dat we allemaal slechte mensen zijn. Maar de wet zorgt er niet voor dat we goede mensen worden en eeuwig leven krijgen. Nee, om te krijgen wat God beloofd heeft, moeten we geloven in Jezus Christus.’ (Galaten 3:21-22, BGT.)

#### Behandel de tekst

In het Nieuwe Testament (NT) komen we veel teksten tegen die teruggrijpen op het Oude Testament (OT). Dat komt omdat de schrijvers van het NT regelmatig teksten uit de toenmalige Bijbel (wat we nu het OT noemen) citeren en daarmee het OT als gezaghebbend zien. Die schrijvers gebruiken het OT om onder andere hun standpunten te onderbouwen of te rechtvaardigen. Behalve het citeren van teksten uit het OT, komt het ook voor dat zij toespelingen maken op gedeelten uit het OT of er via verhalen en profetieën naar verwijzen. Ook Jezus zelf verwees naar de toenmalige Bijbel. Zo zei Hij bijv. ‘Er staat geschreven’ om de verleidingen van satan te weerstaan. (zie Matteüs 4:4,7) Het Bijbelboek Deuteronomium is een van die boeken in het OT waaruit vaak wordt geciteerd. Zo ook door Paulus in zijn brief aan de Galaten. In dit gedeelte maakt Paulus duidelijk dat we niet gered worden door de werken van de wet. Niemand van ons kan immers foutloos door het leven gaan. We worden gered door het geloof in het offer van Jezus. Hij die zijn leven heeft gegeven om het onze te redden.

#### Gespreksvragen naar aanleiding van de tekst

`Waar beschuldigt Paulus de Galaten van en waarom? (Galaten 3:1,3)`

`Lees vers 2. Hoe zou jij de vraag van Paulus beantwoorden?`

`Waarom geeft God de gelovigen kracht en zijn Geest? (verzen 5-7)`

`Op grond waarvan neemt God andere volken aan? (verzen 8-9)`

`Wat zal jou uiteindelijk niet redden en waarom niet? (vers 10)`

`Hoe gebruikt Paulus hier Deuteronomium 27:26?`

`Wat is de rol van de wet en wat die van het geloof? (verzen 11-14)`

#### Opdracht

`Bij welke vorm van geloven voel jij je het meeste thuis?`