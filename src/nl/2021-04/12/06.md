---
title:  Huiveringwekkend
date:   16/12/2021
---

Het boek Hebreeën is erg indrukwekkend en diepgaand. Kort samengevat is het echter in velerlei opzichten één lange aansporing voor Joodse mensen die in Jezus geloven. Waar het boek hen toe aanspoorde, was dit: Blijf trouw aan de Heer! Deze trouw zou gebaseerd moeten zijn op onze liefde voor God, op wie Hij is en op zijn karakter en goedheid. Dat komt allemaal op de krachtigste manier tot uiting aan het kruis van Christus. Toch moeten mensen er soms aan herinnerd worden waar afvalligheid toe zou leiden. We moeten er rekening mee houden dat we uiteindelijk de straf voor onze zonden zelf moeten dragen als we niet aanvaarden wat Jezus voor ons heeft gedaan. Dit houdt ‘jammeren en knarsetanden’ in en wordt gevolgd door eeuwige vernietiging (Matteüs 22:13).

`Lees Hebreeën 10:28-31. Wat zegt Paulus hier? Waarom geldt dit ook voor ons?`

Paulus wilde de Joodse gelovigen aansporen om trouw te zijn aan God. Hoe bijzonder dat hij daartoe Deuteronomium gebruikt, het boek dat de Joodse gelovigen in vroegere tijden opriep om God trouw te blijven! Paulus citeert Deuteronomium 17:6 waarin staat dat een beschuldigde ter dood wordt veroordeeld als tenminste twee mensen tegen die persoon getuigden. Paulus deed dit om duidelijk te maken dat ontrouw onder het oude verbond ook tot de dood kon leiden. Let op wat Paulus zegt: ‘hoeveel zwaarder zal dan de straf niet zijn, denkt u, voor wie de Zoon van God vertrapt, het bloed van het verbond ontheiligt – terwijl hij erdoor geheiligd is – en de Geest van de genade veracht?’ (Hebreeën 10:29) Dat betekent dat zij meer licht en waarheid hebben ontvangen dan Israël in het verleden en zij weten ook welk offer de Zoon van God voor hun zonden heeft gebracht. Als zij dus ontrouw zijn, zal hun veroordeling groter zijn dan die van Israël.

Paulus keert daarna direct weer terug naar Deuteronomium om zijn boodschap te staven. Dit keer naar hoofdstuk 32:35. We stellen eerst vast wat ze in Christus hadden ontvangen en dat zij kennis hadden van de uitweg die hun was gegeven. Als we daar rekening mee houden dan zal de Heer, die zei ‘het is aan Mij om wraak te nemen’ ook het volgende doen: Hij zal ‘hun het kwaad vergelden’ vanwege hun afgoderij en ontrouw. Hij had hun voorvaderen per slot van rekening ook veroordeeld, die niet bezaten wat deze nieuwtestamentische Joden bezaten: een volledigere openbaring van Gods liefde aan het kruis. In feite zei Paulus dus: Wees gewaarschuwd.

`‘De HEER zal zijn volk recht doen’ (Deuteronomium 32:36). Wat is ons enige houvast in dat oordeel? (Zie: Romeinen 8:1)`