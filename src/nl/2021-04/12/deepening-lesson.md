---
title:  Verdieping
date:   17/12/2021
---

### Deuteronomium in het Nieuwe Testament

Galaten 3:1-14

#### IJsbrekervraag

`Ben je in jouw leven wel eens vastgelopen en, zo ja, hoe kwam dat dan volgens jou?`

#### Ik Verken

Voor Paulus was de oudtestamentische wet na de opstanding van Jezus Christus nog steeds waardevol: ‘De wet zelf is heilig en de geboden zijn heilig, rechtvaardig en goed’ (Romeinen 7:12). Christus heeft ons als gelovigen niet bevrijd van de wet, maar van de vloek van (=de veroordeling door) de wet (Galaten 3:10,13). Daarom hoeven we niet langer gebukt te gaan onder die wet, maar kunnen we als bevrijde mensen zonder strafblad door het leven gaan (vgl. Galaten 4:5; 5:1; Kolossenzen 2:13-14). Die zegen van God ontvangen we alleen via geloof in Christus, die daarvoor met zijn leven betaalde (Matteüs 20:28; 1 Korintiërs 6:20; 7:23; 1 Timoteüs 2:5-6). Paulus wilde zijn lezers opnieuw bepalen bij het echte evangelie: rechtvaardig voor God word je alleen door geloof in Christus, niet door zo goed mogelijk op eigen kracht na te leven wat de wet vraagt. Galaten 3 bevat de kern van dat geloof: Christus bevrijdde ons, doordat Hij in onze plaats de kruisdood onderging (3:1,13, vgl. 2 Korintiërs 5:21). Paulus schreef Galaten waarschijnlijk rond 54 n. Chr. vanuit Efeze.

#### Ik Bestudeer

De zaken die tegenover elkaar staan zijn deze: vertrouwen op het doen van de wet staat tegenover geloofsvertrouwen (Galaten 3:2,5,10-12) en het vlees (eigen kracht) staat tegenover de Geest (3:3) en de vloek van de wet tegenover de bevrijding door Christus (3:10,13).

`Waarom is vertrouwen op eigen kunnen uiteindelijk een doodlopende weg?`

‘De vloek van de wet’ (3:13) betekent ‘de vloek waar de wet over spreekt’, en niet ‘de vloek die de wet is.’ Deze vloek staat in Deuteronomium 27:26 en 28:58-59. Het gaat hier om een vloek over iedereen die aanvaardt wat de wet verlangt, maar niet onafgebroken alle dingen doet die in het boek der wet geschreven staan.

`Welke aanvulling hierop vinden we in 1 Korintiërs 16:22 en Jakobus 2:10?`

‘Christus heeft ons vrijgekocht’ (3:13). In de tijd waarin Paulus leefde werden slaven losgekocht. De door Christus betaalde losprijs is het offer van zijn leven, waarmee God het liefste wat Hij had opofferde om ons te bevrijden.

`Hoe noemt Galaten 4:6-7 gelovigen?`

Christus werd voor ons ‘een vloek’ volgens 3:13. Dat betekent ‘een veroordeelde, een vervloekte’. Christus is voor ons vervloekt, Hij werd tot de wettelozen gerekend (Lucas 22:37, vgl. Jesaja 53:12). Christus gold als vervloekt, omdat Hij aan het kruis hing (vgl. Deuteronomium 21:22-23).

`Wie maakte volgens Handelingen 5:30 deze vloek ongedaan?`

`Deuteronomium 8:2-3 Hoe had het volk de macht van God leren kennen?`

#### Ik Pas Toe

‘Christus heeft ons bevrijd opdat wij in vrijheid zouden leven’ (Galaten 5:1).

`Hoe vul je in jouw dagelijkse leven de vrijheid in die je van Christus hebt gekregen?`

Het is gemakkelijk elkaar met de Bijbel in de hand de maat te nemen: we kunnen altijd wel iets vinden bij een ander waarin hij of zij tekortschiet.

`Hoe ga jij om met tekortkomingen van mensen uit jouw directe omgeving?`

De woorden van God kunnen we beschouwen als heilig, rechtvaardig en goed.

`Noem een aantal redenen waarom veel mensen desondanks de Bijbel naast zich neerleggen, of op de boekenplank laten staan zonder er iets mee te doen.`

`Als de Bijbel voor jou wel een waardevol boek is, waarom is het dat dan?`

Lang niet iedereen verstaat de ‘kunst’ van het loslaten.

`Wat heeft de heilige Geest met dit vermogen te maken, en hoe ontvangen we die Geest volgens 3:14?`

#### Ik bid …

Here Jezus, leer ons te vertrouwen op wat U voor ons hebt gedaan. Dank U dat U ons vergeving voor onze fouten aanbiedt en ons zicht op eeuwig leven geeft, zodat we niet meer bang hoeven te zijn voor de dood. Leer ons voortaan te leven als bevrijde mensen, die ook anderen in de ruimte van uw liefde kunnen brengen. Amen.