---
title:  Zendingsbericht
date:   26/11/2021
---

#### Hulp van boven

_Zuid-Korea, 27 november_

David Kim (53)

David reed de snelweg af met zijn Toyota Camry en kwam terecht op een afgelegen rijbaan. Hij volgde de route die zijn navigatiesysteem hem aanwees naar een belangrijke afspraak in een kerk in de Amerikaanse staat Utah. Plotseling verscheen er een waarschuwingsbericht op zijn mobiele telefoon. De weg voor hem was gevaarlijk. Alleen terreinvoertuigen mochten die weg op.

David had al een eind gereden in zijn middelgrote wagen en het zou hem wel wat moeite kosten om te keren. Hoe slecht kon die weg nou zijn? Vastberaden gaf hij gas. Een paar minuten later kwam het waarschuwingsbericht weer tevoorschijn. Hij negeerde het. Tot het asfalt ineens verdween en hij op een zandweg belandde. Nadat hij korte tijd bergopwaarts was gereden, hield de automotor ermee op. Hij draaide aan de sleutel om de motor opnieuw te starten, maar er gebeurde niets. Weer draaide hij aan de sleutel. En nog een keer. Opnieuw geen reactie.

Hoe ver hij ook keek, om hem heen zag hij enkel zand en struiken. Zijn telefoon had geen bereik en er waren geen andere auto’s te zien. David voelde zich plotseling erg bang en eenzaam in de middle of nowhere [niemandsland]. Hij, een computer programmeur uit ZuidKorea, was gestrand op een zandheuvel in Amerika. ‘Wat nou als er wilde dieren op me afkomen?’, dacht hij. David knielde neer in de modder en bad, ‘Mijn Vader’, zei hij. ‘Vergeef het me alstublieft dat ik de waarschuwingen heb genegeerd en hier toch naartoe reed. Ik wist niet dat dit zou gebeuren. Maar ik moet een lezing geven deze sabbat. Wat heb ik fout gedaan?’.

Hij voelde zich depressief, bang en geïrriteerd tegelijk. Hij vergat dat God hem geleid had toen hij drie maanden achtereen moest reizen om lezingen te geven over het verspreiden van het evangelie via internet en sociale media. Zo’n vijf minuten na zijn gebed zag hij een pick-uptruck de heuvel opkomen. Een ouder echtpaar stapte uit toen ze hem zagen. ‘Wat is er aan de hand?’, vroeg de man. David vertelde hem over de eigenzinnige motor die niet wilde starten. De oude man stapte in zijn auto en draaide de sleutel om. Er gebeurde niets. Hij gaf de sleutel weer aan David en bood hem aan zes mijl (ca. 10 km) mee te rijden naar een gebied waar zijn telefoon het wel deed. Dankbaarheid vulde Davids hart. Hij kon dan contact opnemen met een takelwagen om hem te helpen.

Plots vroeg de oude man weer om de autosleutel. Terwijl hij gebaarde dat David naast hem moest gaan zitten op de passagiersplek, draaide hij de sleutel om. David wist zeker dat hij zijn tijd verdeed. Beide mannen hadden de motor al aan de praat proberen te krijgen en die pogingen waren mislukt. Vroem, vroem! Dat geluid klonk David als muziek in de oren. De motor deed het weer. De oude man drukte het gaspedaal in en soepel schoot de auto naar voren. David kon zijn ogen niet geloven. ‘Dank u! Dank u!’, riep hij uit. Gedag zwaaiend keerde hij zijn wagen en reed weer naar de hoofdweg, terwijl hij God de hele weg door dankte. Al had hij de waarschuwingen in de wind geslagen, God had hem hulp van boven geschonken om zijn volgende afspraak op tijd te bereiken. 