---
title:  Met heel uw hart
date:   24/11/2021
---

Deuteronomium 30:1-10 openbaart de genade en goedheid die God koestert voor trouweloze mensen en zondaars, ofschoon Hij hen voorheen op unieke wijzen had gezegend: ‘Want welk volk, hoe groot ook, heeft goden zo dichtbij als wij de HEER, onze God, telkens als wij Hem om hulp roepen?’ (Deuteronomium 4:7) Ondanks alles wat Hij voor hen had gedaan en ondanks het feit dat ze geen aanvaardbaar excuus of geloofwaardig verweer hadden voor hun zonde, zondigden ze evengoed. Klinkt dat ons niet bekend in de oren? Dus: wat nu?

`Lees Deuteronomium 30:1-10. Ga na wat hun berouw, hun terugkeer (tesjoeva) tot God inhield. Wat waren de voorwaarden en wat kunnen wij hieruit leren over de ware betekenis van berouw?`

Zij moesten de keuze maken om tot Hem terug te keren en Hem gehoorzaam te zijn met heel hun hart. In feite draaide het om hun hart. Als het in hun hart goed was met God, dan zouden hun daden volgen. Dan zouden ze met andere woorden gehoorzaam zijn. Daarom kregen ze de prachtige belofte dat Hij zijn werk in hen zou verrichten en hun hart zou ‘besnijden’. Dat zou gebeuren op het moment dat ze geheel en al voor Hem kozen en tot Hem ‘terugkeerden’. Terwijl ze in ballingschap waren, moesten ze ervoor kiezen tot God terug te keren. Dan zou Hij hen terug leiden naar Hem en hun thuisland. Daar zou Hij hen zegenen. Die zegen hield ook in dat Hij in hen zou werken om hun hart in een nog sterkere verbinding met Hem te brengen en dat zij en hun kinderen ‘de HEER, uw God, weer met hart en ziel zult liefhebben en in leven zult blijven’.

Als ze wilden ingaan op Gods uitnodiging, zouden ze hun zonden oprecht moeten belijden (Zie: Handelingen 5:31). Hoewel haar woorden betrekking hebben op een andere periode in de geschiedenis, legde Ellen White het als volgt uit: ‘Het volk treurde over zonden omdat daardoor het lijden hun getroffen had, maar ze treurden niet over het feit dat ze God gesmaad hadden door het overtreden van zijn heilige wet. Oprecht berouw is meer dan droefheid over zonde. Het is een bewust zich afwenden van het kwaad.’ (Ellen White, Patriarchen en profeten, p. 506) Deze waarheid blijkt ook uit Deuteronomium 30:1-10.

`Het is één ding om de gevolgen van je fouten te betreuren. Dat kan iedereen doen. Het is een hele andere kwestie om spijt te hebben van de zonden op zich. Wat is het verschil en waarom is dit onderscheid zo belangrijk?`

`Deuteronomium 30:1-10 Wat leert ons dit over berouw?`