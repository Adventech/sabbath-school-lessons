---
title:  Mie-yitteen
date:   21/11/2021
---

Net als vele andere talen is het Bijbelse Hebreeuws doordrongen van idiomatische uitdrukkingen. Dit houdt in dat er specifieke termen en zinnen worden gebruikt waarbij de betekenis anders is dan wat er letterlijk staat. Een voorbeeld van zo’n idioom is ‘Mie-yitteen’ dat voorkomt in het Oude Testament. ‘Mie’ verwijst naar het vragend voornaamwoord ‘wie’ en ‘yitteen’ betekent ‘zal geven’. Letterlijk betekent ‘Mie-yitteen’ dus: ‘Wie zal geven?’

Toch verwijst deze uitdrukking in het Oude Testament naar een wens, een verlangen of naar iets dat iemand graag zou willen hebben. Nadat ze uit Egypte waren vertrokken en ze in de woestijn met moeilijkheden te kampen kregen, riepen de kinderen van Israël bijvoorbeeld dit uit: ‘Had de HEER ons maar laten sterven in Egypte.’ (Exodus 16:3) De uitdrukking ‘Had Hij maar...’ komt van ‘Mie-yitteen’. In Psalm 14:7 smeekt David, ‘Ach, laat uit Sion redding komen voor Israël’. In het Hebreeuws staat er geen ‘ach’, maar ‘Mie-yitteen’. Hetzelfde blijkt uit Job 6:8 waar ‘Mie-yitteen’ in de NBG vertaling zo wordt vertaald: ‘Och, of mijn bede in vervulling ging’.

`Lees Deuteronomium 5:22-29. Let vooral op het laatste vers. Het woord ‘Och’ in die tekst is van ‘Mie-yitteen’ afkomstig. Wat betekent dat?`

De Heer, God de Schepper, is degene die ruimte, tijd en materie maakte. Hij is degene die heeft gesproken en toen was onze wereld er en Hij blies de levensadem in Adam. Hier wordt een zinsnede gebruikt die past bij de zwakheden en beperkingen van de mens. Wat een prachtig voorbeeld van het bestaan van de vrije wil! Uit dit vers blijkt dat er grenzen zijn aan wat God kan doen in de grote strijd. Het gebruik van ‘Mie-yitteen’ toont aan dat zelfs God niet over de vrije wil heen kan walsen. Als Hij dat zou doen, is er van vrijheid geen sprake meer.

Als mensen hebben we de vrijheid om te zondigen. Toch staat het ons ook vrij om voor de Heer te kiezen, om te besluiten dat we open staan voor zijn leiding. We kunnen ervoor kiezen dat we onze zonden belijden in samenwerking met zijn Geest, en dat we Hem volgen. De keuze is geheel en al aan ons en het is een beslissing die wij moeten nemen dag in dag uit, van moment tot moment.

`Welke keuzes moet jij binnenkort maken? Hoe kun jij leren jouw wil aan God over te geven zodat jij door zijn kracht tot de juiste beslissingen kunt komen?`

`Deuteronomium 5:22-29 Wat zou God graag willen?`
