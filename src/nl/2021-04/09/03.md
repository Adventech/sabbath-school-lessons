---
title:  Zoek Mij en vind Mij
date:   22/11/2021
---

Door de hele Bijbel heen vind je bewijzen van Gods voorkennis. Dat Hij dus van tevoren weet wat er gaat gebeuren. Het kan gaan om de opkomst en ondergang van wereldrijken. Het kan ook gaan om wat iemand over een paar uur doet. Voor beide geldt: ‘Ik verzeker je: deze nacht zul je, nog voor de haan gekraaid heeft, Mij driemaal verloochenen.’ (Daniël 7; Matteüs 26:34) De Heer kent het einde vanaf het begin. Zijn voorkennis beïnvloedt in geen enkel opzicht de vrijheid van onze beslissingen, zelfs niet van de vrije keuzes die wij maken. Nog voordat Hij de kinderen van Israël het land binnenleidde, wist Hij dus al wat ze daar zouden doen.

`Lees Deuteronomium 4:25-28. Wat zou Israël doen in het beloofde land?`

In de verzen die hiervoor staan draagt de Heer hun nadrukkelijk op geen afgoden te maken en deze beelden niet te aanbidden. Toch zeggen de volgende teksten dat ze daar juist wel afgoden zullen maken en deze beelden zullen aanbidden. Ondanks alle waarschuwingen! In Deuteronomium 4:25 zegt Mozes wel dat daar enige tijd overheen zal gaan. Na alles wat ze hadden meegemaakt, keken ze wel uit om zich meteen met afgodendiensten bezig te houden. Toch zouden ze na een tijdje de neiging hebben ‘te vergeten’ (Deuteronomium 4:9, 15-20). Een generatie of zo later hadden ze inderdaad vergeten wat de Heer voor hen had gedaan en deden ze precies datgene waar de Heer hen voor had gewaarschuwd.

`Lees Deuteronomium 4:29-31. Wat belooft God voor hen te doen in deze situatie?`

Gods genade is geweldig. Al maakten ze zich weer schuldig aan het vreselijke kwaad van afgoderij en ook al moesten ze de gevolgen van hun zonden dragen, toch zou de Heer hen vergeven en genezen als ze toenadering zochten tot Hem. Oftewel, als ze er zelf voor kozen hun zonden te belijden, zou Hij hun berouw aanvaarden. ‘Omkeren’ is de letterlijke betekenis van het woord in Deuteronomium dat vaak met ‘keren’ wordt vertaald (Noot van de vertaler: in de Engelse vertaling (KJV) wordt het woord ‘turn’ gebruikt i.p.v. ‘return’. In Nederlandse vertalingen wordt dat onderscheid niet gemaakt: ‘wederkeren’ (SV en HSV), ‘bekeren’ (NBG) en terugkeren (NBV) worden gebruikt. De letterlijke betekenis van het Hebreeuwse werkwoord (sjoev) is ‘omkeren’.). Ze keren zich om naar de Heer, en keren terug naar Hem die ze nooit in de steek hadden moeten laten. Het Hebreeuwse woord tesjoeva, het zelfstandig naamwoord van het woord voor ‘omkeren’, betekent ‘omkering/berouw’. Los van al het andere dat met berouw te maken heeft, draait het dus vooral om een terugkeer tot God nadat we van Hem zijn gescheiden door onze zonden.

`Deuteronomium 4:25-31 Wat was de waarschuwing en wat belooft God?`