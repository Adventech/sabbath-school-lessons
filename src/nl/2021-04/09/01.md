---
title:  Verzoening
date:   20/11/2021
---

### Lezen

Deuteronomium 5:22-29; 4:25-31; 30:1-10; Matteüs 3:1-8; Marcus 1:15; Handelingen 2:37-38

> <p>Kerntekst</p> 
> ‘Maar ten slotte zult u de HEER, uw God, weer zoeken, en Hem ook vinden, als u Hem tenminste met hart en ziel zoekt.’ Deuteronomium 4:29

Het is een vaststaand feit waar we allemaal mee te maken hebben: we zijn zondaars. Soms horen we een ‘expert’ mopperen en klagen over het christelijke uitgangspunt dat mensen in het diepst van hun wezen verdorven zijn. Je hoeft alleen maar naar het nieuws te kijken of de menselijke geschiedenis onder de loep te nemen en de geloofwaardigheid van dit christelijke uitgangspunt wordt duidelijk.

In feite is het nog eenvoudiger: een blik in de spiegel zegt al genoeg. Dan blijft het niet ver bij ons weg. Je moet de moed kunnen opbrengen je eigen hart eens ernstig te onderzoeken, want dat kan een nogal beklemmend gevoel veroorzaken. Als je dat doet dan weet je hoe waar het is wat er in Romeinen 3:9-23 staat. Die passage eindigt met de woorden ‘iedereen heeft gezondigd en ontbeert de nabijheid van God.’ (Romeinen 3:23)

Gelukkig staat er in het volgende vers goed nieuws, namelijk dat ‘iedereen uit genade, die niets kost, door God als een rechtvaardige wordt aangenomen omdat Hij ons door Christus Jezus heeft verlost.’ (Romeinen 3:24) In deze geweldige boodschap staat berouw centraal: erkennen dat we fout zijn geweest, er spijt van hebben, God vergeving vragen voor wat we verkeerd hebben gedaan en ten slotte de bereidheid die fouten de rug toe te keren. Omdat we zondige mensen zijn, zouden we in ons christelijke bestaan veel belang moeten hechten aan berouw. Deze week bestuderen we het principe van berouw, zoals Deuteronomium dat beschrijft.

_Op sabbat 27 november bespreken we met elkaar deze les._