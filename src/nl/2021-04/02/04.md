---
title:  Duizendmaal zo talrijk
date:   05/10/2021
---

Na de lange tocht door de woestijn fungeerde Mozes als Gods spreekbuis. Hij was een profeet, en eigenlijk nog veel meer dan dat, toen hij zei: ‘Heel dat gebied schenk Ik jullie. Trek het binnen en neem het in bezit, want dat is het land dat de HEER jullie voorouders Abraham, Isaak en Jakob en hun nageslacht onder ede heeft beloofd’ (Deuteronomium 1:8). Hier bleef het echter niet bij.

`Lees Deuteronomium 1:9-11. Wat is de betekenis van deze woorden, vooral gezien het feit dat ze echt werden gestraft door God voor hun opstand bij Kades-Barnea?`

Dit is opnieuw een voorbeeld van Gods goedheid. Zelfs tijdens hun zwerftocht in de woestijn, werden ze gezegend: ‘Veertig jaar lang hebt U hen onderhouden, in de woestijn ontbrak het hun aan niets, hun kleding raakte niet versleten en hun voeten zwollen niet op’ (Nehemia 9:21). Uit liefde voor zijn volk vroeg Mozes opnieuw aan God hen duizendmaal meer te zegenen dan Hij al had gedaan!

`Lees Deuteronomium 1:12-17. Wat was het rechtstreekse gevolg van Gods zegen voor hen? Wat deed Mozes om de situatie het hoofd te bieden? `

De Heer was overduidelijk in hun midden. Toch waren organisatie, structuur en een systeem van verantwoordelijkheid noodzakelijk. Israël werd een qahal, een gestructureerd gezelschap ( Zie: Deuteronomium 31:30). Dat was een voorloper van de ecclesia in het Nieuwe Testament, het Griekse woord voor ‘kerk.’ (Zie: Matteüs 16:18) Hoewel zijn omstandigheden heel anders waren, was Paulus nooit ver verwijderd van zijn Joodse wortels. In 1 Korintiërs 12 legt hij er dan ook de nadruk op hoe belangrijk het is dat bekwame mensen diverse functies vervullen om op die manier het lichaam goed te laten functioneren. Dat zie je ook in Deuteronomium en de qahal in de woestijn. Zowel de kerk in haar huidige vorm als de qahal van vroegere tijden moesten als een verenigd lichaam te werk gaan. De mensen moesten overeenkomstig hun talenten verschillende taken vervullen. Sommige mensen keren zich tegen het idee van een ‘georganiseerde’ godsdienst. Gaat hun voorkeur in plaats daarvan dan uit naar een ‘ongestructureerde’ religie?. Toch erkent Gods Woord, en vooral het Nieuwe Testament, niets anders dan een ordelijke godsdienst.