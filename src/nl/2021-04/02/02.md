---
title:  Het dienstwerk van Mozes
date:   03/10/2021
---

Door de hele Bijbel heen is de aanwezigheid van Mozes voelbaar. Hoewel hij pas in Exodus 2:2 bij name wordt genoemd, schreef hij ook het boek Genesis. Dat is Gods gezaghebbende en fundamentele verslag over wie wij zijn, hoe we hier zijn gekomen, waarom de dingen in de wereld er zo slecht voor staan en waarom we evengoed hoop kunnen koesteren. Alle onderwerpen zoals de schepping, de zondeval, de belofte van verlossing, de zondvloed, Abraham en het evangelie, hebben hun begin in Genesis. Daarvan is de profeet Mozes de auteur. Het is nauwelijks in te schatten hoeveel invloed deze ene man, al was hij bij lange na niet volmaakt, kon uitoefenen voor God omdat hij de Heer liefhad en Hem wilde dienen.

`Lees Exodus 32:29-32. Dit is het gesprek tussen de Heer en Mozes na de zonde met het gouden kalf. Wat leert dit verhaal ons over het karakter van Mozes en waarom God hem op zo’n machtige manier kon gebruiken, ondanks zijn fouten?`

Mozes had part noch deel aan deze zonde. Toch pleitte hij voor het zondige volk en was hij zelfs bereid om zichzelf voor hen op te offeren. In Exodus 32:32 vraagt Mozes God om ‘hun vergeving te schenken voor die zonde’. Het is fascinerend dat het werkwoord letterlijk ‘dragen’ betekent. Mozes begreep dus maar al te goed hoe ernstig zonde is en wat ervoor nodig was om vergeving te ontvangen. Daarom vroeg hij God hun zonde ‘te dragen’. Dit is immers de enige manier waarop hun zonde en welke zonde dan ook vergeven kan worden.

Reeds vroeg in de Bijbel wordt dus op een krachtige manier uiting gegeven aan de plaatsvervanging, waarin God zelf, in de persoon van Jezus, de volledige schuld en straf van onze zonde zal dragen. Dat is het plan zoals dat door God is bestemd om de mens te verlossen en om toch trouw te blijven aan de principes van zijn heerschappij en wet. Vele eeuwen later zou Petrus dit over Jezus schrijven: ‘Hij heeft in zijn lichaam onze zonden het kruishout op gedragen, opdat wij, dood voor de zonde, rechtvaardig zouden leven. Door zijn striemen bent u genezen.’ ( 1 Petrus 2:24) In dit verhaal over Mozes en zijn reactie op hun zonde zien wij dat Mozes als middelaar optreedt voor een gevallen en zondig volk. Hij is een voorbode van wat Jezus ook voor ons heeft gedaan (Zie: Hebreeën 7:25).

`Omwille van zijn volk was hij ertoe bereid zichzelf op te offeren. Wat houden deze woorden in? Wat leert het ons over wat het betekent om anderen werkelijk lief te hebben?`