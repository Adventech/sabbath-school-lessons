---
title:  Verdieping
date:   08/10/2021
---

### De geschiedenisles van Mozes

Deuteronomium 1:1-8

#### IJsbrekervraag

`Als jij ongevraagd advies krijgt van iemand, hoe ga je daar dan mee om?`

#### Ik Verken

Aan eind van zijn leven gekomen blikt Mozes in dit gedeelte uit Deuteronomium terug op het begin van de periode van 40 jaar, waarin hij leiding gaf aan het volk Israël. Hij memoreert hoe hij veel van zijn werkzaamheden delegeerde aan bekwame mannen en het rechtspreken overliet aan rechters, maar wel beschikbaar bleef voor het onderzoeken van zaken die voor hen te moeilijk waren. Mozes wijst op het belang van rechtvaardige rechtspraak, ongeacht de betrokken partijen. Ook voor ons is het belangrijk dat we kunnen delegeren en bij conflicten tussen personen rechtvaardig handelen en spreken. Het boek Deuteronomium is waarschijnlijk de door de hogepriester Chilkia gevonden ‘wet’ (2 Koningen 22:8), die in 2 Koningen 23:8 ‘het verbondsboek’ wordt genoemd. Het woord ‘deuteronomium’ betekent letterlijk ‘tweede wet’. Dat geeft niet aan dat het om een compleet ander wetboek gaat, maar wel dat we een herhaling en actualisering voor ons hebben van zaken die Mozes eerder aan de orde stelde.

#### Ik Bestudeer

Zoals een vader zijn kinderen toespreekt, zo spreekt Mozes het volk Israël toe in een viertal redevoeringen (Deuteronomium 1:6-4:43; 4:44-26:19; 27:1-28:68; 29:1-30:20).

`Waarom was het nodig dat Mozes zich nogmaals tot het volk richtte, na al die keren dat hij het volk had onderwezen?`

In Deuteronomium 1:7-8 herinnert Mozes het volk aan een oude belofte van de Heer, namelijk dat Hij hun het land van de Kanaänieten ‘en de Libanon tot aan de grote rivier de Eufraat’ zal geven. De Israëlieten moeten dat gebied nog altijd binnentrekken en in bezit nemen.

`Hoe komt het dat het 40 jaar moest duren voordat Gods belofte werkelijkheid werd?`

Lees Exodus 18:13-26. In dit gedeelte adviseert Jetro zijn schoonzoon Mozes taken te delegeren aan anderen, maar wel het volk te blijven vertegenwoordigen bij God en door te gaan met de afhandeling van belangrijke geschillen.

`Wat vind je van de manier waarop Jetro Mozes probeert te helpen?`

Rechtvaardig rechtspreken (Deuteronomium 1:16-17) was niet vanzelfsprekend. Regel- matig vinden we in de Bijbel oproepen tot een rechtvaardige rechtspraak (b.v. in Exodus 23:2-3,6-7; Leviticus 19:15; Deuteronomium 16:18-20; Spreuken 24:23-24 en Johannes 7:24).

`Noem een voorbeeld van een voorval in de Bijbel waar op een goede manier wordt rechtgesproken en duid aan wat daar goed aan is.`

`Ken je ook een Bijbelverhaal waar iemand groot onrecht wordt aangedaan? Zo ja, wat is dan volgens jou de reden dat dit gebeurt?`

`1 Korintiërs 10:1-4; Johannes 14:9 Wat willen deze verzen ons duidelijk maken?`

#### Ik Pas Toe

Ouders en onderwijzers hebben een belangrijke taak. Zij houden zich bezig met de opvoeding van hun kinderen of met de opleiding van de leerlingen die aan hun zorg zijn toevertrouwd.

`Wie heeft in jouw leven een belangrijke rol gespeeld in jouw vorming? Waaruit bestond die rol?`

Een uitdrukking luidt: ‘Herhaling is de moeder van de kennis.’

`Wat wordt hiermee bedoeld?`

Het volk Israël moest 40 jaar wachten voordat zij het beloofde land mochten binnentrekken.

`Hoe kunnen wij de periode waarin wij op doortocht zijn naar het aan óns beloofde land op een goede manier gebruiken?`

In Exodus 18:18 vraagt Jetro aan Mozes: ‘Waarom moet jij steeds voor iedereen klaarstaan?’

`Hoe voorkom jij dat je niet meer aan jezelf toekomt en een soort ‘verlengstuk’ wordt van anderen die een beroep op jou doen?`

Onrecht is van alle tijden. Zelfs rechters kunnen niet altijd de waarheid achterhalen en doen soms onoordeelkundige uitspraken. Daarom gaan misdadigers soms vrijuit en komen onschuldigen wel eens in de gevangenis.

`Hoe ga jij daar als christen mee om?`

#### Ik bid …

Heer, dank U dat U mij wilt betrekken bij de uitvoering van uw plan met deze wereld. Stimuleer mij te doen wat U van mij vraagt, maar geef mij ook het vermogen met een gerust hart bepaalde dingen aan anderen over te laten. Laat mij zien wanneer ik iemand onrecht doe en help mij rechtvaardig te handelen en te spreken. Amen.