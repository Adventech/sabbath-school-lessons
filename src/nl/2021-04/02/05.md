---
title:  Kades-Barnea
date:   06/10/2021
---

Een onuitgesproken gebeurtenis gaat schuil achter de eerste verzen van Deuteronomium: de situatie bij Kades-Barnea. Zoals we hebben gezien, behoort dit vreselijke verhaal tot de context waarin Deuteronomium is ontstaan. Het is de moeite waard deze gebeurtenis nader te bestuderen. We kunnen veel leren van dit verhaal. Toch is er één belangrijke les die zich niet alleen herhaalt in Deuteronomium, maar ook voorkomt in Numeri 14.

`Lees Numeri 14. Hoe reageerde het volk op het verslag van de spionnen en wat was het resultaat van hun reactie? (Zie ook: Deuteronomium 1:20-46)`

`Lees Numeri 14:11-20. Mozes treedt ook hier weer op als middelaar. Wat is er zo opmerkelijk aan de manier waarop hij met de Heer argumenteert en uitlegt waarom Hij hen niet moet vernietigen? `

Besef goed wat Mozes zei tegen God. Denk eraan hoe U overkomt op de Egyptenaren en op de andere volken in dit gebied als U dit doet. Dit is belangrijk omdat alles wat God met Israël van plan was, niet alleen gericht was op Israël. God had de gehele mensheid op het oog. Het volk van Israël moest een licht zijn voor de wereld en getuigen van de liefde, kracht en verlossing die de ware God te bieden heeft, in tegenstelling tot de betekenisloze afgoden die de mensen in de antieke wereld aanbaden.

Daarom zei Mozes: wat gebeurt er als U deze mensen uitroeit? De volkeren zullen zeggen: ‘De HEER was zeker niet in staat om dat volk naar het land te brengen dat Hij hun onder ede had beloofd. Daarom heeft Hij hen in de woestijn afgeslacht.’ (Numeri 14:16) Dit is met andere woorden een thema dat door de hele Bijbel heen naar voren komt: het principe dat zijn volk God verheerlijkt. De heerlijkheid en goedheid, de liefde en kracht van God behoren openbaar te worden in zijn kerk, door wat Hij doet via zijn volk. Zijn volk maakt het Hem niet altijd makkelijk om dit te bewerkstelligen, maar uiteindelijk zal God verheerlijkt worden door zijn daden op aarde.

`Lees Efeziërs 3:10. Wat zegt Paulus hier en hoe kan dit werkelijkheid worden? Hoe kan het universum ‘de wijsheid van God’ leren kennen? Kunnen wij ons steentje bijdragen aan het realiseren van dit doel?`