---
title:  De ongerechtigheid van de Amorieten
date:   07/10/2021
---

In Deuteronomium 2 en 3 blijft Mozes hun aan de geschiedenis herinneren. Hij houdt het volk voor hoe zij hun vijanden door Gods zegen op de vlucht joegen. Als ze trouw waren, stelde God hen in staat zelfs ‘reuzen’ te verslaan (Deuteronomium 2:11, 20; Deuteronomium 3:13). Dit brengt ons bij de lastige vraag waar we op z’n minst even bij stil moeten staan: de vernietiging van deze volken. Israël had de gewoonte om eerst een vredesregeling voor te stellen. Als die andere natie niet inging op dit aanbod, dan vielen de Israëlieten dit volk aan en vernietigden het, ook de vrouwen en kinderen. ‘Maar de HEER, onze God, schonk ons de overwinning. We brachten Sichon en zijn zonen ter dood en versloegen zijn hele leger. We veroverden toen al zijn steden en doodden er de mannen, vrouwen en kinderen; we lieten niemand in leven.’ (Deuteronomium 2:33, 34) Sommigen proberen deze kwestie te omzeilen door simpelweg te zeggen dat deze verhalen zijn verzonnen. Wij geloven echter dat ‘elke schrifttekst door God is geïnspireerd en gebruikt kan worden om onderricht te geven, om dwalingen en fouten te weerleggen, en om op te voeden tot een deugdzaam leven.’(2 Timoteüs 3:1) Voor zevendedagsadventisten is dat dus geen bruikbare optie. We blijven dan ook met dit moeilijke vraagstuk zitten.

`Lees Genesis 15:1-16. Wat zei God tegen Abram in Genesis 15:16 en welk licht werpen deze woorden op dit lastige onderwerp?`

Er is geen twijfel over mogelijk dat het overgrote deel van deze heidense volkeren bestond uit buitengewoon barbaarse en wrede mensen. De wraak en straf van God had hen allang en terecht kunnen treffen. Dat is waar. Zelfs als God hun geduldig de tijd heeft gegeven met hun levensstijl te breken, terwijl ze dat niet deden, blijft het een feit dat iedereen werd gedood, inclusief kinderen. Er wordt natuurlijk gezegd dat er meer kinderen om het leven kwamen door de zondvloed dan door de Israëlieten. Gezien de beperkte informatie die we hebben over de context waarin deze gebeurtenissen plaatsvonden, zijn we genoodzaakt deze harde waarheid te aanvaarden en op de goedheid van God te vertrouwen. Die is op zoveel andere manieren geopenbaard. Geloof houdt meer in dan God liefhebben als de zon schijnt in een mooi bos vol met prachtige vergezichten en geluiden. In het geloof gaat het erom dat we Hem vertrouwen, ook al gaan sommige dingen ons verstand te boven.

`Lees 1 Korintiërs 10:1-4 en Johannes 14:9. Hoe helpen deze verzen, en vele andere teksten zoals deze, ons om te vertrouwen op de liefde, gerechtigheid en goedheid van God, al zien we dingen die in tegenstelling lijken te zijn met hoe we God begrijpen?`
