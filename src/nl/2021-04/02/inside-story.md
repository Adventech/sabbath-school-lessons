---
title:  Zendingsbericht
date:   08/10/2021
---

#### Mongolië, 9 oktober

_Boonoo Purvee (29)_

Welk jaar is het belangrijkst op de middelbare school? In Mongolië is dat het laatste jaar. In dat jaar halen de studenten niet alleen hun diploma, er staan ook speciale tentamens voor hen op het programma om te bepalen of ze naar de universiteit kunnen. Het laatste jaar van de middelbare school was extra bijzonder voor Boonoo omdat ze zich in die tijd liet dopen. Twee zendelingen kwamen naar haar kleine dorpje en gaven een cursus op haar middelbare school om te stoppen met roken. Boonoo rookte niet, maar ze woonde de lessen evengoed bij omdat ze verder niets anders te doen had. Ze mocht de zendelingen en blij aanvaardde ze de uitnodiging om de Bijbel bij hen thuis te bestuderen. Al snel begon ze van Jezus te houden en werd ze gedoopt.

Na haar doop ging Boonoo ijverig aan de slag om het toelatingsexamen van de universiteit voor te bereiden. Als ze een hoge score behaalde, mocht ze zelf kiezen naar welke universiteit ze zou gaan. Veel klasgenoten huurden privéleraren in om hen te helpen bij de voorbereiding op het examen. Studenten die geschiedenis als hoofdvak wilden, leerden voor het geschiedenisexamen. Leerlingen die verpleegkunde wilden studeren, bereidden zich voor op het geneeskunde-examen. Boonoo vond wiskunde erg leuk, maar ze had het geld niet om een bijlesleraar in te huren die haar kon helpen bij de voorbereidingen op het wiskunde-examen. Daarom bad ze om hulp. ‘Lieve God, ik help mezelf en ik zal me voorbereiden door elke dag vijf wiskundesommen op te lossen’, bad ze. ‘Help me alstublieft’.

Toen brak de dag van de examens aan. Alle leerlingen uit de examenklas kwamen vanuit de hele provincie naar de basisschool van het dorp. Bijna 600 studenten voegden zich bij Boonoo om het wiskunde-examen te maken. Wie het hoogste eindresultaat zou halen, mocht als eerste een universiteit kiezen. Boonoo bad, ‘God, mag ik dat zijn!’ Het examen begon. De onderwijzer deed de deur op slot en liet de studenten weten dat ze niet mochten gaan voordat ze klaar waren en hun examens een cijfer hadden gekregen. Toen de studenten het examen hadden gemaakt, wachtten ze af. Het duurde lang. Een paar ouders schoven wat eten door het raampje. Tot de onderwijzer weer verscheen en aankondigde dat de cijfers pas de volgende dag gegeven zouden worden. Hij liet iedereen naar huis gaan om daar de nacht door te brengen.

Toen Boonoo ’s ochtends wakker werd, zag ze dat het geregend had. De lucht was helder en de zon scheen. In haar hart hoorde ze de woorden van een lied dat adventisten in Mongolië graag zingen. ‘Uw liefde is hoger dan de hemel. Uw liefde is breder dan de zee’. Boonoo maakte zich geen zorgen over haar examen. Ze prees God. Op school zag ze studenten om een prikbord staan waarop een lijst hing met de examenresultaten. Het lukte haar niet om erbij in de buurt te komen, daarom vroeg ze een jongen om hulp. ‘Kan jij mijn naam zien?’, zei ze. ‘Staat mijn naam in de top 10?’ Haar hart brak toen de jongen ‘Nee’ antwoordde. Toen ze er zelf naar kon kijken, zag ze echter dat haar naam op de vijfde plek stond. Ze kon haar ogen niet geloven! Later gaf de onderwijzer de becijferde examens terug en Boonoo ontdekte dat ze maar één van de veertig wiskundevragen fout had gehad. Tot ze beter keek en inzag dat de onderwijzer het verkeerd had nagekeken. Haar antwoord was wel goed. Ze wees de leraar op de fout, maar hij weigerde haar cijfer te veranderen. Hij zei dat hij dan alle examens opnieuw zou moeten nakijken.

Het frustreerde Boonoo. Ze wilde een perfecte score. Toen realiseerde ze zich dat ze gebeden had en dat God haar had geholpen. Haar eindcijfer lag in zijn handen. Daarna brak het moment aan dat de studenten hun universiteit mochten kiezen. De student met de beste score koos een universiteit. De volgende leerling deed hetzelfde. Eindelijk was het Boonoos beurt. Niemand had de National University of Mongolia uitgekozen en dus kon ze haar keuze erop laten vallen. ‘Dit was Gods wil’, vertelde Boonoo. ‘God wist dat ik geen perfect cijfer nodig had om me in te schrijven op een universiteit. Ik moest enkel volledig op Hem vertrouwen.’ Boonoo is nu 29 jaar en zet haar wiskundevaardigheden in bij haar baan als de hoofdaccountant van de ADRA in Mongolië. Zij en haar man hebben ook de enige Padvinderskerk geopend in Mongolië. De kerk komt bij hen thuis samen, in een traditionele Mongolische yurt. 