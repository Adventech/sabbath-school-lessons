---
title:  Vervulde profetie
date:   04/10/2021
---

Ondanks de onjuistheden die de huidige wetenschap als waarheid probeert te verkondigen (dat het universum bijvoorbeeld ontstond uit ‘helemaal niets’ of dat al het leven op aarde bij toeval ontstond uit eenvoudige chemicaliën), heeft de wetenschap ons ook een aantal verbazingwekkende inzichten gegeven in Gods scheppende kracht. De harmonie, balans en de precisie van vele elementen in de natuurlijke wereld blijven degenen verbazen die deze onderwerpen bestuderen, zelfs in haar gevallen toestand. Als God zo nauwkeurig is met fysieke dingen, dan zal Hij dat ook zijn met geestelijke zaken. De eerste verzen van Deuteronomium geven dan ook blijk van Gods ongelooflijke precisie.

`Lees Deuteronomium 1:1-6. Waarom is het vanuit profetisch oogpunt zo betekenisvol dat Deuteronomium 1:3 spreekt over ‘het veertigste jaar’?`

Wat gebeurde er na het drama dat Mozes spionnen stuurde vanuit Kades-Barnea om te zien hoe het land was en het volk geen gehoor gaf aan de oproep om het land in te nemen? Ze kregen te horen dat ze het tegen al hun verwachtingen in niet binnen zouden gaan. Hoe lang zou het duren voordat ze erin zouden trekken? ‘Veertig dagen hebben jullie het land verkend, veertig jaar zul je voor je schuld boete doen, één jaar voor elke dag. Dan zul je ondervinden wat het betekent als Ik mijn handen van je aftrek.’ (Numeri 14:34)

Deuteronomium begint daarom in het veertigste jaar met het verhaal over zijn volk, precies zoals God hun had gezegd. Gods profetische Woord is met andere woorden net zo betrouw- baar als God zelf. Wat hier naar voren komt in de openingsverzen van Deuteronomium is nog meer bewijs van die betrouwbaarheid: God doet wat Hij zegt en Hij doet dit ook op het tijdstip dat Hij heeft gezegd.

Dit is natuurlijk niet de enige profetische tijdsperiode die in navolging van wat God zei in vervulling ging. Vandaag de dag hebben wij het voorrecht om terug te kijken op wat geweest is. Daarom kunnen we bijvoorbeeld ook in Daniël 9:24-27 zien dat het tijdstip in vervulling ging waarop Jezus zou komen zoals de Heer had vastgesteld. We zijn er getuige van dat ‘één tijd, een dubbele tijd en een halve tijd’ ook in vervulling is gegaan in de geschiedenis. Dat geldt ook voor de 2300 dagen van Daniël 8:14. Behalve deze nauwkeurige tijdsaanduidingen bieden de profetieën in Daniël 2, 7 en 8, die de wereldgeschiedenis zo precies en accuraat hebben voorspeld, ook overvloedig bewijs van Gods voorkennis, gezag en betrouwbaarheid.

`Het is duidelijk dat de Heer deze profetieën getrouw heeft laten uitkomen. Waarom zou dit ons de zekerheid moeten bieden dat we Hem kunnen vertrouwen wat betreft de dingen waarover Hij heeft gezegd dat ze zich in de toekomst zullen aandienen?`
