---
title:  De zondeval en de zondvloed
date:   27/09/2021
---

Bijna elk schoolgaand kind heeft het verhaal wel gehoord over een appel die op het hoofd van Isaac Newton viel en kijk eens aan, zo ontdekte Newton de zwaartekracht. Het gaat er niet om of de appel nou wel of niet op zijn hoofd is gevallen. Het gaat erom dat Newton de zwaartekracht toen niet heeft uitgevonden want iedereen die weleens was gevallen, had met de zwaartekracht te maken gekregen. Het grootse van zijn ontdekking is dit: hij begreep dat dezelfde kracht die de appel deed vallen (de zwaartekracht) ook de maan in een baan om de aarde hield, de aarde in een baan om de zon en ga zo maar door.

Dit was een baanbrekende ontdekking. Veel mensen waren er eeuwenlang van overtuigd geweest dat de wetten die de hemel besturen verschilden van de wetten op de aarde. Newton toonde aan dat dit niet het geval was. De bijdrage van Newton valt binnen de natuurwetten, maar hetzelfde principe gaat ook op voor de morele wet. De vrijheid die onlosmakelijk met liefde verbonden is en tot Lucifers val in de hemel leidde, betekende ook de ondergang voor de mensheid op aarde.

`Lees Genesis 2:16-17 en Genesis 3:1-7. Waarom geven deze teksten over volmaakte mensen in een volmaakte omgeving en geschapen door een volmaakte God ook blijk van de wonderlijke waarheid over de vrijheid die eigen is aan liefde?`

Na de zondeval ging het van kwaad tot erger, tot het moment waarop de Heer over de mensheid zei ‘dat alles wat ze uitdachten, steeds even slecht was’ (Genesis 6:5). Als hun gedachten slecht waren, dan gold dat zeker ook voor hun daden. De situatie liep zo uit de hand dat de Heer de hele wereld vernietigde door een zondvloed. Daarmee gaf Hij de mens in een soort tweede schepping de kans opnieuw te beginnen. Het verhaal over de toren van Babel laat zien, dat de mens er nog steeds op gebrand was God uit te dagen (Genesis 11:1-9). ‘Toen de toren gedeeltelijk voltooid was, werd een deel ervan gebruikt als woonplaats voor de bouwers. Andere delen, prachtig ingericht en versierd, werden aan de afgoden gewijd. De mensen roemden op hun succes en prezen de gouden en zilveren goden, terwijl ze zich kantten tegen de Heerser van hemel en aarde.’ (Ellen White, Patriarchen en profeten, p. 90) Dit bracht God ertoe niet alleen hun taal te verwarren, maar om het gevallen ras over de aarde te verspreiden.

`Houd vandaag bij waar je je in gedachten mee bezighoudt. Wat leert dat ons over de toestand van ons hart?`

`Genesis 2:16-17; 3:1-7 Wat zeggen deze teksten over de vrijheid die eigen is aan liefde?`