 ---
title:  Een voorwoord bij Deuteronomium
date:   25/09/2021
---

### Lezen 
Jesaja 14:12-14; Ezechiël 28:12-17; Genesis 3:1-7; Genesis 12:1-3; Handelingen 7:20-36; Exodus 19:4-8.

> <p>Kerntekst</p> 
> ‘Wie niet liefheeft, kent God niet, want God is liefde.’ 1 Johannes 4:8

‘Het boek Deuteronomium is natuurlijk niet ontstaan in het luchtledige. Deuteronomium maakt deel uit van een groter geheel. Dat geldt voor alles en daarom speelt die context ook een belangrijke rol om te begrijpen wat het boek betekent en welk doel het heeft.

Er gaat een omvangrijke geschiedenis aan het boek vooraf. Die geschiedenis verklaart de omstandigheden, niet alleen van het boek maar ook van de wereld en de omgeving die voor het grotere geheel hebben gezorgd. Zoals het doel en de functie van een ruitenwisser onduidelijk blijven zonder auto, is het moeilijk om Deuteronomium te begrijpen zonder te letten op de context waarin het tot stand kwam. Dat is vooral zo met het oog op ons thema: Deuteronomium en de tegenwoordige waarheid.

Iemand had het werk Oorlog en Vrede van de Russische schrijver Leo Tolstoi van zo’n 1500 bladzijden, in slechts drie dagen gelezen. Toen hem werd gevraagd waar het boek over ging, antwoordde de lezer: ‘Het gaat over Rusland’. Dit doet denken aan onze poging om duizenden jaren geschiedenis in de studie van één week te behandelen. Al die jaren van geschiedenis gaan vooraf aan Deuteronomium. Toch zal het ons helpen de hoogtepunten van die geschiedenis te belichten. Op die manier zijn we op de hoogte van de context die nodig is om dit boek te doorgronden, dat zo rijk is aan ‘tegenwoordige waarheid’.

_Op sabbat 2 oktober bespreken we met elkaar deze les._
