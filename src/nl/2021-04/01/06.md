---
title:  Afvalligheid en straf
date:   30/09/2021
---

‘We zullen alles doen wat de HEER heeft gezegd.’ (Exodus 19:8, zie ook: 24:3,7) Het volk heeft deze woorden ongetwijfeld met de beste bedoelingen uitgesproken. De geschiedenis laat echter zien dat ze keer op keer met hun daden hun woorden weerspraken. Ze waren het uitverkoren volk en ze waren uit vrije wil een verbond aangegaan met de Heer. Toch kwamen ze hun afspraken niet na en dat draait in feite om één punt.

`Lees Exodus 19:4-5. Welk belangrijk onderdeel bracht het verbond voor Israël met zich mee?`

Het gaat om het verzoek God te gehoorzamen en zijn wet te houden. Dat viel toen net zo min als nu onder wetticisme. (Zie: Matteüs 7:24-27; Johannes 14:15; Jakobus 2:20; Romeinen 6:11-12) Toch kwam het telkens weer voor dat de kinderen van Israël hun verplichtingen niet nakwamen. Zelfs toen ze de berg Sinai nog in het zicht hadden, maakten ze zich schuldig aan afvalligheid. (Zie: Exodus 32:1-6) Trouweloosheid leek helaas ook meer de norm te zijn dan een uitzondering. Als gevolg daarvan dwaalden ze veertig jaar in de woestijn rond, in plaats van het beloofde land spoedig binnen te gaan.

`Lees Numeri 14:28-35. Welke straf werd het volk toebedeeld vanwege hun weigering te vertrouwen op wat de Heer hun had gezegd te doen?`

Zowel vroeger als nu is ongehoorzaamheid niet alleen het gevolg van openlijke opstand (hoewel dat ook voorkomt), maar ook van het onvermogen om te vertrouwen op wat God ons vertelt. Wat deze zonde nog afgrijselijker maakte voor Israël was het feit dat al deze mensen ‘Mijn majesteit gezien hebben en de wonderen die Ik in Egypte en in de woestijn heb verricht, en die Mij nu al tien keer op de proef hebben gesteld door Mij niet te gehoorzamen.’ (Numeri 14:22) Dat had God zelf gezegd. Ondanks alles wat ze hadden gezien en meegemaakt, weigerden ze de Heer te gehoorzamen en het land in te nemen. Dit deden ze ondanks Gods beloften dat zij zouden overwinnen. (Numeri 13-14)

`Denk na over het bovenstaande: een gebrek aan vertrouwen in Gods Woord resulteert vaak in ongehoorzaamheid. Waarom is dit ook echt zo en hoe kunnen we leren meer op God te vertrouwen?`