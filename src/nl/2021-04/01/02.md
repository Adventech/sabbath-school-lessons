---
title:  Wederzijdse liefde
date:   26/09/2021
---

In 1 Johannes 4:8 staat, ‘God is liefde’. Hoe eenvoudig die drie woorden (vier in het Grieks) ook lijken, het principe dat erachter schuilt, gaat zo diep en is zo veelomvattend dat we de volle betekenis nauwelijks kunnen bevatten. De tekst zegt niet dat God liefheeft of dat God liefde openbaart. Ook verkondigt het niet dat God een openbaring is van liefde. De tekst stelt dat God liefde is. Hij is liefde. Het is alsof liefde de kern is van Gods eigen identiteit. De gevallen mens heeft minder dan anderhalve kilo weefsel en chemische elementen in zijn hoofd. Daarmee bestuderen we de werkelijkheid. Het is voor ons niet mogelijk om tot in detail te begrijpen wat het inhoudt om te zeggen ‘God is liefde’.

Toch dringt het wel degelijk zover tot ons door om te weten dat het zeer goed nieuws is. Als er iets anders had gestaan, zoals bijvoorbeeld ‘God is haat’ of ‘God is wraakzuchtig’ of ‘God is onverschillig’, dan zouden we ons zorgen moeten maken over deze omschrijving van Hem. De waarheid dat ‘God liefde is’, helpt ons ook om in te zien dat Gods heerschappij, dat wil zeggen hoe Hij de hele schepping bestuurt, een weerspiegeling is van die liefde. Het universum is doordrongen van liefde, misschien nog wel meer dan van zwaartekracht. God houdt van ons en van ons wordt gevraagd van God te houden (Zie: Deuteronomium 6:5; Marcus 12:30).

Liefde kan alleen liefde zijn als het vrijwillig wordt gegeven. God kan liefde niet afdwingen. Als Hij dat zou doen, dan is het geen liefde meer. Toen God intelligente en rationele wezens schiep in de hemel en op de aarde met het vermogen om lief te hebben, bestond het risico dat zijn liefde voor hen niet zou worden beantwoord. Sommigen hielden niet van Hem. Dat was het begin van wat wij de grote strijd noemen.

`Lees Jesaja 14:12-14; Ezechiël 28:12-17; Openbaring 12:7. Waarom zijn deze teksten alleen betekenisvol als ze gelezen worden binnen de context van vrijheid en het risico dat aan liefde verbonden is?`

Dit blijkt vooral uit Ezechiël 28:15. Deze tekst laat zien dat het kwaad vat kreeg op Lucifer, hoewel deze engel volmaakt was en werd geschapen door een volmaakte God. Hij was niet geschapen met dit kwaad. Hij werd juist geschapen met het vermogen om lief te hebben. Hij bezat echter in alle opzichten morele vrijheid. Ondanks alles wat hij had gekregen (‘je was bekleed met een keur van edelstenen’), verlangde deze engel naar meer. Van het één kwam het ander totdat er ‘oorlog was in de hemel’.

`Op sommige plaatsen kun je robothonden kopen, die strikt gehoorzamen. Kun je een betekenisvolle relatie opbouwen met deze ‘hond’? Hoe helpt dit antwoord je te begrijpen waarom God naar mensen verlangde die Hem werkelijk lief konden hebben?`

`Jesaja 14:12-14; Ezechiël 28:12-17; Openbaring 12:7 Wat leren deze teksten ons?`