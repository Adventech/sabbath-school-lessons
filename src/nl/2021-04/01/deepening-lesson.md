---
title:  Verdieping
date:   01/10/2021
---

### Een voorwoord op Deuteronomium

Handelingen 7:20-36

#### IJsbrekervraag 
`Wat is het nut van het schrijven of lezen van een biografie?`

#### Ik Verken 
Stefanus spreekt tot leden van het Sanhedrin (Handelingen 7:2). Hij eert God als de bevrijder van zijn volk (vgl. 7:45) en wijst daarnaast op de ongehoorzaamheid van de vroegere Israëlieten (7:39-43). Stefanus vergelijkt deze opstelling met die van de leden van het Sanhedrin, die hij ‘halsstarrige ongelovigen’ noemt (7:51) en wie hij verwijt, dat ze de rechtvaardige hebben vermoord (7:52). Het Bijbelgedeelte van vandaag beschrijft enkele gebeurtenissen uit het leven van Mozes: In Egypte kreeg hij een opleiding. Op veertigjarige leeftijd wilde hij de leiderschapsrol op zich nemen, maar toen hij een Egyptenaar had gedood, moest hij vluchten. Veertig jaar later roept de Heer hem op terug te gaan naar Egypte, omdat Hij het volk Israël wil bevrijden. Mozes leidt het volk veertig jaar lang, tot bij de grens van het beloofde land. Handelingen is geschreven door Lucas, een medewerker van Paulus en hij doet dat voor ene Theofilus (1:1, vgl. Lucas 1:3), en wel rond 64 n. Chr. Theofilus was mogelijk een hooggeplaatste ambtenaar ergens in Italië.

#### Ik Bestudeer 
‘L’ histoire se répète’ (De geschiedenis herhaalt zich). Stefanus memoreert ten aanhoren van de leden van het Sanhedrin een stukje geschiedenis van zijn volk. Mozes was een man met veel kennis en had in Egypte indruk gemaakt met wat hij zei en deed (vers 22). Toch wezen zijn volksgenoten hem af als leider. God stelde hem echter wel degelijk aan, om zijn volk te bevrijden (vgl. vs. 25 en 27 met vs. 35). Dat nam niet weg dat het volk zich ook daarna tegen hem (en daarmee tegen God) bleef verzetten (vers 39), net zoals de leden van het Sanhedrin opstandig tegen de heilige Geest zijn (vers 51).

Mozes had hart voor zijn volk en besloot toen hij 40 jaar was iets te gaan doen aan hun lot (vers 23).

`Lees Exodus 2:11. Wat vind je tegen de achtergrond van dit vers van het optreden van Mozes, zoals dat in verzen 23-26 wordt beschreven?`

Pas op 80-jarige leeftijd werd Mozes werkelijk door God geroepen om zijn volk te bevrijden en uit Egypte te leiden (vs. 30vv). Hij moest teruggaan naar het land waar hij een moord had gepleegd (vers 24,34).

`Waaruit blijkt volgens jou, dat God Mozes genadig was, ondanks het feit dat hij een moord had gepleegd?`

`Waarom schrok Mozes bij het horen van de stem van de Heer?`

In vers 36 staat dat Mozes ‘het volk wegleidde uit Egypte onder het verrichten van tekenen en wonderen.’

`Waarom is Jezus in zekere zin een tweede Mozes?`

#### Ik Pas Toe

`Hoe komt het volgens jou dat we lang niet altijd lering trekken uit wat er in het verleden is gebeurd? Wanneer gebeurt dit wel?`

`Kun jij je een voorval uit je eigen leven herinneren, waarbij je tot actie overging, maar achteraf tot de conclusie kwam dat je overhaast hebt gehandeld?`

Mozes moest 40 jaar wachten, totdat God hem inschakelde bij de bevrijding van Israël. Deze periode is ongetwijfeld voor hem een periode van bezinning en verdere vorming geweest.

`Is er een periode in jouw leven geweest waarin jij hebt gemerkt dat je bent gegroeid in je relatie met God? Zo ja, in welk(e) opzicht(en) heb je deze groei dan ervaren?`

Mozes had gedurende de daaropvolgende 40 jaar een voortrekkersrol, die hem door God was gegeven. Helaas ervoer hij in die periode veel verzet van zijn volksgenoten. Ook Jezus was als leider aangesteld door God en ook Hij kreeg met veel tegenstand te maken.

`Lees Lucas 6:29. Wat vind jij van deze woorden van Jezus?`

#### Ik bid …

Heer, dank U voor de levenslessen die in de Bijbel staan. Behoed mij voor eigenmachtig optreden, help mij uw stem te verstaan in het leven van alledag en laat mij een instrument in uw hand zijn om anderen de weg te wijzen naar een leven met U. Amen.