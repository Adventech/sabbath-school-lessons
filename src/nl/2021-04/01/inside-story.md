---
title:  Zendingsbericht
date:   01/10/2021
---

#### Twee wonderen voor de man bij de haak

_Mongolië, 2 oktober _

Erdenebat Budragchaa (59)

In Mongolië werkte ik in de bouw. Tijdens de constructie van een appartementencomplex gebruikten we een enorme hijskraan een grote metalen haak om bouwmaterialen op te tillen en ze naar mij over te hevelen, terwijl ik stond te wachten op een hoge muur. Het was mijn taak om de haak los te maken van de bouwmaterialen.

Op een dag was ik er bijna in geslaagd om een haak los te maken van een vrachtlading op de derde verdieping toen de haak plotseling verschoof. Ik pakte een grote stok en probeerde de haak weer op zijn plek te duwen. Maar de haak kaatste terug en kwam met een enorme klap tegen me aan, waardoor ik van de muur viel. Ik weet nog dat ik op de grond klapte na drie verdiepingen naar beneden te zijn gevallen. Daarna verloor ik het bewustzijn.

Het ziekenhuis was een eind weg en daarom haastte een arts zich naar de bouwplaats. Enige tijd later werd ik ’s middags wakker en kreeg ik te horen dat mijn been gebroken en mijn ruggengraat beschadigd was. ‘Door je verwondingen kunnen we je niet naar het ziekenhuis brengen’, zei de arts me. In die tijd was Mongolië nog niet zo ontwikkeld als nu het geval is en het land miste de nodige medische apparatuur.

De arts wist niet precies wat er met me was gebeurd. Hij zei dat mijn rug gebroken was, maar dat hij verder ook in het duister tastte. Twee jaar lang lag ik verlamd in bed. Ik kon me niet bewegen. In die tijd kwamen een paar buitenlanders naar het dorp waar ik woonde. Ik wist dat toen niet, maar later ontdekte ik dat ze zendelingen waren die het evangelie verkondigden. Ik heb acht kinderen en de oudste zat toen in de tweede klas. Al mijn kinderen gingen naar de bijeenkomsten van de buitenlanders.

We waren geen gelovige mensen, maar ik heb nooit gezegd dat ze niet mochten gaan. Mijn kinderen nodigden de buitenlanders uit om bij ons thuis te komen. In die tijd begreep ik niet wat er gebeurde, maar nu weet ik dat ze voor me baden. Door hun gebeden genas ik behoorlijk snel. Ik werd steeds sterker en kreeg fysiotherapie. Ik liet staven en touwen boven mijn bed hangen en begon oefeningen te doen. In het begin deed het me pijn om mijn hoofd op te tillen, maar de gebeden van mijn kinderen hielpen. Al snel strompelde ik rond met de hulp van een wandelstok.

Mijn kinderen werden erg actief in de Adventkerk en vonden het heerlijk daar te zingen. Ook ik genoot van de erediensten op sabbat. Hoe meer ik de Bijbel bestudeerde, hoe meer mijn leven veranderde. Eerst dronk ik behoorlijk veel, nu heb ik daar een punt achter gezet. Het was een enorme ommekeer. Ik wilde God trouw zijn. Mijn vrouw en ik werden gedoopt en sloten ons aan bij de Adventkerk.

Een paar jaar nadat ik weer had leren lopen, kreeg ik pijn in mijn beide benen. Ik vond het doodeng. Straks raakte ik weer verlamd. Na een medisch onderzoek keek de arts me mistroostig aan. ‘We moeten je opereren, maar het is niet zonder risico’, zei hij. Hij legde uit dat mijn ruggengraat beschadigd was en behandeling nodig had. Mijn gezin moest een document ondertekenen dat het ziekenhuis niet verantwoordelijk werd gehouden als er iets fout ging tijdens de operatie.

Mijn vrouw en ik baden veel. De predikant van de kerk bad voor me. Ik denk dat de operatie slaagde door die gebeden. Zelfs de operatiewonden genazen snel en na een week mocht ik al naar huis. Vandaag de dag gaat het goed met me en ben ik gezond. Mijn gezin is christelijk en het is onze wens dat onze vrienden dat ook worden. We hebben hen uitgenodigd om naar de kerk te komen en sommigen zijn gekomen. Toch heeft niemand zijn hart nog aan Jezus gegeven. Ik maak me geen zorgen, omdat ik geloof dat God hen kan bereiken. Per slot van rekening heeft God mij geraakt op mijn ziekbed. Het is mijn taak om uit te nodigen en het werk van de heilige Geest om te overtuigen. Kort geleden heb ik nog meer vrienden uitgenodigd en ik hoop dat ze de uitnodiging aannemen.

Dank u voor uw bijdrage tijdens de dertiende sabbat dit kwartaal. Daardoor kunnen we een adventistisch gezondheidscentrum openen in de hoofdstad van Mongolië, Ulaanbaatar. Dat centrum zal mensen de ondersteuning bieden om geen alcohol meer te gebruiken en belangrijke beslissingen te nemen in hun leven. 
