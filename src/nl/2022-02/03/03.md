---
title:  De twee offers
date:   11/04/2022
---

Het contrast tussen Kaïn en Abel, zoals dat in hun namen wordt weerspiegeld, had niet alleen betrekking op hun persoonlijkheden. Het kwam ook tot uiting in hun beroepen. Kaïn ‘was een landbouwer’ en dat vereiste fysiek zwaar werk. Abel was ‘een herder’, een beroep dat aan gevoeligheid en mededogen doet denken. Kaïn zorgde voor vruchten en Abel was een hoeder van schapen. Deze twee bezigheden verklaren niet alleen de aard van hun beider offergaven (vruchten van Kaïn en een schaap van Abel), maar staan ook voor de twee verschillende psychologische houdingen en de mentaliteit die met de twee offergaven samenhangen. Kaïn werkte om de vrucht te ‘oogsten’ die hij zou voortbrengen, terwijl Abel ervoor zorgde dat hij de schapen die hij had ontvangen ook zou ‘hoeden’.

`Lees Genesis 4:1-5; Hebreeën 11:4. Waarom accepteerde God Abels offer en wees Hij Kaïns offer af? Hoe moeten we wat hier gebeurt opvatten?`

‘Zonder het vergieten van bloed zou er geen vergeving van zonde kunnen zijn. Zowel Kaïn als Abel moesten hun geloof tonen in het bloed van Christus als de beloofde verzoening. Dat deden ze door de eerstelingen van de kudde als offer te brengen. Daarnaast moesten de eerste vruchten van de aarde als dankoffer aan de Heer worden aangeboden.’ (Ellen White, Patriarchen en profeten, p. 71.) Abel gehoorzaamde Gods instructies en bracht naast het dierlijke brandoffer ook het graanoffer terwijl Kaïn naliet een dier te offeren. Hij bracht alleen een offer van ‘wat hij had geoogst’. Dat was een daad van openlijke ongehoorzaamheid en staat in schril contrast tot de houding van zijn broer. Dit verhaal wordt vaak gezien als een klassiek geval van redding door geloof (Abel en zijn bloedig offer) in tegenstelling tot een poging om redding te verdienen door werken (Kaïn en wat hij had geoogst).

Hoewel deze offers een geestelijke betekenis moeten hebben gehad, hadden ze op zichzelf geen magische waarde. Het waren altijd slechts symbolen, afbeeldingen, die verwijzen naar de God die de zondaar niet alleen voorzag van levensonderhoud maar die ook voor verlossing zorgde.

`Lees Micha 6:7; Jesaja 1:11. Hoe kunnen we het principe dat in deze teksten naar voren komt, toepassen op ons leven en onze aanbidding?`

`Genesis 4:1-5; Hebreeën 11:4 Waarom accepteerde God Abels offer en wees Hij Kaïns offer af?`