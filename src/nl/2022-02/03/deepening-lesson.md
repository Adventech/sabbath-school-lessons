---
title:  Verdieping
date:   15/04/2022
---

## Kaïn en zijn nalatenschap

### Genesis 4:9-16

#### IJsbrekervraag

`Als je iets doet wat onbedoeld onprettige gevolgen voor jezelf heeft, ben je dan bereid die gevolgen te aanvaarden, of zoek je naar een manier om die gevolgen te vermijden?`

#### Ik Verken

Kaïn heeft uit jaloezie zijn broer gedood. Als de Heer hem vervolgens vraagt waar Abel is, doet hij alsof hij van niets weet. God weet echter al dat Kaïn het bloed van zijn broer ‘vergoten’ heeft (Genesis 4:11). God stuurt hem daarom voor straf weg uit het gebied waar hij woont en zo gaat Kaïn een zwerversbestaan tegemoet. Toch brengt de Heer op hem een teken aan als aanduiding dat niemand hem mag doden. De woorden ‘Toen ging Kaïn bij de HEER vandaan’ (vers16) zijn veelzeggend, want het gaat hier om een weggaan in letterlijk en geestelijk opzicht. Minstens vijf generaties verder zijn de gevolgen hiervan nog te merken in wat Lamech tegen zijn vrouwen zegt (vers 23). Pas in vers 26 lezen we, dat men de naam van de HEER begint aan te roepen.

#### Ik Bestudeer

Abel was de jongere broer van Kaïn (4:1-2). Kaïn liet niet alleen na Abel te beschermen, maar hij doodde hem zelfs. De reden was dat de Heer wel aandachtig had gekeken naar het offer van Abel, maar niet naar dat van hem.

`Lees 4:3-4. Wat voor verschillen zijn er tussen de offers van de broers?`

`Lees nu 2 Kronieken 31:5 en Exodus 13:12. Bieden deze teksten een verklaring voor het feit dat de Heer wel oog had voor het offer van Abel en niet voor dat van Kaïn? Verklaar je antwoord.`

`Welke aanwijzing geeft Hebreeën 11:4 in dit verband en hoe is dat verenigbaar met wat er in 1 Johannes 3:12 staat?`

In Genesis 4:14 staat hoe Kaïn zijn toekomstige zwerversbestaan voor zich ziet.

`Wat noemt Job 15:20-25 als oorzaak van de tegenspoed en angst van een goddeloze zwerver?`

Genesis 4:15 maakt duidelijk dat de Heer niet wil dat Kaïn vermoord wordt, ondanks dat hij zijn broer heeft gedood.

`Op welke twee manieren drukt de Heer uit dat Hij Kaïn genadig is?`

`Wat is bijzonder, als je Genesis 4:15 met Ezechiël 9:4 en Openbaring 7:3 vergelijkt, en wat heeft Ezechiël 33:11 hiermee te maken?`

Bracht Kaïn aan de Heer in Genesis 4:3 nog een offer, in vers 8 gaat hij niet in op de vraag van de Heer, maar richt hij zich tot Abel. Dit besluit heeft kort daarop tot gevolg dat Kaïn Abel dood slaat. De verwijdering tussen Kaïn en de Heer wordt compleet, als hij bij de Heer is weggegaan (vers 16). Dat Kaïn een stad bouwde, is niet zo bekend. Hij is de geschiedenis ingegaan als een wraakzuchtig persoon. Opmerkelijk is, dat zijn nakomeling Lamech een soortgelijke instelling had.

`Wat valt je op, als je Lamechs woorden uit Genesis 4:23 (‘Wie mij verwondt, die sla ik dood’) met Deuteronomium 19:21 en Matteüs 5:38 vergelijkt?`

`1 Korintiërs 10:13 Welke belofte krijgen we hier?`

#### Ik Pas Toe

Innerlijke gezindheid is zwaarwegender dan uiterlijke daden. Een uiterlijke vorm van eredienst is niet voldoende. God vraagt van ons dat wij ons hart aan Hem geven.

`Wat kunnen wij doen om ervoor te zorgen dat God door zijn Geest in ons hart kan wonen?`

`Wat doe jij, als iemand anders in jouw omgeving waardering krijgt, terwijl dat jou wordt onthouden?`

God wil graag dat we Hem vertrouwen en uit liefde, niet uit verplichting, dingen voor Hem doen.

`Wanneer jij een bepaalde taak in de gemeente hebt, wat motiveert jou dan om dergelijk werk te doen?`

Angst voor de dood kan een mens tot wanhoop drijven.

`Waarom hoef je als christen niet bang te zijn voor de dood?`

#### Ik bid …

Heer, dank U voor de onverdiende genade die U mij aanreikt. Heer ik bid dat ik U echt mag ontmoeten, als ik alleen of met anderen tot U bid en uw Woord bestudeer. Leid mij door het leven en geef mij kracht wanneer ik zwak ben. Amen.
