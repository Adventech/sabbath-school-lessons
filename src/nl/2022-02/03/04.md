---
title:  De misdaad
date:   12/04/2022
---

`Lees Genesis 4:3-8; 1 Johannes 3:12. Wat bracht Kaïn ertoe zijn broer te vermoorden?`

Kaïns reactie is tweeledig: ‘Kaïn was woedend, en zijn blik werd donker’. De boosheid van Kaïn richtte zich naar het schijnt op God en op Abel. Kaïn was woedend op God omdat hij dacht dat hij het slachtoffer was van onrecht en op Abel omdat hij jaloers was op zijn broer. Jaloers waarop? Was dat alleen het offer? Er gebeurde achter de schermen ongetwijfeld veel meer dan wat deze paar teksten ons onthullen. Wat de problemen ook waren, het is duidelijk dat Kaïn depressief was omdat zijn offer niet werd aanvaard.

De twee vragen die God in vers 6 stelt, houden verband met de twee dingen die ten grondslag liggen aan de toestand van Kaïn. Merk op dat God hem niet beschuldigt. Net als bij Adam stelt God vragen, niet omdat Hij de antwoorden niet weet, maar omdat Hij wil dat Kaïn naar zichzelf kijkt en dan de reden voor zijn toestand inziet. Zoals altijd probeert de Heer gevallen mensen te verlossen, zelfs als ze Hem openlijk in de steek laten. Na het stellen van deze vragen, geeft God Kaïn goede raad. Ten eerste spoort God hem aan ‘goed te handelen’ en om zich dus op de juiste manier te gedragen. Het is een oproep tot bekering en om zijn houding te veranderen. God belooft Kaïn dat hij ‘iedereen recht in de ogen kan kijken’ en vergeven zal worden. In zekere zin zegt Hij dat Kaïn door God aanvaard kan worden. Dat gebeurt wel op Gods voorwaarden en niet op die van Kaïn. Als hij aan de andere kant ‘slecht handelt’, dan ‘ligt de zonde op de loer’. De zonde is ‘begerig om jou in haar greep te krijgen; maar jij moet sterker zijn dan zij’. Gods raad heeft de wortel van de zonde geopenbaard, en die ligt in Kaïn zelf. God geeft Kaïn opnieuw raad en probeert hem op de weg te leiden die hij moet gaan.

Gods tweede raadgeving betreft de houding die je moet aannemen ten opzichte van deze zonde, die voor de deur ligt en die ‘begerig is jou in haar greep te krijgen.’ God beveelt zelfbeheersing aan: ‘Jij moet sterker zijn.’ Datzelfde beginsel hoor je ook terug in Jakobus, wanneer hij uitlegt dat ‘Iedereen in verleiding komt door zijn eigen begeerte, die hem lokt en meesleept.’ (Jakobus 1:14) Het evangelie biedt ons de belofte van niet alleen vergeving van zonden, maar ook de overwinning erover (1 Korintiërs 10:13). Uiteindelijk kon Kaïn niemand de schuld geven van zijn zonde dan alleen zichzelf. Is dat over het algemeen ook niet zo voor ons allemaal?

`Wat leert dit ongelukkige verhaal ons over de vrije wil en over hoe God ons niet zal dwingen tot gehoorzaamheid?`

`Genesis 4:3-8; 1 Johannes 3:12 Wat bracht Kaïn ertoe zijn broer te vermoorden?`