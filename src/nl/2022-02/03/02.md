---
title:  Kaïn en Abel
date:   10/04/2022
---

`Lees Genesis 4:1-2. Wat leren we uit deze verzen over de geboorten van de twee mannen?`

De eerste gebeurtenis die door de Bijbelschrijver wordt opgetekend, is een geboorte direct na Adams verdrijving uit de tuin van Eden. In de Hebreeuwse zin in Genesis 4:1 zijn de woorden ‘de HEER’ (JHWH) direct verbonden met de woorden ‘een man’, zoals de volgende letterlijke vertaling stelt: ‘Ik heb een man verworven, inderdaad de Heer zelf.’ Het wordt door deze Bijbelvertaling (de International Standard Version) zo weergegeven: ‘Ik heb een mannelijk kind gebaard - de Heer.’

Deze letterlijke vertaling duidt erop dat Eva zich de messiaanse profetie van Genesis 3:15 herinnert en gelooft dat ze haar Heiland, de Heer, heeft gebaard. ‘De komst van de Heiland werd in Eden voorspeld. Toen Adam en Eva de belofte voor het eerst hoorden, keken ze uit naar de spoedige vervulling ervan. Ze verwelkomden met vreugde hun eerstgeboren zoon, in de hoop dat hij de Verlosser zou zijn.’ (Ellen White, De wens der eeuwen, p. 22.)

Eigenlijk neemt Kaïn het grootste deel in van het verhaal. Hij is niet alleen de eerstgeborene, een zoon die de ouders bijna ‘aanbaden’. Hij is in dit hoofdstuk ook de enige die hier spreekt. Eva geeft opgewonden commentaar op Kaïns geboorte, maar ze zegt niets bij Abel. Daar staat althans niets van in de tekst, in tegenstelling dus tot de geboorte van Kaïn. De verteller meldt eenvoudig dat ze ‘later zijn broer ter wereld bracht’.

De naam Kaïn zelf is afgeleid van het Hebreeuwse werkwoord qanah, wat ‘verkrijgen’ betekent. Dat duidt op het verkrijgen en het bezitten van iets kostbaars en machtigs. Anderzijds betekent de Hebreeuwse naam Hevel, in het Nederlands Abel, ‘lucht’ of ‘adem’. Dat duidt op ongrijpbaarheid, leegte, gebrek aan substantie (Psalm 62:9; 144:4). Hetzelfde woord, hevel (Abel), wordt in Prediker keer op keer gebruikt voor ‘lucht en leegte’. Hoewel we niet meer in deze korte teksten willen lezen dan dat er in staat, is het idee misschien dat Adam en Eva hun hoop alleen op Kaïn vestigden, omdat ze geloofden dat hij, en niet zijn broer, de beloofde messias was.

`Welke dingen in het leven zijn echt ‘hevel’, maar die we behandelen alsof ze er veel meer toe doen dan dat dit in werkelijkheid het geval is? Waarom is het belangrijk het verschil te kennen tussen wat ertoe doet en wat niet?`

`Genesis 4:1-2 Wat leren we uit deze verzen over de geboorten van de twee mannen?`