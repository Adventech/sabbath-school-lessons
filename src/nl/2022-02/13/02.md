---
title:  Jakob gaat naar Jozef
date:   19/06/2022
---

`Lees Genesis 46. Wat is de betekenis van Jakobs vertrek uit Kanaän?`

Als Jakob zijn plek in Kanaän verlaat, is hij hoopvol gestemd. De verzekering dat hij geen honger meer zal hebben, en het goede nieuws dat Jozef leeft, moeten hem het duwtje in de rug hebben gegeven dat hij nodig had om het beloofde land te verlaten. Jakobs vertrek weerspiegelt de ervaring van Abraham, hoewel het in het geval van Abraham zo was dat hij op weg was naar het beloofde land. Jakob hoort dezelfde belofte die Abraham van God hoorde, namelijk dat Hij van hem ‘een groot volk’ zal maken (Vergelijk Genesis 46:3 met 12:2). Gods roeping doet hier ook denken aan Gods verbond met Abraham. God gebruikt dezelfde geruststellende woorden: ‘wees niet bang’. Die woorden dragen de belofte van een glorieuze toekomst in zich ( Vergelijk Genesis 46:3 met 15:1).

De allesomvattende opsomming van de namen van de kinderen van Israël die naar Egypte gingen, inclusief zijn dochters, herinnert aan Gods belofte van vruchtbaarheid aan Abraham, toen hij zelfs nog kinderloos was. Het getal ‘zeventig’ (inclusief Jakob, Jozef en diens twee zonen) drukt het idee van totaliteit uit. Het is ‘geheel Israël’ dat naar Egypte gaat. Het is ook veelbetekenend dat het getal 70 overeenkomt met het aantal naties uit Genesis 10. Dat geeft het idee dat de bestemming van alle volken hier ook op het spel staat tijdens de reis van Jakob.

Deze waarheid wordt pas vele jaren later duidelijker, na het kruis en de openbaring van het heilsplan in zijn totaliteit. Dat plan gold natuurlijk overal en voor de hele mensheid, en niet alleen voor de kinderen van Abraham. De verhalen over dit gezin, de nakomelingen van Abraham, zijn interessant en je kunt er ook geestelijke lessen uit trekken. Hoe interessant deze verslagen ook zijn, ze staan vooral in het Woord van God omdat ze deel uitmaken van de heilsgeschiedenis. Ze maken deel uit van Gods plan om te voorzien in verlossing voor zoveel mogelijk mensen op deze gevallen planeet.

‘En er is geen onderscheid tussen Joden en andere volken, want ze hebben allen dezelfde Heer. Hij geeft zijn rijke gaven aan allen die Hem aanroepen, want er staat: “Ieder die de naam van de Heer aanroept, zal worden gered.”’ (Romeinen 10:12-13)

`Wat zegt Paulus dat de universaliteit van het evangelie aantoont? Wat nog belangrijker is, is dit: wat zeggen deze woorden ons over wat wij als gemeente zouden moeten doen om het evangelie te helpen verspreiden?`

`Genesis 46 Wat is de betekenis van Jakobs vertrek uit Kanaän?`