---
title:  Jakob zegent zijn zonen
date:   22/06/2022
---

`Lees Genesis 49:1-28. Wat is de geestelijke betekenis van het feit dat Jakob zijn zoons zegent?`

Naast de profetieën over de direct volgende geschiedenis van de stammen van Israël, ziet Jakob de Messias en de ultieme hoop op redding. Over deze hoop wordt al gesproken in Jakobs openingswoorden: ‘hoe het je in de toekomst zal vergaan’. Dat is een technische uitdrukking die verwijst naar de komst van de messiaanse koning (Jesaja 2:2; Daniël 10:14). De tekst loopt dan via de toekomstige geslachtslijn van elk van deze mannen. Dit zijn geen voorbestemde lotsbestemmingen, alsof het Gods wil was dat elk van hen zou ondergaan wat ze onder ogen moesten zien. Het zijn veel meer beschrijvingen van waar hun karakters en dat van hun kinderen toe zouden leiden. Het feit dat God weet dat iemand een onschuldige man zal doden, is iets totaal anders dan dat God heeft gewild dat die moordenaar dat doet.

`Lees Genesis 49:8-12. Welke profetie wordt hier gegeven, en waarom is die belangrijk?`

God kent de toekomst en dat gaat uit boven de menselijke vrije wil. Hij had bepaald dat de Messias via Juda zou komen. Juda wordt voorgesteld door een leeuw en dat verwijst naar iets koninklijks en naar lofprijzing. Uit Juda zal koning David voortkomen, maar ook Silo, en dat is degene die sjalom, ‘vrede’ zal brengen (Jesaja 9:6-7). ‘Alle volken zullen hem gehoorzaam zijn.’ (Genesis 49:10 (NBG)) Joden hebben dit lang gezien als een messiaanse profetie die verwijst naar de komende Messias, en ook christenen hebben gezien dat deze tekst naar Jezus verwijst. ‘Alle volken zullen hem dienen.’ Dat is misschien een voorloper van de nieuwtestamentische belofte ‘dat in de naam van Jezus elke knie zich zal buigen’ (Filippenzen 2:10).

Zoals Ellen White schreef: ‘De leeuw is als koning van het woud een passend symbool van de stam, waaruit David voortkwam. De zoon van David, Silo, is de ware ‘Leeuw uit de stam Juda’, voor wie alle machten tenslotte zullen buigen en alle volken zullen Hem eer bewijzen.’ (Ellen White, Patriarchen en profeten, p. 204.)

`Waarom dienen we nu al eer te bewijzen aan Jezus, zelfs voordat alle volken dat doen?`

`Genesis 49:1-28 Wat is de geestelijke betekenis van het feit dat Jakob zijn zoons zegent?`
