---
title:  Jongerenles
date:   24/06/2022
---

### Jakob in Egypte

#### Opdracht van de vorige week

`Is alles wat ons overkomt Gods wil?`

#### Lees samen

Genesis 47:1-12

#### Ijsbrekervraag

`Als je zou moeten verhuizen naar een ander land, welk land zou je dan kiezen en waarom?`

#### Inspiratie

‘Daarom heeft God mij eerder dan jullie hierheen gestuurd. Zo kan ik zorgen dat jullie blijven leven. Zo kunnen er veel mensen gered worden.’1

#### Behandel de tekst

Na 13 jaar in de gevangenis te hebben gezeten, komt Jozef eindelijk vrij. Door Gods uitleg van farao’s dromen en het plan van Jozef hoe de hongersnood te bestrijden, verandert zijn leven van slaaf in dat van een prins aan het hof van Egypte. Jaren later komen zijn broers tijdens de hongersnood in Egypte om daar graan te kopen. Jozef herkent hén wel, zij hem niet. Op diverse manieren probeert Jozef erachter te komen of zijn broers van het verleden hebben geleerd. Zijn ze veranderd? Uiteindelijk blijkt dat de broers spijt hebben van wat ze Jozef hebben aangedaan. Zonder dat ze het weten verstaat Jozef hun schuldbelijdenis. En nadat ook nog ‘ns blijkt dat ze hun jongste broer Benjamin niet aan zijn lot willen overlaten, barst Jozef in tranen uit. Hij vertelt wie hij is en valt Benjamin al huilend om de hals en kust de andere broers. Jozef vergeeft zijn broers en zij krijgen een nieuwe kans om iets van hun leven te maken. En zo volgen drie belangrijke zaken elkaar op: het tonen van berouw, vergeving en verzoening. De relatie tussen de broers is hersteld. Jozef wil nu dat zijn vader en de hele familie bij hem in Egypte komen wonen. Ook de farao vindt dat prima.

#### Gespreksvragen naar aanleiding van de tekst

`Waarom ging Jozef naar de farao? (Genesis 47:1-2) Wat maakt Jozef hiermee duidelijk?`

`Wat vraagt de farao aan Jozefs broers en hoe antwoorden zij? (verzen 3-4)`

`Tot wie richt de farao zich als reactie op het verzoek van de broers, en waarom? (verzen 5-6) Wat toont de farao daarmee aan?`

`Daarna stelt Jozef zijn vader voor aan de farao. Geef het gesprek tussen Jakob en de farao in je eigen woorden weer. (verzen 7-10)`

`Waar zorgde Jozef voor? (verzen 11-12)`

#### Opdracht

`De farao kan goede herders gebruiken. Hoe ervaar jij God als jouw Herder?`