---
title:  Verdieping
date:   06/05/2022
---

## Waar Abraham vandaan komt

### Genesis 12:1-9

#### IJsbrekervraag

`Houd jij van uitdagingen, ook als dat betekent dat je veel van wat je nu hebt achter moet laten?`

#### Ik Verken

Deze verzen maken deel uit van Genesis 12-50, waarin het gaat over Abraham, Isaak, Jakob en Jozef. De gebeurtenissen in deze hoofdstukken vonden vermoedelijk plaats tussen 2100 en 1550 v. Chr. Genesis 12:1-9 tekent het geloofsvertrouwen van Abram. De Heer draagt hem op uit Charan te vertrekken en naar het land te gaan dat Hij hem zal wijzen. Nadat Abram op weg is gegaan, voert de reis hem langs Sichem en Betel richting de Negev. De Heer belooft aan Abram dat Hij het land Kanaän aan zijn nakomelingen zal geven, dat Abram veel nageslacht zal krijgen en een bron van zegen zal zijn. Zowel bij Sichem als bij Betel bouwt Abram een altaar voor de Heer (12:7-8).

#### Ik Bestudeer

Abram kwam oorspronkelijk uit Ur, de hoofdstad van Sumerië, en zijn vader Terach had hem op zeker moment meegenomen naar Charan in Mesopotamië, omdat hij met zijn familie naar Kanaän wilde gaan (11:27-32).

`Hoe beschrijft Handelingen 7:1-4 de roeping van Abram en waar werd hij door God geroepen (vgl. Genesis 11:31-12:4)?`

In de steden Ur en Charan was de dienst aan de maangod Sin overheersend.

`Hoe lees je tegen de achtergrond hiervan 12:1?`

De voorzegging in 12:3 (veel nageslacht en zegen via Abram voor alle volken) wordt al dan niet geheel herhaald in 18:18; 22:18; 26:4; Handelingen 3:25.`

`Welke verschillen in formulering constateer je?`

`Welke zegen voor de volken noemt Galaten 3:8-9?`

12:4: ‘Abram ging uit Charan weg, zoals de HEER hem had opgedragen.’

`Wat gaf bij Abram de doorslag en waarom was zijn beslissing zo bijzonder? Vgl. Hebreeën 11:8.`

12:6: ‘De eik van More’ (een leraareik of leraarterpentijnboom) gebruikten de Kanaänieten voor het ontvangen van orakels. Zij beschouwden die als een heilige boom.

`Wat betekent het dat Abram juist op die plaats ‘een altaar voor de HEER’ bouwt (12:7)?`

Abram bouwde altaren voor God, omdat hij daar God wilde aanbidden en als herinnering aan Gods belofte om hem te zegenen. 12:7: De Heer belooft Abram: ‘Ik zal dit land aan jouw nakomelingen geven’. Ook deze landbelofte wordt herhaald (zie 13:15; 15:18-21; 17:8; 24:7; 26:4 en Deuteronomium 34:4).

`Wat valt je op als je 15:18-21 leest?`

12:8: Abram reisde als vreemdeling door het land dat aan zijn nakomelingen werd toegezegd.

`Hoe zal dat voor hem geweest zijn en wat gaf hem houvast? Vgl. Hebreeën 11:9-10.`

`Nehemia 9:7-8 Wat zegt dit over God?`

#### Ik Pas Toe

Afgoderij ligt altijd op de loer voor wie in God gelooft. De Bijbel waarschuwt er herhaaldelijk voor. Een radicale breuk daarmee is noodzakelijk voor wie met God een goede relatie wil opbouwen.

`Heb jij in je leven een bekeringservaring gehad en zo ja, wat hield die bekering dan in?`

Voor Abram was het in het belang van zijn geestelijke opbouw nodig, dat hij zijn liefde voor en toewijding aan God telkens opnieuw tot uitdrukking bracht.

`Wat betekent regelmatig samenkomen met andere gelovigen voor aanbidding, gebed en Bijbelstudie voor jou?`

Zolang we ons leven zelf kunnen regelen en besturen, is dat wel zo prettig.

`Wat ervaar je als er onverwachte dingen in je leven gebeuren, waardoor het erop lijkt dat de plannen die je hebt gemaakt geen werkelijkheid zullen worden?`

`Wat doe je in zo’n geval?`

`Is er een periode in je leven geweest dat je niet meer in de kerk kwam? Zo ja, hoe zag jouw leven er in die periode uit?`

#### Ik bid …

Here God, wat is het fijn te beseffen dat U mijn levensreis samen met mij wilt maken, ondanks mijn afkomst of mijn verleden. Dank U dat U ook mij wilt zegenen met wat Jezus, één van de nakomelingen van Abram, heeft gezegd en gedaan. Amen.
