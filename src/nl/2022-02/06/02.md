---
title:  Abrams vertrek
date:   01/05/2022
---

`Lees Genesis 12:1-9. Waarom riep God Abram om zijn land en familie te verlaten? Hoe reageerde Abram?`

De laatste keer dat God tot een persoon sprak, althans voor zover dat is vastgelegd in de Schrift, was met Noach. Dat was om hem na de zondvloed gerust te stellen dat Hij een verbond met alle levende wezens sluit en dat er nooit meer een wereldwijde overstroming zal komen (Genesis 9:15-17). Dit nieuwe woord van God aan Abram, sluit aan bij die belofte: alle volken op aarde zullen wensen gezegend te worden zoals Abram. De vervulling van die profetie begint met het achterlaten van het verleden. Abram laat alles achter wat hij kende, zijn familie en zijn land en zelfs een deel van hemzelf. De intensiteit daarvan weerspiegelt zich in de herhaling van het sleutelwoord ‘ga’. Dat komt in deze context zeven keer voor. Abram moet eerst zijn land ‘Ur der Chaldeeën’ verlaten. Dat is hetzelfde als Babylonië (Genesis 11:31; Jesaja 13:19). Deze oproep om ‘uit Babylon te gaan’ heeft een lange geschiedenis onder de Bijbelse profeten (Jesaja 48:20; Openbaring 18:4).

Abrams vertrek betreft ook zijn gezin. Hij moet zijn erfgoed verlaten en veel van wat hij heeft geleerd en verworven door erfenis, opleiding en invloed. Toch houdt Gods oproep om te gaan nog meer in. De Hebreeuwse uitdrukking lech lecha, ‘ga’, betekent letterlijk ‘ga zelf’ of ‘ga voor jezelf’. Abrams vertrek uit Babylon gaat om meer dan zijn omgeving, of zijn familie. De Hebreeuwse uitdrukking legt de nadruk op hemzelf. Abram moet zichzelf verlaten om dat deel van hemzelf kwijt te raken dat zijn Babylonische verleden bevat.

Het doel van dit achterlaten is ‘het land’ dat God hem zal laten zien. Dezelfde woorden worden opnieuw gebruikt in het verband van het offer van Isaak, om daarmee te verwijzen naar de berg van Moria, waar Isaak zal worden geofferd en waar de tempel van Jeruzalem zal worden gebouwd (Genesis 22:2; 2 Kronieken 3:1). Gods belofte gaat niet alleen over een fysiek thuisland. Het gaat om de redding van de wereld. Dit idee wordt opnieuw bevestigd door Gods belofte van de zegen voor alle naties (Genesis 12:2-3). Het werkwoord barach, ‘zegenen’, komt vijf keer voor in deze passage. De wijze waarop deze universele zegen werkt, is door de ‘nakomelingen’ van Abram (Genesis 22:18; 26:4; 28:14). De tekst verwijst naar de ‘nakomeling’, wat uiteindelijk in vervulling gaat in Jezus Christus (Handelingen 3:25).

`Wat zou God van jou kunnen vragen om achter te laten? Dat wil zeggen, welk deel van jouw leven zou jij moeten opgeven om gehoor te geven aan de oproep van God?`

`Genesis 12:1-9 Waarom riep God Abram om zijn land en familie te verlaten en hoe reageerde Abram?`