---
title:  Jongerenles
date:   06/05/2022
---

### Waar Abraham vandaan komt

#### Opdracht van de vorige week

`Met welke taal los je een Babylonische spraakverwarring op?`

#### Lees samen

Genesis 12:1-9

#### Ijsbrekervraag

`Als je op vakantie gaat, reis je dan op de bonnefooi of stippel je je reis van te voren uit?`

#### Inspiratie

‘Door zijn geloof kwam hij in het land dat God hem beloofd had.’ (Hebreeën 11:9, BGT.)

#### Behandel de tekst

Terach, de vader van Abram, besluit op een bepaald moment weg te trekken uit Ur der Chaldeeën (het huidige Zuid-Irak) en heeft als eindbestemming het land Kanaän. Op zijn reis neemt hij Abram, Sarai en Lot mee. Na een lange reis komen ze aan in Charan (tegenwoordig: op de grens van Turkije en Syrië). Terach besluit echter om daar te blijven wonen. Abram daarentegen hoort de stem van God en trekt verder, zonder te weten waar hij terecht zou komen. Daar was een groot geloofsvertrouwen voor nodig. De wereld waaruit Abram wegtrok was er immers een waarin je levensloop werd bepaald door de kringloop van de natuur, de stand van de hemellichamen, een soort astrologisch denken waardoor je levensloop min of meer vast lag. Toen Abram wegtrok werd dan ook het uiterste van hem gevraagd. Hij koos het onzekere voor het zekere, een omgekeerde levenshouding van wat wij gewend zijn. We nemen juist het zekere voor het onzekere. Van Abram leren we dat leven vanuit vertrouwen grote zegeningen met zich meebrengt.

#### Gespreksvragen naar aanleiding van de tekst

`Welke opdracht gaf God aan Abram? (Genesis 12:1) Zie jij jezelf dat doen? Waarom wel/niet?`

`Welke zekerheid gaf God Abram toen Hij hem die opdracht gaf? (vers 1)`

`Wat belooft God aan Abram als hij naar Hem luistert? (vers 2) En wat houdt deze belofte in?`

`Welke garantie biedt God Abram tijdens zijn reis? (vers 3) Wat betekent hier zegen en vloek?`

`Hoe oud was Abram toen hij op pad ging? (vers 4) Wie en wat neemt Abram mee en waar komt hij uiteindelijk aan? (verzen 4-5)`

`Wat zou God jou vragen om achter je te laten, of van los te komen?`

`In welk opzicht ben jij een bron van zegen voor anderen?`

#### Opdracht

`In welke zin behoor jij tot Abrahams nageslacht?`