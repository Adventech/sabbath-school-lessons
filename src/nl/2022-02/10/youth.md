---
title:  Jongerenles
date:   03/06/2022
---

### Jakob wordt Israël

#### Opdracht van de vorige week

`Hoe ervaar jij je familie en je vrienden?`

#### Lees samen

Genesis 32:23-33

#### Ijsbrekervraag

`Hoe los jij een conflict of een ruzie op?`

#### Inspiratie

‘Red mij van Esau! Ik ben bang dat hij mij aanvalt. En dat hij iedereen doodt, ook de vrouwen en de kinderen.’ (Genesis 32:12, BGT.)

#### Behandel de tekst

Op jonge leeftijd heeft Jakob zowel zijn broer als zijn vader bedrogen. Hij wilde per se het eerstgeboorterecht krijgen en de daarbij behorende zegen van zijn vader Isaak. In die jaren laat Jakob zich niet van zijn beste kant zien. Nadat het hem uiteindelijk is gelukt de zegen te bemachtigen, vlucht hij vanuit Kanaän naar Paddan Aram (van Israël naar Noordoost-Syrië). Hij moest wel weg, want zijn broer Esau wilde hem vermoorden. Onderweg krijgt hij een droom waarin God hem toezegt met hem te zijn en hem te zullen zegenen. Ook van zijn kant legt Jakob een gelofte af. Eenmaal op de plaats van bestemming, vestigt hij zich bij zijn oom Laban. Daar trouwt hij met diens dochters Lea en Rachel, maar dat gaat niet zomaar. Hij moet er hard voor werken. Bovendien leert hij daar hoe vervelend het is als je wordt bedrogen. Koekje van eigen deeg, zouden wij zeggen. Na vele jaren keert Jakob terug naar zijn vaderland. Voordat hij Esau ontmoet, stuurt hij, uit angst voor zijn broer, een groot geschenk voor Esau voor zich uit.

#### Gespreksvragen naar aanleiding van de tekst

`Wat doet Jakob midden in de nacht en waar bevindt hij zich? (Genesis 32:23-24)`

`Waarom blijft Jakob volgens jou alleen achter? (vers 25a) Heb jij weleens behoefte aan alleen zijn? Zo ja, waarom?`

`Wat gebeurde er toen? (vers 25) En wat heeft dit volgens jou op dat moment van Jakobs leven te betekenen?`

`Jakobs heup ligt uit de kom (vers 26) en toch laat hij die ander niet gaan. Wat zegt dit over Jakob?`

`Wat wil de onbekende persoon en hoe luidt Jakobs reactie? (vers 27)`

`Wat geeft Jakob toe door zijn eigen naam uit te spreken? (vers 28) En wat heeft Jakob overwonnen? (verzen 28-29)`

`Wie heeft Jakob eigenlijk ontmoet, en met wat als gevolg? (vers 31)`

#### Opdracht

`Hoe kijkt God naar jou als jij je fouten durft toe te geven?`
