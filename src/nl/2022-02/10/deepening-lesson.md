---
title:  Verdieping
date:   03/06/2022
---

## Jakob wordt Israël

### Genesis 32:23-33

#### IJsbrekervraag

`Ken jij iemand die door diepe dalen is gegaan en, mede daardoor, een bijzonder instrument in Gods hand is geworden?`

#### Ik Verken

In Genesis 32 wordt duidelijk dat Jakob uit is op verzoening met zijn broer Esau. Hij probeert Esau ‘mild te stemmen’ (vers 21), stelt zich nederig op (vers 5) en stuurt boden vooruit naar hem toe (vers 4), in de hoop dat Esau hem goedgezind zal zijn (vers 6) en bereid is hem ‘welwillend te ontvangen’ (vers 21). Als Esau met vierhonderd man sterk eraan komt, wordt Jakob doodsbang, neemt hij voorzorgsmaatregelen en vraagt hij God om bescherming (vers 8-13). Verder stuurt hij aan Esau een groot aantal dieren als geschenk, onder toezicht van drie knechten, die moeten doorgeven: ‘Dit is van uw dienaar Jakob’ (vers 14-22). Als Jakob bij de Jabbok alleen is achtergebleven, raakt hij in gevecht met een onbekende persoon, waardoor zijn heup ontwricht raakt. Na afloop van de worsteling maakt deze onbekende figuur aan Jakob bekend dat hij voortaan Israël zal heten (vers 25-29).

#### Ik Bestudeer

Vers 23: ‘Het was nog nacht’, vers 25: ‘totdat de dag aanbrak’, vers 32: ‘zag hij de zon opkomen’.

`Wat symboliseren de nacht en het daglicht in dit verhaal?`

‘De Jabbok’: Het Hebreeuwse avaq (waarvan Jabbok is afgeleid) betekent ‘worstelen’. De Jabbok was een zijrivier van de Jordaan in het Overjordaanse.

Vers 25: ‘Iemand’: Degene met wie Jakob worstelt is een verschijningsvorm van God zelf (vgl. vers 29, mogelijk de Engel van de Heer uit 16:7; 22:11,15). Jakob heeft in vers 27 al door dat het om een bijzondere figuur gaat en vraagt deze persoon hem dan ook te zegenen.

Vers 26: In die aanraking van Jakobs heup is Gods genade voor hem waarneembaar (ook al werd die heup daardoor ontwricht), want God had veel meer kunnen doen.

Vers 27: Jakob vraagt hier vasthoudend om een zegen, terwijl hij eerder met sluwheid en bedrog aan een zegen probeerde te komen (vgl. 25:29-34; 27:1-29,35-36).

`Wat heeft Jakob geleerd, als je kijkt naar deze vraag?`

Vers 28: In de naam ‘Jakob’ hoorde men de klank van het woord ‘aqav, dat ‘bedriegen’ betekent (en ook ‘aqeev dat ‘hiel’ betekent).

`Waarom vroeg God Jakob naar zijn naam?`

Vers 29: ‘Israël’ kan zowel ‘God strijdt’ als ‘hij strijdt met God’ betekenen.

`In welk opzicht waren de woorden ‘je hebt met God en mensen gestreden en je hebt gewonnen’ een feit en een voorzegging?`

`Genesis 32:27-29 Wat gebeurde er hier?`

Vers 31-32 ’Peniël’ betekent letterlijk ‘(aan)gezicht van God’.

`Waarom is het bijzonder dat Jakob in leven bleef ondanks deze ontmoeting met God? Zie Exodus 33:18-23 en Jesaja 6:5.`

#### Ik Pas Toe

Het is belangrijk dat ieder van ons een ander mens wordt: eerlijk, bescheiden en liefdevol in afhankelijkheid van God.

`Heb jij in je leven ervaren dat je in positieve zin bent veranderd? Zo ja, hoe is dat dan gebeurd?`

God moedigt doorzettingsvermogen aan, want wij ontwikkelen een sterk karakter als wij ons door moeilijke omstandigheden heen moeten worstelen.

`Hoe reageer je als iemand tegen je zegt: ‘Als je met God en mensen hebt geworsteld en daar doorheen bent gekomen, kun je een betere soldaat van Christus zijn’?`

`Wanneer is bidden en in de Bijbel lezen een worsteling? Wat doe je wanneer dat het geval is?`

Een nieuwe naam staat in de Bijbel symbool voor hoe God een mensenleven heeft veranderd.

`In hoeverre zegt jouw naam iets over wie je bent?`

`Welke naam past volgens jou het beste bij je, als dat niet je huidige naam is?`

`Om welke naam zou het gaan in Openbaring 2:17?`

#### Ik bid …

Heer, er zijn soms situaties in mijn leven die ik als een worsteling ervaar. Laat mij dan de moed niet opgeven, maar maak mij daardoor steeds weerbaarder en mentaal sterker, in het vertrouwen dat U voorziet in wat nodig is. Amen.