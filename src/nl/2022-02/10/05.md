---
title:  Afgoderij die maar doorgaat
date:   01/06/2022
---

`Lees Genesis 34:30-35:15. Welke lessen kunnen we trekken over ware aanbidding uit wat hier is gebeurd?`

Onmiddellijk na Jakobs klacht dat zijn vrede met de Kanaänieten in het gedrang was gekomen, en nadat hij zijn twee zonen terecht had gewezen, spoort God Jakob aan Sichem te verlaten en naar Betel terug te keren om het verbond te vernieuwen. De Heer zegt hem ook dat hij een altaar moet bouwen als hij daar eenmaal is.

Het eerste wat er na Gods opdracht wordt opgetekend, is dat Jakob zijn mensen vertelde de Kanaänitische afgoden weg te doen. Die hadden ze meegenomen bij de plundering van de stad Sichem en dat sloeg ook op de huisgoden die Rachel had gestolen (Genesis 31:19,32). Dit alles is van vitaal belang voor het idee van een verbond met God. Ze hadden deze afgoden bewaard en waarschijnlijk ook aanbeden ondanks Jakobs toewijding aan God. Het was voor Jakob niet genoeg Sichem te verlaten om aan de invloed van de Kanaänieten te ontsnappen. Hij moest zich ontdoen van de afgoden in het kamp en in de harten van zijn mensen.

Het bekeringsproces bestaat uit meer dan een fysieke verhuizing van de ene plaats naar de andere, of het gaan van de ene kerk naar de andere. Het belangrijkste is dat we er door Gods genade naar streven ons hart te zuiveren van afgoderij. Dat staat los van waar we wonen, want we kunnen van zo ongeveer alles afgoden maken. Wanneer Jakob God gehoorzaamt en handelt overeenkomstig Gods gebod, komt Hij tussenbeide en ‘joeg de inwoners van de steden in de omtrek angst aan.’ Dat treft alle mensen om hen heen, en ze durven Jakob niet aan te vallen. Jakob is dan klaar om te aanbidden ‘met alle mensen die met hem meetrokken.’ Dat geeft de indruk dat de eenheid in het gezin is hersteld. Jakob geeft deze plaats de naam El Betel. Dat is een herinnering aan zijn droom van de trap en een teken dat de al enige tijd verbroken verbinding tussen hemel en aarde is hersteld.

De nadruk ligt deze keer op de God van Betel in plaats van op de plek zelf. Deze persoonijke noot weerklinkt opnieuw, wanneer God Jakob herinnert aan zijn naam ‘Israël’. Die staat opnieuw voor de dubbele belofte die deze zegen inhoudt. Jakobs zegen betekent allereerst vruchtbaarheid, het door laten lopen van de messiaanse lijn en de vele volken die daaruit zouden voortkomen. Ten tweede verwijst het naar het beloofde land.

`Wat zijn subtiele manieren waarop afgoderij zijn weg naar ons hart kan vinden, en wat kunnen we eraan doen?`

`Genesis 34:30-35:15 – Welke lessen kunnen we trekken over ware aanbidding uit wat hier is gebeurd?`
