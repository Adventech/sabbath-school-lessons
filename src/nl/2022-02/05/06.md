---
title:  De verlossing van de ballingschap
date:   28/04/2022
---

`Lees Genesis 11:8-9; 9:1 en vergelijk met Genesis 1:28. Waarom heeft Gods verspreiding van de mens over de aarde een reddende werking?`

Gods plan en zijn zegen voor mensen was dit: ‘Wees vruchtbaar en word talrijk en bevolk de aarde.’ De bouwers van Babel gingen tegen Gods plan in en gaven er de voorkeur aan om als één volk bij elkaar te blijven. Een van de redenen waarom ze zeiden dat ze de stad wilden bouwen, was zodat ze niet ‘over de hele aarde verspreid zouden raken’. Ze weigerden ergens anders naartoe te verhuizen. Misschien dachten ze dat ze samen sterker waren dan wanneer ze gescheiden en verspreid zouden zijn. In zekere zin is dat ook zo.

Helaas probeerden ze hun gezamenlijke macht ten kwade te gebruiken en niet ten goede. Ze wilden ‘beroemd’ worden. Dat is een krachtige weerspiegeling van hun arrogantie en hoogmoed. Wanneer mensen openlijk de strijd aangaan tegen God en ‘beroemd willen worden’, kunnen we er zeker van zijn dat het niet goed zal aflopen. Dat is nog nooit gebeurd. Vandaar dat God een oordeel uitspreekt over hun onverbloemde verzet en dat Hij hen verstrooide over ‘de hele aarde’. Dat is precies wat ze niet wilden dat er zou gebeuren.

Het is interessant dat de naam Babel ‘poort van God’ betekent en tegelijkertijd verwant is aan het werkwoord balal, wat ‘verwarren’ betekent. Omdat ze hun hand uitstrekten naar de ‘deur’ van God en omdat ze zichzelf als God beschouwden, raakten ze uiteindelijk in verwarring en waren ze veel minder machtig dan voorheen.

‘De mannen van Babel hadden besloten een regering te vestigen die onafhankelijk van God zou zijn. Er waren echter enkelen onder hen die de Heer vreesden, maar die waren misleid door de pretenties van de goddelozen en waren betrokken geraakt bij hun plannen. Omwille van deze getrouwen stelde de Heer zijn oordelen uit en gaf Hij de mensen de tijd om te laten zien waar ze echt voor stonden. Terwijl dit gaande was, zetten de zonen van God zich in om hen af te brengen van datgene wat ze nastreefden. De mensen waren het echter volledig met elkaar eens wat betreft hun streven de hemel uit te dagen. Als ze daarmee ongehinderd hadden kunnen doorgaan, dan zouden ze de wereld van elk moreel gevoel hebben ontdaan terwijl die wereld nog in de kinderschoenen stond. Dit bondgenootschap had zijn basis in opstandigheid. Het was een koninkrijk opgericht voor zelfverheffing. God zou daarin geen heerschappij voeren of eer ontvangen.’ (Ellen White, Patriarchen en profeten, pp. 91-93.)

`Waarom moeten we heel voorzichtig zijn als we proberen ‘beroemd te worden’?`

`Genesis 1:28; 9:1; 11:8-9 Waarom heeft Gods verspreiding van de mens over de aarde een reddende werking?`