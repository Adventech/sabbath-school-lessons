---
title:  Jongerenles
date:   29/04/2022
---

### Alle naties en Babel

#### Opdracht van de vorige week

`Wat vertellen de maten van de ark van Noach ons over God?`

#### Lees samen

Genesis 11:1-9

#### Ijsbrekervraag

Wat is het nut van taal?

#### Inspiratie

‘Wij allen horen hen in onze eigen taal spreken over Gods grote daden.’ (Handelingen 2:11b, BGT.)

#### Behandel de tekst

Bij de schepping van de aarde en al wat leeft, geeft God de mens een belangrijke opdracht: ‘Jullie moeten kinderen krijgen. Zorg ervoor dat er overal op aarde mensen komen.’ (Genesis 1:28) Omdat de mensen echter door en door slecht waren, veegde God de aarde schoon. Van die opdracht kwam vooralsnog niets terecht. Maar nadat het water van de zondvloed was gezakt en Noach, zijn gezin en de dieren weer op het land konden leven, herhaalde God die opdracht: ‘Jullie moeten kinderen krijgen. Zorg ervoor dat er overal op aarde mensen komen.’ (Genesis 9:1) God geeft de mens een nieuwe kans. Helaas pakt ook dat niet goed uit, dat wil zeggen, er blijft kwaad in deze wereld. Ook Noach, zijn gezin en hun nakomelingen zijn niet vrij van zonden. De eerste negen verzen van Genesis 11 vertellen een kort maar krachtig verhaal. Centraal in dat verhaal staat het uiteengaan van de mensen die, als het van hen afhangt, juist bij elkaar op een kluitje willen zitten. Dat laatste staat God echter niet toe, omdat dat tegen zijn oorspronkelijke opdracht ingaat.

#### Gespreksvragen naar aanleiding van de tekst

`Wat is er aan de hand aan het begin van dit verhaal? (verzen 1-3)`

`Wat willen de mensen bouwen? (lees vers 4 nauwkeurig) En wat is hun uiteindelijke doel?`

`Wat is Gods tegenmaatregel en met welk doel? (verzen 7-8)`

`Waarin was de mens ongehoorzaam aan God? (zie vers 4,8 en slot 9; vergelijk Genesis 1:28 en 9:1)`

`Noem voorbeelden van groepen mensen die zich afzonderen en zich tegen anderen keren. Vaak spreken deze mensen eenzelfde soort taal. Wat typeert hun manier van spreken?`

`Welke taal drijft mensen uiteen en welke taal brengt mensen bij elkaar?`

`Wat zeggen de woorden ‘je over de aarde verspreiden’ en ‘niet op een kluitje gaan zitten’ over kerkzijn? Bij welke omschrijving past jouw gemeente het best?`

#### Opdracht

`Met welke taal los je een Babylonische spraakverwarring op?`