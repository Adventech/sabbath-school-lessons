---
title:  Verdieping
date:   29/04/2022
---

## Alle naties en Babel

### Genesis 11:1-9

#### IJsbrekervraag

`Spreekt de uitdrukking ‘Bezint eer gij begint’ je aan, of kom je het liefst meteen in actie als je een ingeving krijgt?`

#### Ik Verken

In deze verzen wordt verteld hoe de eerste bewoners van de aarde (gerekend vanaf het Araratgebergte in Genesis 8:4) in oostelijke richting verhuizen en plannen maken om een stad en een tempeltoren te bouwen. Ze willen namelijk als groep bij elkaar blijven. Wanneer de Heer gaat kijken als ze bezig zijn met de bouw, zorgt Hij onder hen voor spraakverwarring om te voorkomen dat alles wat ze verder nog van plan waren, voor hen ook mogelijk zou zijn. Zo zorgt Hij ervoor dat zij zich over de gehele aarde verspreiden en wordt de bouw gestaakt. De latere naam van de stad herinnert aan de taalverwarring die hier plaatsvond. We vinden hier een woordspeling tussen de Hebreeuwse woorden balal (= verwarren) en bavèl (=Babel), maar het woord bavèl is een afleiding van het Babylonische babiloe, dat ‘deur van God’ betekent.

#### Ik Bestudeer

In Genesis 11:1 staat: In het gehele land (of: op de gehele aarde) was dezelfde taal en werden dezelfde woorden gesproken.

`Wat doe je als je merkt dat iemand jouw taal spreekt?`

11:2: Sinear is een andere benaming voor Babylonië. De stad Babel (Genesis 11:9) lag in dit gebied (vgl. Genesis 10:10). 11:3-4: De aanwezige mensen vervaardigen en brengen bouwmaterialen en maken plannen voor de bouw.

`Vergelijk de gedachte ‘Dan zullen we niet over de hele aarde verspreid raken’ (vers 4) met 1:28. Wat valt je op?`

`Als de bouwers met hun prestaties naam gemaakt zouden hebben, waarom zou verspreiding over de aarde dan niet plaatsgevonden hebben?`

Lucas 14:28 legt de nadruk op het belang van het berekenen van de kosten, voordat je een toren gaat bouwen. Je zou kunnen zeggen dat de bouwers in Genesis 11 daar in zekere zin aan hadden voldaan.

`Waar hadden zij niet mee gerekend, en welk gevaar liepen zij?`

`Op welke manier leken de bouwers op Adam en Eva?`

11:7 ‘Laten Wij naar hen toe gaan en spraakverwarring onder hen teweegbrengen.’

`Over welke ‘Wij’ spreekt de Heer hier? Vgl. 3:22 en de verdiepingsles bij les 1, n.a.v. 1:26.`

`Welke verklaring kunnen we aan Handelingen 17:26-27 ontlenen voor het optreden van de Heer in Genesis 11?`

`In welk opzicht leek de uitstorting van de heilige Geest in Handelingen 2 op wat er in Genesis 11 plaatsvond?`

`Matteüs 1:1-17 Wat leert dit ons over hoe historisch al deze mensen waren en waarom is dit belangrijk?`

#### Ik Pas Toe

Aan wat in Genesis 11 staat kunnen we een aantal belangrijke lessen ontlenen. Een mens kan soms denken dat hij alles kan (maken).

`Noem een aantal voorbeelden van personen die hoogmoedig waren, maar met wie het slecht is afgelopen.`

`Waarom is het belangrijk dat je elkaar begrijpt, maar nog belangrijker dat je begrijpt wat God van je vraagt?`

`Wat vind je van de volgende stelling: ‘Zolang mensen elkaar hebben is er minder aanleiding naar God op zoek te gaan, of de relatie met Hem te onderhouden.’`

Degenen die bezig waren met de bouw van de toren en de stad, wilden het liefst bij elkaar blijven en niet de wereld in gaan. Ook als christenen kunnen we de neiging hebben ‘op een kluitje’ te blijven en contacten met niet- of andersgelovigen zoveel mogelijk uit de weg gaan. Niet voor niets schreef Rebecca Manley Pippert het boek Out of the Saltshaker.

`Waren Matteüs 5:13 en 28:19-20 alleen bedoeld voor de eerste leerlingen van Jezus, of doen deze verzen ook op ons een beroep?`

#### Ik bid …

Vader, ik dank U voor de talenten die U aan een ieder van ons hebt gegeven en dat wij elkaar daarmee kunnen helpen. Laat me zien wat ik kan doen met de gaven die U mij hebt gegeven en help mij het contact met U te onderhouden, zodat ik niet hoogmoedig wordt, maar blijf beseffen dat ik in alles van U afhankelijk ben. Amen.