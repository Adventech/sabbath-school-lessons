Genesis gaat over Jezus: Jezus onze Schepper, Jezus als degene die ons ondersteunt, Jezus onze Verlosser. Johannes schreef daarover meer dan duizend jaar nadat de tekst van Genesis door Mozes was opgeschreven. Hij ging terug in de tijd naar de woorden van de aartsvader zelf. Dan toont de apostel Johannes ons Jezus in het scheppingsverslag: ‘In het begin was het Woord, het Woord was bij God en het Woord was God. Het was in het begin bij God. Alles is erdoor ontstaan en zonder dit is niets ontstaan van wat bestaat. In het Woord was leven en het leven was het licht voor de mensen.’ (Johannes 1:1-4)

Wat heeft Johannes hier nu precies geschreven? ‘In het begin’ werden alle dingen gemaakt die er zijn. Alle dingen die er eens niet waren kwamen tot stand door Jezus. De hele schepping kwam tot stand door Jezus en wordt door Hem in stand gehouden. Dat is waar van melkwegstelsels die door de kosmos suizen in duizelingwekkende spiralen van vuur en licht en het met grote nauwgezetheid gemaakte DNA dat op wonderbaarlijke wijze met de cel is vervlochten tot kwantumgolven aan toe. Het boek Genesis is het eerste verhaal in de Schrift van zowel deze schepping als de verlossing daarvan. In dit boek staat het enige officiële verslag in de hele wereld van onze oorsprong.

Het Engelse woord Genesis is afgeleid van het Griekse genesis en dat betekent ‘wording’. In het Hebreeuws heet dit Bijbelboek beree’sjiet, ‘in het begin’. Dat is het eerste woord van het boek en daarmee is het ook het eerste woord van de hele Bijbel! Genesis vormt voor ons het fundament, de basis waarop alle volgende Schriftgedeelten zijn gebaseerd. Omdat Genesis het eerste boek is en zo’n fundamentele rol speelt in alles wat daarna komt, wordt er uit Genesis waarschijnlijk het meest geciteerd of naar verwezen in de rest van de Schrift.

Genesis is belangrijk omdat dit het boek is dat ons helpt te begrijpen wie we zijn als menselijke wezens. Dat doet dit boek meer dan enig ander werk, waar dan ook. Het is een waarheid die vooral nu belangrijk is, in een tijd waarin wij mensen worden beschouwd als niets anders dan een ongelukje en als puur toevallige schepselen in een puur materialistisch universum. Een natuurkundige drukte het zo uit: wij mensen zijn ‘geordende modder’. Dat is tot op zekere hoogte waar, maar voor hem zijn alleen de natuurwetten verantwoordelijk voor die ordening. Genesis laat ons echter zien wat onze ware oorsprong is en dat we wezens zijn die doelbewust en volmaakt zijn gemaakt naar het beeld van God in een al evenzeer volmaakte wereld. Genesis legt ook uit wat de zondeval inhoudt. Daarom is onze wereld niet langer volmaakt en zijn wij dat als mensen ook niet meer. Genesis biedt ons echter ook troost door Gods belofte van verlossing in een wereld die ons van zichzelf niets anders biedt dan lijden en dood.

Genesis is een boek dat ontzag afdwingt. Dat doet het boek met zijn dramatische verhalen over wonderen als de schepping, geboorten, regenboog en over oordelen zoals de zondvloed, Sodom en Gomorra. Al die verhalen getuigen van Gods heilige aanwezigheid. Genesis is ook een boek met ontroerende menselijke verhalen over liefde (Jakob en Rachel), over haat (Jakob en Esau), over geboorte (Isaak, Jakob, de zonen van Jakob), over de dood (Sara, Rachel, Jakob, Jozef), over moord (Kaïn, Simeon en Levi) en vergeving (Esau en Jakob, Jozef en zijn broers). Het is ook een boek met instructieve lessen over ethiek (Kaïn, Babel), over geloof (Abraham, Jakob), en over de hoop en belofte van verlossing (verbrijzeling van de slang, het beloofde land).

Tijdens dit kwartaal zullen we niet alleen het boek Genesis lezen en bestuderen maar ook genieten van de prachtige verhalen ervan en leren nauwer verbonden te zijn met de Heer van de schepping, de God van Abraham, Isaak en Jakob.

Het boek getuigt van een geografische beweging die gaat van Eden naar Babel en dan naar het beloofde land, naar Egypte en weer terug naar het vooruitzicht van het beloofde land. Dat herinnert ons aan onze eigen reizen als een nomade en koesteren we de hoop op het echte beloofde land, de nieuwe hemel en de nieuwe aarde. Als we deze diverse karakters door de pagina’s van Genesis volgen, zullen we ontdekken dat hun verhalen in veel opzichten ook de onze zijn. Dat is ongeacht hoe sterk de tijd, plaats, cultuur en omstandigheden van toen verschillen van die van ons.

**Jacques B. Doukhan**, Doctor of Hebrew Literature, ThD, is emeritus hoogleraar Hebreeuws en oudtestamentische exegese aan het SDA Theological Seminary, Andrews University.
