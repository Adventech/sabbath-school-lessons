---
title:  Verdieping
date:   20/05/2022
---

## De belofte

### Genesis 22:1-19

#### IJsbrekervraag

`Op welke manier is datgene waar God Abraham in vers 2 toe opriep vergelijkbaar met een trainingswedstrijd van een atleet?`

#### Ik Verken

In Genesis 22:3 vertrekt Abraham uit Berseba (zie 21:33-34) voor een tocht van ongeveer 80 kilometer. In 22:17-18 belooft de Heer aan Abraham een zegen, die tot uitdrukking zal komen in zeer veel nakomelingen en in het feit dat zij de steden van hun vijanden in bezit zullen krijgen. Aan deze belofte ging een test vooraf, waardoor God Abraham niet wilde laten struikelen, maar zijn Godsvertrouwen wilde vergroten en zijn karakter verder wilde ontwikkelen. Uiteindelijk gaat Abraham ook weer terug naar Berseba (22:19).

#### Ik Bestudeer

In Genesis 22:1-10 is God de gesprekspartner van Abraham, maar in vers 11 en 15 is dat de Engel van de Heer.

`Wat maakt vers 12 duidelijk over hun identiteit?`

Vers 1: Wanneer je op de proef wordt gesteld, blijkt hoe het met je is gesteld. God beproefde het volk Israël herhaaldelijk door honger en dorst in de woestijn, door valse profeten (Deuteronomium 13:2-4) of via onderdrukking door een ander volk (Rechters 2:22; 3:1-2,4,14).

`Wat was het doel van dergelijke beproevingen? Zie Exodus 16:4 en Deuteronomium 8:2,16 en vgl. Hebreeën 12:5-11`

Vers 2: Isaak wordt in vers 12 een na`ar (= jongeman) genoemd, net als Ismaël in 21:12. Dat betekent waarschijnlijk, dat ze op dat moment tieners waren. ‘Het gebied waarin de Moria ligt’: Waarschijnlijk is dit de plek waar Salomo later de tempel bouwde, te Jeruzalem (zie 2 Kronieken 3:1). ‘Moria’ betekent letterlijk ‘voorzien zal de Heer’, en deze naam grijpt vooruit op wat er in dit hoofdstuk gebeurt (vgl. vers 8,13-14).

Vers 4: ‘Op de derde dag zag Abraham die plaats in de verte liggen.’ Het ging hier om de plaats waar hij Isaak moest offeren.

`Wat zorgde ervoor dat de beproeving van Abraham extra zwaar was?`

Vers 8-10: Kinderoffers zijn de HEER een gruwel (vgl. Deuteronomium 12:31; 18:10; 2 Koningen 16:3; 17:17; 21:6; 2 Kronieken 28:3; Jeremia 7:31; 19:5; Ezechiël 16:20-21).

`Hoe kan het dan volgens jou, dat Abraham geen bezwaar maakte toen God van hem vroeg Isaak te offeren? Zie ook Hebreeën 11:17-19.`

Vers 16:

`Welke parallel zie je tussen dit vers en Romeinen 8:32?`

`Romeinen 4:1-16 Waar had de belofte mee te maken?`

#### Ik Pas Toe

Het verhaal over Abraham die de opdracht kreeg zijn zoon te offeren, is een voorbeeld van het feit dat je als mens soms voor moeilijke keuzes staat of moeilijke dingen moet doen.

`Wat is de functie van de loutering van metaal en wat levert een dergelijk proces op?`

`Hoe was datgene waar Abraham doorheen ging, voor hem ook een soort loutering?`

`Wat levert het ons op, als God ons loutert? Vgl. 1 Petrus 1:6-7.`

`Heb jij weleens iets op moeten geven wat veel voor je betekende, en wat ging er in die tijd door je heen?`

`Wanneer is loslaten een moeilijke opgave en wat vergemakkelijkt het?`

Er bestaan veel verschillende soorten geloofservaringen.

`Deel met elkaar een bijzondere gebeurtenis in je leven, waardoor jouw vertrouwen op God is versterkt.`

`Heb jij net als Abraham weleens letterlijk Gods stem gehoord? Zo niet, is er dan een andere manier waarop je contact met God ervaart of hebt ervaren?`

`Herken je wat in 1 Korintiërs 10:13 staat? Zo ja, waarom?`

Abraham offerde uiteindelijk een ram in plaats van zijn zoon (Genesis 22:13).

`Wat betekent het dat Christus voor ons ‘het Lam van God’ is? Zie Johannes 1:29,36.`

#### Ik bid …

Heer, als U mij vraagt iets op te offeren van mijzelf waar ik erg aan ben gehecht, help mij dan om die stap te zetten. Leer mij meer en meer op U te vertrouwen, ook al begrijp ik U nooit helemaal. Dank U wel voor de gave van uw Zoon, een offer dat U bracht uit liefde ook voor mij. Amen.