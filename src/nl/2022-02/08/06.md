---
title:  Een vrouw voor Abraham
date:   19/05/2022
---

`Lees Genesis 24:67-25:8. Wat is de betekenis van deze laatste gebeurtenissen in het leven van Abraham?`

Nadat Sara stierf, trouwde Abraham opnieuw. Hij wordt net als Isaak getroost na de dood van Sara. De herinnering aan Sara moet zeker nog levendig voor de geest van de patriarch hebben gestaan, zoals dat ook het geval is voor zijn zoon. De identiteit van zijn nieuwe vrouw is echter onduidelijk. De kroniekschrijver voegt Ketura’s zonen samen met die van Hagar, zonder de naam van Ketura te noemen. Sommigen hebben daarom geopperd dat Ketura Hagar zou kunnen zijn. Dat weten we echter gewoon niet. Het is ook veelbetekenend dat Abraham zich naar de zonen van Ketura op dezelfde manier gedraagt als met de zoon van Hagar. Hij stuurt ze weg om elke geestelijke invloed te vermijden en om een duidelijk onderscheid te maken tussen zijn zoon met Sara en de andere zonen. Hij geeft ook ‘alles wat hij bezat aan Isaak’ terwijl hij ‘geschenken gaf aan de zonen van zijn bijvrouwen’. De classificatie van ‘bijvrouwen’ kan ook betekenen dat Ketura’s status, net zoals bij Hagar, die van een bijvrouw was. De mogelijke identificatie van Ketura als Hagar kan ook de subtiele toespeling op de herinnering aan Sara verklaren. Dat is dan een opmaat naar zijn huwelijk met Ketura-Hagar.

Wat interessant is, is dat in Genesis 25:1-4,12-18 een lijst wordt gegeven van de kinderen die Abraham had met Ketura, evenals een lijst van Ismaëls kinderen. Wat is het doel van de genealogie na Abrahams huwelijk met Ketura? Zij gaf hem zes zonen, naast de twee andere zonen (Isaak en Ismaël). Dat is misschien om direct bewijs te leveren van Gods belofte dat Abraham vele naties zou verwekken.

De tweede genealogie betreft de afstammelingen van Ismaël, die ook bestond uit twaalf stammen, net zoals wat er met Jakob zou gebeuren (Genesis 17:20; 35:22-26). Gods verbond blijft natuurlijk wel voorbehouden aan de nakomelingen van Isaak en niet die van Ismaël. Daar is de Schrift heel duidelijk over (Genesis 17:21). Het verslag van Abrahams dood staat ingeklemd tussen deze twee genealogieën en ook dat is een getuigenis van Gods zegen (Genesis 25:7-11). Het toont de vervulling aan van Gods belofte aan Abraham. Die belofte werd vele jaren eerder gedaan, namelijk dat Abraham zou sterven ‘in gezegende ouderdom’ en dat hij zou leven ‘vele jaren lang’ (Genesis 15:15; Prediker 6:3). De Heer bleef trouw aan zijn beloften van genade aan zijn trouwe dienaar Abraham. Zijn geloof wordt in de Schrift afgebeeld als een groot voorbeeld, zo niet het beste voorbeeld, van redding door geloof dat je in het Oude Testament kunt vinden (Romeinen 4:1-12).

`Voel jij je gered door Gods genade en jouw vaste vertrouwen op de Heer?`

`Genesis 24:67-25:8 Wat is de betekenis van deze laatste gebeurtenissen in het leven van Abraham?`