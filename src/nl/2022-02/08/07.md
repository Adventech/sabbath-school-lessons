---
title:  Verdere studie
date:   20/05/2022
---

Abraham was de buitengewone profeet met wie God zijn plannen deelde. Daarom ging God de menselijke sfeer van Abraham binnen en deelde tot op zekere hoogte met hem zijn verlossingsplan door het offer van zijn Zoon (Genesis 18:17).

‘Isaak was een afbeelding van de Zoon van God, die tot een offer werd voor de zonden van de wereld. God prentte Abraham het evangelie in van redding voor de mens. Om dit te doen en de waarheid voor hem tot een werkelijkheid te maken en zijn geloof op de proef te stellen, eiste Hij dat hij zijn geliefde Isaak zou doden. Al het verdriet en de pijn die Abraham heeft doorstaan tijdens die duistere en beangstigende beproeving waren bedoeld om zijn begrip van het verlossingsplan voor de gevallen mens op een diepgaande wijze te vergroten. Door zijn eigen ervaring werd hem duidelijk gemaakt hoe onuitsprekelijk groot de zelfverloochening was van de oneindige God. Hij gaf zijn eigen Zoon om te sterven om de mens te redden van de totale ondergang. Voor Abraham kon geen enkele mentale marteling in de buurt komen van die welke hij onderging bij het gehoorzamen van het goddelijke gebod om zijn zoon te offeren.’ (Ellen White, Testimonies for the Church, vol. 3, p. 369.)

‘Abraham was een oude man geworden en hij verwachtte dat hij spoedig zou sterven. Hij moest nog één handeling verrichten om de vervulling van de belofte aan zijn nageslacht veilig te stellen. Isaak was degene die door God was aangesteld om hem op te volgen als de bewaarder van de wet van God en de vader van het uitverkoren volk. Hij was echter nog niet getrouwd. De inwoners van Kanaän hadden zich overgegeven aan afgoderij, en daarom had God gemengde huwelijken verboden tussen zijn volk en hen. Hij wist dat dergelijke huwelijken tot afval zouden leiden. De aartsvader vreesde het effect van de verderfelijke invloeden die zijn zoon omringden. ... De keuze van een vrouw voor zijn zoon was voor Abraham een zaak van het allergrootste belang. Hij verlangde ernaar hem te laten trouwen met iemand die hem niet van God weg zou leiden. ... Isaak vertrouwde op de wijsheid en genegenheid van zijn vader en was tevreden dat aan hem over te laten. Hij had de overtuiging dat God zelf zou leiden wat betreft de keuze die er werd gemaakt.’ (Ellen White, Patriarchen en profeten, p. 143.)

`Johannes 1:1-3; Romeinen 5:6-8; Genesis 22 Hoe helpen deze teksten ons begrijpen wat er aan het kruis gebeurde?`

**Gespreksvragen**

`Praat in de klas over de bereidheid van Abraham om Isaak te offeren. Probeer je voor te stellen wat voor soort geloof dit verslag laat zien. Wat is er zo verbazingwekkend en tegelijk verontrustend aan dit verhaal?`

`Hoe zit het met de vrije wil? Waarom heeft ons geloof geen zin zonder dat die vrije wil een realiteit is? Welke voorbeelden hebben we in de Bijbel van vrije wil en hoe komt Gods wil, ondanks de verkeerde keuzes die mensen maken, uiteindelijk toch tot stand?`