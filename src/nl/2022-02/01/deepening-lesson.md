---
title:  Verdieping
date:   01/04/2022
---

## De schepping

### Genesis 1:26-2:4

#### IJsbrekervraag

`Waarom is het belangrijk voor ons om te weten waar we vandaan komen?`

#### Ik Verken

Dit gedeelte beschrijft de schepping van de mens en zijn vrouw. God geeft hun een aantal opdrachten en vertelt welk voedsel voor hen is en welk eten voor de dieren is bestemd. God constateert dat alles wat Hij heeft gemaakt ‘zeer goed’ is. Genesis 1 en 2 is het gehele verslag van de schepping, 3 t/m 11 gaat over de oergeschiedenis van de mensheid en 12 t/m 50 bevat verhalen over de aartsvaders Abraham, Isaak, Jakob en Jozef. Genesis behoort tot de ‘vijf boeken van Mozes’, samen met Exodus, Leviticus, Numeri en Deuteronomium. Er zijn aanwijzingen dat wat Mozes oorspronkelijk schreef een redactie onderging, waardoor de tekst de formulering kreeg die aan onze Bijbelvertalingen ten grondslag ligt.

#### Ik Bestudeer

Genesis 1:26 beschrijft dat God zich voornam mensen te maken, wat voor soort mensen het zouden zijn en wat Hij als hun taak in gedachten had.

`Waarom spreekt God hier over zichzelf als ‘Wij’ en ‘Ons’? Is hier sprake van een majesteitsmeervoud (als aanduiding van belangrijkheid), of kan dit ook op iets anders duiden?`

Genesis 1:27 De mens is geschapen ‘naar het beeld van God’. J.P. Versteeg schrijft in Bijbelwoorden op de man af op blz. 100: ‘In Egypte werd de koning het beeld van de godheid genoemd. Daarmee had de godheid in het koningschap zijn vaste vertegenwoordiging. Daarom stelden koningen in afgelegen streken hun beeld op. Door dat beeld werden die koningen geacht zelf tegenwoordig te zijn. In deze zin is de mens het beeld van God. De mens is Gods gevolmachtigde vertegenwoordiger op deze aarde. Dat betekent dat de mens in de naam van God zó met de mensen en de dingen in de schepping moet omgaan als God zelf doet. De echte mens is te vinden in Jezus.’

`Wat vind je van deze uitleg in samenhang met 2 Korintiërs 4:4?`

Genesis 1:27 voegt aan de schepping van de mens naar het beeld van God toe: ‘Mannelijk en vrouwelijk schiep Hij hen.’

`Wat betekent deze toevoeging volgens jou?`

In Genesis 1:28 staan opdrachten die de mens en de vrouw van God ontvingen.

`Over welk ‘heersen’ gaat het hier? Vgl. Psalm 8:6-9.`

In Genesis 1:29 staat dat God aan de mens en de vrouw toestaat planten en vruchten te eten.

`Hoe is dit verenigbaar met Genesis 9:3? Zie ook Ellen White, Patriarchen en profeten, Veritas 1977, blz. 76.`

Genesis 2:2-3 meldt dat God op de zevende dag rustte van het werk dat Hij gedaan had, en dat Hij die dag om die reden zegende en heiligde.

`Wat betekende dit voor de Israëlieten?`

Zie Exodus 20:8-11.

`Psalm 100:3 Wat vraagt de Psalmist ons te erkennen?`

#### Ik Pas Toe

De relationaliteit van God openbaart zich reeds in de band tussen en de samenwerking van Vader, Zoon en Geest. Maar die eigenschap van God komt ook tot uitdrukking in het feit dat Hij met mensen een relatie wil aangaan en onderhouden. Daarom dienen ook wij op elkaar betrokken levens te leiden.

`Reageer eens op de volgende stelling: ‘Geloven doe je niet in je eentje!’`

Jezus is als het beeld van God ons voorbeeld. Als wij toelaten dat Hij ons overeenkomstig dat beeld vernieuwt en ook de middelen gebruiken die Hij ons daarvoor aanreikt, dan zal Hij dat zeker doen.

`Kun jij van jezelf zeggen dat je in zekere zin een evenbeeld van de Zoon van God (Romeinen 8:29) bent geworden? Zo ja, hoe dan?`

`Wat heeft Marcus 2:27 voor jou te maken met beeld van God zijn?`

`Kun je onder woorden brengen in welke opzichten mensen, ook na de zondeval, nog steeds beeld van God zijn? Bekijk hiervoor Genesis 1:1-2:9.`

#### Ik bid …

Heer van de schepping, ik wil U aanbidden met woorden én daden. Laat mij U weerspiegelen in hoe ik met mijn medemensen en met de dieren omga die U hebt gemaakt. Breng mij tot rust op de sabbat, de dag waaraan U uw zegen verbonden hebt. Amen.
