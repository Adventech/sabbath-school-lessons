---
title:  De schepping van de mens
date:   30/03/2022
---

De schepping van mensen is Gods laatste scheppingsdaad, althans in het verslag zoals Genesis dat geeft. De mens is het hoogtepunt van de hele schepping op deze aarde, het doel waarvoor de aarde is gemaakt.

`Lees Genesis 1:26-29; 2:7. Wat is het verband tussen deze twee verschillende versies met betrekking tot de schepping van de mens?`

Dat God mensen heeft geschapen naar zijn beeld, is een van de gedurfdste uitspraken van de Bijbel. Alleen mensen zijn geschapen naar het beeld van God. Hoewel ‘God alle soorten in het wild levende dieren maakte’, schiep Hij de mens als ‘zijn evenbeeld’. Deze formulering wordt vaak alleen toegepast op de geestelijke aard van de mens. Dat wordt zo uitgelegd dat met het ‘evenbeeld van God’ alleen wordt bedoeld de functie van heerschappij voeren omdat zij God vertegenwoordigen. Of men laat het slaan op het geestelijke deel van de relatie met God of met elkaar. Deze opvattingen zijn correct, maar zij slagen er niet in de belangrijke fysieke realiteit van deze schepping er bij te betrekken. Deze twee dimensies zijn inderdaad inbegrepen in de woorden ‘evenbeeld’ en ‘lijken op’ die dit proces beschrijven in Genesis 1:26. Het Hebreeuwse woord tsèlem, ‘evenbeeld’, verwijst naar de concrete vorm van het lichaam. Het woord demoet, ‘lijken op’, verwijst naar abstracte eigenschappen die vergelijkbaar zijn met de goddelijke persoon.

Daarom moet je het Hebreeuwse idee van het ‘evenbeeld van God’ op holistische wijze opvatten van hoe de Bijbel de natuur van de mens ziet. De Bijbeltekst bevestigt dat mensen (mannen en vrouwen) zowel fysiek als geestelijk naar Gods beeld zijn geschapen. Het commentaar van Ellen White is duidelijk: ‘Toen Adam uit de hand van de Schepper kwam, leek hij in lichamelijk, verstandelijk en geestelijke opzicht op zijn maker.’ (Ellen White, Karaktervorming, p. 12.)

Deze holistische visie van het beeld van God wordt nogmaals bevestigd in het andere verslag van de schepping. Daar hoort dus ook het lichaam bij. In dat verslag staat dat ‘de mens een levend wezen werd’. Dat is de letterlijke weergave van het Hebreeuwse woord nèfesj, wat ook vaak wordt weergegeven met ‘levende ziel’. Dat is het resultaat van twee goddelijke ingrepen: God ‘vormde’ en God ‘blies’. Merk op dat ‘blazen/adem’ vaak verwijst naar de geestelijke dimensie. Het is echter ook nauw verbonden met het biologische vermogen van ademhalen en dat is een deel van de mens die werd ‘gevormd uit stof, uit aarde’. Het is de ‘adem van het leven’. Dit is adem (geestelijk) en leven (lichamelijk).

God voert later een derde operatie uit, dit keer om de vrouw te scheppen uit het lichaam van de mens, een manier om te benadrukken dat man en vrouw dezelfde aard hebben (Genesis 2:21-22).

`Genesis 1:26-29; 2:7 Wat is het verband tussen deze twee verschillende versies met betrekking tot de schepping van de mens?`
