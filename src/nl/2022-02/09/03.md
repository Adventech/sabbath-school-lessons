---
title:  Jakobs trap
date:   23/05/2022
---

Zodra Esau erachter komt dat Jakob de zegen van zijn vader heeft ontvangen, begrijpt hij dat hij door zijn broer is beetgenomen en verdrongen, en hij wil hem doden. Rebekka maakt zich zorgen en wil deze misdaad voorkomen omdat die voor beide zonen fataal zou zijn. Met de steun van Isaak, spoort ze Jakob aan naar haar familie te vluchten (Genesis 27:36,42,43,45;28:5). Op weg naar deze ballingschap ontmoet Jakob God in een droom op een plaats die hij Betel noemt, ‘het huis van God’. Daar doet hij een gelofte.

`Lees Genesis 28:10-22; 11:1-9. Waarin verschilt Betel van Babel? Welke les leren we over onze band met God uit Jakobs ervaring bij Betel en uit wat er in Babel gebeurde?`

In deze droom ziet Jakob een buitengewone trap die voor een verbinding zorgt met God. Het Hebreeuwse werkwoord natsav (staan) wordt gebruikt om te verwijzen naar de trap die ‘stond’ op de aarde en de Heer die bij Jakob ‘stond’, alsof de trap en de Heer hetzelfde zijn. De trap heeft overeenkomsten met de poging van Babel om de hemel te bereiken. Net als de toren van Babel reikt de trap tot de ‘poort van de hemel’. De toren van Babel staat voor de menselijke inspanning om omhoog te gaan en God te bereiken. De trap van Betel benadrukt juist dat toegang tot God alleen kan worden bereikt door God die naar ons komt, en dus niet door menselijke inzet.

De ‘steen’ waarop Jakob zijn hoofd heeft gelegd en zijn droom heeft gehad, wordt het symbool van beet-el, ‘huis van God’ (Vergelijk Genesis 28:17 met 28:22). Dat is een verwijzing naar de tempel, het heiligdom, het centrum van Gods verlossende inzet voor de mens. Jakob beperkt zich niet tot het geestelijke en het mystieke aspect, om vorm te geven aan zijn aanbidding van en gevoel van ontzag voor wat hem was overkomen. Hij wil ook op concrete, zichtbare wijze reageren. Daarom besluit Jakob ‘een tiende’ aan God af te staan. Dat doet hij niet om Gods zegen te ontvangen, maar het is het dankbare antwoord op Gods geschenk dat hem al is gegeven. Hier zien we opnieuw het idee van tienden geven lang vóór de opkomst van het volk Israël.

` Lees Genesis 28:22 opnieuw. De ‘tiende’ wordt gegeven over ‘alles wat U mij geeft’ (Genesis 28:22). Welk belangrijk punt moeten we nemen uit wat Jakob hier zegt over tienden en wat het is?`

`Genesis 28:10-22; 11:1-9 Welke les leren we over onze band met God uit Jakobs ervaring bij Betel en uit wat er in Babel gebeurde?`