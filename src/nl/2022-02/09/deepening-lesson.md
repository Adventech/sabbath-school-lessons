---
title:  Verdieping
date:   27/05/2022
---

## Jakob de hielenlichter

### Genesis 25:19-34

#### IJsbrekervraag

`Is jou weleens iets kostbaars ontnomen, of aan je neus voorbijgegaan terwijl je er wel recht op had? Zo ja, hoe ben je daar dan mee omgegaan?`

#### Ik Verken

Dit gedeelte vertelt hoe Jakob op een sluwe manier het eerstgeboorterecht van Esau koopt (25:31-34), alsof hij daar recht op had en hij de eerstgeborene was. In 27:1-29 gaat hij nog een stap verder door ook de zegen, die voor Esau was bestemd, voor diens neus weg te kapen; hij neemt Esau’s plaats in. Zo ontpopt Jakob zich als een identiteitsdief. De naam Esau betekent ‘ruig(harige)’ en Edom ‘rood’, terwijl Jakob ‘hielenlichter’ of ‘bedrieger’ betekent. Hij neemt zijn broer Esau op 3 manieren beet (zie Hosea 12:4; Genesis 25:26; 27:36), zodat de naam Jakob zeer toepasselijk is. Het antwoord dat Rebekka krijgt wanneer zij bij God te rade gaat (25:22-23), heeft betrekking op de Israëlieten en de Edomieten waarvan Jakob en Esau de stamvaders zijn.

#### Ik Bestudeer

Isaak was 40 jaar toen hij met Rebekka trouwde en 60 toen Esau en Jakob werden geboren (25:20,26). Naar aanleiding van Isaaks gebed om hem en zijn vrouw een kindje te geven, werd Rebekka zwanger. Op grond van zijn geboorte bezat de eerstgeboren zoon het eerstgeboorterecht en had hij daarom een groter gezag en een grotere verantwoordelijkheid dan degenen die in het gezin na hem werden geboren (vgl. 27:29,37). Hij had bovendien recht op de zegen van zijn vader. Ook zou hij ooit hoofd van de familie worden en een groot deel van de erfenis ontvangen. De Heer noemde het volk Israël zijn ‘eerstgeboren zoon’ vanwege de bevoorrechte positie die het onder de volken innam (Exodus 4:22; vgl. Jeremia 31:9).

`Waarom zou Paulus Jezus in Kolossenzen 1:15 de ‘eerstgeborene van heel de schepping’ noemen?`

Vers 23: ‘Het ene (volk) zal machtiger zijn dan het andere, de oudste zal de jongste dienen.’

`Hoe is dit in de geschiedenis werkelijkheid geworden? Vgl. 2 Samuel 8:13-14; 1 Koningen 11:16; 2 Koningen 14:7.`

`Wat was de positie en de houding van de Edomiet Doëg, en wat zou volgens David zijn lot zijn? Zie 1 Samuel 21:7; 22:9,18; Psalm 52.`

`Waarom zou Israël volgens Maleachi 1:1-5 machtiger zijn dan Edom?`

Vers 34: Esau ‘hechtte geen enkele waarde aan het eerstgeboorterecht.’

`Welke waarschuwing staat in Hebreeën 12:15-17 naar aanleiding van de wijze waarop Esau met dat eerstgeboorterecht omging?`

`Genesis 28:17-22 Welke belofte deed Jakob?`

#### Ik Pas Toe

Twintig jaar lang kregen Isaak en Rebekka geen kinderen. Dat dit uiteindelijk toch gebeurde op Isaaks vurige gebed tot de Heer, moedigt ons aan eveneens aan God dingen te vragen waar wij persoonlijk naar verlangen.

`Wat wordt bedoeld met de uitdrukking: ‘God wil gebeden zijn’?`

God kan besluiten nog even te wachten met de verhoring van ons gebed om ons meer inzicht te geven in wat we echt nodig hebben, om de uiteindelijke verhoring meer te kunnen waarderen, of om ons meer volwassen te laten worden, zodat we wijzer met zijn gaven zullen omgaan. Jakob misbruikte een zwak moment van zijn broer en Esau reageerde impulsief, zonder stil te staan bij de gevolgen op de lange termijn. Wij kunnen in dezelfde valkuilen terecht komen. Ook wij kunnen de zwakheid van een ander misbruiken. Als onze behoefte wordt bevredigd, kunnen we ons enorm voldaan voelen en soms zelfs machtig, omdat we gekregen hebben waar we op uit waren.

`Houden we daarbij wel rekening met de toekomst?`

`Esau had honger.’ Wat doe jij als je vindt dat je in je leven iets tekortkomt?`

#### Ik bid …

Heer, leer mij om tevreden te zijn met wat ik heb en U daarvoor te danken, en niet jaloers te zijn op anderen die meer of andere dingen hebben dan ik. Vergeef het mij wanneer ik ooit iemand anders iets heb ontnomen wat mij niet toebehoorde. U bent mijn kostbaarste bezit, boven alles. Amen.