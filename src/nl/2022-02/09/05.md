---
title:  De zegen van het gezin
date:   25/05/2022
---

Voor Jakob waren de laatste zeven jaren als balling een last. Toch waren dit ook de meest vruchtbare jaren. Jakob verwekt in die tijd elf van zijn twaalf kinderen die de voorouders van Gods volk zullen worden. Dit gedeelte vormt het middelpunt van Jakobs verhaal (Genesis 25:19-35:26). Het begint en eindigt met de sleutelzin God ‘opende haar moederschoot’, verwijzend naar Lea en naar Rachel (Genesis 29:31 30:22). Elke keer dat deze verklaring wordt gevolgd door geboorten, is het bewijs dat deze geboorten het resultaat zijn van het wonderbaarlijke ingrijpen van God.

`Lees Genesis 29:31-30:22. Hoe moeten we vandaag de betekenis begrijpen van wat hier gebeurt?`

God opende Lea’s moederschoot, en ze kreeg een zoon, Ruben. In zijn naam zit het werkwoord ra’ah en dat betekent ‘zien’. God ‘zag’ dat Jakob haar niet liefhad en daarom was dit kind een compensatie voor haar pijn en verdriet. Bovendien bevat de naam van haar tweede zoon Simeon het werkwoord sjama, ‘horen’. God had de diepte en de vernedering van haar pijn ‘gehoord.’ God had haar gehoord net zoals Hij Hagars verdrukking had gehoord.

De naam van Lea’s zoon ‘Simeon’ laat de naam van Hagars zoon ‘Ismaël’ weerklinken, namelijk dat ‘God zal horen’ (Genesis 16:11). Wanneer Lea het leven geeft aan haar laatste zoon, noemt ze hem Juda, wat ‘loven’ betekent. Lea verwijst niet meer naar haar pijn of zelfs maar naar de zegen die ze ontvangt. Ze concentreert zich op God en prijst Hem om zijn genade.

Vreemd genoeg is het pas wanneer Lea niet opnieuw een kind kan krijgen dat God Rachel ‘gedenkt’ en Rachels moederschoot opent. Rachel, de geliefde vrouw, moest tot zeven jaar na haar huwelijk en veertien jaar na haar verloving met Jakob wachten om haar eerste zoon te krijgen (Vergelijk Genesis 29:18,27 met 30:25). Ze gaf hem de naam ‘Jozef’ om aan te duiden dat God ‘mijn schande [asaf] had weggenomen en vraagt ‘dat de HEER mij er nog een zoon bij geeft' [yasaf] (Genesis 30:23-24). Hoe verkeerd sommige van deze acties ook waren, God was nog steeds in staat deze dingen te gebruiken. Hij gebruikte ze om een volk te scheppen uit de nakomelingen van Abraham, ofschoon Hij ze niet goedkeurde.

`Op welke manieren laat dit verhaal zien dat Gods voornemens in de hemel en op aarde in vervulling zullen gaan, ondanks menselijke zwakheden en dwalingen?`

`Genesis 29:31-30:22 Hoe moeten we vandaag de betekenis begrijpen van wat hier gebeurt?`
