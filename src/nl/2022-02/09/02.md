---
title:  Jakob en Esau
date:   22/05/2022
---

`Lees Genesis 25:21-34. Vergelijk de twee persoonlijkheden van Jakob en Esau. Welke eigenschappen van Jakob zorgden ervoor dat hij de zegen van Isaak waard was?`

Al vanaf de moederschoot zien we dat Jakob en Esau verschillend zijn en met elkaar zullen strijden. Esau wordt beschreven als een uitstekend jager die altijd buiten is en Jakob als een ‘rustig’ persoon die in de tent zit te mediteren. Het Hebreeuwse woord tam, wordt vertaald met ‘rustig’ en is hetzelfde werkwoord dat wordt toegepast op Job en Noach. Daar wordt het vertaald met ‘onberispelijk’ voor Job en ‘voorbeeldig’ voor Noach (Job 1:8; Genesis 6:9). Dit verschil in karakter wordt later in hun leven duidelijker (Genesis 27:1-28:5;25:31). Als Esau moe en hongerig thuiskomt, kookt Jakob linzen voor hem. Voor Esau is het direct zichtbare en fysieke genot van voedsel belangrijker dan de toekomstige zegen die verband houdt met zijn eerstgeboorterecht (Hebreeën12:16-17).

‘Isaak en Rebekka beschouwden de beloften die aan Abraham waren gedaan en aan zijn zoon waren bevestigd, als het grote doel van hun verlangens en hoop. Esau en Jakob waren vertrouwd met deze beloften. Het was hun geleerd het eerstgeboorterecht als een zaak van groot belang te beschouwen. Het omvatte niet alleen een erfenis van wereldse rijkdom, maar het maakte je ook tot een geestelijk bijzonder mens. Hij die deze zegen ontving, zou de priester van zijn gezin zijn, en de Verlosser van de wereld zou voortkomen uit de lijn van zijn nageslacht.’ (Ellen White, Patriarchen en profeten, p. 149-150.)

Het gaat om die toekomstige geestelijke betekenis van zegen en die doet ertoe voor Jakob, in tegenstelling tot zijn broer. Later zet zijn moeder Jakob ertoe aan zijn vader openlijk en opzettelijk te misleiden. Hij gebruikt daarbij zelfs de naam van de ‘HEER, uw God’ om dat bedrog te plegen (Zie Genesis 27 en vooral vers 20). Hij doet dit voor iets waarvan hij wist dat het goed was. De gevolgen waren tragisch en voegden hele nieuwe lagen van gebrekkig functioneren toe aan een gezin dat toch al niet goed functioneerde.

`Jakob wilde iets goeds, iets wat waarde had, en dat is bewonderenswaardig, zeker als je dat afzet tegen de houding van zijn broer. Hij gebruikte bedrog en leugens om het te krijgen. Hoe kunnen we voorkomen dat we in een soortgelijke val lopen door slecht te doen, zodat er iets ‘goeds’ uit kan voortkomen?`

`Genesis 25:21-34 Welke eigenschappen van Jakob zorgden ervoor dat hij de zegen van Isaak waard was?`
