---
title:  Verdere studie
date:   27/05/2022
---

God koos Jakob, niet omdat hij het verdiende, maar omdat Hij hem genadig was. Toch heeft Jakob zich ingespannen om te proberen die genade te verdienen. Dat is op zichzelf een tegenspraak. Als hij het verdiende, dan zou het geen genade zijn, maar dan zouden het werken zijn. Dat is in strijd met het evangelie (Romeinen 4:1-5). Pas later begon Jakob de betekenis van Gods genade te begrijpen en wat het betekende om God te vertrouwen en om te leven door geloof en volledig afhankelijk te zijn van de Heer. De ervaring van Jakob bevat een belangrijke les voor iemand met ambities: wees er niet op uit jezelf in de kijker te spelen ten koste van anderen.

‘Jakob dacht door misleiding recht te krijgen op het eerstgeboorterecht, maar hij merkte dat dit tot teleurstelling leidde. Hij dacht dat hij alles kwijt was, zijn verbinding met God en zijn thuis. Ja, hij was alles kwijt en daar was hij dan: een teleurgestelde voortvluchtige. Wat deed God echter? Hij keek naar hem in zijn hopeloze toestand en Hij zag zijn teleurstelling. God zag dat hier materiaal was dat God de eer zou geven. Zodra Hij zijn toestand ziet, laat Hij Jakob die mystieke trap zien en die staat voor Jezus Christus. Hier is een mens, die alle verbinding met God had verloren. Dan ziet de God des hemels hem aan en stemt ermee in dat Christus de kloof zal overbruggen die de zonde heeft geslagen. We hebben misschien ook gekeken en gezegd: ik verlang naar de hemel, maar hoe kan ik die bereiken? Ik zie geen uitweg. Dat dacht Jakob ook, en dus laat God hem het visioen van die trap zien. Die trap verbindt de aarde met de hemel en met Jezus Christus. Een man kan erop naar boven klimmen, want de basis rust op de aarde en de bovenste trede reikt tot in de hemel.’ (Ellen White Comments, The SDA Bible Commentary, vol. 1, p. 1095.)

`Genesis 27:36-45; Hebreeën 12:16-17 Waar smeekte Esau om, wat kreeg hij en wat was het gevolg?`

**Gespreksvragen**

`Kijk naar de karakters van deze mensen (Isaak, Rebekka, Jakob, Esau, Laban, Rachel, Lea) in deze verslagen van de geheiligde geschiedenis. Kijk naar alle leugens en misleiding die daarbij betrokken zijn. Wat leert dit ons over de menselijke natuur in het algemeen en Gods genade?`

`Welk bewijs kunnen we vinden bij het lezen van het verhaal van Jakob dat zijn karakter zich in de loop van de tijd ontwikkelde en groeide?`

`Op welke manieren lopen wij als zevendedagsadventisten het gevaar dezelfde houding als die van Esau aan te nemen die hij aannam met betrekking tot zijn geboorterecht? Dat wil zeggen: hoe kunnen we ervoor zorgen dat we nooit ophouden met het liefhebben en waarderen van al het licht dat God ons heeft gegeven?`
