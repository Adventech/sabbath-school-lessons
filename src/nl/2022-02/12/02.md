---
title:  Jozef komt aan de macht
date:   12/06/2022
---

Voor Jozef onthulden de dromen van farao wat God ‘van plan is te gaan doen’ in het land (Genesis 41:28). Jozef roept farao echter niet op om in zijn God te geloven. In plaats daarvan is Jozefs eerste reactie actie. Jozef stelt een economisch programma voor. Het is interessant dat farao alleen het economische deel van Jozefs toespraak onthoudt. Hij lijkt meer geïnteresseerd te zijn in de economische les dan in de geestelijke betekenis van de droom en de rol die God speelt in het geven daarvan.

`Lees Genesis 41:37-57. Welke rol speelt God in het succes van Jozef?`

Farao kiest Jozef uit om de leiding te nemen. Dat doet hij niet zozeer omdat Jozef zijn dromen correct had uitgelegd en het komende probleem van het land had blootgelegd, maar omdat hij daar een oplossing voor had. De farao vindt ‘dit een goed voorstel’ en die mening wordt gedeeld door farao’s dienaren. De keuze van de farao lijkt niet te zijn ingegeven door godsdienstigheid maar meer door het pragmatische van dit voorstel. Toch erkent farao de aanwezigheid van ‘Gods geest’ in Jozef. Hij wordt gekwalificeerd als ‘verstandig en wijs’, Dat is een uitdrukking die de wijsheid kenmerkt die God geeft (Vergelijk Genesis 41:33 met 1 Koningen 3:12).

Alle details die in de Bijbelse tekst worden vermeld, passen bij de historische situatie van het toenmalige Egypte. Politiek gezien is het feit dat farao Jozef tot bestuurder benoemt, niet ongebruikelijk in het oude Egypte. Er zijn meer gevallen van buitenlandse bestuurders bekend.

De volgende zeven jaren zijn jaren van overvloed en wel op een dusdanige manier dat de graanproductie ‘niet meer te tellen’ is. Dat is een teken van bovennatuurlijke voorzienigheid. De vergelijking met ‘het zand van de zee’ laat zien dat dit een zegen van God is (Genesis 22:17). Jozef weerspiegelt die zegen ook persoonlijk door zijn eigen vruchtbaarheid. Dat is een samenloop van omstandigheden die de aanwezigheid aantoont van dezelfde God achter beide dingen. Jozef heeft twee zoons wiens namen Jozefs ervaring van Gods voorzienigheid laten zien. Daardoor verandert de herinnering aan pijn in vreugde (Manasse) en de vroegere beproeving in vruchtbaarheid (Efraïm). Wat een krachtig voorbeeld van hoe God iets slechts in iets heel goeds veranderde.

`Wat zijn manieren waarop anderen de realiteit van onze God zouden moeten kunnen zien, door het soort leven dat we leiden?`

`Genesis 41:37-57 Welke rol speelt God in het succes van Jozef?`