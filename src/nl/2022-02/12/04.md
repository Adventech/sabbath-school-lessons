---
title:  Jozef en Benjamin
date:   14/06/2022
---

Jakob kon niet gemakkelijk instemmen met het vertrek van Benjamin, want hij was de enige zoon van Rachel die hij nog had. Hij was bang dat hij hem zou verliezen, zoals hij Jozef ook al had verloren. Pas toen er geen voedsel meer was en toen Juda beloofde de terugkeer van Benjamin te garanderen, stemde Jakob uiteindelijk toe in een tweede bezoek aan Egypte en dat Benjamin met zijn broers zou meegaan.

`Lees Genesis 43. Welke uitwerking had de aanwezigheid van Benjamin op de gang van zaken?`

De aanwezigheid van Benjamin beheerst de gebeurtenissen. Als alle broers voor Jozef staan, heeft Jozef alleen oog voor Benjamin. Hij is de enige die ‘broer’ wordt genoemd. Benjamin wordt bij zijn naam genoemd, maar alle andere broers worden niet geïdentificeerd. Ze worden eenvoudigweg ‘mannen’ genoemd. Jozef noemt Benjamin ‘mijn zoon’, als een geruststellende uitdrukking van speciale genegenheid (Vergelijk Genesis 43:29 met 22:8). De zegen die Jozef uitspreekt, verwijst naar ‘genade’. Dat doet denken aan zijn smeken om genade, die niet kwam. Jozef geeft Benjamin de genade die hij niet van zijn andere broers ontving (Genesis 42:21).

Jozefs broers zijn bang dat ze in de gevangenis zullen worden geworpen vanwege het geld dat hun was teruggegeven. Jozef bereidt een maaltijd voor hen voor vanwege de aanwezigheid van Benjamin. Het is alsof Benjamin een verlossende uitwerking op de hele situatie had. Als alle broers met het oog op de ereregels op volgorde van hun leeftijd zitten, wordt Benjamin, de jongste, vijf keer meer bediend dan alle andere broers. Toch stoort deze voortrekkerij hen niet, zoals dat wel het geval was toen Jozef vele jaren geleden de favoriet van zijn vader was. Dat leidde tot hun verschrikkelijke daden ten aanzien van zowel hun halfbroer als hun eigen vader ( Genesis 37:3-4).

‘Door dit teken van gunst aan Benjamin hoopte hij erachter te komen of de jongste broer werd beschouwd met de jaloezie en haat die ze naar hem toe hadden laten zien. In de veronderstelling dat Jozef het allemaal niet verstond, spraken de broers vrijuit met elkaar. Jozef had dus een goede gelegenheid hun echte gevoelens te leren kennen. Toch wilde hij ze nog verder op de proef stellen. Voor hun vertrek gaf hij opdracht dat zijn eigen zilveren kelk in de zak van de jongste moest worden verstopt.’ (Ellen White, Patriarchen en profeten, pp. 196-197)

`Genesis 43 Welke uitwerking had de aanwezigheid van Benjamin op de gang van zaken?`
