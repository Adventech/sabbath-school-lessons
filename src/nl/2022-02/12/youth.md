---
title:  Jongerenles
date:   17/06/2022
---

### Jozef, prins van Egypte

#### Opdracht van de vorige week

`Krijg jij wat je verdient en verdien jij wat je krijgt?`

#### Lees samen

Genesis 41:37-52

#### Ijsbrekervraag

`Stel dat je één dag minister-president zou zijn, wat zou jij doen?`

#### Inspiratie

‘Maar ik heb gehoord dat jij elke droom kunt uitleggen. “O nee,” zei Jozef. “Dat kan alleen God. Ik hoop dat Hij een goede boodschap voor u heeft.”’ (Genesis 41:15b-16, BGT.)

#### Behandel de tekst

Jozef werd als 17-jarige jongen door zijn broers wreed behandeld. Zij namen wraak op zijn verwende status. Hij had zich immers bij zijn broers niet geliefd gemaakt, omdat hij alle praatjes die over hen de ronde deden aan hun vader vertelde. Bovendien was Jozef het lievelingetje van vader Jakob, want alleen hij kreeg die prachtige mantel. Ook droomde Jozef zich een koninklijke positie waarin zijn broers en zelfs zijn ouders voor hem zouden buigen. Maar die droom werd vooralsnog een nachtmerrie, omdat de broers ervoor kozen hem als slaaf te verkopen aan een handelskaravaan op weg naar Egypte. Een keuze die veel ellende tot gevolg had. Jozef ging een angstige en onzekere toekomst tegemoet. Je vraagt je af hoe Jozef hierop gaat reageren? Kiest hij ervoor om zich te laten leiden door haat en verbittering? Zint hij op wraak? Zal er ooit een moment van verzoening aanbreken? Na diverse tegenslagen krijgt Jozefs leven plotseling een wending. Hoe zal het hem verder vergaan?

#### Gespreksvragen naar aanleiding van de tekst

`Welk plan bedenkt Jozef om met de hongersnood die gaat komen om te gaan? (Genesis 41:33-36)`

`Hoe interpreteert de farao het goede inzicht van Jozef? (verzen 37-39) Wat is het gevolg hiervan? (verzen 40-44)`

`Welke rol speelt God in jouw leven? En hoe merk jij zijn zegen? Welk effect heb jij op het leven van de mensen om je heen?`

`Hoeveel jaar is Jozef als slaaf door het leven gegaan? (vgl. 37:2 met 41:46)`

`Hoe pakte het plan van Jozef uit? (verzen 47-49)`

`Welke namen gaf Jozef aan zijn zonen en wat betekenen die namen? (verzen 50-52)`

`Wat wil Jozef met de namen van zijn zonen duidelijk maken? Wat leer je hiervan?`

#### Opdracht

`Is alles wat ons overkomt Gods wil?`
