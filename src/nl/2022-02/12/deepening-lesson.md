---
title:  Verdieping
date:   17/06/2022
---

## Jozef, prins van Egypte

### Genesis 41:37-52

#### IJsbrekervraag

`Heb jij weleens meegemaakt dat je oneerlijk behandeld werd? Zo ja, hoe heb je daar toen op gereageerd?`

#### Ik Verken

Jozef was in Egypte als slaaf van Potifar onterecht in de gevangenis gezet (39:20). Kort daarna legt hij twee dromen van de opperschenker en de opperbakker van de farao uit (hoofdstuk 40). Pas enkele jaren daarna wordt hij uit de kerker gehaald (41:14), als de farao zelf twee dromen heeft gehad, die hem hevig verontrustten en door niemand kan worden uitgelegd. Jozef legt ook deze dromen uit (41:25-32) en geeft de farao advies op basis van deze dromen (41:33-36). Deze is zo van Jozef onder de indruk, dat hij hem aanstelt tot onderkoning over Egypte (41:38-44). In de daaropvolgende zeven jaar wordt veel graan verzameld voor de zeven jaar van hongersnood daarna. In deze periode krijgt Jozef twee zoons, Manasse en Efraïm.

#### Ik Bestudeer

Jozef ontpopt zich in hoofdstuk 40 en 41 als uitlegger van dromen.

`Op welke manier betrekt Jozef God bij de dromen waar het in deze hoofdstukken om gaat? Zie 40:8 en 41:25.`

`Hoe erkent de farao dat de uitleg van Jozef van goddelijke oorsprong is? Zie 41:38-39.`

`Hoe verklaart Lucas in Handelingen 7:9-10 dat Jozef in de gunst bij de farao kwam?`

In 41:38 zegt de farao dat Jozef ‘vervuld is van Gods Geest.’

`Hoe karakteriseert Psalm 105:22 deze vervulling met Gods Geest?`

In 41:42 lezen we hoe de farao aan Jozef uiterlijke tekens geeft van koninklijke waardigheid.

`Op welke manier komt dat overeen met wat in Lucas 15:22 staat, en in welk opzicht is er een duidelijk verschil?`

Het is niet vreemd dat Jozef door veel Bijbeluitleggers als een type (een soort voorloper en voorafbeelding) van Jezus wordt gezien. Enerzijds geeft de farao aan Jozef de naam ‘Safenat-Paneach’ (41:45), hetgeen mogelijk ‘redder van de wereld’ of ‘redder van het leven’ betekent. Jozef was dertig jaar oud, toen hij in functie kwam als onderkoning van Egypte (41:46). Johannes zegt in 1 Johannes 4:14 ‘dat de Vader zijn Zoon gezonden heeft als Redder van de wereld’ en Lucas schrijft in hoofdstuk 3:23 dat Jezus zijn verkondiging begon ‘toen Hij ongeveer dertig jaar was.’

`In welk opzicht werd Egypte in de zeven jaren van overvloed een soort Betlehem?`

`Welk verschil tussen Jozef en Jezus komt in Johannes 6:35,48 aan het licht?`

`Op welke manier lijkt de farao in Genesis 41 op God de Vader in relatie tot zijn Zoon?`

Hoofdstuk 41:50-52 maakt duidelijk dat de geboorte van Manasse en Efraïm Jozefs verdriet verzachtte.

`Welke betekenis hadden Manasse en Efraïm voor hun grootvader Jakob? Zie 48:5-7.`

`1 Koningen 3 Wat gaf God aan Salomo?`

#### Ik Pas Toe

Jozef had heel wat nare dingen meegemaakt, voordat hij onderkoning van Egypte werd.

`Welke hoop biedt het levensverhaal van Jozef ons, als wij in ons leven met tegenslagen en moeite te maken hebben? Vgl. Openbaring 1:6; 5:10.`

Gelovigen ontvangen van God koninklijke waardigheid op basis van onverdiende genade.

`Wat leert Jesaja 61:10 ons in deze context?`

Vol zijn van de Geest is niet hetzelfde als in vuur en vlam staan voor een bepaalde zaak.

`Wanneer werkt de heilige Geest door je heen, en wanneer is overduidelijk de geest van Gods tegenstander aan het werk?`

In je leven kun je te maken hebben met verschillende soorten gemis. Het hebben van kinderen of kleinkinderen kan verdriet verzachten, maar is niet iedereen gegeven.

`Hoe ga jij in jouw leven om met onvervulde behoeftes?`

`Wat betekent God hierin voor jou?`

#### Ik bid …

Heer, wat is het een geruststellende gedachte dat U altijd volledig op de hoogte bent van de situaties waarin ik verkeer. Help mij in tijden van gemis op U te vertrouwen, in de zekerheid dat U me terzijde staat en mij op mijn levensweg begeleidt. Dank U, Here Jezus, dat U altijd voorziet in wat ik nodig heb. Amen.