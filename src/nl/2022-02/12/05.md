---
title:  De beker om mee te voorspellen
date:   15/06/2022
---

`Lees Genesis 44. Waarom stopte Jozef deze beker waarmee je kunt voorspellen in de zak van Benjamin en niet in de zak van een andere broer?`

Dit verhaal loopt parallel aan het vorige. Jozef geeft specifieke instructies zoals hij dat al eerder heeft gedaan. Hij laat de zakken van de mannen opnieuw vullen met voedsel. Deze keer geeft Jozef echter ook de vreemde opdracht zijn kostbare beker in de zak van Benjamin te doen. De gebeurtenissen krijgen daardoor een ander verloop. Tijdens de vorige reis keerden de broers terug naar Kanaän om Benjamin mee te nemen, nu moeten ze terugkeren naar Egypte en Jozef onder ogen komen. In de voorgaande situatie vonden alle broers hetzelfde in hun zakken, maar nu wordt Benjamin eruit gepikt als degene die de beker van Jozef heeft. Zo wordt Benjamin, die als eregast toegang had tot Jozefs beker, nu plotseling verdacht en beschuldigd van het stelen van dat kostbare voorwerp. Daarvoor zal hij naar de gevangenis gaan. Dat Jozef een beker gebruikte om mee te voorspellen, betekende niet dat hij in de kracht daarvan geloofde. Jozef ‘had nooit gezegd dat hij de macht had de toekomst te voorspellen. Hij was bereid hen te laten geloven dat hij de geheimen van hun leven kon doorzien.’ ( Ellen White, Patriarchen en profeten, p. 197.)

De magische beker was voor Jozef een voorwendsel om het bovennatuurlijke domein in te roepen, en zo in het hart van zijn broers hun schuldgevoel naar God toe wakker te maken. Zo vat Juda de indirecte boodschap van Jozef dan ook op. Die boodschap verwijst namelijk naar de ongerechtigheid die God in hen heeft gevonden. Het stelen van die kostbare beker zou ook een zware straf rechtvaardigen en het denken van de andere broeders op de proef stellen.

De intensiteit van de emotie van de broers en hun reactie is opvallend. Ze delen allemaal dezelfde pijn, en zij vrezen dat Benjamin net als Jozef verloren zal gaan en dat hij ook een slaaf wordt in Egypte. Dat gaat gebeuren ofschoon hij net als Jozef, onschuldig was. Daarom stelt Juda voor om hem als slaaf te nemen ‘in plaats’ van Benjamin, net zoals de ram is geofferd ‘in plaats’ van de onschuldige Isaak ( Vergelijk Genesis 22:13). Juda biedt zichzelf aan als een offer en een plaatsvervanger, met als doel het hoofd te bieden aan het ‘verdriet’ dat zijn vader tot een totale ontreddering zou brengen.

`Welk principe van liefde ligt besloten in het vervangingsproces, zoals de reactie van Juda dat laat zien? Hoe legt dit soort liefde de Bijbelse theologie van verlossing uit? (Romeinen 5:8)`

`Genesis 44 Wat deed Jozef hier en waarom?`