---
title:  Verdieping
date:   13/05/2022
---

## Het verbond met Abram

### Genesis 15:7-21

#### IJsbrekervraag

`Heb jij in jouw leven een ervaring met God gehad, waardoor je in Hem bent gaan geloven of dat jouw geloof in Hem heeft versterkt?`

#### Ik Verken

Dit gedeelte beschrijft hoe God met Abram een verbond sluit en bevat daarnaast een voorzegging over een periode van ongeveer 400 jaar, die het volk Israël (deels in slavernij) in Egypte zal doorbrengen. Genesis 15:14 is een verwijzing naar de uittocht uit Egypte (rond 1400 v.Chr.). Genesis 15:16 gaat over de intocht in Kanaän 40 jaar daarna, en de in dit vers genoemde Amorieten zijn een aanduiding van allen die op dat moment in Kanaän leefden; hun ‘misdaden’ worden elders beschreven als ‘wandaden’ en ‘gruwelen’ (Leviticus 18:25-27), ze waren ‘slecht’ (Deuteronomium 9:4-5). Het land dat door de Heer aan Abram wordt beloofd (Genesis 15:7) beslaat het in 15:18 genoemde gebied.

#### Ik Bestudeer

Vers 8: Abram vraagt de Heer om een teken. Jaren later zouden ook Gideon (Rechters 6:36-40) en Hizkia (2 Koningen 20:8-11) dat doen.

`Is de vraag van Abram in strijd met Genesis 15:6? Waarom wel, of waarom niet?`

`Vgl. 15:8 met Lucas 1:18. Waarom werd Zacharias na zijn vraag met stomheid geslagen, terwijl het erop lijkt dat de Heer Abrams vraag accepteerde?`

`Waar kan het niet vragen om een teken van God op duiden? Vgl. Jesaja 7:10-14.`

Vers 10: Dit vers beschrijft een offerpraktijk die Abram blijkbaar kende. De twee gescheiden delen van de offerdieren hoorden bij elkaar, net als twee verbondspartners; bij verbreking van het verbond zouden de gevolgen ernstig zijn.

`Welke straf op verbondsovertreding noemt Jeremia 34:18-20?`

Vers 13: De genoemde periode van 400 jaar is waarschijnlijk een afgerond getal, want in Exodus 12:40 wordt voor het verblijf van de Israëlieten in Egypte een periode van 430 jaar genoemd.

Vers 14: De Heer zou ervoor zorgen, dat de Egyptenaren gestraft werden voor wat zij het volk Israël hadden aangedaan (vgl. Handelingen 7:7): Er volgden tien plagen, waarna de Egyptenaren bereid waren aan hen zilveren en gouden sieraden en kleding te geven (Exodus 12:35-36).

Vers 16: Ook in deze vier generaties gaat het om de in Exodus 12:40 genoemde periode van 430 jaar. Exodus 6:16-20 noemt vanaf Jakob (Israël, vers 14) achtereenvolgens Levi, Kehat, Amram en Mozes. Leviticus 18 is tegen de bij de Amorieten gebruikelijke zonden gericht.

`Begrijp je na het bekijken van dit hoofdstuk dat voor God op zeker moment ‘de maat vol’ was?`

Vers 17:

`Jesaja 31:9 brengt een oven en vuur in verband met God.`

`Genesis 17:7 Welke belofte lezen we hier?`

Vers 18: Deze landbelofte werd bijna werkelijkheid ten tijde van Salomo (zie 1 Koningen 5:1). Het hier vermelde verbond vermeldt alleen een door God gedane belofte. In die tijd kwam het vaak voor dat koningen land schonken aan trouwe onderdanen. In Genesis 13:15 en Exodus 32:13 staat dat de belofte betrekking had op land dat God ‘voor altijd’ zou geven.

`Wat betekent dat, en geloof jij dat die woorden ooit nog in vervulling zullen gaan? Waarom wel, of waarom niet?`

#### Ik Pas Toe

Abram zou ‘in gezegende ouderdom begraven worden’ (15:15).

`Op welke manier zou jij graag oud willen worden? Lees daarbij Lucas 2:25-38.`

Ook in de wereld van vandaag gebeuren verschrikkelijke dingen.

`Wanneer zal volgens jou voor God de maat vol zijn?`

De Bijbel kent onder andere het beeld van God die met vuur mensen verteert, of zelfs een verterend vuur is (Psalm 97:3; Hebreeën 12:29).

`Hoe kijk jij tegen God aan? Verklaar je antwoord.`

Een uitdrukking luidt: ‘Belofte maakt schuld.’

`Wat betekent deze uitdrukking voor jou, als je die toepast op je relatie met God?.`

#### Ik bid …

Heer Jezus, doe ons beseffen hoe geweldig het is dat U voor ons een plek klaarmaakt bij onze Vader in de hemel. Dank U dat wij mogen uitzien naar een nieuw leven op een nieuwe aarde, zonder verdriet, pijn en moeite, maar wel in uw gezelschap. Amen.
