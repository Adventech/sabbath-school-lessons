---
title:  Het teken van het verbond met Abraham
date:   10/05/2022
---

`Lees Genesis 17:1-19; Romeinen 4:11. Wat is de geestelijke en profetische betekenis van dit besnijdenisritueel?`

Abrams gebrek aan geloof, zoals we dat zagen in het voorgaande verhaal, onderbrak de voortgang van zijn geestelijke reis met God. God zweeg gedurende die tijd. Nu spreekt God voor het eerst weer tot Abram. God zoekt opnieuw contact met hem en brengt hem terug naar het punt waarop Hij een verbond met hem sloot (Genesis 15:18). Nu geeft God hem het teken van dat verbond. Er is lang door geleerden gediscussieerd over de betekenis van de besnijdenis. Het ritueel van de besnijdenis houdt het vergieten van bloed in. Daarom zou het begrepen kunnen worden in verband met het brengen van een offer en dat zou erop duiden dat hem gerechtigheid werd toegerekend (Exodus 4:25).

Het is ook veelbetekenend dat dit verbond, dat wordt aangeduid door de besnijdenis, wordt beschreven in termen die terugverwijzen naar de eerste messiaanse profetie (Vergelijk Genesis 17:7 met 3:15). De parallel tussen de twee teksten wijst erop dat Gods belofte aan Abram over veel meer gaat dan alleen de fysieke geboorte van een volk. Het ‘eeuwigdurend verbond’ verwijst naar het werk van de messiaanse nakomeling. Daarmee verwijst het ook naar het offer van Christus dat eeuwig leven verzekert voor allen die er aanspraak op maken door geloof en door alles wat het geloof met zich meebrengt (Vergelijk met Romeinen 6:23 en Titus 1:2).

Het is interessant op te merken dat deze belofte van een eeuwige toekomst ook ligt opgesloten in de verandering van de naam van Abram en Sarai. De namen van Abram en Sarai verwezen alleen naar hun huidige status: Abram betekent ‘verheven vader’ en Sarai betekent ‘mijn prinses’ (de prinses van Abram). De verandering van hun namen in ‘Abraham’ en ‘Sara’ verwijst naar de toekomst: Abraham betekent ‘vader van vele volken’ en Sara betekent ‘de prinses’ (voor iedereen). Parallel hieraan, en dat is niet zonder enige ironie, is de naam van Isaak (‘hij zal lachen’). Dat is een herinnering aan Abrahams lachen en het is het eerste gelach dat in de Schrift wordt vermeld. Het is een gelach waaruit scepsis blijkt en misschien verwondering. Hij geloofde dan wel in wat de Heer hem zo duidelijk had beloofd, toch worstelde Abraham er nog steeds mee om het in geloof en vertrouwen uit te leven.

`Hoe kunnen we leren te blijven geloven, ook al worstelen we soms net als Abraham met dat geloof? Waarom is het belangrijk dat we niet opgeven, ondanks tijden van twijfel?`

`Genesis 17:1-19; Romeinen 4:11 Wat is de geestelijke en profetische betekenis van dit besnijdenisritueel?` 