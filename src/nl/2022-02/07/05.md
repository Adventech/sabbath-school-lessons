---
title:  De zoon van de belofte
date:   11/05/2022
---

De laatste scène van de besnijdenis betrof iedereen: niet alleen Ismaël, maar alle mannen in het huis van Abraham werden besneden. Het woord kol, ‘alle’, ‘elke’ wordt wel vier keer herhaald (Genesis 17:23-27). Het is tegen deze achtergrond, waarbij iedereen wordt betrokken, dat God aan Abraham verschijnt om de belofte te bevestigen van een zoon, ‘Isaak’.

`Lees Genesis 18:1-15; Romeinen 9:9. Welke lessen van gastvrijheid leren we uit de ontvangst van zijn bezoekers door Abraham? Hoe verklaar jij Gods reactie op Abrahams gastvrijheid?`

Het is niet duidelijk of Abraham wist wie deze vreemdelingen waren, ook al handelde hij naar hen toe alsof God zelf onder hen was (Hebreeën 13:2). Hij zat ‘op het heetst van de dag in de ingang van zijn tent’. Omdat bezoekers zeldzaam zijn in de woestijn, verlangde hij er waarschijnlijk naar hen te ontmoeten. Abraham snelde naar de mannen toe, hoewel hij 99 jaar oud was. Hij noemde een van deze personen Adonai, ‘Heer’, een titel die vaak voor God wordt gebruikt (Genesis 20:4; Exodus 15:17). Hij liep druk heen en weer om een maaltijd te bereiden. Hij stond bij hen en schonk alle aandacht aan hun behoeften en stond klaar om hen te bedienen.

Abrahams gedrag met betrekking tot deze hemelse vreemdelingen wordt tot een inspirerend voorbeeld van gastvrijheid. Door zijn eerbiedige houding belichaamt Abraham een bepaalde houding wat betreft gastvrijheid. Respect en zorg tonen aan vreemden is meer dan een aardig en hoffelijk gebaar. De Bijbel benadrukt dat het een religieuze plicht is, alsof het op God zelf betrekking heeft (Vergelijk Matteüs 25:35-40). Er spreekt een zekere ironie uit dat God meer wordt geïdentificeerd met de hongerige en behoeftige vreemdeling dan met de vrijgevige persoon die hen ontvangt.

Aan de andere kant duidt het goddelijke binnendringen in de menselijke sfeer op zijn genade en liefde voor de mens. Deze verschijning van God loopt vooruit op Christus, die zijn hemelse thuis verliet en een menselijke dienaar werd om de mens te bereiken (Filippenzen 2:7-8). Gods verschijning hier is het bewijs voor de zekerheid van zijn belofte. Hij ziet Sara, die zich ‘achter hem’ verbergt, en kent haar meest intieme gedachten. Hij weet dat ze lachte, en dat woord ‘lachen’ is zijn laatste woord. Het in vervulling gaan van zijn woorden komt in de plaats van haar scepsis.

`Sta stil bij het idee dat ‘God zich meer identificeert met de hongerige en behoeftige vreemdeling dan met de vrijgevige die hen ontvangt.’ Waarom is het belangrijk dit te onthouden?`

`Genesis 18:1-15; Romeinen 9:9 Welke lessen van gastvrijheid leren we hier?`