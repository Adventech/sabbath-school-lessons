---
title:  Jongerenles
date:   13/05/2022
---

### Het verbond met Abram

#### Opdracht van de vorige week

`In welke zin behoor jij tot Abrahams nageslacht?`

#### Lees samen

Genesis 15:7-21

#### Ijsbrekervraag

`Welke ervaring heeft jouw geloof in God vergroot?`

#### Inspiratie

‘Korte tijd later had Abram een droom. In die droom zei de Heer: “Wees niet bang, Abram. Ik zal je beschermen. En Ik zal je rijk maken.’ (Genesis 15:1, BGT.)

#### Behandel de tekst

Toen Abram door God werd geroepen om Hem te volgen, had hij geen enkel idee waarheen God hem zou leiden. Zomaar wegtrekken uit het land waar je bent geboren en huis en haard achter je laten, vraagt nogal veel van je. Daar heb je een groot geloof voor nodig. Abram gaf gehoor aan die oproep van God. Hij vertrouwde Hem op zijn woord. Op vijfenzeventigjarige leeftijd ging hij op pad. In de periode die daarop volgde vertelde God Abraham meerdere keren dat Hij alle volken op aarde zou zegenen omwille van hem. Vandaar ook dat de naam van Abram verandert in Abraham, wat ‘vader van vele volken’ betekent. En uit Abrahams nageslacht zou iemand komen die deze belofte in vervulling zou brengen. Deze belofte die alle andere beloften overstijgt, vond zijn vervulling in de komst van Messias Jezus. Hij is een nakomeling van Abraham. Hij is degene die de mensheid heeft gered van de ondergang door zijn eigen leven te geven, zodat wij deel zouden krijgen aan die belofte met toekomstperspectief: het beloofde land.

#### Gespreksvragen naar aanleiding van de tekst

`Wat belooft God aan Abram en wat is Abrams reactie? (Genesis 15:7-8)`

`Welke opdracht geeft God aan Abram en hoe voert hij die uit? (verzen 9-11; zie de 2e alinea van het zondag-gedeelte van deze studie, blz.72)`

`Wanneer valt Abram in slaap en in welke toestand? (vers 12)`

`Waarom was Abram zo bang en hoe gaat God daarmee om? (verzen 13-16)`

`Wat zag Abram in zijn droom en wat heeft dat te betekenen? (vers 17)`

`Met welke belofte sluit God deze ceremonie af? (vers 18) Wanneer is die belofte uitgekomen, en wat zegt dat van God?`

`Hoe groot is jouw vertrouwen in God?`

#### Opdracht

`De God van Abram is ook jouw God. Hoe ervaar jij Gods nabijheid?` 