---
title:  Het geloof van Abraham
date:   08/05/2022
---

`Lees Genesis 15:1-21; Romeinen 4:3-4,9,22. Hoe laat Abram zien wat het betekent door geloof te leven? Wat is de betekenis van het offer dat God Abram liet brengen?`

Gods eerste reactie op Abrams bezorgdheid over een erfgenaam is dat hij ‘een kind dat jijzelf zult verwekken’ zal krijgen. Die woorden gebruikt ook de profeet Natan om te verwijzen naar de toekomstige messiaanse koning (2 Samuel 7:12). Abram werd gerustgesteld en ‘vertrouwde op de Heer’, omdat hij begreep dat de vervulling van Gods belofte niet afhing van zijn eigen gerechtigheid maar van die van God (Vergelijk Genesis 15:6 met Romeinen 4:5- 6). Dit is een buitengewoon idee, zeker in die cultuur. In de religie van de oude Egyptenaren werd het oordeel bijvoorbeeld gedaan op basis van het optellen van iemands menselijke werken van gerechtigheid. Dat werd dan afgezet tegen de gerechtigheid van de godin Maät, die voor goddelijke gerechtigheid stond. Je moest je ‘redding’ dus met andere woorden verdienen.

God geeft vervolgens Abram de opdracht een offerceremonie uit te voeren. In wezen verwijst dat offer naar de dood van Christus voor onze zonden. Mensen worden gered door genade, door de gave van Gods gerechtigheid en dat wordt gesymboliseerd door deze offers. Deze bijzondere ceremonie staat voor een specifieke boodschap aan Abram. Dat er gieren op de offerdieren afkomen, betekent dat Abrams nakomelingen slaven zullen zijn gedurende een periode van ‘vierhonderd jaar’, of vier generaties. Pas in de vierde generatie zullen de nakomelingen van Abram ‘hierheen terugkeren’.

Het laatste tafereel van de offerceremonie is dramatisch: ‘een brandende fakkel die tussen de dierhelften doorging’. Dit buitengewone wonder duidt op Gods toewijding om zijn verbondsbelofte na te komen om land te geven aan Abrams nakomelingen. De grenzen van dit beloofde land, ‘van de rivier van Egypte tot aan de grote rivier, de rivier de Eufraat’ herinneren ons aan de grenzen van de tuin van Eden (Vergelijk Genesis2:13-14). Deze profetie heeft daarom meer op het oog dan alleen de uittocht uit Egypte en een vaderland voor Israël. Aan de verre horizon van deze profetie, wanneer Abrahams nakomelingen het land Kanaän in bezit nemen, doemt het idee op van de redding van Gods volk in de eindtijd. Dat volk zal terugkeren naar de tuin van Eden.

`Hoe kunnen we leren onze aandacht te blijven richten op Christus en zijn gerechtigheid als onze enige hoop op redding? Wat gebeurt er als we proberen onze goede werken te gaan optellen?`

`Genesis 15:1-21; Romeinen 4:3-4,9,22 Hoe laat Abram zien wat het betekent door geloof te leven?`