---
title:  Abrahams twijfels
date:   09/05/2022
---

`Lees Genesis 16:1-16; Galaten 4:21-31. Wat is de betekenis van Abrams beslissing om met Hagar te slapen, ondanks Gods belofte aan hem? Hoe vertegenwoordigen de twee vrouwen twee verschillende geloofshoudingen?`

Toen Abram twijfelde, verzekerde God hem op ondubbelzinnige wijze dat Hij een zoon zal krijgen (Genesis 15:2). Jaren later heeft Abram nog steeds geen zoon. Zelfs na Gods laatste machtige profetie lijkt Abram zijn geloof te hebben verloren: hij gelooft niet meer dat het voor hem mogelijk zal zijn een zoon te krijgen met Sarai. Sarai voelt zich hopeloos en neemt het initiatief en spoort hem aan zijn toevlucht te nemen tot een gangbare praktijk uit die tijd in het oude Nabije Oosten: een plaatsvervanger gebruiken. Deze dienst wordt toebedeeld aan Hagar, Sarai’s slavin. Het plan werkt. Het is ironisch om te merken dat deze menselijke strategie efficiënter lijkt te zijn dan geloof in Gods beloften.

De passage die Sarai’s relatie tot Abram beschrijft, is een echo van het verhaal van Adam en Eva in de tuin van Eden. De twee teksten hebben een aantal gemeenschappelijke motieven. Sarai is net als Eva de actieve partij en Abram is net als Adam passief. Er wordt ook gebruikgemaakt van dezelfde werkwoorden en uitdrukkingen, zoals ‘luister naar de stem’, ‘neem’ en ‘geef’. De parallellen tussen deze twee verhalen maken Gods afkeuring duidelijk wat betreft deze handelwijze.

De apostel Paulus verwijst naar dit verhaal om zijn punt te maken over werken die tegenover genade staan (Galaten 4:23-26). De uitkomst is in beide verslagen hetzelfde: de onmiddellijke beloning van menselijk werk buiten de wil van God om leidt tot problemen in de toekomst. Merk op dat God afwezig is tijdens dit hele gebeuren. Sarai spreekt over God, maar nooit tot Hem en God spreekt tot geen van hen. Deze afwezigheid van God is opvallend, vooral na de intense aanwezigheid van God in het vorige hoofdstuk.

God verschijnt dan aan Hagar, maar pas nadat ze het huis van Abram heeft verlaten. Deze onverwachte verschijning laat zien dat God wel degelijk aanwezig is ondanks al die menselijke inspanningen om het zonder Hem te doen. De verwijzing naar ‘een engel van de HEER’ is een titel die vaak van toepassing is op de HEER (Genesis 18:1,13,22). Dit keer is het God die het initiatief neemt en aan Hagar aankondigt dat ze een zoon ter wereld zal brengen. Die zal Ismaël heten en zijn naam betekent dat God hoort. Het is ironisch genoeg dat het verhaal, dat in vers 11 eindigt met het idee van horen (sjama’), een echo is van het horen aan het begin van het verhaal, toen Abram ‘instemde met’ (sjama’) de stem van Sarai.

`Waarom maken we zo gemakkelijk dezelfde fout als Abram?`

`Genesis 16:1-16; Galaten 4:21-31 Wat gebeurde er en wat voegt Paulus hier aan toe?`