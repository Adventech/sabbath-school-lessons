---
title:  Jongerenles
date:   10/06/2022
---

### Jozef de meesterdromer

#### Opdracht van de vorige week

`Hoe kijkt God naar jou als jij je fouten durft toe te geven?`

#### Lees samen

Genesis 37:2-11

#### Ijsbrekervraag

`Op wie ben jij jaloers en waarom?`

#### Inspiratie

‘Ruben was van plan om Jozef te redden en om hem terug te brengen naar zijn vader.’ (Genesis 37:22, BGT.)

#### Behandel de tekst

Aartsvader Jakob heeft heel wat meegemaakt in zijn leven. Hij groeide op in een gezin waarbij een van de ouders een voorkeur had voor hem en de andere ouder voor zijn broer Esau. Die twee verschilden veel van elkaar. Uiteindelijk splitst dat gezin zich op als gevolg van bedrog en dreiging. ‘Niet voor niets heet hij Jakob’, roept Esau uit. Jakob heeft zijn broer immers bedrogen, en als gevolg daarvan dreigt Esau hem te vermoorden. Jakob heeft aan den lijve meegemaakt wat de gevolgen kunnen zijn van een situatie waarin ouders een van de kinderen voortrekken ten opzichte van het andere. En als geen ander weet hij wat dat teweeg kan brengen in je relatie met je broer. Gelukkig heelt de tijd veel wonden, waardoor Esau en Jakob na jaren elkaar niet gezien te hebben, in staat zijn hun onderlinge relatie te herstellen. Je zou toch denken dat Jakob hiervan zou hebben geleerd. En toch begaat ook Jakob de fout een van zijn kinderen voor te trekken. Hij trekt zijn zoon Jozef voor met alle gevolgen van dien.

#### Gespreksvragen naar aanleiding van de tekst

`Hoe oud was Jozef en wat was hij gewend om samen met zijn broers te doen? (Genesis 37:2)`

`Welk vervelend trekje vertoonde Jozef? (vers 2) Wat doet het met jou als je over een ander kletst? En wat met degenen over wie je roddelt?`

`Waarom hield Jakob meer van Jozef dan van zijn andere zonen en hoe uitte Jakob dat? (vers 3) Vind je dat een legitiem excuus om iemand voor te trekken?`

`Wat was het gevolg van die voortrekkerij? (vers 4) Hoe reageer jij op voortrekkerij?`

`Waardoor kregen de broers een nog grotere hekel aan Jozef? (verzen 5-9)`

`Welk effect hadden de dromen op de broers van Jozef? (vers 11) Kun jij je daar wat bij voorstellen of niet? Verklaar je nader.`

#### Opdracht

`Krijg jij wat je verdient en verdien jij wat je krijgt?`