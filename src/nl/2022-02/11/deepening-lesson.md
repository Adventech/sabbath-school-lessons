---
title:  Verdieping
date:   10/06/2022
---

## Jozef de meesterdromer

### Genesis 37:2-11

#### IJsbrekervraag

`Welk moment in je leven heb je weleens aan iemand verteld, waarop die ander heel anders reageerde dan je had verwacht?`

#### Ik Verken

Jakob vestigde zich in Kanaän, maar was er evenals zijn vader een vreemdeling. Hij hield meer van Rachel dan van Lea. Ook hield hij meer van Jozef, de oudste zoon van Rachel, dan van de zonen van Lea en de twee bijvrouwen. Dit ging zover dat Jakob Jozef voortrok door hem een prachtige mantel te geven. Als Jozef daarbij ook nog eens aan zijn broers vertelt welke twee dromen hij heeft gehad, en dat deze suggereren dat zij ooit samen met Jakob en Rachel voor hem neer zullen buigen (vgl. 37:10), dan gaat de irritatie en jaloezie van de broers over in moordzuchtige gedachten. Jakob bleef denken aan wat er was gebeurd.

#### Ik Bestudeer

Vers 2: ‘Dit is de geschiedenis van’ is de inleiding van een cyclus verhalen (in dit geval over Jozef). Zie ook Genesis 11:27 en 25:19. Jozef (17 jaar) roddelde over zijn broers, en dat duidde op een slechte karaktertrek van hem. Hierdoor en doordat Jakob Jozef liefhad boven al zijn andere zoons en Jozef aan zijn broers bepaalde dromen vertelde, werkte de haat van zijn broers in de hand. Het lijkt erop dat Jozef er genoegen in schiep die dromen aan zijn broers te vertellen.

Vers 3: ‘Een prachtig bovenkleed in allerlei kleuren’. Er staat hier letterlijk: ‘Een mantel met strepen’. Het gaat hier vermoedelijk om een gewaad dat duidt op vorstelijke waardigheid, want het gaat in 2 Samuel 13:18-19 over eenzelfde soort kledingstuk (de mantel van een prinses). Dat de mantel veelkleurig was, vermeldt de Septuaginta, de Griekse vertaling van het Oude Testament.

`Was het geven van de mantel door Jakob een profetische daad? Waarom wel, of waarom niet? Was het verstandig?`

Vers 5: Door middel van dromen maakte God meermaals zijn wil en plan aan bepaalde mensen bekend (vgl. 20:6; 28:10-18; 31:24). Soms is het wijzer iets niet te vertellen. Jozef gedroeg zich onvolwassen en opschepperig.

`Wat valt je op aan Jozefs houding in 41:15b-16 in vergelijking met hoe hij zich in hoofdstuk 37 gedraagt?`

Vers 11: De broers waren ‘jaloers’ (vgl. Handelingen 7:9). Dat voorspelde niet veel goeds. Het gaat dan om een gevoel dat gemakkelijk tot geweld kan leiden (vgl. Exodus 20:5; Numeri 25:11,13). Jakob reageerde anders dan de broers van Jozef.

`Vgl. Jakobs houding in 37:10-11 met wat over Maria in Lucas 2:19 staat.`

`Handelingen 7:9-14 Wat gebeurde er?`

#### Ik Pas Toe

In 37:9 lijkt Jozef niets van de irritatie van zijn broers te hebben gemerkt. Of hij negeert het gewoon, want hij vertelt hun ook zijn tweede droom. Jozef komt in elk geval over alsof hij ongevoelig is voor de emoties van zijn broers.

`Hoe invoelend zijn wij, als we ergens vol van zijn?`

Dat in gezinnen het ene kind meer geliefd is dan het andere, is niet altijd te voorkomen. Verwijdering tussen gezinsleden dient echter zoveel mogelijk te worden voorkomen. Het kan zijn dat ouders hun gevoelens t.o.v. een favoriet kind niet kunnen veranderen.

`Wat kunnen zij wel veranderen?`

Omdat onze talenten, vaardigheden en kennis van God komen, is het gepaster Hem daarvoor te danken dan erover op te scheppen. Ook wij hebben net als Jozef weleens een droom. Een droom kan een bemoedigend of een waarschuwend karakter hebben.

`Wat vind je van de volgende stelling: ‘De mens die ontwaakt uit een droom die hij zich herinnert en een diepe indruk bij hem achterlaat, dient zich af te vragen wat de heilige Geest hem door die droom te zeggen heeft.’`

#### Ik bid …

Heer, leer mij uw plan voor mijn leven te verstaan en help mij bij het maken van de juiste keuzes. Geef mij daarbij fijngevoeligheid in het contact met anderen om me heen en het vermogen me niet beter voor te doen dan ik ben. Amen.