---
title:  Juda en Tamar
date:   07/06/2022
---

Het verhaal van Tamar staat hier niet op de verkeerde plaats. Dit incident volgt chronologisch op de verkoop van Jozef naar Egypte. Het past ook bij het feit dat Juda net zijn broers heeft verlaten. Dat wijst erop dat hij het niet met hen eens was. In de tekst staat een aantal woorden en motieven die overeenkomen met het voorgaande hoofdstuk. Bovendien bevatten beide passages dezelfde theologische les: een slechte daad wordt omgekeerd en omgezet in een positieve gebeurtenis die verband houdt met verlossing.

`Lees Genesis 38. Vergelijk Juda’s gedrag met dat van de Kanaänitische Tamar. Wie van de twee is rechtvaardiger, en waarom?`

Juda vindt een Kanaänitische vrouw van wie hij drie zonen krijgt, Er, Onan en Sela. Juda geeft zijn eerstgeboren zoon Er aan de Kanaänitische Tamar tot vrouw. Zo zorgt hij voor voortzetting van de geslachtslijn. Wanneer Er en Onan door God worden gedood vanwege hun goddeloosheid, belooft Juda zijn laatste zoon, Sela, aan Tamar. Na enige tijd lijkt Juda zijn belofte te zijn vergeten. Na de dood van zijn vrouw laat hij zich troosten. Dan besluit Tamar de prostituee te spelen om hem te dwingen zijn belofte na te komen. Juda heeft geen geld bij zich om te betalen en hij herkent de prostituee ook niet. Daarom belooft hij haar later een geit uit zijn kudde te laten brengen.

Tamar eist dat hij haar voorlopig, als directe betalingsgarantie, het snoer met zijn zegel en zijn staf geeft als onderpand. Tamar wordt zwanger van deze eenmalige ontmoeting. Als ze er later van wordt beschuldigd zich als een hoer te hebben gedragen, zal ze aan de aanklager, Juda, het snoer met zijn zegel en zijn staf laten zien. Juda begrijpt het en biedt zijn excuses aan.

De conclusie van dit schunnige verhaal is de geboorte van Perez, wat ‘doorbreken’ betekent. Hij werd net als Jakob als tweede geboren en is toch tot de eerste geworden. In de heilsgeschiedenis wordt hij genoemd als de voorvader van David, en uiteindelijk van Jezus Christus. Wat Tamar betreft, zij is de eerste van de vier vrouwen die genealogisch voorafgingen aan Maria, de moeder van Jezus (Matteüs 1:3,5-6,18; Ruth 4:18-22). Tamar wordt gevolgd door Rachab, Ruth en de vrouw van Uria.

Een les die we uit dit verhaal kunnen trekken is deze: net zoals God Tamar redde door zijn genade en door kwaad in goed te veranderen, zo redt Hij zijn volk door het kruis van Jezus. In het geval van Jozef, verandert Hij zijn moeilijkheden en dat leidt tot de redding van Jakob en zijn zonen.

`Wanneer heb jij het meegemaakt dat iets wat in eerste instantie helemaal niet goed was, zich toch ten goede keerde?`

`Genesis 38 Wie van de twee is rechtvaardiger, Juda of Tamar, en waarom?` 