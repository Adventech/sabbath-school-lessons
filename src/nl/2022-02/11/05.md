---
title:  Jozef, een slaaf in Egypte
date:   08/06/2022
---

We pikken nu de lijn van de verhalen van Jozef weer op, die door het Tamar-incident was ‘onderbroken’. Jozef werkt nu als slaaf voor de ‘commandant van de lijfwacht’, die de leiding heeft over de gevangenis voor koninklijke functionarissen (Genesis 40:3-4;41:10-12).

`Lees Genesis 39. Kijk naar het voorbeeld van Jozef als leider van de huishouding van Potifar. Welke factoren leidden tot zo’n groot succes?`

Bijna onmiddellijk wordt Jozef gekarakteriseerd als een succesvol man. Hij was zo goed en zijn meester vertrouwde hem zozeer dat hij ‘de gang van zaken in huis aan hem overliet’ en hem zelfs ‘het beheer gaf over alles wat hij bezat.’ Het succes van Jozef maakt hem echter niet corrupt. Wanneer Potifars vrouw haar oog op hem laat vallen en met hem wil slapen, weigert Jozef ondubbelzinnig. Hij geeft er de voorkeur aan zijn baan en zijn zekerheid te verliezen in plaats van ‘zo’n grote wandaad te begaan en zo te zondigen tegen God’. De vrouw voelt zich vernederd door de weigering van Jozef en meldt ten onrechte aan haar bedienden en aan haar man dat Jozef zich met haar wilde vermaken. Als gevolg hiervan wordt Jozef in de gevangenis geworpen. Jozef maakt hier mee wat we allemaal weleens hebben meegemaakt: het gevoel van door God in de steek te zijn gelaten, ook al ‘stond de Heer Jozef terzijde’, zelfs in deze moeilijke tijd.

Uiteindelijk grijpt de Heer in, en heeft Hij invloed op Jozefs relatie met de gevangenbewaarder. De Heer zegent Jozef, net als in het huis van zijn meester. Hij is duidelijk een begaafd man, ondanks de nog ernstiger omstandigheden waarin hij zich nu bevindt. Hij was immers nog steeds een slaaf! Hij probeert er het beste van te maken. Wat zijn gaven ook mochten zijn, de tekst maakt duidelijk dat het uiteindelijk alleen God was die hem succes bracht. ‘De gevangenbewaarder had geen omkijken naar wat aan Jozef was toevertrouwd, omdat de HEER hem terzijde stond en alles wat Jozef ter hand nam voorspoedig liet verlopen.’ Wat is het belangrijk dat iedereen die gaven heeft en dat iedereen die ‘succesvol’ is, onthoudt waar het allemaal vandaan komt!

`Lees Genesis 39:7-12. Hoe weerstond Jozef de avances van de vrouw? Waarom zei Jozef specifiek dat het een zonde tegen God zou zijn geweest om te doen wat ze vroeg? Welk begrip toont hij over de aard van zonde en wat die is?`

`Hoe zou jij reageren als je in omstandigheden terecht zou komen die op die van Jozef lijken?`

`Genesis 39 – Welke factoren leidden tot het grote succes van Jozef als leider van de huishouding van Potifar?` 