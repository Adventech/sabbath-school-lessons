---
title:  Verdieping
date:   22/04/2022
---

## De zondvloed

### Genesis 6:13-7:10

#### IJsbrekervraag

`Hoe voelt het als je ergens veel tijd en aandacht aan besteedt en jouw inspanningen niet het gewenste resultaat opleveren? Geef een voorbeeld.`

#### Ik Verken

Noach wordt beschreven als een rechtschapen, nauw met God verbonden man, die een voorbeeldig leven leidde (Genesis 6:9). Hij is de enige positieve uitzondering op alle slechte mensen op de aarde. Daarom is de Heer Noach gunstig gezind, maar wil Hij alle andere levende wezens op aarde vernietigen. Hij geeft Noach gedetailleerde aanwijzingen voor de bouw van een ark en sluit een verbond met hem. Als de ark klaar is, gaat Noach met zijn gezin en een groot aantal dieren in de ark. Kort daarop overspoelt een zondvloed de aarde, door een combinatie van overvloedige regenval en het openbreken van de ‘bronnen van de machtige oervloed’ (7:11). Het woord ‘zondvloed’ betekent letterlijk ‘watervloed’.

#### Ik Bestudeer

In 6:3 staat: ‘Toen dacht de HEER: Mijn levensgeest mag niet voor altijd in de mens blijven, hij is immers niets dan vlees; hij mag niet langer dan honderdtwintig jaar leven’.

`Wat wordt hiermee bedoeld?`

Ellen White schrijft in Patriarchen en profeten (p. 71): ‘Gedurende honderd twintig jaar waarschuwde Noach de wereld voor haar dreigende ondergang.’

`Wat hebben deze woorden te maken met 6:3?`

Noach wordt als enige rechtschapen genoemd. Zelfs zijn vrouw en kinderen krijgen deze kwalificatie niet. De gehele wereld om hem heen was slecht geworden en daardoor was ‘de aarde vol onrecht’ (6:13). In het Nieuwe Testament wordt de toenmalige situatie vergeleken met de toestand in de eindtijd, kort voor de terugkomst van Christus.

`Welke overeenkomsten schetst Matteüs 24:37-39?`

Ellen White schrijft dat Noach in de periode die voorafging aan de zondvloed, bespot werd. De wereld om hem heen vond hem een ‘misleide oude man’ (Patriarchen en profeten, blz. 65).

`Hoe vergelijkt 2 Petrus 3:3-7 de periode aan het einde van de tijd met de laatste jaren vóór de zondvloed?`

Zo onverwacht als de zondvloed kwam voor de spotters rond Noach, zo zullen mensen die in de eindtijd niet in God geloven ook de terugkomst van Christus ervaren.

`Welk beeld wordt in 2 Petrus 3:10 en 1 Tessalonicenzen 5:2 gebruikt voor het plotselinge karakter van de terugkomst van Christus?`

Zowel in Genesis 6:22 als in 7:5 lezen we dat Noach alles deed zoals de Heer hem het had opgedragen. Dat deed hij voordat het begon te regenen en de zondvloed kwam.

`Hoe beschrijft Hebreeën 11:7 de mentaliteit van Noach?`

`Genesis 9:8-17 – Wat is de betekenis van de regenboog en hoe verhoudt zich dit tot het andere teken van het verbond, de sabbat?`

#### Ik Pas Toe

Een jaar geleden werden er in IJsland op één dag 50.000 aardschokken geregistreerd. De bevolking werd gewaarschuwd voor een naderende vulkaanuitbarsting.

`Wat zou jij doen als je dichtbij een vulkaan woonde en een verslaggever je zou vertellen dat die binnenkort zou uitbarsten? Zou je gewoon doorgaan met je dagelijkse bezigheden, zou je gaan kijken wat je buren gingen doen, zou je alvast een paar koffers inpakken, of zou je zo spoedig mogelijk vertrekken?`

2 Timoteüs 3:1-5 is ook een waarschuwing voor schijngelovigen.

`Wat is volgens jou schijngelovigheid?`

Het is belangrijk dat we op God vertrouwen, ook al begrijpen we niet alles van Hem en snappen we niet altijd waarom het ene wel en het andere niet gebeurt.

`Vind je het gemakkelijk op God te vertrouwen? Waarom wel, of waarom niet?`

Wij leven nu ook in een genadetijd. Zoals de deur van de ark op zeker moment werd gesloten, zo blijft de deur naar het eeuwige leven ook niet voor altijd openstaan.

`2 Korintiërs 6:2 zegt: ‘Nu is de dag van de redding.’ Wat doen deze woorden met jou?`

`Wanneer is een gemeente ook een soort ark?`

#### Ik bid …

Here God, dank U dat U Jezus naar deze aarde hebt gestuurd en dat we dankzij Hem bij U onze toevlucht kunnen zoeken. Versterk ons vertrouwen en geef ons geduld, als niet alles gaat zoals wij dat graag willen. Amen.