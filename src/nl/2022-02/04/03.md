---
title:  Het gebeuren van de zondvloed
date:   18/04/2022
---

Het werkwoord ‘asah’, ‘maken’, dat verwijst naar Noachs daden, is ook een sleutelwoord in het scheppingsverslag van Genesis (Genesis 1:7,16,25-26,31; 2:2). Noachs daden van gehoorzaamheid aan God zijn als Gods scheppingsdaden. Wat we uit deze overeenkomst kunnen opmaken, is dat de zondvloed niet alleen gaat over God die de mens straft, maar ook over God die ons redt.

`Lees Genesis 7. Waarom herinnert de beschrijving van de zondvloed ons aan het scheppingsverslag? Welke lessen kunnen we trekken uit de parallellen tussen deze twee gebeurtenissen?`

Een aandachtige lezing van de tekst over de zondvloed laat het gebruik van veel voorkomende woorden en uitdrukkingen in het scheppingsverhaal zien: ‘zeven’, ‘mannelijk en vrouwelijk’, ‘naar zijn aard’, ‘dieren’, ‘vogels’, ‘wat rondkruipt’ en ‘levensadem’ (Vergelijk Genesis 7:2-4,10 met 2:1-3; 7:2-3,9,16 met 1:27; 7:14; met 1:11-12,21,24-25; 7:8,14,21,23; met 1:24-25; 7:15,22 met 2:7). Het zondvloedverhaal moet je op ongeveer dezelfde wijze lezen als het scheppingsverhaal. Deze echo’s uit de scheppingsverslagen helpen om te laten zien dat de God die schept dezelfde is als de God die vernietigt (Deuteronomium 32:39). Deze echo’s brengen echter ook een boodschap van hoop over: de zondvloed is bedoeld als een nieuwe schepping vanuit de wateren, die tot een nieuw bestaan leidt.

De wijze waarop de wateren zich over de aarde bewegen, laat zien dat deze scheppingsgebeurtenis in feite de omgekeerde scheppingsdaad is uit Genesis 1. Daar wordt beschreven hoe de wateren van boven worden gescheiden van de wateren beneden, terwijl de zondvloed juist inhoudt dat die twee worden herenigd doordat ze buiten hun grenzen gaan (Genesis 1:7; 7:11). Dit proces brengt een tegenstrijdige boodschap over: God moet vernietigen wat er is om daarna een nieuwe schepping mogelijk te maken. De schepping van de nieuwe aarde vereist de vernietiging van de oude. Het gebeuren van de zondvloed is een voorbode van de toekomstige redding van de wereld aan het einde der tijden: ‘Ik zag een nieuwe hemel en een nieuwe aarde. Want de eerste hemel en de eerste aarde zijn voorbij, en de zee is er niet meer.’ (Openbaring 21:1; Jesaja 65:17)

`Wat moet in ons worden vernietigd om opnieuw te worden gemaakt? (Romeinen 6:1-6)`

`Genesis 7 Welke lessen kunnen we trekken uit de parallellen tussen de zondvloed en het scheppingsverslag?`
