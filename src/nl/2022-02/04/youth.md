---
title:  Jongerenles
date:   22/04/2022
---

### De zondvloed

#### Opdracht van de vorige week

`Hoe verklaar je Gods straf voor Kaïn als Hij slechts één gezicht heeft?`

#### Lees samen

Genesis 6:13-7:10

#### Ijsbrekervraag

`Van welke goede daad heb je, achteraf gezien, spijt?`

#### Inspiratie

‘Deze belofte doe Ik jullie: nooit weer zal alles wat leeft door het water van een vloed worden uitgeroeid, nooit weer zal er een zondvloed komen om de aarde te vernietigen.’1

#### Behandel de tekst

Nadat de schepping is voltooid zegt God dat alles ‘zeer goed’ was. Aan Hem zal het niet liggen. Wat God heeft gemaakt is volmaakt. De mensen Adam en Eva mogen het geschapene bewerken en onderhouden. Helaas ontstond de behoefte naar meer dan dat. De mens gaf toe aan de verleiding gelijk aan God te willen zijn in het kennen van goed en kwaad. Daardoor veranderde het ‘zeer goede’ in een wereld waarin het kwaad zijn intrede deed. Mensen deden niet meer alleen goed, maar ook kwaad. En dat kwaad nam steeds grotere vormen aan wat uitmondde in een schrikbeeld ten tijde van Noach. ‘De Heer zag dat alle mensen op aarde slecht waren. Ze bedachten alleen maar slechte dingen. Dat deed de Heer pijn.’ (Genesis 6:5-6) De gevolgen bleven niet uit. Om het kwaad een halt toe te roepen besloot God de aarde schoon te ‘vegen’ door middel van de zondvloed. Gelukkig heeft God het daar niet bij gelaten. God wil weliswaar van het kwade af, maar Hij wil de mensheid redden. En zo biedt God toekomstige generaties de mogelijkheid Hem alsnog te dienen.

#### Gespreksvragen naar aanleiding van de tekst

`Wat vertelde God dat Hij zou gaan doen en waarom deed Hij dat? (Genesis 6:13)`

`Welke opdracht geeft God aan Noach? (verzen 14-16)`

`Wat is de reden van deze opdracht van God en wat is het gevolg voor Noach en zijn familie? (verzen 17-18)`

`Behalve zijn familie, wie moet Noach nog meer meenemen? (verzen 19-22; 7:2-3,7-9)`

`Waarom mag Noach met zijn gezin aan boord van de boot? (7:1)`

`Welk beeld schept dit zondvloedverhaal van God? Hoe treedt God op, en wat vind je daarvan?`

`Hoe ga jij ermee om wanneer je wordt gekwetst en anderen jou veel verdriet doen?`

#### Opdracht

`Wat vertellen de maten van de ark van Noach ons over God?`