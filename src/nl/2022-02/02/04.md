---
title:  Verbergen voor God
date:   05/04/2022
---

`Lees Genesis 3:7-13. Waarom voelden de mens en zijn vrouw de behoefte zich voor God te verstoppen? Waarom stelde God de vraag ‘Waar ben je?’ Hoe probeerden zij hun gedrag te rechtvaardigen?`

Nadat ze hadden gezondigd, voelden Adam en Eva zich naakt omdat ze de kleding van heerlijkheid hadden verloren, die Gods aanwezigheid weerspiegelde (Vergelijk Psalm 8:5-6 met 104:1-2). Het beeld van God was aangetast door de zonde. Het werkwoord ‘maken’ in de zin dat ze ‘zichzelf lendenschorten maakten’ werd tot dusver alleen toegepast op God de Schepper (Genesis 1:7,16,25, enz.). Het is alsof ze de plaats van de Schepper innamen terwijl ze probeerden hun zonde te bedekken. Dat is een daad die Paulus aan de kaak stelt als gerechtigheid door werken.’ (Galaten 2:16)

Wanneer God naar hen toekomt, stelt Hij hun de retorische vraag: ‘Waar ben je?’ Dat is dezelfde soort vraag die God aan Kaïn zal stellen (Genesis 4:9). God kende natuurlijk de antwoorden op de vragen. Hij stelde zijn vragen ten behoeve van de schuldigen, om hen te helpen te beseffen wat ze hebben gedaan en om hen tegelijkertijd tot berouw en redding te leiden. Vanaf het moment dat mensen zondigden, werkte de Heer voor hun redding en verlossing. In feite geeft dit hele scenario het idee weer van het onderzoekend oordeel. Dat begint met de rechter die de schuldige ondervraagt om hem voor te bereiden op het oordeel. Hij doet het ook om hem aan te zetten tot berouw, wat uiteindelijk tot redding zal leiden (Genesis 3:9,14-19). Dit is een motief dat je overal in de Bijbel tegenkomt.

In het begin proberen de mens en de vrouw allebei de beschuldiging te ontwijken en anderen de schuld te geven. Het is heel gewoon dat zondaars dat doen. Op Gods vraag antwoordt de mens dat het de vrouw was die God hem had gegeven en dat zij hem ertoe heeft gebracht het te doen. Het was haar fout, en daarmee indirect ook die van God, en niet de zijne. De vrouw antwoordt dat het de slang was die haar bedroog. Het Hebreeuwse werkwoord ‘nasja’, ‘bedriegen’, betekent mensen valse hoop geven en hen laten geloven dat ze het juiste doen (Vergelijk Genesis 3:13 met 2 Koningen 19:10; Jesaja 37:10; Jeremia 49:16). De mens geeft de vrouw de schuld door te zeggen dat ze hem de vrucht heeft gegeven (met een kern van waarheid), en de vrouw geeft de slang de schuld door te zeggen dat hij haar bedroog (ook met een kern van waarheid). Uiteindelijk waren ze allebei schuldig.

`Probeer jij iemand anders de schuld te geven van wat hij/zij heeft gedaan? Waarom is het voor ons zo gemakkelijk om in dezelfde val te trappen?`

`Genesis 3:7-13 Wat deden de mens en zijn vrouw, wat vroeg God hun en wat zeiden ze?`