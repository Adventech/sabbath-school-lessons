---
title:  De slang
date:   03/04/2022
---

`Lees Genesis 3:1-2; 2 Korintiërs 11:3; Openbaring 12:7-9. Wie is de slang, en hoe misleidt hij de vrouw?`

De tekst begint met ‘de slang’. De zinsbouw suggereert dat daar de nadruk op ligt: het woord ‘slang’ is het eerste woord van de zin. Het is ook ‘de slang’. Er staat een bepaald lidwoord voor en dat duidt erop dat dit een bekende figuur is, alsof de lezer al zou moeten weten wie hij is. Dat dit wezen er echt is, wordt dus bevestigd vanaf het eerste woord van dit hoofdstuk. Natuurlijk identificeert de Schrift de slang als de vijand van God en noemt ze hem uitdrukkelijk ‘duivel en Satan’ (Jesaja 27:1; Openbaring 12:9). In het oude Nabije Oosten is de slang ook de personificatie van de macht van het kwaad.

‘Om er voor te zorgen dat zijn bezigheden niet werden opgemerkt, koos de tegenstander ervoor de slang als zijn werktuig te gebruiken. Die vermomming was buitengewoon geschikt voor zijn doel om te misleiden. De slang was toen een van de verstandigste en mooiste schepselen op aarde. Ze had vleugels en wanneer zij door de lucht vloog, zag zij er oogverblindend helder uit, met de kleur en schittering van gepolijst goud.’ (Ellen White, Patriarchen en profeten, p. 27.)

Wanneer we het hebben over de duivel, in welke vorm hij ook verschijnt, dan is dat in de Bijbel meer dan alleen maar beeldspraak. In de Schrift wordt de tegenstander afgebeeld als een echt wezen en niet als een retorisch symbool of een abstract beginsel om het kwaad of de duistere kant van de mens mee uit te beelden.

De slang stelt zichzelf niet voor als een vijand van God. De slang verwijst juist naar Gods woorden, die hij herhaalt en lijkt te onderschrijven. Dat wil zeggen dat we vanaf het begin kunnen zien dat de tegenstander graag God citeert. Later zien we dat hij zelfs het Woord van God citeert (Matteüs 4:6).

Merk ook op dat de slang niet onmiddellijk begint te argumenteren met de vrouw. Hij stelt een vraag die lijkt te betekenen dat hij gelooft in wat de Heer tegen hen heeft gezegd. Hij vroeg tenslotte: ‘Is het waar dat God gezegd heeft?’ (Genesis 3:1) We zien dus vanaf het begin hoe sluw en bedrieglijk dit wezen was. We zullen zien dat hij nog succes had ook.

`Als de tegenstander in staat was de zondeloze vrouw in Eden te misleiden, hoeveel kwetsbaarder zijn wij dan? Wat is onze beste verdediging tegen zijn bedrog?`

`Genesis 3:1-2; 2 Korintiërs 11:3; Openbaring 12:7-9 – Wie is de slang en hoe misleidt hij de vrouw?`