---
title:  Jongerenles
date:   08/04/2022
---

### De zondeval

#### Opdracht van de vorige week

`Wat betekent Gods schepping van de wereld voor jou?`

#### Lees samen

Genesis 3:1-15

#### Ijsbrekervraag

`Welke verleiding kun jij goed weerstaan en welke niet?`

#### Inspiratie

‘God, de Heer, had de mens dus naar de tuin van Eden gebracht. De mens moest voor de tuin zorgen en erop passen.’ (Genesis 2:15, BGT.)

#### Behandel de tekst

Op de zesde dag kijkt God naar zijn schepping en ziet dat het zeer goed is. Hij heeft Adam en Eva in de tuin van Eden geplaatst. Vervolgens geeft Hij aan van welke bomen zij mogen eten en van welke boom vooral niet. Man en vrouw vormen samen een eenheid. Er is geen wolkje aan de lucht, geen kwaad te bekennen. Adam en Eva hebben geen weet van het verschil tussen goed en kwaad. Ze zijn wel naakt, maar schamen zich niet voor elkaar. Totdat de slang op het toneel verschijnt. Hij brengt Adam en Eva op andere gedachten door ze te wijzen op iets heel aanlokkelijks. Ze laten zich verleiden en direct gaan bij beiden de ogen open. En vanaf dat moment begrijpen ze dat ze naakt zijn.

#### Gespreksvragen naar aanleiding van de tekst

`Wie heeft de slang gemaakt en welke eigenschap bezit hij?`

`De slang stelt de vrouw een vraag. Wat zegt deze vraag over de eigenschap die hij bezit?`

`Wat wil de slang volgens jou met zijn vraag bereiken?`

`Hoe luidt het antwoord van de vrouw? (vers 2-3) Welke aanvulling geeft de vrouw, vergeleken met de woorden van God? (zie Gen.2:16-17) Vanwaar deze toevoeging, denk jij?`

`Wat klopt er wel van de reactie van de slang op het antwoord van de vrouw, en wat niet? Wat zegt jou dit over verleiding? Geef een voorbeeld.`

`Wat leert vers 6 ons over hoe verleiding werkt?`

`Waarom verstoppen Adam en Eva zich in de tuin? (verzen 8 en 10)`

`Welke vraag stelt God en wat betekent deze vraag? (vers 9)`

`Welke andere vraag stelt God daarna en hoe reageren Adam en Eva? (verzen 11-13) Wie geven zij eigenlijk de schuld?`

`Waarom krijgt de slang niet de gelegenheid om te reageren? (vers 14)`

`Wat betekent de uitkomst van de strijd in vers 15 voor ons?`

#### Opdracht

`Waarom zijn onze verkeerde keuzes niet het einde van de wereld?`