---
title: Beschuldigingen
date: 08/12/2025
---

# Beschuldigingen

`Lees het verhaal van de terugkerende stammen in Jozua 22:9-20. Welke beschuldigingen uiten de West-Jordaanse stammen tegen de Oost-Jordaanse? Tot op welke hoogte waren deze beschuldigingen terecht?`

In tegenstelling tot vers 1, waar de stammen aan de oostkant worden genoemd met hun gebruikelijke vorm (Rubenieten, Gadieten, enz.), wordt hier een andere uitdrukking gebruikt: 'Ruben', 'Gad' en 'de halve stam van Manasse', wat in contrast staat met 'de andere Israëlieten (Jozua 22:11)' en dus een andere entiteit vertegenwoordigt. In het verhaal verwijst de uitdrukking 'de andere Israëlieten' alleen naar de negen en een halve stam van het West-Jordaanse, wat de breuk onderstreept die tussen de twee groepen ontstond. De onderliggende vraag van het verhaal dat volgt is inderdaad of de stammen aan de oostkant van de rivier gezien kunnen worden als Israëlieten.

Je zou een vlotte afsluiting van het verhaal verwachten, maar er ontstaat spanning als blijkt dat de stammen uit het oosten een altaar bij de Jordaan hebben opgericht. De tekst geeft hier geen reden voor, noch beschrijft het de functie van het altaar of een specifieke activiteit die ermee samenhangt. De dubbelzinnigheid over de betekenis van dit altaar wordt nog groter als we terugkijken naar de eerste oversteek van de Jordaan, in hoofdstuk 3 en 4, waar heel Israël de Jordaan instapte om de rivier over te steken naar het vasteland van Kanaän. Hier komt een deel van Israël naar het gebied van de Jordaan, maar nu om de rivier in tegenovergestelde richting over te steken.

In beide gevallen wordt een structuur van stenen opgericht. Het eerste diende als een gedenkteken, terwijl het tweede wordt gezien als een indrukwekkend altaar. De vraag die onvermijdelijk bij je opkomt is: 'Wat betekenen deze stenen? (Vergelijk met Jozua 4:6, 22) Is dit altaar gebouwd voor offers, of is het slechts een gedenkteken? Beginnen deze andere stammen al afvallig te worden? Gebrek aan overleg met Jozua, Eleazar of de stamhoofden schept ruimte voor een misverstand dat mogelijk tot een vreselijk conflict kan leiden.

`Waar doelen Jezus en Paulus op als ze ons vermanen niet over anderen te oordelen? Lees Lucas 6:37, Johannes 7:24, 1 Korintiërs 4:5. Waarom is het zo gemakkelijk om verkeerde conclusies te trekken over de motieven van anderen?`