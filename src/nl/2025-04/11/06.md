---
title: Conflictbeheersing
date: 11/12/2025
---

`Lees Jozua 22:30-34. Welke inzichten in conflictbeheersing geeft deze gebeurtenis ons? Hoe kunnen we op die manier de eenheid binnen de kerk garanderen? Vergelijk met Psalm 133; Johannes 17:20-23; 1 Petrus 3:8-9.`

Het verhaal van Jozua 22 kent diverse principes van communicatie die van toepassing kunnen zijn op alledaagse menselijke omgang in het gezin, de kerk en de maatschappij.

1. Wanneer dingen verkeerd gaan, of verkeerd lijken te gaan, is het het beste om te communiceren in plaats van onze waarnemingen te onderdrukken tot ze ontploffen. Het is goed voor Gods volk om niet onverschillig te blijven wanneer problemen de kop op lijken te steken. Natuurlijk, als de Overjordaanse stammen hun intentie om een altaar te bouwen hadden gecommuniceerd, had de hele kwestie vermeden kunnen worden.
2. Zelfs wanneer iemand overtuigd is van het eigen gelijk, is het niet verstandig overhaaste conclusies te trekken. De Westjordaanse stammen geloofden te snel de geruchten die hun ter ore kwamen en trokken daarop de verkeerde conclusie dat de Oostjordaanse stammen afvallig geworden waren.
3. Bespreek de echte of aangenomen problemen voordat je handelt op basis van je conclusies.
4. Wees bereid offers te brengen om de eenheid te bewaren. De Westjordaanse stammen waren bereid een deel van hun toegewezen gebied op te geven om de andere stammen tegemoet te komen als zou blijken dat hun verblijf aan de andere kant van de Jordaan de reden was van hun veronderstelde afvalligheid.
5. Wanneer je beschuldigd wordt, vals of terecht, geef dan een vriendelijk antwoord dat de boosheid afwendt. Een beschuldiging beantwoorden met een tegenbeschuldiging zal nooit tot vrede leiden. Probeer te begrijpen voordat je probeert begrepen te worden.
6. Verheug je en dank God als de vrede is hersteld. Het is prachtig om te zien dat de belangrijkste Israëlitische gemeente oprechte vreugde ervoer toen ze hoorde over de ware motivatie van de tweeënhalve stammen. Ze waren niet zo trots op hun oordeel dat ze niet konden toegeven dat ze het bij het verkeerde eind hadden.

Als de stammen uit het oosten van de Jordaan afvallig waren geworden, zou het volk Israël de vereisten van het verbond hebben toegepast. Eenheid mag nooit een argument zijn om de waarheid af te zwakken of bijbelse principes op te geven. Kerkelijke tucht moet echter altijd het laatste (en niet het eerste) redmiddel zijn, nadat pogingen tot verzoening en pastorale hulp op basis van Gods Woord hebben gefaald. Hoe anders zouden onze gemeenten eruitzien als deze eenvoudige principes consequent werden toegepast!