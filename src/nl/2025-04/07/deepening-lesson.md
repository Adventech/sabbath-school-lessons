---
title: Verdieping
date: 14/11/2025
---

# Uitieme trouw: Aanbidding in oorlogsgebied

Jozua 5:1-10

## IJsbrekervraag

`Welke verbondenheid ervaar jij met geloofsgenoten (christenen) uit vroegere tijden?`

## Ik verken

De veertig jaar in de woestijn markeert de afscheiding tussen twee perioden in de geschiedenis van Israël. Het volk dat het beloofde land intrekt heeft geen herinneringen aan Egypte of de doortocht door de Schelfzee. Ze hebben slechts de verhalen gehoord van hun ouders en grootouders.

Ten tijde van de intocht was de besnijdenis een gebruik van vroegere tijden geworden. Ook vandaag, is voor de meeste christenen de besnijdenis een oud, achterhaald gebruik: niet meer nodig, niet meer van deze tijd.

Toch verbindt het herintroduceren van de besnijdenis het jonge volk met het geloof, de trouw en de hoop van hun voorouders. Het verbond, uit vervlogen tijden, dat God met Abraham sloot wordt nu onomkeerbaar gemarkeerd in hun lichamen.

Voordat het volk een nieuwe periode ingaat, wordt eerst het verbond dat honderden jaren daarvoor tussen God en zijn volk gesloten werd herbevestigd.

## Ik bestudeer

In het Oude Testament is de besnijdenis hét teken van het verbond tussen God en zijn volk (Genesis 17:9-14). Maar, wanneer het evangelie verspreid wordt onder de heidenvolken rijst de vraag of de besnijdenis ook voor niet-Joodse christenen geldt (Handelingen 15:1-34).

Vandaag de dag speelt voor de meeste christenen de besnijdenis van het lichaam geen rol meer. In plaats daarvan spreken wij nu over de besnijdenis van het hart. Deze overtuiging is gebaseerd op het besluit van de apostelen in Handelingen 15 en de uitspraken van Paulus in onder andere de brief aan de Romeinen en de Korintiërs (Romeinen 2:28-29 en 1 Korintiërs 7:18-19).

Echter, het idee dat de besnijdenis van het hart de vervanger of de verbeterde versie van de besnijdenis van het lichaam is, doet geen recht aan de betekenis van de besnijdenis in het algemeen. Mozes spreekt al over de besnijdenis van het hart (Deuteronomium 10:16 en 30:6). En eigenlijk is er zelfs bij Abraham al sprake van een besnijdenis van het hart. Want vanaf het begin is er een nauwe relatie tussen beide vormen van besnijdenis. Alleen wanneer blijkt dat de besnijdenis van het lichaam door de Israëlieten als de enige vereiste vorm van besnijdenis wordt gezien, corrigeert de Bijbel dit door de te spreken over de besnijdenis van het hart (Jeremia 4:4 en 9:26).

# Ik pas toe

`Welke overeenkomsten en welke verschillen zijn er tussen de besnijdenis van het lichaam en de besnijdenis van het hart?`

Deuteronomium 30:6 spreekt over God die het hart besnijdt. Je zou hieruit kunnen opmaken dat de eerste stap, de besnijdenis van het lichaam door mensenhanden is. De tweede stap, die daar op volgt, is de besnijdenis van het hart door God.

`Een heel persoonlijke en directe vraag: Heeft God jouw hart besneden?`

Terug naar het verhaal uit Jozua 5. Voordat de Israëlieten het beloofde land in trekken, wordt het verbond opnieuw bevestigd. Jozua voert de eerst stap uit: de besnijdenis van het lichaam. God zal daarna het hart van de Israëlieten besnijden. Mits zij daarvoor openstaan. Net als de Israëlieten toen, staan ook wij op het punt het beloofde land in te trekken. Wanneer Jezus terugkeert, verlaten we de woestijn, breekt een nieuwe tijd aan, en wordt een oude belofte door God ingelost.

`Wat moet je doen, zodat God jouw hart kan besnijden?`

## Ik bid ...

Heer, hier ben ik. Ik ben er klaar voor het verbond dat U met uw kinderen hebt gesloten, in mijn lichaam te dragen, als een blijvend en onomkeerbaar teken, gemarkeerd aan mijn hart, zodat ik klaar ben om U te ontmoeten. Amen.