---
title: Eerst het verbond
date: 09/11/2025
---

`Lees Jozua 5:1-7. Waarom gaf de Heer Jozua de opdracht de tweede generatie Israëlieten te besnijden op precies dit moment in de strijd?`

Na de verkenning van het land, het bemoedigende verslag van de spionnen en de wonderbaarlijke oversteek door de Jordaan, zou je een onmiddellijke confrontatie met de vijand verwachten. Er is echter iets dat belangrijker is dan de militaire strijd: Israëls verbond met God. Voordat de nieuwe generatie het land kon innemen, moest men zich volledig bewust zijn van hun bijzondere relatie met de eigenaar van het land. De vernieuwing van toewijding aan het verbond komt als antwoord op Gods genadige en miraculeuze handeling die Israël veilig aan de overkant van de Jordaan bracht.

Ons verbond met God zou altijd een antwoord van dankbaarheid moeten zijn voor wat Hij al voor ons heeft bereikt, nooit een poging om enig voordeel te verkrijgen door legalistische naleving van zijn eisen. (Ditzelfde concept was ongetwijfeld cruciaal in Paulus' strijd met degenen die erop stonden dat mannelijke bekeerlingen uit niet-Joden besneden moesten worden, zoals het duidelijkst te zien is in zijn brief aan de Galaten).

Israël stond op de rand van de grootste militaire operatie in zijn geschiedenis en men zou verwachten dat het hele kamp in rep en roer was met oorlogsvoorbereidingen. Dat was ook zo, maar niet op de gebruikelijke wijze. In plaats van de paarden te harnassen en de zwaarden te scherpen, begaf het volk zich in een ritueel dat het grootste deel van het leger voor tenminste drie dagen buiten spel zette. Ze deden dit om hun relatie met hun God, die hen uit Egypte had bevrijd, te vieren. Waarom? Omdat ze erkenden dat de strijd aan de Heer toebehoort. Hij is degene die hun de overwinning en het succes schenkt. Jezus formuleerde hetzelfde principe in iets andere woorden: 'Zoek liever eerst het koninkrijk van God en zijn gerechtigheid, dan zullen al die andere dingen je erbij gegeven worden. (Matteüs 6:33) Meestal lijkt het dagelijks leven ons onder druk te zetten met de urgentie van zoveel belangrijke dingen dat we vergeten prioriteit te geven aan het belangrijkste in ons leven: de dagelijkse vernieuwing van onze toewijding aan Christus.

`Denk aan de momenten waarop je je tijd met God hebt overgeslagen vanwege 'belangrijkere' zaken. Waarom is het zo gemakkelijk om dat te doen en hoe kunnen we ertegen vechten?`