---
title: Nieuwe belofte
date: 07/10/2025
---

Lees Jozua 2:12-21 en Exodus 12:13, 22-23. `Op welke manier helpen de teksten uit Exodus je de afspraak tussen de spionnen en Rachab te begrijpen?`

Rachabs positie is duidelijk: leven voor leven en vriendelijkheid voor vriendelijkheid. Het woord chesed, (Jozua 2:12) 'liefdevolle vriendelijkheid,' heeft een rijke betekenis die moeilijk in een woord te vangen is in andere talen. Het verwijst voornamelijk naar loyaliteit aan een verbond, maar draagt ook de notie van trouw, genade, welwillendheid en vriendelijkheid. De woorden van Rachab verwijzen ook naar Deuteronomium 7:12, waar God zelf zwoer dat Hij zijn chesed aan Israël trouw zou blijven: 'Wanneer u zich gehoorzaam houdt aan deze voorschriften zal de HEER, uw God, zich van zijn kant houden aan wat Hij in zijn goedheid uw voorouders onder ede heeft beloofd.' Het is interessant dat in ditzelfde hoofdstuk de ban (cherem) op de Kanaänieten beschreven wordt. En toch doet Rachab, door haar groeiende geloof, een beroep op de beloften die aan de Israëlieten gegeven zijn. Het gevolg is dat zij wordt gered.

Het eerste beeld dat onvermijdelijk bij je opkomt in verband met het gesprek van de verspieders met Rachab is het Pascha bij de Exodus. Daar moesten de Israëlieten, om beschermd te worden, binnen blijven en de deurposten en bovendorpels van hun huizen markeren met het bloed van het offerlam. 'Maar jullie zal Ik voorbijgaan: aan het bloed zal Ik jullie huizen herkennen, en door dat merkteken zal de dodelijke plaag waarmee Ik Egypte straf, jullie niet treffen.' (Exodus 12:13; zie ook 12:22-23)
'Door te gehoorzamen zou het volk blijk geven van hun geloof. Zo moeten allen die door de verdiensten van het bloed van Christus gered hopen te worden, beseffen dat ze zelf iets moeten doen om zich te verzekeren van hun zaligheid. Hoewel alleen Christus ons kan verlossen van de straf der overtreding, moeten wij ons afwenden van de zonde en gehoorzamen. De mens moet gered worden door geloof, niet door te werken; toch moet zijn geloof blijken uit zijn werken. (Ellen White, Patriarchen en profeten, blz. 242) In dit geval was het bloed een teken dat de mensen beschermde tegen de vernietigende engel van God. Zoals God de levens van de Israëlieten spaarde tijdens de laatste plaag in Egypte, moesten de Israëlieten Rachab en haar familie beschermen tegen de vernietiging van Jericho.

`Welke krachtige evangelieboodschap vinden we in deze twee verhalen? Welke lessen kunnen we eruit trekken?`