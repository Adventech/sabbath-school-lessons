---
title: Verdieping
date: 10/10/2025
---

# Verrast door genade

## Jozua 2:1-21

## IJsbrekervraag

`Welke fout herhaal jij telkens weer? Hoe reageer je daarop en welke rol speelt 'genade' daarin?`

## Ik verken

Jozua is het eerste boek van een nieuw hoofddeel van de Hebreeuwse Bijbel, de profetische boeken ('historische boeken' in de christelijke Bijbel). De Geschriften zijn het volgende hoofddeel van de Hebreeuwse Bijbel en begint met de Psalmen. In Lucas 24:44 gebruikt ook Jezus deze indeling. Beide beginnen met de trouw aan Gods wet (Jozua 1:7-8). Na de inleidende woorden over het overdragen van het leiderschap van Mozes op Jozua wordt dat als eerste genoemd. Daarop moet leiderschap berusten. Psalm 1 begint met de oproep niet mee te gaan met hen die kwaad doen, maar vreugde te vinden in de wet van de Heer (Psalm 1:1-2). Alles draait om trouw aan de Heer.

## Ik bestudeer

Trouw aan God staat voorop in een zondige wereld.

Lees Leviticus 18:25-28 en Deuteronomium 9:5
`Wat doet God met de bewoners van Kanaän? Kun je zomaar een volk van huis en haard verdrijven? Hadden de Kanaänieten een andere keuze?`
De Kanaänieten hadden zeker een andere keuze! De vraag is hoe we dat weten. We hoeven alleen te kijken naar Rachab, een Kanaänitische vrouw.
Voordat we verdergaan met haar rol staan we eerst stil bij de historische context. Lees het gedeelte van zondag en maandag uit de reguliere les. In Jozua 2 worden er net als in Numeri 13 spionnen op uitgestuurd. Daarnaast moeten we weten wat Israël nog maar kort daarvoor zelf heeft gedaan.

Lees (Numeri 25:1-3,18; 31:16)

`Waaraan heeft Israël zich schuldig gemaakt?`

Lees (Jozua 2:1-6)

`Waar vinden de spionnen onderdak? Wat is haar 'beroep'? Waarom gaan ze juist naar haar toe? Zou jij dat ook doen?`

`Rachab ontkent niet dat ze bezoek heeft gehad, maar daarna liegt ze dat het gedrukt staat! Wat vind je daarvan?`

Lees Jozua 2:8-11
`Waarom is Rachab bereid die spionnen te helpen?`

`Waarom heeft ze het constant over 'wij'? Distantieerde Rachab zich van de inwoners van Jericho?`

`Is angst wel zo'n zuiver motief?`

Lees Jozua 2:11-21
`Hoe onderhandelen Rachab en die spionnen met elkaar en welke afspraken maken ze? Welke voorbehouden maken de spionnen?`

# Ik pas toe

`Waarom is een leugentje om bestwil wel of niet toegestaan?`
Het klassieke voorbeeld: wat zeg je tegen een soldaat die bij jou op de stoep staat en je vraagt of je ook Joodse mensen in huis hebt. Ja zeggen staat immers gelijk aan hun arrestatie en uiteindelijke deportatie met in veel gevallen de dood als eindstation. De overeenkomst met wat Rachab doet is erg groot!

`Hoe gaan wij om met een vrouw als Rachab? Waarom is er wel of geen reden om ooit neerbuigend neer te kijken op iemand vanwege diens beroep?`
We zeggen wel 'kleren maken de man'. Een wat modernere versie daarvan zou kunnen zijn 'je beroep bepaalt je status in de maatschappij'.

`Zijn er beroepen die zo afkeurenswaardig zijn, dat je iedereen die dat uitoefent met scheve ogen kunt aankijken?`
Bedenk hierbij dat de wijze waarop je een beroep uitoefent heel bepalend is. Er zijn genoeg oorlogsmisdadigers die het eervolle beroep van landbestuurder hebben uitgeoefend! Goede daden zijn niet voorbehouden aan mensen met een 'fatsoenlijk' beroep.

`Wat vind je van het motief van Rachab om de spionnen niet te verraden? Zie Jozua 2:8-11. Angst is toch een slechte raadgever?`

## Ik bid ...

Almachtige Vader, wij danken U voor al die voorbeelden van mensen die zich uiteindelijk aan uw kant hebben opgesteld en hun leven hebben gewaagd. Dank U voor de les die we hebben geleerd om niet neer te kijken op mensen, hoe die ook in het leven staan en wat ze ook doen. Dat leert ons een belangrijke les over uw genade.