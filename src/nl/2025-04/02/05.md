---
title: Conflicterende waarden
date: 08/10/2025
---

`Lees Jozua 9:1-20. Wat zijn de overeenkomsten en verschillen tussen het verhaal van Rachab en dat van de Gibeonieten? Waarom heeft het betekenis?`

Dit hoofdstuk van Jozua begint met de mededeling dat vijf Kanaänitische koningen, die over kleine stadstaatjes regeerden, besloten een front tegen de Israëlieten te vormen. In tegenstelling daarmee besloten de inwoners van Gibeon juist een verbond met Israël aan te gaan. Om de Israëlieten tot dat verbond te verleiden, geven de Gibeonieten zich uit voor ambassadeurs uit een ander land. Volgens Deuteronomium 20:10-18 maakte God een verschil tussen de Kanaänieten en mensen die buiten het beloofde land woonden. Het woord dat vertaald wordt als 'listig' of 'sluw' kan gebruikt worden met een positieve betekenis, duidend op voorzichtigheid en wijsheid, (Spreuken 1:4; 8:5, 12) of negatief, duidend op criminele bedoelingen. (Exodus 21:14; 1 Samuel 23:22; Psalm 83:3) In het geval van de Gibeonieten ligt achter hun verraderlijke actie een minder vernietigende intentie van zelfbehoud.

De toespraak van de Gibeonieten lijkt opvallend veel op die van Rachab. Beiden erkennen de macht van Israëls God en beiden erkennen dat Israëls succes niet slechts een menselijke prestatie is. In tegenstelling tot andere Kanaänieten komen ze niet in opstand tegen Gods plan om het land aan de Israëlieten te schenken, en ze geven toe dat de Heer zelf deze volken voor Israël uitdrijft. Het nieuws van de bevrijding uit Egypte en de overwinningen op Sichon en Og zetten zowel Rachab als de Gibeonieten ertoe aan een verbond met de Israëlieten te zoeken. Maar in plaats van zich volledig over te geven aan de God van Israël, zoals Rachab doet, nemen de Gibeonieten hun toevlucht tot een list.

De wet van Mozes bevatte bepalingen om in dit soort gevallen de wil van God te kennen. (Numeri 27:16-21) Jozua had naar de wil van de Heer moeten vragen en het bedrog van de Gibeonieten moeten vermijden. De fundamentele plicht van een theocratisch leider, en van iedere christelijke leider, is op zoek gaan naar de wil van God. (1 Kronieken 28:9; 2 Kronieken 15:2; 18:4; 20:4) Door het te negeren werden de Israëlieten gedwongen om ofwel de fundamentele voorwaarden voor het veroveren van het land te schenden, ofwel een eed te breken die in de naam van de Heer was afgelegd en die even bindend was.

`Hoe vaak heb je geworsteld tussen ogenschijnlijk twee conflicterende Bijbelse waarden?`