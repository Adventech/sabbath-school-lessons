---
title: Waarde op onverwachte plekken
date: 06/10/2025
---

Lees Jozua 2:2-11; Hebreeën 11:31 en Jakobus 2:25. `Wat zeggen deze teksten over Rachab?`

Centraal in het verhaal van Rachab is de leugen die zij vertelt om de spionnen te beschermen. Bij het beschouwen van haar leugen moeten we ons realiseren dat ze was ingebed in een samenleving die extreem zondig was, wat uiteindelijk leidde tot Gods beslissing om die samenleving te veroordelen. (Genesis 15:16; Deuteronomium 9:5; Leviticus 18:25-28) Hoewel het waar is dat het Nieuwe Testament haar geloof prijst, onthult een zorgvuldige analyse van de verwijzingen in het Nieuwe Testament naar de daad van Rachab dat geen ervan alles over haar onderschrijft of haar leugen bekrachtigt.

Hebreeën 11:31 bevestigt het geloof van Rachab door haar lot in handen van de spionnen te leggen in plaats van vast te houden aan een corrupte maatschappij. Jakobus 2:25 prijst haar voor het verlenen van onderdak aan de twee Israëlitische spionnen en voor de aanwijzingen die zij gaf om op veilige wijze te ontkomen. Te midden van een decadente, corrupte cultuur en Rachabs zondige levenswijze, zag God in zijn genade een vonkje geloof waardoor hij haar zou kunnen redden. God gebruikte het goede in Rachab - het tonen van geloof in Hem en haar keuze om bij zijn volk te willen horen - maar Hij prees haar niet voor alles wat zij deed. God waardeerde Rachab voor haar uitzonderlijke moed, haar stoutmoedige geloof, voor haar bevrijdend handelen en voor het kiezen voor Israëls God.

Toen ze doorhad wat er aan de hand was, zei ze: 'De HEER, jullie God, is immers een God die macht heeft boven in de hemel en hierbeneden op aarde. (Jozua 2:11) Het is belangrijk een Kanaänitische vrouw te horen verklaren dat de Heer de enige God is, vooral op een dak waar, in haar heidense religie, meestal gebeden werden gezegd aan wat zij zagen als hemelse goden. De uitdrukking van Rachab is eerder alleen te vinden in de context van Gods exclusieve recht op aanbidding. (Exodus 20:4; Deuteronomium 4:39; 5:8) Haar woorden getuigen van een weloverwogen, bewuste keuze om te erkennen dat de God van de Israëlieten de enige ware godheid is. Haar bekentenis toont haar begrip van de nauwe relatie tussen Gods soevereiniteit en het oordeel waartoe Jericho gedoemd is. Haar morele keuze laat zien dat, in het licht van Gods oordeel, er slechts twee mogelijkheden zijn: voortgaan in rebellie tegen Hem en vernietigd worden, of kiezen voor overgave in geloof. Door de God van de Israëlieten te kiezen werd Rachab een voorbeeld van de toekomst die voor alle inwoners van Jericho had kunnen gelden als ze zich bekeerd hadden tot de genadige God van Israël.

`Wat zegt dit verhaal ons over onze ultieme trouw die God toekomt?`