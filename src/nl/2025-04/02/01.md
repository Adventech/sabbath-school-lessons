---
title: Verrast door genade
date: 04/10/2025
---

### Lezen 
Jozua 2:1-21, Numeri 14:1-12, Hebreeën 11:31, Exodus 12:13, Jozua 9, Nehemia 7:25

> <p>Kerntekst</p> 
>'Door haar geloof ontving de hoer Rachab de verkenners gastvrij in haar huis en is ze niet met de ongehoorzame inwoners van haar stad omgekomen.' Hebreeën 11:31.

Waarom heb ik dat nu weer gedaan?' Misschien hebben we die woorden allemaal weleens geuit. Niet alleen herhaalt de geschiedenis zich steeds weer, maar ook de mensheid in het algemeen - en wij in het bijzonder. Hoe vaak herhalen we niet dezelfde fouten?

Israël krijgt een tweede kans om het beloofde land binnen te trekken en Jozua neemt zijn taak serieus. De eerste stap is een helder begrip te krijgen van wat hun te wachten staat. Hij stuurt twee spionnen op weg met de opdracht terug te keren met waardevolle informatie over het land: het verdedigingssysteem, militaire paraatheid, watervoorzieningen en de houding van de bevolking ten opzichte van een binnenvallende macht.

Je zou denken dat Gods belofte, waarbij Hij het land aan de Israëlieten toezegt, niet veel moeite van hun kant vereist. Toch neemt de verzekering van goddelijke bijstand de menselijke verantwoordelijkheden niet weg. Israël staat voor de tweede keer aan de rand van Kanaän. Verwachtingen zijn hooggespannen, maar de vorige keer stond het volk hier ook met dezelfde taak en dat eindigde in een totale afgang.
Deze week onderzoeken we twee van de meest fascinerende verhalen uit het boek Jozua en ontdekken daarbij hun relevantie voor ons geloof nu. Gods genade kent oneindige mogelijkheden om ons te verrassen.

_Op sabbat 11 oktober bespreken we met elkaar deze les_