---
title: Tweede kans
date: 05/10/2025
---

`Lees Jozua 2:1, samen met Numeri 13:1-2, 25-28, 33; 14:1-12. Waarom zou Jozua de opdracht voor de inname van het beloofde land beginnen door spionnen uit te zenden?`

De plek waarvandaan de twee spionnen uitgestuurd worden, heet Sittim en herinnert ons aan twee negatieve gebeurtenissen in de geschiedenis van Israël. De eerste is een ander spionnenverhaal dat te vinden is in Numeri 13. Dezelfde elementen komen daar naar voren: de opdracht aan de spionnen; de geheime toegang van de spionnen in vijandig gebied; de terugkeer van de spionnen; het verslag van hun bevindingen en het besluit dat volgt op basis van dat verslag.

Het andere incident bij Sittim geeft een van de meest uitdagende en afgodische overtredingen van het verbond door de Israëlieten weer. Op aansporing van Bileam bedreven zij losbandigheid met de Moabitische vrouwen en aanbaden hun goden. (Numeri 25:1-3 en 31:16) In deze context creëert de naam Sittim een buitengewone spanning over de uitkomst van het hele verhaal. Wordt het weer een mislukking aan de grens van het beloofde land? Of zal het leiden tot de langverwachte vervulling van de oude belofte?

`Lees Johannes 18:16-18, 25-27 en 21:15-19. Welke parallellen zie je tussen de tweede kans die Israël krijgt als volk en Petrus als persoon?`

God is een God van tweede kansen (en meer). De Bijbel noemt de tweede kans (en meer) 'genade'. Genade betekent eenvoudigweg het ontvangen van iets dat we niet verdienen. De Bijbel staat vol met genade. (Vergelijk met Romeinen 5:2; Efeziërs 2:8; Romeinen 11:6) God biedt iedereen genadig de mogelijkheid van een nieuwe start. (Titus 2:11-14) Petrus ervoer zelf die genade en drong er bij de kerk op aan in genade te groeien. (2 Petrus 3:18) En het wordt nog beter: we krijgen veel meer dan een tweede kans, nietwaar? (Waar zouden we zijn als dat niet zo was?)

`Denk aan de ervaring van de Israëlieten, toen zij een tweede kans kregen om Kanaän binnen te gaan. Denk ook aan de genade die verleend werd aan Petrus nadat hij zijn Heer verloochend had. Wat vertellen deze gebeurtenissen ons over het uitdelen van genade aan hen die dat nodig hebben?`