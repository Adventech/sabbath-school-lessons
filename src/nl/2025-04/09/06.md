---
title: Het land hersteld
date: 27/11/2025
---

Lees Jeremia 24:6; 31:16; Ezechiël 11:17; 28:25 en 37:14, 25. `Wat was de belofte van God betreffende de terugkeer van Israël naar het beloofde land en hoe werd die belofte vervuld?`

Tijdens de Babylonische ballingschap ervoeren de Israëlieten niet alleen de trieste realiteit dat ze geen wortels hadden, maar ook de belofte dat hun relatie met God, hoewel die concreet werd gemaakt door de belofte van het land, niet afhankelijk was van- en beperkt was tot het bezit van het land. Toen de Israëlieten hun zonden beleden, berouw toonden en de Heer met heel hun hart zochten, vervulde God zijn belofte opnieuw en bracht Hij hen terug naar hun land als teken van hun herstel. Dat wil zeggen, Hij was nog steeds hun God, zelfs toen ze niet in het land waren.

Maar zoals de belofte dat Israël het land voor altijd zou bezitten voorwaardelijk was, (Deuteronomium 28:63-64; Jozua 23:13, 15; 1 Koningen 9:7; 2 Koningen 17:23; Jeremia 12:10-12) gold dat ook voor de belofte aan Israël om zich na de ballingschap weer in het land te vestigen en er welvarend te worden. Tegelijkertijd wezen de profeten van het Oude Testament op een herstel dat een toekomstige Davidische koning zou brengen. (Jesaja 9:6-7; Zacharia 9:9, 16) Deze belofte werd vervuld in het leven, de dood en de opstanding van Jezus Christus, in wie alle beloften aan het oude Israël hun vervulling zouden vinden. In het Nieuwe Testament wordt het beloofde land niet rechtstreeks genoemd, maar ons wordt verteld dat de beloften van God in en door Jezus Christus zijn vervuld. (2 Korintiërs 1:20, Romeinen 15:8) In het licht van Christus wordt het land dus opnieuw geïnterpreteerd en wordt het een symbool van de geestelijke zegeningen die God van plan is aan zijn trouwe volk te geven, zowel hier en nu als in het hiernamaals.

De uiteindelijke vervulling van de goddelijke belofte van rust, overvloed en welzijn in het land zal plaatsvinden op de nieuwe aarde, bevrijd van de zonde en haar gevolgen. In die zin is onze hoop als christenen gebaseerd op de belofte van Christus dat Hij zal terugkeren en, na een periode van 1000 jaar in de hemel, zijn eeuwige koninkrijk zal vestigen op de nieuwe aarde. Dit zal de ultieme vervulling zijn van alle beloften over het land.

`Lees Johannes 14:1-3; Titus 2:13 en Openbaring 21:1-3. Welke ultieme hoop vinden we in deze verzen en waarom garandeert de dood van Jezus de vervulling van die hoop?`