---
title: Het land als geschenk
date: 24/11/2025
---

`Lees Exodus 3:8; Leviticus 20:22; 25:23; Numeri 13:27; Deuteronomium 4:1, 25-26; 6:3 en Psalm 24:1. Wat was de bijzondere relatie tussen God, Israël en het beloofde land?`

Op een heel basaal niveau biedt land een fysieke identiteit aan een natie. Door de natie te lokaliseren, bepaalt het ook het beroep en de levensstijl van de natie. Slaven hadden geen wortels en hoorden nergens bij; iemand anders genoot van de resultaten van hun werk. Land hebben betekende vrijheid. De identiteit van het uitverkoren volk was sterk verbonden met hun woonplaats in het land. Er was een speciale relatie tussen God, Israël en het land. Israël ontving het land van God als een geschenk, niet als een onvervreemdbaar recht. Het uitverkoren volk kon het land bezitten zolang ze in een verbondsrelatie met de Heer stonden en de voorschriften van het verbond respecteerden. Met andere woorden, ze konden het land en zijn zegeningen niet bezitten zonder de zegen van God.

Tegelijkertijd is het waar dat het land een lens bood waardoor Israël God beter kon begrijpen. Het leven in het land zou hen altijd herinneren aan een trouwe en betrouwbare God die zijn beloften nakomt. Noch het land, noch Israël zouden hebben bestaan zonder het initiatief van God, die de bron en het fundament van hun bestaan was. Toen de Israëlieten in Egypte waren, zorgden de Nijl en het irrigatiesysteem, in combinatie met hard werken, voor de gewassen die ze nodig hadden om in hun levensonderhoud te voorzien. Kanaän was anders. Ze waren afhankelijk van regen voor de overvloed van hun oogsten en alleen God kon het weer regelen. Zo herinnerde het land het volk Israël aan hun voortdurende afhankelijkheid van God.

Al ontving Israël het land als geschenk van God, uiteindelijk bleef Hij zelf de eigenaar. Als de ware eigenaar van de gehele aardes heeft God het recht het land aan Israël toe te wijzen of het van hen af te nemen. Als God de eigenaar van het land is, zijn de Israëlieten en, in het verlengde daarvan alle mensen, vreemdelingen en reizigers. In het huidige taalgebruik zouden we zeggen dat we allemaal langdurig te gast zijn op Gods land of zijn aarde.

`Wat betekent het in het licht van 1 Petrus 2:11 en Hebreeën 11:9-13, voor jou persoonlijk om als vreemdeling en reiziger uit te kijken naar de stad waarvan God zelf de ontwerper en bouwer is?`