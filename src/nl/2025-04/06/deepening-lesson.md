---
title: Verdieping
date: 07/11/2025
---

# De innerlijke vijand

## Jozua 7

## IJsbrekervraag

`Kun je een voorbeeld geven van een situatie waarbij door het handelen van één persoon, onbedoeld velen werden gezegend of juist benadeeld?`

## Ik verken

Het ging zo goed. Na veertig jaar zwerven door de woestijn trekt het volk middels een wonder door de Jordaan, het beloofde land in. En door nog een wonder valt de machtige stad Jericho. Zonder toedoen van mensenhanden.

En dan gaat het mis. Israël wordt plots niet meer gezegend bij het verder intrekken in het beloofde land. Israël lijdt een nederlaag bij Ai. Opmerkelijk genoeg blijkt de oorzaak te liggen bij één enkel persoon: Achan. Hij heeft goud en zilver buit gemaakt in Jericho en voor zichzelf gehouden in plaats van het naar de schatkamer van de tempel te brengen en het zo aan God te geven (Jozua 6:18-19)

`Waarom straft God Achan en zijn gezin zo zwaar? Waarom leidt de zonde van een enkeling tot een nederlaag voor het hele volk?`

## Ik bestudeer

De gebeurtenissen in hoofdstuk zeven staan niet op zichzelf. Lees ook hoofdstuk 5 vers 13-15. En vergelijk ook het verhaal van Achan met dat van Rachab (Jozua 6:17)

`De ontmoeting met de bevelhebber van de Heer: Waarom zou deze bevelhebber zich tonen aan Jozua? En wat betekent zijn antwoord ('Nee') op de vraag van Jozua, aan wiens kant de bevelhebber staat?`

Bij de doortocht door de Jordaan en bij de val van Jericho spelen het volk en de priesters een belangrijke rol. Maar zij zijn niet degenen die het water doen splijten en de muren doen vallen. Dat is het leger van de Heer.

Rachab wordt gered vanwege haar hulp aan Israël door de verkenners te verbergen. Echter, niet alleen zij, maar ook haar familie wordt gered.

Het verhaal vertelt het niet, maar zou de familie van Rachab, vóór de val van Jericho, trots op haar zijn geweest? Waarschijnlijk niet. Toch danken zij hun leven aan haar handelen, ook al is het alleen Rachab die goed gehandeld heeft.

En dan Achan. Zie het contrast en tegelijkertijd de overeenkomst met Rachab. In beide gevallen heeft hun handelen gevolgen voor hun naasten.

Er zijn veel vragen te stellen over de gebeurtenissen in de eerste hoofdstukken van het boek Jozua. Maar de verhalen van Rachab en Achan maken duidelijk dat ons handelen gevolgen heeft voor anderen; zowel positief als negatief. Achan en misschien ook wel Rachab hebben vooraf niet beseft welke verantwoordelijkheid zij droegen voor de levens van hen die hun dierbaar waren.

# Ik pas toe

- Ons handelen kan ook gevolgen hebben voor anderen. Niet alleen door wat we voor of tegen een ander doen, maar we kunnen anderen blijkbaar meeslepen in onze val en in onze overwinning. `Kun je een voorbeeld vinden in jouw eigen leven waar zoiets gebeurd is?`
- De bevelhebber van de Heer staat niet aan de kant van de kwaadaardige volken in Kanaän, maar blijkbaar ook niet aan de kant van Israël. `Zou het kunnen betekenen dat het in werkelijkheid andersom is: niet God staat aan onze kant, maar wij aan zijn kant? Of anders gezegd: kun je jezelf de vraag stellen: aan wiens kant sta ik? Sta ik door wat ik zeg en wat ik doe, werkelijk aan de kant van God?`

- Als wij ons die vraag elke morgen zouden stellen. `Zou het ons dan kunnen helpen om de fout, zoals Achan die gemaakt heeft, te voorkomen? En zou het ons kunnen helpen om de juiste keuze, zoals Rachab die gemaakt heeft, na te volgen?`

Wees morgen rein, want dit zegt de HEER, de God van Israël. Jullie hebben goederen in je bezit waarop mijn ban rust, Israëlieten. Jullie zullen niet kunnen standhouden tegen je vijanden totdat jullie die hebben weggedaan.

## Jozua 7:13

## Ik bid ...

Heer, maak mij elke dag weer bewust van de verantwoordelijkheid die ik draag door wat ik zeg en wat ik doe. Laat mijn woorden en mijn handelen tot zegen zijn voor de mensen om mij heen.
Amen.