---
title: De zonde van Achan
date: 03/11/2025
---

Lees Jozua 7:16-19.`Wat vertelt de hele procedure ons over God en over Achan?`

In plaats van de identiteit van de overtreder te onthullen, stelt God een procedure in die zowel zijn rechtvaardigheid als genade openbaart. Nadat Hij de reden voor Israëls nederlaag heeft uitgelegd en heeft opgeroepen tot de heiliging van het volk, (Jozua 7:13) laat Hij een tijdspanne tussen de aankondiging van de procedure en de toepassing ervan, wat Achan de tijd geeft om na te denken, berouw te tonen en zijn zonde te belijden. Op dezelfde manier heeft zijn familie (als ze wisten wat er gebeurd was) de mogelijkheid om te beslissen of ze betrokken willen zijn bij de doofpotaffaire of weigeren medeplichtig te zijn, zoals de zonen van Korach, die vernietiging vermeden door te weigeren de kant van hun vader te kiezen. (vergelijk met Numeri 16:23-33; 26:11)

De oplossing voor de hachelijke situatie volgt de tegenovergestelde richting van hoe die Israël binnenkwam en teisterde: collectieve schuld wordt geëlimineerd en teruggebracht van Israël naar één stam; van stam naar familie; van familie naar huishouden; en van huishouden naar individuen. Naast het onthullen van de dader, maakte het onderzoeksproces ook de onschuldigen vrij. Dit was een even belangrijk aspect van de nauwgezette juridische procedure, waarbij God zelf optrad als getuige van de ongeziene daden van Achan. De lezer kan de spanning bijna voelen wanneer God het vizier op Achan richt. Wie kan zich niet verbazen over de halsstarrigheid van de man die hoopte dat hij onopgemerkt kon blijven? Niets is verborgen voor de doordringende ogen van de Heer, (Psalm 139:1-16; 2 Kronieken 16:9) die weet wat er in het hart van een mens verborgen is. (1 Samuel 16:7; Jeremia 17:10; Spreuken 5:21)

Het is belangrijk te zien hoe Jozua Achan aanspreekt: 'Mijn zoon.' Die uitdrukking geeft niet alleen de leeftijd en het leiderschap van Jozua weer, maar ook de geest waarmee deze grote strijder omgaat met het recht. Zijn hart was vol mededogen voor Achan, ook al had hij de opdracht hem te berechten. Met deze houding wees Jozua opnieuw vooruit op de gevoeligheid, vriendelijkheid en liefde van degene die 'nooit ruw was, nooit onnodig een streng woord sprak en die nooit onnodig een gevoelige ziel pijn bezorgde. Onbevreesd bestrafte Hij huichelarij, ongeloof en onrecht, maar er waren tranen in zijn stem als Hij zijn berispingen uitte. (Ellen White, Jezus - de wens der eeuwen, blz. 286)

`Op welke manier beïnvloedt het besef dat God alles weet wat je doet, zelfs je verborgen dingen, hoe je leeft? Hoe zou het je leven moeten beïnvloeden?`