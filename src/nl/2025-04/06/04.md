---
title: Noodlottige keuzes
date: 04/11/2025
---

Lees Jozua 7:19-21. `Wat vraagt Jozua van Achan? Wat is het belang van een dergelijk verzoek? Op welke manier begrijpen wij zijn bekentenis?`

Jozua vraagt Achan twee dingen te doen: in de eerste plaats moet hij God eren en Hem de glorie geven. Ten tweede moet hij bekennen wat hij heeft gedaan, zonder iets achter te houden. Achan moest God de glorie geven door te bekennen wat hij gedaan had. De uitdrukking die hier wordt gebruikt (todah) kan verwijzen naar dankzegging, (Psalm 26:7; Jesaja 51:3; Jeremia 17:26) maar ook naar het belijden van zonden. (Ezra 10:11) Helaas biedt de Bijbelse tekst geen aanwijzingen voor een ware bekering van Achan. Hij hoopte tot het einde toe dat hij verborgen kon blijven. Door zijn uitdagende houding werd hij beschouwd als een hooghartige overtreder, voor wie geen verzoening was volgens de wet van Mozes. (Vergelijk met Numeri 15:27-31)

De woorden van Achan in Jozua 7:21 doen denken aan de val van Adam en Eva. Eva zag (ra'ah) dat de boom begeerlijk (khamad) was en nam (laqakh) uiteindelijk van zijn vrucht. (Genesis 3:6) In zijn bekentenis geeft Achan toe dat hij (ra'ah) in de buit een mooie mantel van Shinar, 200 sjekel zilver en een staaf goud zag. Hij begeerde (khamad) en nam (laqakh) ze. Net als in het geval van Adam en Eva, onthult de keuze van Achan dat de zonde van begeren de zonde van ongeloof is. Hij verdenkt God ervan dat Hij niet het beste voor zijn schepselen wil en dat Hij voor hen heerlijke genoegens verbergt, die alleen tot het rijk van de godheid behoren.

Naast de zinspeling op de oer-menselijke val, benadrukt de tekst een schril contrast tussen de houding van Rachab (Vergelijk met Jozua 2:1-13) en die van Achan. De een nam de verspieders mee naar het dak en verborg ze voor de soldaten; de ander nam verboden dingen mee en verborg ze voor Jozua. De een toonde vriendelijkheid aan de Israëlitische verspieders en hielp hen aan de overwinning; de ander bracht Israël in moeilijkheden door zijn hebzucht en zorgde voor een nederlaag. De een sloot een verbond met de Israëlieten; de ander verbrak het verbond met de Heer. Rachab redde zichzelf en haar familie en zij werden gerespecteerde burgers in Israël; Achan verdoemde zichzelf en zijn familie tot de dood en werd een voorbeeld van schande.

`Denk na over de zonde van hebzucht. Hoe kunnen we voorkomen dat we eraan bezwijken, hoeveel we ook hebben of niet hebben?` (Vergelijk met Lucas 12:15)