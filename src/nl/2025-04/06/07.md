---
title: Verdere studie
date: 07/11/2025
---

## Lees

Ellen White, 'De inneming van Jericho,' blz. 438-448 in Patriarchen en profeten.
'De dodelijke zonde die aanleiding was tot de ondergang van Achan, had zijn wortels in de hebzucht, de zonde die men onder alle zonden als algemeen en als het minst belangrijk beschouwt...

Achan erkende zijn misdaad, maar deze belijdenis kon hem niet meer redden. Hij had gezien hoe de legers van Israël verslagen en moedeloos terugkeerden van Ai; toch was hij niet naar voren gekomen om zijn schuld te belijden. Hij had gezien hoe Jozua en de oudsten zich ter aarde hadden gebogen, terwijl hun droefheid niet onder woorden kon worden gebracht. Als hij toen zijn zonde beleden had, zou hij het bewijs hebben geleverd van oprecht berouw; maar hij bleef zwijgen. Hij had geluisterd naar de bekendmaking dat er een grote misdaad begaan was, en zelfs gehoord waarom het ging. Maar zijn lippen bleven verzegeld. Toen kwam het plechtig onderzoek. Hoe bekroop hem de vrees, toen hij zag dat eerst zijn stam, toen zijn geslacht en zijn familie werden aangewezen! Maar nog steeds zei hij niets, tot eindelijk Gods vinger op hem wees. Toen hij zijn zonde niet langer kon bedekken, bekende hij schuld. Hoe dikwijls worden soortgelijke bekentenissen afgelegd! Er is een groot onderscheid tussen het toegeven van de feiten als deze zijn aangetoond en het belijden van zonden die alleen aan God en aan ons bekend zijn. Achan zou niet hebben bekend als hij niet de hoop had gekoesterd dat hij op deze wijze de gevolgen van zijn zonde kon keren. Maar zijn belijdenis diende slechts om te laten zien dat zijn straf terecht was. Hij had geen waar berouw over de zonde, geen schuldgevoel, geen afkeer van het kwaad. (Ellen White, Patriarchen en profeten, blz. 446-447)

## Gespreksvragen

`Bespreek de implicaties van het tiende gebod, in Exodus 20:17, in een wereld die gedomineerd wordt door reclame en consumentisme. Hoe kunnen we praktisch onderscheid maken tussen gebrek en noodzaak, en waarom is dat onderscheid belangrijk?`

`Lees het gebed van Daniël in Daniël 9:4-19. Waarom is het veelzeggend dat Daniël, bij het belijden van Israëls zonden, bleef zeggen dat 'wij' al die slechte dingen deden, ook al hebben we geen aanwijzingen dat Daniël zelf ooit kwaad heeft gedaan?`

`Denk na over de vraag aan het einde van de studie van donderdag. Waarom was de gehoorzaamheid van de Israëlieten aan alle 'inzettingen en oordelen' zo belangrijk voor hun getuigenis? Hoe is ditzelfde principe van toepassing op onze kerk vandaag? Dat wil zeggen, hoeveel effectiever zou ons getuigenis zijn als we alles wat we van God hebben gekregen ook daadwerkelijk zouden volgen?`