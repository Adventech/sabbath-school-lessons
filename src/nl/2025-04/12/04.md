---
title: Heldere grenzen
date: 16/12/2025
---

Gebruikmakend van dezelfde bewoordingen die hij aan het begin van het boek te horen kreeg, (Jozua 1:7-8) geeft Jozua aan dat de taak die voor Israël ligt niet in de eerste plaats een militaire, maar een geestelijke taak is. Het gaat om gehoorzaamheid aan de wil van God zoals die in de Tora is geopenbaard.

`Lees Jozua 23:6-8, 12-13. Waarom nam Jozua zo'n krachtige houding aan aangaande Israëls relaties met omliggende landen, denk je?`

Het gevaar voor Israël is niet de dreiging van de vijandigheid van de overblijvende naties, maar het risico van hun vriendschap. Hun wapens zijn misschien geen uitdaging voor Israël, maar hun ideologie en waarden (of tegenwaarden) kunnen schadelijker blijken dan welke militaire macht ook. Jozua vestigt de aandacht van de leiders op het cruciale feit dat het conflict waarin ze verwikkeld zijn in de eerste plaats, en in ultieme zin, spiritueel is. Daarom moet Israël zijn unieke identiteit behouden. Het verbod om de naam van een god aan te roepen, erbij te zweren en hem te dienen of ervoor te buigen heeft te maken met afgoderij. In het oude Nabije Oosten vertegenwoordigde de naam van een godheid zijn of haar aanwezigheid en macht. Het aanroepen of noemen van de namen van vreemde goden in alledaagse begroetingen of zakelijke transacties betekende een erkenning van hun autoriteit en hielp de Israëlieten hun macht te zoeken in tijden van nood. (Vergelijk met Rechters 2:1-3, 11-13)

Het gevaar van een huwelijk met de overgebleven Kanaänieten bestond uit het verlies van Israëls geestelijke zuiverheid. De bedoeling van Jozua's vermaning is niet om raszuiverheid of etnische zuiverheid te bevorderen, maar eerder om afgoderij te vermijden, die kan leiden tot de geestelijke ondergang van Israël. Het geval van Salomo is een dramatisch voorbeeld van de trieste spirituele gevolgen van een gemengd huwelijk; (1 Koningen 3:1; 11:1-8) in het Nieuwe Testament worden christenen openlijk gewaarschuwd tegen het aangaan van huwelijksrelaties met ongelovigen, (2 Korintiërs 6:14) hoewel Paulus in het geval van bestaande huwelijken geen scheiding van de ongelovige echtgenoot adviseert, maar hen oproept om een voorbeeldig christelijk leven te leiden in de hoop de echtgenoot voor de Heer te winnen. (1 Korintiërs 7:12-16)

`Jozua's waarschuwing tegen schadelijke verbintenissen leidt onvermijdelijk tot de vraag naar de relatie van de christen met de 'wereld'. Hoe kunnen we een evenwichtige relatie vinden met de maatschappij die ons omringt?`