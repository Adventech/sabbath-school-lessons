---
title: Nederige held
date: 19/11/2025
---

De lange lijsten met plaatsnamen, die herkenningspunten vormden op de grenzen van de gebieden die aan de stammen van Israël waren toegewezen, worden afgesloten door het verslag van de toewijzing van land aan de twee helden, Kaleb en Jozua, van de eerste verkenners. Kaleb ontving zijn erfdeel als eerste, terwijl Jozua dat van hem als laatste ontving. Tot nu toe wees Jozua het land toe aan de stammen van Israël; nu is het tijd voor het volk van Israël om Jozua zijn erfenis te geven.

`Lees Jozua 19:49-51. Wat zijn de implicaties van het feit dat de grote leider van Israël, die het land verdeelde, zijn erfenis als laatste ontvangt?`

De stad die Jozua krijgt is Timnat-Serach, een naam die uit twee woorden bestaat. Het eerste, Timnat, is afgeleid van een werkwoord (manah) waarvan de betekenis tellen of toewijzen is, en het betekent portie of gebied. Het tweede woord kan worden afgeleid van een Hebreeuws werkwoord (serach), en het betekent overtollig of overgebleven. (Vergelijk met Exodus 26:12) De naam van Jozua's stad kan vertaald worden als het overgebleven deel of het overgebleven gebied. De naam van de stad die Jozua heeft gekozen uit wat overbleef, getuigt van het nobele karakter van Israëls tweede leider. Allereerst wachtte hij tot het hele volk zijn deel had gekregen. Vervolgens koos Jozua niet één van de dichtbevolkte gebieden van het land of één van de meest indrukwekkende steden als zijn erfenis, maar een bescheiden stad, of misschien de ruïnes ervan, om die met moeite weer op te bouwen. (Vergelijk met Jozua 19:50)

Bovendien lag Timnat-Serach vlakbij Silo, in de buurt van het heiligdom, wat laat zien waar Jozua's prioriteiten lagen en waar zijn hart mee was verbonden. Nadat de pasgeboren Israëlische natie naar het beloofde land was geleid en met Gods hulp de erfenis van elke stam en familie veilig had gesteld, zou zij zeker geen bezwaar hebben gemaakt tegen Jozua's eis voor een indrukwekkender erfenis. Maar Jozua was tevreden met een eenvoudig leven, gericht op het belangrijkste, en belichaamde zo het gebed dat David later uitsprak: 'Ik vraag aan de HEER één ding, het enige wat ik verlang: wonen in het huis van de HEER alle dagen van mijn leven, om de liefde van de HEER te aanschouwen, Hem te ontmoeten in zijn tempel. (Psalm 27:4)

`Welke lessen trek je voor jezelf aan de hand van Jozua's houding? Op welke manier zou je die lessen willen toepassen?`