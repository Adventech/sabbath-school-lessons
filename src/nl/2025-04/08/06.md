---
title: Veranderd door reflectie
date: 20/11/2025
---

Het overdenken van het levensvoorbeeld van grote geloofshelden is essentieel voor onze spirituele groei. Tegelijkertijd is ons ultieme voorbeeld Jezus Christus - zijn leven en lessen. 

`Hoe verandert het ons als we ons richten op het leven van Jezus? Zie Hebreeën 12:1-2; 2 Korintiërs 3:18.`

Marco Iacoboni, een neurowetenschapper aan de Universiteit van Californië in Los Angeles, onderzocht de functie van spiegelneuronen. Deze kleine celcircuits worden geactiveerd wanneer we een bepaalde handeling uitvoeren - zoals lachen of iemand omhelzen - en wanneer we iemand anders dezelfde handeling zien uitvoeren. De activiteit van deze neuronen vermindert het onderscheid tussen zien en doen.

Ellen White heeft het over het belang van het vasthouden van Christus' karakter: 'Door steeds op Jezus te zien krijgen we een helderder en duidelijker beeld van God en door steeds ons oog op Hem gevestigd te houden worden we veranderd. Goedheid die bestaat in liefde voor onze medemens, wordt dan automatisch onze drijfveer. Zodoende ontwikkelen we een karakter dat het karakter van God weerspiegelt. Door steeds meer op Hem te gaan lijken kunnen we God steeds dieper leren kennen. We halen daarbij de banden met de hemelse wereld steeds verder aan en we zijn steeds beter in staat de hemelse rijkdommen - de kennis en wijsheid van het eeuwige - in ons op te nemen. (Ellen White, Verhalen om verder te vertellen, blz. 300)

`Lees Romeinen 12:1-2. Welke twee processen werken elkaar tegen in ons leven? Hoe kunnen we er zeker van zijn dat we de goede voorrang geven?`

In het samenvattende hoofdstuk van zijn brief aan de Romeinen spreekt de apostel Paulus over twee tegengestelde krachten die ons leven vorm proberen te geven. Aan de ene kant probeert de omringende wereld, met haar verschillende invloeden, ons dagelijks in haar eigen vorm te dwingen, waardoor er een verandering in ons ontstaat die van buiten naar binnen werkt. De heilige Geest is in staat om deze invloed tegen te gaan door ons van binnenuit te transformeren op een manier die vergelijkbaar is met de manier waarop een rups verandert in een prachtige vlinder. Maar om dat proces te laten plaatsvinden, moeten we onszelf aan God toewijden en Hem vragen om het goede werk dat Hij in ons is begonnen voort te zetten. (Filippenzen 1:6) Uiteindelijk moeten we van moment tot moment bewust kiezen om in de Geest te wandelen.