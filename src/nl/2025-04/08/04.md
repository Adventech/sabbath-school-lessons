---
title: De kracht van het voorbeeld
date: 18/11/2025
---

`Lees Jozua 15:16-19; Rechters 1:13 en 3:7-11. Wat zegt dit verhaal over de kracht van het voorbeeld? Op welke manier wordt de houding van Kaleb weerspiegeld in de jongere generatie?`

In dit gedeelte zien we dat Kaleb zijn dochter Achsa aanbiedt aan degene die Kirjat-Sefer verovert. Otniël verovert de stad en mag met Achsa trouwen. Dit verhaal is belangrijk omdat hier opnieuw de moed, het geloof en de bereidheid om uitdagingen aan te gaan blijkt van Kaleb. Het laat ook zien dat de volgende generatie Israëlieten het voorbeeld van de geloofsreuzen Jozua en Kaleb volgt. Terwijl de oudere generatie hun werkzaamheden afsluit, staat er een nieuwe generatie klaar om de uitdagingen aan te gaan en Gods plan voor Israël te blijven vervullen.

Op een manier die niet verschilt van het verzoek van Kaleb aan Jozua, 'Geef mij dit bergland,' geeft Achsa, aangemoedigd door haar echtgenoot, blijk van hetzelfde geloof en dezelfde vastberadenheid die haar vader aan de dag legde. Door haar vastberadenheid en moed zet Achsa de lijn van Kalebs voorbeeld van de vervulling van de belofte om het land te bezitten voort. Het land is inderdaad een geschenk van de Heer aan Israël, maar Israël moet het zich toe-eigenen door de beloften van de Heer met geloof en moed op te eisen. Achsa's vastberadenheid is een afspiegeling van het doorzettingsvermogen van de vrouwen in de evangeliën die zich niet lieten afwijzen door de menigte of de leerlingen en niet opgaven voordat ze Jezus' zegen voor zichzelf en hun gezinnen hadden ontvangen.

`Lees Lucas 18:1-5. Welke les halen we uit deze tekst?`

De fakkel van het geloof doorgeven aan de volgende generatie is cruciaal voor de vervulling van de zending die God ons heeft toevertrouwd. Denk aan de uitdagingen van het doorgeven van geloof aan de volgende generatie enerzijds en aan de mogelijkheden voor jongeren om meer verantwoordelijkheid op zich te nemen in het werk van God anderzijds. `Wat kunnen we doen om jongeren te faciliteren en te trainen om goddelijk leiderschap op zich te nemen? Hoe cruciaal is ons voorbeeld in dit proces?`