---
title: Trouw
date: 16/11/2025
---

`Lees Genesis 36:15; Numeri 13:6, 30-32 en Jozua 14:6, 14. Wie was Kaleb? Welke plaats nam hij in onder het volk Israël?`

De naam Kaleb komt van het Hebreeuwse woord keleb, 'hond', dat in het Oude Testament altijd in een negatieve context voorkomt. In buitenbijbelse brieven en liederen wordt keleb echter gebruikt om de moed, vasthoudendheid en trouw van een dienaar aan zijn meester uit te drukken. In dit opzicht was Kaleb trouw aan zijn naam en toonde hij zijn hele leven trouw aan zijn Heer.

`Zie Numeri 14:6-10, 21-25; 26:65; 32:12. Wat zegt het over Kaleb dat hij bereid was zich uit te spreken terwijl de meerderheid van de spionnen een heel andere mening was toegedaan en het volk hem zelfs met de dood bedreigde?`

Denk na over de volgende belangrijke leiders in Israël, tijdgenoten van Jozua en Kaleb: Sammua, Safat, Jigal, Palti, Gaddiël, Gaddi, Ammiël, Setur, Nachbi, Geüel. Klinken deze namen bekend? Waarschijnlijk niet. Waarom? Omdat het de namen zijn van de andere tien verspieders die door Mozes waren uitgezonden om het land Kanaän te verkennen. Ze worden vergeten omdat hun namen het niet waard waren om herinnerd te worden. In het verslag dat zij brachten werd het beloofde land afgeschilderd als onmogelijk om te veroveren. Ze zagen zichzelf als sprinkhanen vergeleken met de reuzen die sommige delen van het land bewoonden en hun harten smolten van angst bij de 'onneembare' muren van de versterkte steden in Kanaän.

Kaleb is de oudste van de twee verspieders met een positief verslag. Hij presenteert een andere mogelijkheid: de houding van geloof. Hij was bereid het goede te doen en te zeggen, ondanks de tegenstand, zelfs met de dood voor ogen: 'Het volk dreigde hen te stenigen. (Numeri 14:10)

`Wat doe je als de meerderheid van de mensen om je heen een andere mening heeft dan jij, die misschien wel ingaat tegen je diepste overtuigingen?`