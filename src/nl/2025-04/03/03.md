---
title: De levende God die wonderen doet
date: 13/10/2025
---

`Lees Jozua 3:6-17. Wat zegt de wonderbaarlijke oversteek door de Jordaan ons over de aard van de God die wij dienen?`

Het oversteken van de Jordaan wordt beschreven in Jozua 3:5 met het Hebreeuwse woord niphla'ot, 'wonderen.' Meestal verwijst het naar de machtige, bovennatuurlijke daden van God die zijn unieke karakter weerspiegelen. (Psalm 72:18; 86:10) Later mediteerden de Israëlieten over deze daden en loofden God ervoor. (Psalm 9:2) Tevens maakten zij Hem bekend bij de volken. (Psalm 96:3) De plagen in Egypte, (Exodus 3:20; Micha 7:15) het oversteken van de Rode Zee en Gods bescherming in de woestijn (Psalm 78:12-16) gelden ook als dergelijke wonderen.

De auteurs van de Bijbel wisten dat de God die de wereld schiep nooit beperkt werd door die schepping en ze getuigden daar ook van. Niets is onmogelijk (Hebreeuws: 'te wonderlijk') voor Hem om tot stand te brengen. (Jeremia 32:17) Zijn naam en zijn aard zijn wonderbaarlijk (Rechters 13:18) en Hij is voor ons niet te bevatten. In tegenstelling met de goden van andere volken, die niet kunnen bevrijden, (Psalm 96:5; Jesaja 44:8) is de God van de Bijbel een 'levende God,' actief en in leven. Zijn volgelingen kunnen Hem vertrouwen vanwege zijn interventies ten gunste van hen.

De profeet Zacharia gebruikte dezelfde term (van dezelfde wortel als niphla'ot) toen hij zich een toekomst voor Israël voorstelde na de Babylonische ballingschap. Hij zag dat Jeruzalem volledig herbouwd zou zijn met oude mensen die op straat zaten en jongens en meisjes die er speelden. Tot de schijnbaar ongelovige inwoners van de hoofdstad die nog steeds de tekenen van haar verwoesting vertoonde, verklaarde Zacharia: 'Dit zegt de HEER van de hemelse machten: Ook al lijkt het jullie, die van dit volk nog over zijn, nu onmogelijk, waarom zou het voor Mij onmogelijk zijn? - spreekt de HEER van de hemelse machten. „Dit zegt de HEER van de hemelse machten: Ik zal mijn volk bevrijden uit het land waar de zon opkomt en uit het land waar de zon ondergaat en hen naar Jeruzalem brengen. Daar zullen ze wonen. Zij zullen mijn volk zijn en Ik hun God, in onwankelbare trouw." (Zacharia 8:6-8)

`Lees Lucas 18:18-27. Op welke manier moedigt het antwoord van Jezus aan zijn leerlingen jou aan God te vertrouwen in het schijnbaar onmogelijke?`