---
title: Verdieping
date: 17/10/2025
---

# Gedenktekens van genade

## Jozua 4

## IJsbrekervraag

`Is het droogvallen van de Jordaan een wonder of niet als je ook Jozua 3:15-16 leest?`

## Ik verken

De woestijntocht is ten einde. Israël heeft spionnen gestuurd om poolshoogte te nemen en te bepalen hoe ze het beste het beloofde land konden intrekken. Het volk doet wat nodig is om zich op de verovering van Kanaän voor te bereiden. Tegelijkertijd zie je dat de Heer daar in elk opzicht bij is betrokken. Om het volk te bepalen bij die goddelijke interventie gaan de priesters met de ark in het midden van de drooggevallen rivier staan en wordt dat opvallende ritueel met die stenen uitgevoerd. We moeten dus als mensen vertrouwen op goddelijke interventie en tegelijkertijd ook zelf alles doen wat binnen onze mogelijkheden ligt. Daarnaast hebben we gedenktekenen nodig om dat goddelijke ingrijpen niet te vergeten.

## Ik bestudeer

Jozua beschrijft dat Israël bij de intocht de Jordaan kon oversteken door een al even machtig ingrijpen van God als bij de Schelfzee tijdens de uittocht. In beide gevallen overwint Israël met Gods hulp een waterbarrière. Je kunt Jozua 4 niet los zien van het voorgaande hoofdstuk.

## Lees Jozua 3 en 4

`Wat gebeurt er als de priesters met hun voeten de rivier raken?`
`Welke rol speelt de ark van het verbond tijdens de overtocht?`

`Probeer de volgorde vast te stellen van wat er allemaal moet gebeuren. Denk daarbij aan de voorbereidingen die er moeten worden getroffen, het moment dat de priesters met de ark in beweging komen, waar ze gaan staan, wanneer het volk door de rivierbedding gaat, wanneer de (twee!) rituelen met stenen worden uitgevoerd en wanneer de priesters uit de rivierbedding gaan met de ark.`

`Wat houdt (symbolisch) dus het water tegen? Wat zorgt er in de letterlijke zin van het woord voor dat de Jordaan droog valt? Denk nog even terug aan de ijsbrekervraag!`

`Waarom is het betekenisvol dat hier zo nadrukkelijk wordt gezegd dat ook Ruben, Gad en de helft van de stam Manasse moeten oversteken? Zie Jozua 13:8-14,32-34. Dat is het land ten oosten van de Jordaan!`

`Wat is het nut van het ritueel met die stenen midden in de rivier en in het kamp op de westelijke oever?`

`Waarom is het belangrijk dat het hierbij om twaalf stenen gaat?`

# Ik pas toe

Rituelen zijn praktische handelingen met een symbolische betekenis. We voeren die rituelen uit om als het ware een verbinding te leggen met een gebeurtenis die diepgaande betekenis heeft. Doop, avondmaal en voetwassing zijn soortgelijke rituelen.

`Welke rituelen ken je nog meer? Welke persoonlijke gedenktekenen heb je en hoe belangrijk zijn die voor jou, je gezin, je familie en de gemeente?`

`Kun jij voorbeelden noemen uit je eigen leven die dienen als een gedenkteken en die behoren bij een moment in je leven dat richtingbepalend is geweest? Waarom heb je je laten dopen en waarom heb je het beroep gekozen dat je nu uitoefent?`

`Waarom leidt de uitvoering van rituelen niet automatisch tot een bepaald gewenst resultaat? De doop en deelname aan voetwassing en avondmaal leiden niet automatisch tot het ontvangen van genade. Dat is een gave van God. Waarom zijn dergelijke rituelen als gedenkteken dan toch belangrijk?`

`Hoe geef jij in de praktijk gestalte aan het je vertrouwen volledig op God stellen. Hoe maak je tegelijkertijd duidelijk dat je ook je eigen verantwoordelijkheid moet nemen?`

Jozua 4:6-7
Ze zullen een gedenkteken voor u zijn. Wanneer uw kinderen later zullen vragen wat die stenen betekenen, dan moet u ze vertellen dat het water van de Jordaan werd tegengehouden door de aanwezigheid van de ark van het verbond met de HEER.

## Ik bid ...

Ik ben dankbaar voor al die momenten in het leven dat ik kan stilstaan bij alles wat U voor de mensen en dus ook voor mij hebt gedaan. U bent een liefdevolle en genadige God. Help ons om dat iedere dag weer te beseffen en te leven vanuit de kracht die dat ons geeft.
Amen.