---
title: Aan de overkant van de Jordaan
date: 16/10/2025
---

'Hij heeft de zee veranderd in droog land, zijn volk trok te voet door de rivier. Laten wij ons dan in Hem verheugen.' (Psalm 66:6)

Zowel de doortocht door de Rode Zee als die van de Jordaan zijn markeringen van een nieuw tijdperk in de Bijbelse geschiedenis en beide hebben een symbolische betekenis. (Zie Psalm 66:6; 114:1-7 en 2 Koningen 2:6-15). Reeds in het Oude Testament zijn er teksten die de twee gebeurtenissen van de oversteek met elkaar verbinden en die een betekenis erkennen die verder wijst dan de oorspronkelijke gebeurtenissen. In Psalm 66:6 vierde de psalmist Gods verlossende daad in zijn leven (Psalm 66:16-19) door te verwijzen naar de historische voorbeelden van de doortocht door de Rode Zee en de Jordaan.

Psalm 114 verbindt de gebeurtenissen ook met elkaar, niet omdat de auteur geen chronologisch verschil zag, maar vanwege de theologische betekenis die beide gebeurtenissen delen. Beide gebeurtenissen worden dus gezien als bijdragend aan een verandering in de status van Israël, eerst van slavernij naar vrijheid, daarna van nomadische landloosheid naar natie. In deze psalmen illustreren de voorbeelden van de twee overtochten de verandering in status van de auteur van onderdrukking, armoede, hulpeloosheid en vernedering naar veiligheid, welzijn, redding en waardigheid. Het is ook bij de Jordaan dat Elia's opname plaatsvindt in de context van een soortgelijk wonder als dat in Jozua. Voor Elia bracht de oversteek de belangrijkste statusverandering in zijn leven: hij werd naar de hemel gebracht. Voor Elisa is de verandering ook belangrijk: de assistent van de profeet wordt de profeet van de natie.

`Lees Matteüs 3:16-17 en Marcus 1:9. Hoe geven de schrijvers van het Nieuwe Testament een symbolische, spirituele betekenis aan de Jordaan?`

De aardse bediening van Jezus, als de vertegenwoordiger van Israël, volgt het patroon van de geschiedenis van het oude Israël. Jezus ondergaat de ervaringen van de 'Rode Zee' en de 'Jordaan.' Hij wordt uit Egypte geroepen na een doodvonnis, brengt 40 dagen door in de woestijn, vergelijkbaar met de 40 jaar van het oude Israël, en wordt, als overgang van zijn privéleven naar zijn openbare bediening, in de Jordaan gedoopt. (Matteüs 2:14-16; 4:2; 3:16-17; Marcus 1:9)

Later, wordt in Hebreeën 3-4 het symbolische belang van het oversteken van de Jordaan benadrukt en wordt het binnengaan van Kanaän gepresenteerd als een vooruitblik op de 'rust van genade' waar christenen in geloof tot mogen toetreden.