---
title: Het oversteken van de Jordaan
date: 12/10/2025
---

`Lees Jozua 2:1-5 en Numeri 14:41-44. Waarom vroeg God de Israëlieten zich voor te bereiden op wat er te gebeuren stond?`

Dit is de eerste keer dat de ark van het verbond genoemd wordt in het boek Jozua. Tot nu toe is de ark in het oudtestamentische verhaal verschenen in de context van het heiligdom; (Exodus 40:21) Israëls reis vanaf de Sinaï (Numeri 10:33-36) en bij de mislukte poging het land Kanaän te veroveren. (Numeri 14:44) Het was het heiligste voorwerp in het heiligdom van Israël en bevatte drie voorwerpen waaruit de bijzondere relatie van Israël met God bleek: (1) de tien geboden, (2) de staf van Aäron en (3) een pot met manna. (Exodus 16:33; Hebreeën 9:4)

De ark en de voorbereidingen om de Jordaan over te steken herinnerden Israël eraan dat zij Kanaän niet betraden op hun eigen manier en op hun eigen tijd. De verovering zou alleen succesvol zijn als zij Gods manier en tijdsplan volgden. God - die beschreven wordt als tronend boven de cherubim die de ark bedekten, (Exodus 25:22; Numeri 7:89) waarvan de beweging gelijkgesteld werd met de bewegingen van de ark - betreedt Kanaän voor de Israëlieten uit als degene die de strijd leidt.

De term 'reinigen' of 'wijden' verwijst naar een zuiveringsproces dat vergelijkbaar is met wat de priesters volgden voordat ze hun dienst in het heiligdom begonnen (Exodus 28:41; 29:1) en wat het volk Israël uitvoerde voorafgaand aan Gods openbaring bij de Sinaï. (Exodus 19:10, 14) Deze reiniging hield het afleggen van zonde en het verwijderen van alle rituele onreinheden in. Hetzelfde gebod komt voor in Numeri 11:18, met betrekking tot een naderend wonder van God. Zo'n voorbereiding was ook vereist voordat er in een oorlog werd gevochten. (Deuteronomium 23:14) Voordat God voor Israël kan vechten in de strijd, moeten zij hun trouw aan Hem tonen en op Hem vertrouwen als hun bevelhebber. Het wonder van het oversteken van de Jordaan zou aan de Israëlieten bewijzen dat Gods belofte van het verdrijven van de Kanaänieten betrouwbaar was. Degene die hun een droge overtocht door de Jordaan kon bieden, kon er ook voor zorgen dat Israël het land kon innemen.

`God scheidt niet altijd de Jordaan. Zijn interventies zijn niet altijd zo duidelijk. Hoe kunnen we de geestelijke bereidheid ontwikkelen om Gods tussenkomst in ons leven te onderscheiden en ervaren?`