### Door Barna Magyarosi

Het boek Jozua markeert de overgang van het leiderschap van Mozes naar dat van Jozua. Het boek begint met het verhaal van Israël dat het beloofde land binnengaat en het eindigt met het volk dat zich er dan inmiddels gevestigd heeft.

Jozua had een zware taak voor zich. Hij moest voortgaan als opvolger van Mozes, ga er maar aanstaan. Maar die uitdaging was slechts het begin. Jozua moest tot stand brengen wat onder Mozes nooit was gelukt: het volk, na veertig jaar in de woestijn, de Jordaan over leiden en Kanaän binnen brengen, volgens de belofte die God aan de voorouders van het volk had gedaan. ‘Nu mijn dienaar Mozes is gestorven, moet jij je gereedmaken om met heel dit volk de Jordaan over te trekken en het land binnen te gaan dat Ik het volk van Israël zal geven.’ (Jozua 1:2)

Hier wordt de sleutel tot het hele verhaal gevonden, in de woorden van de Heer aan Jozua: ze zullen het land binnengaan ‘dat Ik het volk van Israël zal geven.’

Jozua hoeft het niet alleen te doen. Hij werkt onder de kracht en sturing van de Heer, die het volk al een generatie eerder in dit land had willen zien, als ze toen gehoorzaam waren geweest aan hun deel van het verbond. Helaas waren ze dat niet en moestenze de gevolgen van hun handelingen dragen.

Feit is dat gedurende de voorgaande veertig jaar Israël de negatieve kant van het verbond had ervaren. Vanwege hun rebellie tegen God was de hele generatie, die de wonderen van de Exodus hadden ervaren, gestorven in de woestijn, met uitzondering van Jozua en Kaleb. Vier van de vijf boeken van Mozes handelen over de gebeurtenissen binnen het volk terwijl ze al die tijd door de woestijn zwierven. En nu, onder leiding van Jozua, was de volgende generatie er klaar voor om de uitdagingen van het innemen van het land aan te gaan.

‘Toen riep Mozes Jozua bij zich en ten overstaan van alle Israëlieten zei hij tegen hem: “Wees vastberaden en standvastig, want jij zult het volk het land binnenleiden dat de HEER onder ede aan hun voorouders heeft beloofd, en onder jouw leiding zullen ze het in bezit nemen. De HEER zelf gaat voor je uit, Hij zal je bijstaan en geen moment van je zijde wijken. Wees niet bang en laat je door niets ontmoedigen.”’ (Deuteronomium 31:7-8)

De beloften van God, gegeven aan de aartsvaders en aan Mozes, staan op het punt in vervulling te gaan. Er heerst een geest van verwachting en opwinding, een nieuw begin voor het volk dat zo lang dakloos en ontheemd is geweest. God is trouw geweest door hen uit de slavernij te bevrijden en Hij kan ook zeker vertrouwd worden in de vervulling van zijn beloften aangaande het nieuwe land. ‘Het primaire doel van het boek Jozua is het beschrijven van Israëls intocht in het land van belofte, de verovering van het land en de verdeling ervan onder de stammen. Dit doel ligt ten grondslag aan de boodschap van het boek, namelijk de trouw van God in het vervullen van de landbelofte aan Abraham. Het boek benadrukt Gods trouw aan zijn verbondsbeloften’ (Jozua 21:43-45). (Andrews Bible Commentary (Andrews University Press, 2020), blz. 365.)

We zullen samen ontdekken dat, hoewel het boek Jozua meer dan drie millennia geleden geschreven is, de wereld van vandaag niet heel anders is ten opzichte van toen als het aankomt op geestelijke uitdagingen. Onze uitdagingen zijn wellicht van een andere aard, maar er zijn toch uitdagingen, zeker op geestelijk gebied, die onze zekerheid bedreigen, ons geloof en vervulling van de zending die God aan zijn volk heeft toevertrouwd. Het voorbeeld van Jozua zal ons zeker inspireren tot het opeisen van Gods beloften aangaande onze tijd en tot de overwinning in zijn kracht, net zoals Jozua.

**Barna Magyarosi** is momenteel werkzaam als algemeen secretaris van de Inter-European Division en is voorzitter van de Biblical Research Committee van de divisie. Hij begon zijn werkzaamheden voor de kerk als predikant en departementshoofd in de South Transylvania Conference, Roemenië en werkte vervolgens als theologiedocent en voorzitter van de Adventus University, Roemenië.
