---
title: Wees sterk!
date: 01/10/2025
---

Lees Jozua 1:7-9. `Waarom moest de Heer tweemaal aan Jozua benadrukken dat hij sterk en moedig moest zijn?`

De taak die Jozua kreeg leek een paar overweldigende uitdagingen te bevatten. De muren van de Kanaänitische steden leken onaantastbaar en de bevolking was getraind voor de strijd. De Israëlieten daarentegen, waren eenvoudige nomaden en bezaten niet eens de meest primitieve wapens om de verstevigde muren te lijf te gaan. De geschiedenis leert ons dat zelfs Egypte, de supermacht van die tijd, niet in staat was voet aan de grond te krijgen in Kanaän. Toch is de opdracht om sterk en moedig te zijn niet bedoeld om de moraal of de oorlogsstrategieën op orde te brengen. Moed en kracht zijn nodig om trouw te blijven aan de Tora en de bijzondere vereisten daarvan. Hierin lag immers Israëls verbond met God besloten.

`Lees Efeziërs 6:10-18. Tegenwoordig zijn we niet verplicht deel te nemen aan militaire dienst. Hoe kunnen we de woorden van bemoediging die aan Jozua gegeven werden dan toch toepassen in onze dagelijkse geestelijke strijd?`

In het vervullen van de opdracht die door Christus aan zijn volgelingen is gegeven, ervaren we vergelijkbare uitdagingen als Jozua. We voeren strijd tegen onze eigen zondige neigingen, tegen de vorstendommen, krachten en heersers van de duisternis in onze tijd en tegen de initiators van het kwaad. Net als Jozua leven ook wij onder de bemoedigende belofte van Christus' aanwezigheid: 'Ik ben met jullie, alle dagen, tot aan de voltooiing van deze wereld.' (Matteüs 28:20) De bemoedigende aanwezigheid van de Heer was voldoende om Jozua's angst te laten verdwijnen. Ook nu zou het voldoende moeten zijn om onze twijfels en angsten te verdrijven. De uitdaging voor ons is dat we de Heer goed genoeg kennen om op Hem en zijn beloften te vertrouwen. En daarom is het zeer belangrijk een persoonlijke relatie met Hem te hebben.

`De cruciale vraag voor ons is niet heel anders dan die voor Jozua. Hoe kunnen we trouw blijven aan Gods Woord, zelfs als het op dat moment niet goed uitkomt?`