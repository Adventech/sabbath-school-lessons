---
title: Steek over! Neem! Verdeel! Dien!
date: 29/09/2025
---

`Lees Jozua 1. Wat kunnen we leren over de structuur van het boek uit dit eerste hoofdstuk?`

Het eerste hoofdstuk van Jozua dient als introductie voor het hele boek. Het bevat vier toespraken die corresponderen met de vier belangrijkste secties van het boek: oversteken (1:2-9); veroveren (1:10-11); verdelen van het land (1:12-15) en dienen door gehoorzaamheid aan de wet (1:16-18). Het boek Jozua kan gezien worden als een serie goddelijke initiatieven. Bij elk initiatief geeft God een specifieke taak aan Jozua die in verband staat met de verovering van Kanaän en elk wordt later in het boek erkend nadat de taak succesvol is afgerond. Uiteindelijk worden de beloften van God aangaande de bewoning van het land vervuld. Vanaf dat moment ligt de verantwoordelijkheid voor het onderhouden en beschermen van het land in handen van de Israëlieten. Dit kan alleen worden bereikt door waar geloof en de gehoorzaamheid die een dergelijk geloof altijd genereert. Gods initiatieven, uitgedrukt in de drie werkwoorden 'oversteken,' 'nemen' en 'verdelen' krijgen een goed antwoord in de gehoorzaamheid van het volk, dat ontleend wordt aan het laatste initiatief: dienstbaarheid. Nogmaals, het boek Jozua kent vier belangrijke secties die elk gekarakteriseerd worden door een specifiek onderwerp, uitgedrukt middels de dominante aanwezigheid van een Hebreeuws woord:
(1) Oversteken (Jozua 1:1-5:12)
(2) Nemen (Jozua 5:13-12:24)
(3) Verdelen (Jozua 13:1-21:45)
(4) Dienen (Jozua 22:1-24:33).

Zo geeft de structuur van het boek zelf de belangrijkste boodschap weer: Gods initiatieven gaan niet vanzelf. In plaats daarvan vereisen ze de trouwe reactie van zijn volk. Dat wil zeggen, met alles wat God voor ons heeft gedaan - inclusief alles wat Hij voor ons heeft gedaan dat we niet zelf kunnen doen - worden we vervolgens opgeroepen om te doen wat we wel zelf kunnen doen, namelijk gehoorzamen aan wat God ons opdraagt. Zo is het altijd geweest in de hele heilige geschiedenis, en zo is het nog steeds. Bijvoorbeeld, de voorstelling van Gods volk in de eindtijd in Openbaring 14:12 brengt hetzelfde idee over: geloof in wat God voor ons heeft gedaan, wat leidt tot gehoorzaamheid.

`Denk aan enkele beloften uit Gods Woord die heel belangrijk voor je zijn. Welke reactie vereisen ze van jouw kant om ze werkelijkheid te laten worden?`