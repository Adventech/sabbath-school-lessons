---
title: Een nieuwe Mozes
date: 28/09/2025
---

Lees Deuteronomium 18:15-22 en Jozua 1:1-9. `Waarom is het belangrijk dat het boek Jozua begint met het herhalen van een belofte die verbonden is aan wat er zou gebeuren na de dood van Mozes?`

Hoewel Mozes was gestorven en er een nieuwe leider was aangewezen door God, Jozua, zien we parallellen tussen de twee. Beide mannen hadden van God te horen gekregen dat zij hun volk tot in het land zouden brengen dat aan hun vaders beloofd was. De Heer zei tegen Jozua: 'Elk stuk grond dat jullie zullen betreden geef Ik jullie, zoals Ik Mozes heb beloofd.' (Jozua 1:3) Jozua zou het werk voleindigen dat in eerste instantie aan Mozes was gegeven. Hij was werkelijk een nieuwe Mozes.

`Lees Exodus 33:11; Numeri 14:6, 30, 38; 27:18; 32:12; Deuteronomium 1:38; 31:23 en 34:9. Wat zeggen deze teksten ons over Jozua?`

De belofte dat God een profeet 'laat opstaan' (Deuteronomium 18:15) zoals Mozes is in deze fase nog slechts een mogelijkheid en geen vaststaand feit. De openingswoorden in het boek Jozua herinneren de lezer aan deze belofte en creëren tegelijkertijd de verwachting dat de belofte vervuld zal worden. Hoewel Mozes is overleden, is hij nog steeds erg aanwezig in het eerste hoofdstuk. Zijn naam wordt tien keer genoemd, die van Jozua slechts vier keer. Mozes wordt de 'dienaar van de HEER' genoemd, terwijl naar Jozua wordt verwezen als zijn 'rechterhand.' (Jozua 1:1) Het zal een leven van trouwe dienst en gehoorzaamheid vergen voor Jozua om zelf de titel 'dienaar van de HEER' te ontvangen. (Jozua 24:29) Ook al beschrijft het eerste hoofdstuk van Jozua een overgang tussen twee grote leiders van Israël, het belangrijkste personage is de Heer zelf, wiens woorden het boek openen en wiens leiding het boek domineert. Er bestaat geen twijfel over wie de echte leider van Israël is.

`Door de eeuwen heen heeft God mannen en vrouwen geroepen om zijn volk te leiden. Waarom is het cruciaal te onthouden wie de ware, onzichtbare leider van de kerk is?`