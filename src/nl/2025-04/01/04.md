---
title: Erfgenamen van beloften
date: 30/09/2025
---

In Jozua 1:2-3 zegt de Heer tegen Jozua dat Hij het land aan Israël geeft. Aan de andere kant zegt Hij dat Hij het al gegeven heeft. Wat betekent dit? Het land was een gift van de Heer, die de echte eigenaar was. In Jozua 1:2-3 worden twee vormen van het werkwoord 'geven' gebruikt. Samen weerspiegelen ze twee belangrijke aspecten van het beërven van het land. De eerste vorm geeft uitdrukking aan het proces van het geven van het land. Alleen de Overjordaanse gebieden waren ingenomen door Israël. Het grootste deel van het beloofde land moest echter nog ingenomen worden.

In Jozua 1:3 wordt het werkwoord gebruikt in de voltooide tijd, zodat we de indruk krijgen dat het land reeds aan hen gegeven was. Wanneer God het onderwerp is van dergelijke handelingen, wordt de vorm 'de profetisch voltooide tijd' genoemd. Dat komt omdat wat God in zijn Woord belooft een zeker feit is dat vertrouwd kan worden als een huidige realiteit.

Het voornaamwoord 'jullie' in vers 3 staat in het meervoud. De belofte wordt dus niet alleen aan Jozua gegeven, maar aan het hele volk Israël. De verwijzing naar de belofte die gedaan werd aan Mozes laat de continuïteit zien van Gods handelen. Ook het woord kol, 'alle,' 'iedere,' wordt vele malen herhaald in het eerste hoofdstuk. De alomtegenwoordigheid van dit zelfstandig naamwoord drukt de totaliteit en integriteit uit die cruciaal is voor het bereiken van het doel dat Jozua voor ogen staat. Er moet een perfecte afstemming zijn tussen God, Jozua en het volk Israël om succes te verzekeren bij de komende verovering van het beloofde land.

`Lees Jozua 1:4-6 en Hebreeën 6:17-18. Op dat moment was het beloofde land nog slechts een belofte. Toch noemt God het een erfenis. Wat betekent dit voor de erfgenamen van Gods beloften?`

Er is niets magisch aan de beloften van God. Ze hebben niet de kracht in zich en van zichzelf om hun eigen vervulling tot stand te brengen. De garantie dat ze uit zullen komen ligt in de aanwezigheid van God, die zegt: 'Ik ga met je mee.' De aanwezigheid van de Heer was inderdaad cruciaal voor de overleving van Israël. Zonder zijn aanwezigheid zouden ze slechts een natie onder andere volken zijn, zonder bijzondere roeping, identiteit of opdracht. (Zie Exodus 33:12-16) De aanwezigheid van de Heer was alles wat Jozua nodig had om te slagen. Er is nog niets veranderd en daarom ontvangen wij de belofte van Jezus zoals die te vinden is in Matteüs 28:20.