---
title: Vrije keuze
date: 29/10/2025
---

`Lees Deuteronomium 20:10, 15-18; 13:12-18 en Jozua 10:40. Hoe helpt de wet op oorlogsvoering en de procedure tegen een afgodische stad in Israël, die in Deuteronomium staat, ons om de beperkingen van totale vernietiging te begrijpen in de oorlog waarin de Israëlieten verwikkeld waren?`

De Hebreeuwse tekst gebruikt een unieke term om de vernietiging van mensen in een oorlog te beschrijven: cherem. Deze term verwijst naar wat 'verboden', 'verdoemd' of 'opgedragen aan vernietiging' is. Meestal duidt het op een volledige en onherroepelijke plaatsing van mensen, dieren of levenloze voorwerpen in Gods exclusieve domein, wat in oorlogsvoering in de meeste gevallen hun vernietiging inhield. Het concept en de praktijk van cherem als een totale uitroeiing van een volk in een oorlog moet begrepen worden in het licht van Gods conflict met de kosmische krachten van het kwaad, waar zijn karakter en reputatie op het spel staan. Opnieuw moet benadrukt worden dat er geen neutraliteit bestaat sinds de zonde zijn intrede deed in de wereld: Je bent voor of tegen God. De ene kant leidt tot eeuwig leven, de andere naar de eeuwige dood.

De praktijk van totale vernietiging beschrijft Gods rechtvaardige oordeel over zonde en kwaad. God delegeerde de uitvoering van een deel van zijn oordeel op unieke wijze aan zijn uitverkoren natie, het oude Israël. De toewijding aan de vernietiging stond onder zijn strakke theocratische controle, was beperkt tot een bepaalde periode in de geschiedenis, de verovering, en tot een welbepaald geografisch gebied, het oude Kanaän. Zoals we in de studie van gisteren zagen, rebelleerden degenen die onder het verbod op vernietiging vielen consequent tegen Gods doelen en trotseerden die, waarbij ze ook nooit berouw toonden. Daarom was Gods beslissing om hen te vernietigen noch willekeurig noch nationalistisch.

Bovendien zou Israël dezelfde behandeling krijgen als ze zouden besluiten dezelfde levensstijl aan te nemen als de Kanaänieten. (vergelijk met Deuteronomium 13) Ook al lijkt het alsof de groepen die zich aan beide kanten van de goddelijke oorlog bevinden van tevoren zijn vastgesteld (de Israëlieten moeten het land erven en de Kanaänieten moeten worden vernietigd), toch is er de mogelijkheid om van de ene naar de andere kant te gaan, zoals we zullen zien in de gevallen van Rachab, Achan en de Gibeonieten. Mensen werden niet willekeurig beschermd of onder een verbod geplaatst. Degenen die profiteerden van een relatie met God konden hun bevoorrechte status verliezen door rebellie, en degenen onder de ban konden zich onderwerpen aan de autoriteit van de Heer en blijven leven.

`Wat zijn de geestelijke implicaties van de afwijzing van God door de Kanaänieten in onze context nu? Met andere woorden: wat zijn de gevolgen van onze vrije keuze voor ons persoonlijk?`