---
title: De Heer is een strijder
date: 21/10/2025
---

Lees Exodus 2:23-25; 12:12-13 en 15:3-11. `Wat betekent het dat God een strijder is?`

Tijdens hun lange verblijf in Egypte zijn de Israëlieten de ware God van hun voorouders vergeten. Zoals vele episodes van hun reizen door de woestijn aantoonden, was hun kennis van de God van Abraham, Isaak en Jakob vervaagd en hadden ze heidense elementen in hun religieuze praktijken gemengd. (vergelijk met Exodus 32:1-4) Onder de onderdrukking van de Egyptenaren riepen ze tot de Heer (Exodus 2:23-25) en op het juiste moment greep de Heer namens hen in. Het conflict dat in de eerste twaalf hoofdstukken van Exodus wordt beschreven was echter groter dan een eenvoudige machtsstrijd tussen Mozes en de farao. Volgens de oorlogsideologie van het oude Nabije Oosten werden conflicten tussen volkeren uiteindelijk beschouwd als conflicten tussen de respectievelijke god of goden. Exodus 12:12 verklaart dat de Heer niet alleen over de farao oordeelde, maar ook over de goden van Egypte, de machtige demonen (Leviticus 17:7; Deuteronomium 32:17) die achter de onderdrukkende macht en het onrechtvaardige sociale systeem van Egypte stonden.

God is vooral in oorlog met de zonde en zal dit conflict niet voor eeuwig tolereren. (Psalm 24:8; Openbaring 19:11; 20:1-4, 14) Alle gevallen engelen en mensen die zichzelf onlosmakelijk met de zonde verbonden hebben, zullen vernietigd worden. In het licht hiervan moeten de gevechten tegen de inwoners van het land worden gezien als een eerdere fase van dit conflict, dat zijn hoogtepunt zal bereiken op het kruis, en zijn voltooiing bij het laatste oordeel, wanneer Gods rechtvaardigheid en liefdevolle karakter gerechtvaardigd zullen worden. Het concept van totale vernietiging van de Kanaänieten moet gezien worden in het licht van het Bijbelse wereldbeeld waarin God betrokken is bij een kosmisch conflict met de exponenten van het kwaad. Het zijn Gods reputatie en karakter die op het spel staan. (Romeinen 3:4; Openbaring 15:3) Vanaf het moment dat de zonde zijn intrede deed in het menselijk bestaan kan niemand zich op neutraliteit beroepen. Je bent aan Gods kant of aan de kant van het kwaad. Daarom moet de vernietiging van de Kanaänieten gezien worden als een voorbode van het laatste oordeel.

`De realiteit van de grote strijd kent slechts twee kanten, goed of kwaad. Hoe weet je aan welke kant je staat?`