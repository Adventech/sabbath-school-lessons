---
title: Oorlog in de hemel
date: 20/10/2025
---

Lees Openbaring 12:7-9; Jesaja 14:12-14; Ezechiël 28:11-19 en Daniël 10:12-14. Jozua begreep dat de strijd onderdeel was van een groter conflict. `Wat weten wij over het conflict waar God zelf bij betrokken is?`

God bevolkte het universum met verantwoordelijke schepselen die hij een vrije wil gaf, een voorwaarde om te kunnen liefhebben. Ze kunnen ervoor kiezen met God samen te werken of Hem tegen te werken. Een van de machtigste engelen, Lucifer, rebelleerde tegen God en kreeg een flinke groep engelen achter zich. Jesaja en Ezechiël verwijzen naar dit conflict, hoewel sommige commentatoren van Jesaja 14 en Ezechiël 28 proberen de betekenis van de teksten te beperken tot de koning van Babylon en een heerser in Tyrus. Er zijn echter duidelijke aanwijzingen in de Bijbelse tekst die wijzen op een transcendente realiteit. De koning van Babylon wordt voorgesteld als iemand die in de hemel geweest is, bij de troon van God (Jesaja 14:12-13) en van de koning van Tyrus wordt gezegd dat hij in Eden gewoond heeft als beschermende cherub op Gods heilige berg. (Ezechiël 28:12-15) Dit is allemaal niet waar voor de aardse koningen van Babylon en Tyrus. Ook kan van deze koningen niet gezegd worden dat ze volmaakt en onberispelijk waren. Daarom moeten deze figuren verwijzen naar iets dat de letterlijke koninkrijken van Babylon en Tyrus overstijgt.

Jesaja geeft ons een 'gelijkenis' (Hebreeuws: mashal), waarin een betekenis besloten ligt die de onmiddellijke historische context overstijgt. In dit geval wordt de koning van Babylon een paradigma van rebellie, eigendunk en trots. Op dezelfde manier maakt Ezechiël een verschil tussen de prins van Tyrus (Ezechiël 28:2) en de koning van Tyrus. (Ezechiël 28:11-12) De prins, die actief is in het aardse, wordt het symbool van een koning die handelt op hemels niveau. Volgens Daniël 10:12-14 belemmeren deze opstandige hemelse wezens de vervulling van Gods doelen op aarde. Het is in het licht van deze verbinding tussen hemel en aarde dat we de goddelijk gesanctioneerde oorlogen van Israël moeten begrijpen. We moeten ze herkennen als aardse manifestaties van het grote conflict tussen God en Satan, en tussen goed en kwaad - en dat alles uiteindelijk met het doel om Gods gerechtigheid en liefde in een gevallen wereld te herstellen.

`Op welke manieren zien we, in de wereld om ons heen en in ons eigen leven, de realiteit van deze kosmische strijd tussen goed en kwaad?`