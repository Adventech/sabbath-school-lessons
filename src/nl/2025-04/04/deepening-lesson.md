---
title: Verdieping
date: 24/10/2025
---

# Het conflict achter alle conflicten

## Jozua 5:13 - 6:5

## IJsbrekervraag

`Kun je een voorbeeld geven van een situatie waarbij je een moeilijke opdracht kreeg en dat het hielp om alleen al te weten dat je steun zou krijgen als dat nodig was?`

## Ik verken

Het volk Israël was de Jordaan overgetrokken, maar dat was niet zomaar gegaan. God had het water, dat buiten zijn oevers stond, tot stilstand gebracht zodat zij over de rivierbedding konden doorsteken. Ze hadden een lange moeizame tocht doorgemaakt maar waren uiteindelijk op hun bestemming aangekomen. Aan de overkant van de Jordaan vierde het volk het Pesach ter herdenking aan de uittocht uit Egypte. Tijdens dat feest aten ze voor het eerst van de opbrengst van het land, er kwam geen manna meer. De verovering van het beloofde land, het land van melk en honing, zou beginnen.

## Ik bestudeer

Jozua staat aan het begin van die immense taak. Maar hij moet weten dat hij niet de hoogste aanvoerder van het volk is en bovendien dat dit niet zijn strijd is.

`Jozua heeft een bijzondere ontmoeting. Wat zegt de tekst (Jozua 5:13) hierover?`

`Vergelijk deze ontmoeting met een andere ontmoeting in Exodus 3:5-6.`

`Wat is het antwoord van de man met het zwaard op de vraag van Jozua?`

Ellen White identificeert deze man als Christus. (Ellen White, Patriarchen en profeten, Veritas (1977), blz 439) 
In andere Bijbelvertalingen wordt hij een Vorst genoemd, in het Hebreeuws een 'sar'.

`In Daniël 10:13, 21 en 12:1 komen we ook een vorst (sar) tegen, wat is zijn naam?` 
Commentatoren gaan ervan uit dat dit dezelfde persoon is als 'de man met het zwaard' die Jozua ontmoette. (Zie o.a. Zdravko Stefanovic, Daniel: Wisdom to the Wise, Pacific Press (2007), blz 307) Merk op dat in al deze teksten sprake is van strijd.

`Ook komen we Hem tegen in Openbaring 12:7. Om welke strijd gaat het daar?`

`Bespreek met elkaar of er ook niet op de achtergrond van de verovering van Jericho en Kanaän een grotere strijd aan de gang is. Welke argumenten zou je daarvoor kunnen bedenken?`

`Jericho was afgegrendeld uit angst voor de Israëlieten (Jozua 6:1). Waar kwam die angst vandaan? (zie Jozua 2:10-11). Welke belangrijke conclusie trok Rachab op basis van de berichten over het volk Israël?`

`Welk kernwoord ontdek je in Jozua 6:4. Waar zou dit op kunnen duiden?`


## Ik pas toe

`Vind je de reactie van Jozua op de ontmoeting met 'de man met het zwaard' niet opmerkelijk? Hoe zou jouw reactie zijn?`

`Het vroeg veel moed en vertrouwen om de opdracht die Jozua, en ook het volk, kreeg uit te voeren. Waar put jij moed en vertrouwen uit als je je in een moeilijke of gevaarlijke situatie bevindt?`

`Hoe kijk je aan tegen de zorgelijke dreigende berichten die de laatste tijd telkens in het nieuws verschijnen. Ervaar je angst voor wat er gaat gebeuren, of put je hoop uit de belofte dat we het 'beloofde land' zullen binnengaan? (zie ook Jesaja 65:17-18).`

`Helpt de les van deze keer om daarover je gedachten te vormen of zie je de teksten uit onder andere het boek Jozua meer als leerzame geschiedenis voor Joden.`

`Is het je uit het verhaal opgevallen dat het volk, in opdracht van de Heer, op sabbat rond Jericho liep? Jezus zei ooit, toen Hij werd berispt voor het genezen van een lamme op de sabbat: 'Mijn Vader werkt aan één stuk door, en daarom doe Ik dat ook'. Heeft dit gegeven effect op je mening over wat op sabbat wel en niet gedaan mag worden, en zo ja, hoe?`

Jozua 6:2
De HEER zei tegen Jozua: 'Ik lever Jericho met zijn koning en al zijn dappere krijgslieden aan je uit'


## Ik bid ...

Vader, dank U dat U tot steun bent in moeilijke situaties die ik in mijn leven kan tegenkomen. Help mij dat vertrouwen ook te tonen zodat dat gezien wordt en anderen stimuleert hun vertrouwen aan U te geven.
Amen!