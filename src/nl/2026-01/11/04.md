---
title: Vernieuwd om tot inzicht te komen
date: 10/03/2026
---

`Lees Kolossenzen 3:6-11. Hoe vervolgt Paulus zijn gedachtegang?`

De beginwoorden van vers 8 geven de dramatische en beslissende verandering aan van dood naar leven: 'Maar nu.' Het woord 'nu' krijgt in het Grieks de nadruk. 'Nu', of beter 'welnu' wil zeggen dat je met Christus bent opgestaan en de dingen zoekt die boven zijn. Om die reden vormt je huidige leven een opvallend contrast met je vroegere leven. Nadat 'het aardse in u' is afgestorven, 'moet u alles wat slecht is opgeven: woede en drift, laster en vuile taal. (Kolossenzen 3:5,8) Zowel woede als toorn beschrijven Gods rechtvaardige reactie op zonde (gisteren aangestipt). Dat doet ook Jezus. (Marcus 3:5; Openbaring 6:16) Daar staat tegenover dat God ons aanspoort ons te 'haasten om te luisteren, maar traag te zijn om te spreken, traag ook in het kwaad worden. Want de woede van een mens brengt niets voort dat in Gods ogen rechtvaardig is. (Jakobus 1:19-20) Kwaadaardigheid wenst een ander ongeluk toe en door laster haal je iemands naam door het slijk. Paulus veroordeelt ook beledigende en obscene taal. Ten slotte is liegen of bedriegen tegen elkaar verboden 'nu u de oude mens en zijn leefwijze hebt afgelegd. (Leviticus 19:11,18; In Kolossenzen 3:9 heeft de NBG het over 'liegen' en de NBV over 'bedriegen'.

`Lees Romeinen 6:6 en Efeziërs 4:22-24. Wat bedoelt Paulus met de 'oude mens' in tegenstelling tot de 'nieuwe mens'?`

De werkwoorden die Paulus gebruikt om deze verandering mee te beschrijven van het oude naar het nieuwe, zinspelen op kleding. Het is alsof iemand oude, vuile kleren uittrekt en gekleed wordt met nieuwe, witte kleren. Een soortgelijk onderscheid oud/nieuw wordt gemaakt met betrekking tot het oude en nieuwe verbond, die zich kenmerken door de uiterlijke letter van de wet en de wet die de Geest in het hart schrijft. (Zacharia 3:4; 2 Korintiërs 3:4-18) Deze metaforen beschrijven bekering en de uitwerking daarvan en Paulus noemt dat een 'nieuwe schepping'. Wij worden 'vernieuwd naar het beeld van de Schepper en komen tot inzicht' door Hem die het 'beeld van God is, de onzichtbare'. Kennis verkrijgen van Christus door zijn Woord verandert ons 'naar de luister van dat beeld'. Dit plaatst ons boven etnische, geografische en sociale grenzen, omdat we burgers zijn van een beter koninkrijk. (2 Korintiërs 5:17; Kolossenzen 1:15; 2 Korintiërs 3:18)

`Hoezeer ben jij veranderd door nieuwe inzichten?`