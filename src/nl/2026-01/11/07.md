---
title: Verdere studie
date: 13/03/2026
---

'Wanneer de Geest van God het verstand en het hart beheerst, barst de bekeerde mens uit in een nieuw lied. Hij beseft dat in zijn ervaring de belofte van God in vervulling is gegaan, dat zijn overtreding is vergeven en zijn zonde bedekt. Hij heeft God zijn berouw getoond vanwege de schending van de goddelijke wet, en geloof getoond in Christus, die stierf om de mens te rechtvaardigen. "Nu wij rechtvaardig verklaard zijn op grond van geloof, leven we in vrede met God, door onze Heer Jezus Christus." (Romeinen 5:1)

'Omdat dit zijn ervaring is, is het niet de bedoeling dat de christen zijn handen vouwt en tevreden is met datgene wat voor hem tot stand is gebracht. Hij die besloten heeft het geestelijke koninkrijk binnen te willen gaan, zal ontdekken dat alle krachten en hartstochten van de niet wedergeboren natuur tegen hem in het geweer worden gebracht. Daarin worden ze gesteund door de krachten van het koninkrijk van de duisternis. Hij zal elke dag zijn toewijding moeten vernieuwen en elke dag strijden tegen het kwaad. Oude gewoonten, geërfde neigingen tot het verkeerde, zullen ernaar streven de overhand te krijgen. Daarvoor moet hij altijd op zijn hoede zijn, en streven naar de overwinning in de kracht van Christus. ...

'We hebben grote behoefte aan de kracht van een hoger, zuiverder, nobeler leven. De wereld neemt onze gedachten teveel in beslag en het koninkrijk der hemelen te weinig. 'In zijn pogingen het ideaal van God te bereiken, moet de christen nergens aan wanhopen. Morele en geestelijke volmaaktheid wordt aan iedereen beloofd en die komt door de genade en kracht van Christus. Jezus is de bron van kracht, de bron van het leven. ... Hij zet de almachtige krachten van de hemel voor ons in werking. Bij elke stap komen we in aanraking met zijn levengevende kracht. (Ellen White, Van Jeruzalem tot Rome, pp. 349-351.)

## Gespreksvragen

`Wat is jouw eigen ervaring met de belofte van 'rechtvaardig verklaard zijn op grond van geloof'? Hoe heeft deze prachtige belofte jouw leven veranderd? Hoe is die belofte verbonden met het idee dat je ook 'met Christus tot leven bent gewekt'?`

`Wat betekent het voor jou om op de hemel gericht te zijn ? Is dat belangrijker dan het doen van goede dingen op aarde? Hoe vind je de balans?`

`Denk eens na over welke invloed jouw leven heeft op anderen. We zijn geneigd dit te zien in de context van onze individuele invloed, maar hoe zit het met onze invloed als gemeente? Hoe beïnvloedt jouw plaatselijke gemeente je directe omgeving?`

`Lees Kolossenzen 3:11. Wat vertelt dit ons over de eenheid die wij in Christus zouden moeten hebben?`