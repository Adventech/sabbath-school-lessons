---
title: De aard van het nieuwe leven
date: 11/03/2026
---

Paulus beschrijft eerst de slechte gewoonten en negatieve eigenschappen die we verwijderen en wegdoen als we tot Christus komen. Daarna gaat hij verder met het positieve, zoals de overgang van duisternis naar licht.

`Lees Kolossenzen 3:12-14. Hoe worden gelovigen beschreven en hoe denk je dat dit verband houdt met de eigenschappen waarmee ze zich moeten 'kleden'?`

Israël is door God geroepen om zijn speciale volk te zijn en zijn karakter te weerspiegelen. Zo zijn gelovigen in Jezus 'de uitverkorenen'. (Kolossenzen 3:12 (NBG)) Niet iedereen leeft in overeenstemming met deze roeping. Jezus zei: 'Velen zijn geroepen, maar slechts weinigen uitverkoren. (Matteüs 22:14; 24:22,24,31) De verwijzingen van Paulus naar de uitverkorenen hebben een soortgelijke betekenis. (Romeinen 8:33; 2 Timoteüs 2:10) Ook worden gelovigen, net als Israël, 'geliefd' door God en zijn zij 'gewijd'. Dit voorrecht brengt een belangrijke verantwoordelijkheid met zich mee: 'om de grote daden te verkondigen van Hem die u uit de duisternis heeft geroepen naar zijn wonderbaarlijke licht. (Deuteronomium 7:6-8; 1 Petrus 2:9) Dat doen we door hoe we leven. De acht eigenschappen die Paulus noemt, vormen een hele lijst! 'Innig medeleven, goedheid, nederigheid, zachtmoedigheid en geduld. Verdraag elkaar en vergeef elkaar' en 'bovenal ... liefde'. Deze kunnen alleen voortkomen uit een hart dat verbonden is met Christus, omdat ze zijn karakter beschrijven en hoe Hij met ons is omgegaan. Wij moeten anderen vergeven 'zoals de Heer u vergeven heeft'. Liefde is 'de band die u tot een volmaakte eenheid maakt'. Want zijn liefde voor ons bindt ons aan Hem en stelt ons in staat anderen echt lief te hebben. (1 Johannes 4:11-12)

Deze eigenschappen beïnvloeden op twee manieren onze relaties. Ten eerste is het tonen van liefde, genade, vriendelijkheid en vergeving aan anderen tot zegen voor onszelf en anderen. Het geeft een voldaan gevoel anderen lief te hebben en tot zegen te zijn. Vaak reageren mensen op soortgelijke wijze terug. We blijven zo Gods genade en vergeving ontvangen. (Matteüs 5:7; 6:14) Ten tweede verheerlijken we God en dat is nog belangrijker. Dat moedigt ook anderen aan in Jezus te geloven en Hem te volgen. Daardoor wordt de kracht van goddelijke genade zichtbaar. 'Geen enkele andere invloed waardoor de mens kan worden omringd, heeft zo'n kracht als de invloed van een onbaatzuchtig leven. Het sterkste argument ten gunste van het evangelie is een liefdevolle en beminnelijke christen. (Ellen White, De weg tot gezondheid, p. 403.)

`Representeer je Jezus in hoe je anderen behandelt, vooral hen die onvriendelijk zijn?`