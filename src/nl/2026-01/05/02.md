---
title: Wij werken uit wat God in ons werkt
date: 25/01/2026
---


Paulus heeft Jezus gepresenteerd als het volmaakte voorbeeld van nederigheid en gehoorzaamheid aan Gods wil. Daarna richt Paulus zich tot de Filippenzen zelf. Hij bevestigt hun gehoorzaamheid aan de Heer nadat ze de boodschap van het evangelie hadden ontvangen en spoort hen aan die lijn van gehoorzaamheid door te trekken. (Handelingen 16:13-15,32-33) Nadat Paulus het voorbeeld van het leven van Christus en het kruis als weg naar verlossing heeft gegeven, richt hij zich nu wat directer op hoe dit alles in de praktijk werkt.

`Lees Filippenzen 2:12-13. Wat bedoelt Paulus als hij zegt: 'Blijf u inspannen voor uw redding?' Hoe zou jij de relatie tussen geloof en werken beschrijven?`

In deze twee verzen presenteert Paulus geen ander evangelie dan wat hij schetst in Romeinen en in zijn andere brieven. We kunnen er zeker van zijn dat zijn boodschap hier overeenkomt met het evangelie van rechtvaardiging door geloof, dat hij predikte in Filippi en ook op andere plaatsen. Het is belangrijk alles te overwegen wat de Bijbel zegt over een bepaald onderwerp, met name over het onderwerp van verlossing, dat zo gemakkelijk verkeerd kan worden begrepen.

`Lees Romeinen 3:23-24; 5:8; EfeziÃ«rs 2:8-10. Wat zeggen deze teksten ons over verlossing?`

Verlossing is zonder twijfel Gods werk, en wij kunnen daar absoluut geen eer voor opeisen. Ook het geloof zelf is een geschenk, en komt tot stand door het werk van de heilige Geest. Onze eigen inspanningen kunnen ons niet redden. De wedergeboorte is onze geestelijke herschepping door God, en die stelt ons in staat goede werken te doen. Gods Geest werkt in ons en geeft kracht aan onze wil om het juiste te kiezen, de verleiding te weerstaan en de juiste keuzes te maken. Zo werken wij uit wat God in ons werkt, 'met diep ontzag voor God. (Filippenzen 2:12) Houdt dit in dat we bang moeten zijn voor Gods oordeel over onze vaak zwakke pogingen tot gehoorzaamheid? Natuurlijk niet. Deze zin verwijst naar het voelen van Gods aanwezigheid en de behoefte die we hebben Hem te gehoorzamen. (Psalm 2:11)

`Hoe heb jij ervaren dat Christus in je werkt? Hoe verzet je gevallen natuur zich tegen wat God in je doet, en hoe kun je die aantrekkingskracht weerstaan?`