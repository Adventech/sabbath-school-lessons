---
title: Een levend offer
date: 27/01/2026
---

Lees Filippenzen 2:17; 2 Timoteüs 4:6; Romeinen 12:1-2; en 1 Korintiërs 11:1. `Wat zegt Paulus in deze gedeelten?`

Paulus heeft al een verrassend ambivalente kijk geuit op de vraag of hij leeft of sterft in dienst van Christus. (Filippenzen 1:20-23) Nu suggereert hij de zeer reële mogelijkheid van 'als een offer te worden uitgegoten'. Deze beeldspraak is gebaseerd op de oude praktijk van plengoffers, waarbij een vloeistof (zoals olie, wijn of water) werd uitgegoten als een offer aan God. (Zie Genesis 35:14; Exodus 29:40; 2 Samuel 23:15-17) De schijnbare 'verspilling' van een waardevolle vloeistof in een daad van toewijding doet ons denken aan Maria's daad om Jezus' hoofd en voeten te zalven met 'kostbare nardusolie'. (Marcus 14:3-9; Johannes 12:3) Dat was niet per se een echt plengoffer. Het was echter wel degelijk een groot offer dat op passende wijze het oneindige offer van Christus voor onze redding illustreert. Als Paulus terechtgesteld wordt voor zijn werk van het verspreiden van het evangelie, dan zou hij zich verheugen omdat zijn leven werd 'uitgestort' als een offer aan God. Plengoffers in de Hebreeuwse Bijbel staan over het algemeen niet op zichzelf, maar horen bij een offer. (Numeri 15:1-10;. 28:1-15) Daarom beschouwt Paulus het geven van zijn leven als de passende aanvulling op het 'offer door de dienst van uw geloof' van de gemeente in Filippi. Door geloof hebben zij ervoor gekozen hun leven aan God te wijden als een 'levend offer'. (Romeinen 12:1)

De eerste christenen waren actief in het delen van hun geloof. Dat gold ook voor hen in Filippi. (Filippenzen 1:27-29) Ze gingen van huis tot huis om het evangelie te verspreiden. (Handelingen 5:42) Ze openden hun huizen voor de studie van de Schriften. (Handelingen 12:12; 1 Korintiërs 16:19; Kolossenzen 4:15; Filippenzen 1-2) Ze waren ook in staat om redenen uit de Schriften te geven voor wat ze geloofden. (Handelingen 17:11; 18:26; 1 Petrus 3:15) Onze adventistische pioniers deden hetzelfde. In plaats van te vertrouwen op predikanten om de boodschap aan hun buren te verspreiden, deelden ze hun geloof, gaven ze Bijbelstudies en bereidden ze mensen voor, zodat ze klaar zouden zijn voor de doop wanneer de predikant langskwam. Met grote persoonlijke offers, dat wil dus zeggen: als een 'levend offer', deden ze er alles aan het evangelie te verspreiden. Zouden wij dan minder hoeven te doen?

`Denk eens na over wat het voor jouw leven zou betekenen om een 'levend offer' te zijn. Hoeveel offer je op voor het koninkrijk van God, en wat zegt je antwoord over jezelf?`