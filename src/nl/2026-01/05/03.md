---
title: Licht in een duistere wereld
date: 26/01/2026
---

In Filippenzen 2:14 spoort Paulus de Filippenzen aan 'alles te doen zonder morren en tegenspreken'. De uitdagingen die de eenheid van de gemeenten aan ons stelt, zijn zo ernstig dat hierin alleen kan worden voorzien door aanzienlijke inspanning van onze kant. Eenheid in de gemeente is een bijproduct van onze vereniging met Christus en gehoorzaamheid aan zijn Woord. Het is ook belangrijk voor ons getuigenis, zoals Paulus dat verder aanduidt, door ons op te roepen om 'als lichten in de wereld te schijnen'. (Filippenzen 2:15 (NBG))

Op een maanloze nacht, weg van de verlichting van steden en de straatverlichting, zijn er meer sterren zichtbaar en lijken ze ook veel feller te schijnen. Het contrast zorgt voor het verschil. Hoe donkerder de lucht, hoe duidelijker de sterren afsteken. Dat geldt ook voor ons getuigenis. Hoe groter de morele duisternis om ons heen, des te groter het contrast tussen het leven van Gods ware volgelingen en dat van de aardbewoners. Daarom is het belangrijk geen ruimte te laten voor het kunstmatige licht van wereldse ideeën, druk en praktijken die ervoor zorgen dat ons getuigenis op de achtergrond raakt of verdwijnt.

`Lees Filippenzen 2:15-16. Hoe beschrijft Paulus wat wij moeten zijn en doen?`

'Zuiver' betekent 'zonder fouten, zonder blaam.' Het wordt met name toegepast op Job en zijn onberispelijke karakter. (Job 1:1,8; 2:3; 11:4; 33:9) Het Griekse woord dat we vertalen met 'argeloos' betekent letterlijk 'ongemengd, puur.' Jezus moedigt ons aan 'argeloos als een duif' te zijn, met het oog op de kwaadaardige aanvallen waarmee zijn getuigen waarschijnlijk te maken krijgen. (Matteüs10:16)) Paulus spoort ons op gelijke wijze aan 'zich verre te houden van het kwaad'. (Romeinen 16:19) De moderne massamedia staan niet direct bekend om hun zuivere, opbeurende en inspirerende inhoud. Daarom is Davids gewoonte ook in onze tijd een hele goede regel: 'niets staat mij voor ogen wat boosaardig is. (Psalm 101:3) We moeten nooit bang zijn anders te zijn. Door ons geloof moeten we ons juist steeds meer onderscheiden. Het doel is om 'te schitteren als sterren aan de hemel'. De enige manier om dat te doen is aanpassing aan deze wereld te verwerpen door 'vast te houden aan het woord dat leven brengt'. (Romeinen 12:2) Onze keuzes bepalen of we met 'de dag van Christus' in het vooruitzicht hebben geleefd of 'ons voor niets hebben afgemat'. (1 Korintiërs 9:24-27)

`Als er gebieden in jouw leven zijn die je als 'werelds' zou omschrijven (en waarschijnlijk zijn die er), hoe kun je gereinigd worden?`