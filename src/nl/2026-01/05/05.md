---
title: Bewezen karakter
date: 28/01/2026
---


Dat Timoteüs de mede-afzender van deze brief is, hebben we al genoemd. (Filippenzen 1:1) Nu legt Paulus in detail uit hoe waardevol Timoteüs is als een van zijn medewerkers. Paulus beschrijft hem als een evangelist die hij naar Macedonië had gestuurd en bij verschillende gelegenheden ook naar Korinte. (2 Timoteüs 4:5;1 Tessalonicenzen 3:2; Handelingen 18:5; 19:22; 1 Korintiërs 4:17; 16:10) Daarvoor had hij al met Paulus en Silas in Korinte gewerkt en vervolgens ook in Efeze. (1 Tessalonicenzen 1:1;2 Tessalonicenzen 1:1; 1 Timoteüs 1:2-3; Handelingen 19:22) Paulus beschrijft Timoteüs als 'gelijkgezind'. (Filipenzen 2:20) Het Griekse woord (letterlijk 'gelijk van ziel') suggereert dat hij in veel opzichten op Paulus leek. Denk aan zijn toewijding aan Christus, zijn energieke pogingen het evangelie te verspreiden en zijn zorg voor de Filippenzen in het bijzonder.

`Lees Filippenzen 2:19-23; 1 Korintiërs 4:17; 2 Timoteüs 1:5. Waarom denk je dat Paulus hier zo positief en uitgebreid over Timoteüs spreekt? Wat zegt hij over hem?`

Een andere kwaliteit die Paulus van Timoteüs noemt, is zijn 'betrouwbaarheid'. Het Griekse woord beschrijft een persoon die grondig op de proef is gesteld en van wie karakter en inzet oprecht bleken te zijn. (Romeinen 5:4; 2 Korintiërs 2:9; 9:13) Paulus weet dat dit waar is wat betreft Timoteüs omdat hij het bij veel gelegenheden heeft gezien tijdens hun samenwerking in de verspreiding van het evangelie.

Het zijn de moeilijke ervaringen in het leven die onze moed op de proef stellen en laten zien wie we innerlijk zijn.. Ellen White zegt het zo: 'In het leven komt het aan op discipline ... Je zult worden geprovoceerd om je temperament te testen. Door dat met de juiste houding tegemoet te treden, komen de christelijke deugden tot ontwikkeling. Als je zachtmoedig onrecht en beledigingen verdraagt, als beledigende woorden worden beantwoord met fijngevoelige reacties en onderdrukkende daden met vriendelijkheid, dan is dit het bewijs dat de Geest van Christus in het hart woont.' Ze gaat verder door te zeggen dat als 'de ontberingen en ergernissen die op ons pad komen om te dragen' inderdaad 'goed worden verdragen, dat we dan ons karakter zo ontwikkelen dat we op Christus lijken en dat de christen zich daardoor onderscheidt van andere aardbewoners. Ellen White, Testimonies for the Church, deel 5, p. 344

`Denk eens aan de provocaties, ontberingen en ergernissen die je de laatste tijd bent tegengekomen. Heb je die 'zachtmoedig' en 'vriendelijk' verdragen? Wat kun je doen om deze ervaringen te gebruiken om gedisciplineerder te worden?`