---
title: Houd mensen zoals hij in ere
date: 29/01/2026
---

`Lees Filippenzen 2:25-30. Hoe beschrijft Paulus Epafroditus? Welke specifieke houding en acties van deze christelijke werker onthullen zijn karakter?`

Alleen deze brief verwijst naar Epafroditus, maar we leren heel wat over hem uit die paar korte vermeldingen. Zijn naam verwijst naar de cultus van Afrodite. Hij was dus een bekeerling met een heidense achtergrond. Door hem 'medewerker' te noemen, kun je vermoeden dat hij actief was in dienstwerk, misschien wel samen met Paulus in Filippi. Een 'medestrijder' zijn duidt waarschijnlijk op de tegenwerping die Epafroditus ondervond bij de evangelieverkondiging. Hij was zelfs bereid daarvoor zijn leven te wagen. (Filippenzen 1:27) De gemeente Filippi stelt hem aan als 'boodschapper' (Grieks, *apostolos*) en stuurt hem om Paulus in de gevangenis te dienen en te voorzien in zijn behoeften. De Filippenzen vertrouwden hun financiële ondersteuning aan hem toe. (Filippenzen 4:18) Deze offers waren belangrijk, omdat voedsel, kleding, beddengoed en andere benodigdheden voor gevangenen door henzelf moesten worden gekocht of door familie en vrienden moesten worden gebracht. (Handelingen 24:23) Tegen het einde van zijn tweede gevangenschap in Rome vroeg Paulus aan Timoteüs om 'te proberen voor de winter te komen' en 'de mantel' mee te nemen die hij in Troas had laten liggen. (2 Timoteüs 4:21,13) Paulus had deze dikke, wollen overjas nodig in zijn koude, stenen cel. Het was ook Epafroditus die de taak kreeg deze brief naar Filippi te brengen. (Zie Ellen White, Van Jeruzalem tot Rome, p. 352.)

Vanwege de problemen in Filippi (zie les 4) achtte Paulus het waarschijnlijk 'nodig' Epafroditus eerder terug te sturen dan verwacht. Hij spoorde de Filippenzen aan 'hem vol vreugde te verwelkomen'. Paulus wil niet dat ze zich zorgen maken over hem. Hij benadrukt ook dat Epafroditus het soort persoon is dat christenen in ere moeten houden, niet vanwege rijkdom of sociale status, maar vanwege zijn zelfopofferende geest in het volgen van het voorbeeld van Jezus. (Filippenzen 2:6-11; 29,30; vergelijk Lucas 22:25-27) Het Griekse woord voor achting of eer komt maar een paar keer voor in het Nieuwe Testament: voor de dienaar waarop de hoofdman 'erg was gesteld', voor hen die eer wordt bewezen door hun plaatsing op een feest en voor Jezus als de 'kostbare' hoeksteen. (Lucas 7:2; 14:8; 1 Petrus 2:4,6) Epafroditus moet een getrouw mens zijn geweest.

`Kun jij jezelf terugzien in de rol van een man als Epafroditus?`