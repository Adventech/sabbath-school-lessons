---
title: Geestelijk onderscheidingsvermogen toegepast
date: 06/01/2026
---

De Filippenzen waren begrijpelijkerwijs bedroefd toen ze hoorden dat Paulus gevangen zat. Hij was in wat hij kon doen ernstig beperkt. Hij kon niet reizen. Hij kon niet preken. Hij kon de synagogen niet bezoeken en mensen niet onderwijzen over Jezus als de Messias. Hij kon geen gemeenten meer stichten. De Filippenzen stuurden Epafroditus om de toestand van de apostel vast te stellen, hem te bemoedigen en ervoor te zorgen dat in zijn lichamelijke behoeften werd voorzien.

`Lees Filippenzen 1:12-18. Hoe keek Paulus naar zijn gevangenschap? Welke lessen kunnen wij leren van zijn houding, ondanks de omstandigheden waarin hij zich bevond?`

De boodschap die Paulus terugstuurde via Epafroditus, moet de Filippenzen hebben verrast. Paulus keek met andere ogen naar zijn omstandigheden. Zijn geestelijk onderscheidingsvermogen leidde hem ertoe zijn gevangenschap als iets goeds te zien. Het belemmerde zijn werk helemaal niet, maar 'wat mij is overkomen draagt er juist toe bij dat het evangelie wordt verspreid.' Waar anderen alleen maar kettingen en tralies zagen, zag Paulus zijn Romeinse bewakers als potentiële mensen voor Gods koninkrijk. Hij zag ook dat zijn gevangenschap een grote aanmoediging was voor anderen om actiever en vastberadener te zijn om het evangelie te verspreiden en om vrijmoedig voor Christus te spreken zonder bang te zijn voor de gevolgen.

We kunnen het ons misschien moeilijk voorstellen, maar sommigen dachten echt te kunnen profiteren van Paulus' gevangenschap. Blijkbaar dachten ze dat onduidelijkheid over zijn positie zou leiden tot meer aandacht voor henzelf en hun prediking van het evangelie. Dat is een krachtig maar treurig voorbeeld van menselijk egoïsme en dat komt zelfs voor in de kerk. Zoals Jeremia lang voor Paulus zei: 'Niets is zo onbetrouwbaar als het hart, onverbeterlijk is het, wie zal het kennen? (Jeremia 17:9)'

Gelukkig stond daar tegenover dat sommigen ook ijveriger het evangelie gingen verspreiden. Ze hielden zoveel van Paulus dat het lijden dat ze hem zagen doorstaan voor zijn geloof hen ertoe bracht om meer op Christus te vertrouwen. Het moedigde hen ook aan om zich nog meer in te zetten voor de Heer. Het gaf hun de energie die nodig was om te gaan waar ze voorheen bang voor waren. Het bracht hen ertoe te spreken op momenten waar ze voorheen stil bleven. Dat leidde er ook toe dat nog meer mensen Christus accepteerden en op hun beurt het evangelie van verlossing verspreidden.

`Welke les heb jij geleerd van ervaringen die, hoewel ontegenzeggelijk slecht, ook voordelen met zich meebrachten? Hoe kunnen we leren God te vertrouwen, zelfs in gevallen waarin het misschien niet duidelijk is dat het ook voordelen heeft?`