---
title: Kameraadschap in het evangelie
date: 04/01/2026
---


`Lees Filippenzen 1:3-8. Waar is Paulus dankbaar voor? Welke geruststellingen geeft hij de Filippenzen, en waarom is dat belangrijk?`

Paulus stichtte de gemeente in Filippi. Daarom zien we de warmte van die christelijke kameraadschap waarvan zijn brief is doordrongen. Hoewel hij honderden kilometers verderop is, draagt Paulus, geketend en gevangen, de gemeente en haar leden in zijn hart. Hij verlangt naar hen 'met de genegenheid van Christus Jezus' en dankt God voor hen. Paulus' dankgebed geeft ons zelfs een glimp van Jezus' voorspraak voor ons in de hemel. Op de borstplaat van de hogepriester waren twaalf stenen bevestigd die voor de twaalf stammen van Israël stonden. Hij moest het volk 'op zijn hart' dragen, terwijl hij voor hen pleitte. (Exodus 28:29) 
Op een nog grootsere wijze draagt Jezus, als onze hogepriester in het hemelse heiligdom, de namen van zijn volk met zich mee tot de Vader.

Het is boeiend te zien dat de bewoording van Filippenzen 1:3 dubbelzinnig is. Daarmee wordt de nauwe relatie tussen Paulus en de Filippenzen benadrukt. Het wordt meestal zo vertaald dat Paulus hen in gebed gedenkt, maar het zou ook kunnen verwijzen naar hoe zij zich hem herinneren. In ieder geval onderstreept het de nauwe wederkerige relatie die ze hebben. Het woord 'gemeenschap' (Grieks: koinonia ) onderstreept dat ook. Zoals Paulus deelde in Christus' lijden, zo 'deelden' (Grieks: sunkoinōneō ) de Filippenzen in Paulus' lijden en deelden ze ook financieel met Paulus om daarmee zijn dienstwerk te ondersteunen. Deze wederkerigheid was er 'van de eerste dag tot nu toe'. Dat leidt hem ertoe God voor hen te danken en 'vol vreugde' voor u allen te bidden. (Filippenzen 3:10; 4:14-15; 1:4-5)

Het is ook opvallend dat Paulus zijn gevangenisomgeving vrij positief beschrijft, als een gelegenheid 'de waarheid van het evangelie te verdedigen'. Zijn gebruik van twee juridische termen suggereert dat zijn proces aanstaande is, maar ook dat Paulus actief in gesprek is met soldaten en bezoekers over het evangelie. Het verdedigen van het evangelie (Grieks apologia) tegen aanvallen en het bevestigen van de eeuwige waarheden ervan zijn beide van groot belang. Paulus lijkt minder om zijn eigen toekomst te geven dan om de verdediging van het evangelie. Of hij nu leeft of sterft, Paulus is ervan overtuigd dat God het 'goede werk' dat Hij is begonnen in allen die op Hem vertrouwen, zal voortzetten totdat het voltooid is.

`Hoe begrijp je de belofte dat God het 'goede werk bij u' zal voortzetten totdat het voltooid is? Wat betekent dat? Zal dit werk ooit eindigen vóór de wederkomst?`