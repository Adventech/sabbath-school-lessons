---
title: Verdieping - Redenen voor dankzegging en gebed
date: 09/01/2026
---

## Kolossenzen 1:1-12

## IJsbrekervraag

Stelling: het lezen van niet-Adventistische of niet-christelijke lectuur is wel of niet aan te raden.

## Ik verken

Voor zover bekend was Paulus nooit in Kolosse. Waarschijnlijk is de gemeente ontstaan door zijn werk in Efeze (Handelingen19:8-10) dat zo'n 150 km ten westen daarvan ligt. Het is goed mogelijk dat de gemeente werd gesticht door Epafras. In Kolossenzen 4:12 zegt Paulus dat hij 'één van hen was'. Hij was bij Paulus toen hij in de gevangenis zat (Filemon 23). Zijn rapport over het zich ontwikkelende probleem in die gemeente was dan de aanleiding tot deze brief. Denk daarbij aan de neiging tot syncretisme, het overnemen van ideeën uit verschillende religies. Paulus stelt daartegenover dat Jezus de Heer is van het universum (Kolossenzen 1:15-18; 2:9-10). De helft van Kolossenzen staat ook in Efeziërs. De laatste brief lijkt dan ook een algemene uitwerking te zijn van het specifieke vraagstuk in Kolosse.

## Ik bestudeer

De opmerkingen hierboven over syncretisme worden door de apostel aangepakt! Dat doet Paulus direct nadat hij zichzelf en Timoteüs heeft geïntroduceerd (vers 2)

`Hoe doet Paulus dat? Kijk daarbij naar beide zinnen van dit vers!`

## Lees Kolossenzen 1:3-8

Let goed op hoe Paulus deze gemeente tegemoet treedt. Hij begint wel met Christus en de vrede die je vindt in God de Vader centraal te stellen, maar daarna gaat hij tactvol met de Kolossenzen om.

`Waaruit blijkt dat Paulus de Kolossenzen op een positieve manier tegemoet wil treden?`

`Waarvoor prijst hij de gemeente?`

`Waarom is het van belang dat Epafras 'één van hen is' (4:12) en zich 'voor hen inzet' (1:7).`

## Lees Kolossenzen 1:9-12

Merk op dat Paulus die positieve houding hier voortzet. Vanaf het moment dat hij van hun geloof heeft gehoord, heeft hij voor hen gebeden.

`Waar wijst zijn opmerking op dat hij vraagt dat de gemeente 'Gods wil ten volle mag leren kennen'? Waar komt die wijsheid vandaan? Wat wordt daardoor uitgesloten?`

Let op waartoe dat toenemende inzicht leidt! Dan blijkt het beslist niet te gaan om het beter begrijpen van alles wat God ons openbaart. De echte christen is niet degene die de meeste Bijbelteksten kent of die deze het beste kan uitleggen.

`Tot welke zeven dingen leidt de wijsheid en het inzicht die de Geest ons schenkt?`

# Kolossenzen 1:12

Breng dus met vreugde dank aan de Vader. Hij stelt u in staat om te delen in de erfenis die alle heiligen wacht in het licht.

## Ik pas toe

We zijn al ingegaan op het mogelijke probleem waar deze gemeente mee te maken heeft. De ijsbrekervraag stelt deze belangrijke vraag aan de orde. Je moet niet klakkeloos alles wat je leest voor waarheid houden. Het is anderzijds ook niet verstandig om 'de wijsheid' van deze wereld volledig uit te sluiten. Als je iets wilt bouwen, moet je de bouwvoorschriften toch maar goed doorlezen en toepassen. Die berusten, door berekening en ervaring, op doordachte regels.

`Wat is de moeite waard om naast de Bijbel wel te lezen en waar kun je beter maar niet aan beginnen?`

`Welk boek, of welke film, zou je aanraden om te lezen of te bekijken?`

`Hoe belangrijk is het om gewoon met elkaar in gesprek te gaan over de vraagstukken die je in het leven tegenkomt?`

`Wat leer je van het gesprek zoals dat van week tot week in de gespreksgroepen wordt gevoerd?`

`Hoe ben jij 'één met Christus'?`

`Je hebt van Gods genade gehoord. Heb je 'de ware betekenis ervan begrepen'? Kun je die genade omschrijven?`

`In hoeverre sta je open voor de wijsheid en het inzicht die de Geest je schenkt? Waarom komt er aan dat verdiepende inzicht nooit een einde?`

## Ik bid ...

Heer in de hemel. Ik wil u danken voor het Woord dat U ons hebt gegeven en dat ons zoveel vertelt over wie U bent en wat U voor ons hebt gedaan. Ik wil U ook voor mijn broeders en zusters danken met wie ik van week tot week in gesprek kan gaan en waar ik zoveel van kan leren en waardoor ik zo gezegend ben. Amen.