---
title: Paulus gebedsverzoeken
date: 05/01/2026
---


Een paar jaar geleden kende ik een dominee die sprak over gebeden die draaien om mij, mij, mij, en mijn behoeften of wensen. Hij karakteriseerde ze treffend als 'egoïstische kleine gebeden', omdat God grotere dingen in gedachten heeft.

`Lees Paulus' gebed in Filippenzen 1:9-11. Waar richt hij de aandacht op en welke grote verzoeken doet hij? Wat vertelt dit je over gebed?`

Dit gebed heeft slechts drieënveertig woorden in het Grieks, maar omvat alle zorgen van Paulus, die hij in de rest van de brief zal uitwerken: liefde, inzicht, fijnzinnigheid, onderscheidingsvermogen, zuiverheid en onberispelijkheid die we te danken hebben aan Jezus Christus. De nadruk op de kerk als geheel ligt ten grondslag aan dit gebed en aan eerdere uitspraken van Paulus over dankzegging. Dit gebed van Paulus is volledig gericht op de ander en richt zich op de hele kerk en wordt uitgesproken met het oog op haar welzijn. Laten we beter kijken naar enkele van de individuele elementen van dit gebed:

Liefde die steeds overvloediger zal zijn. Paulus bidt niet alleen om meer liefde, maar om liefde die een specifieke richting krijgt: 'inzicht en fijnzinnigheid'. De verwijzing naar inzicht gaat over meer dan alleen intellectuele kennis. Het gaat ook over kennis van geestelijke dingen. Die krijg je alleen door kameraadschap met God en studie van zijn Woord. (Efeziërs 1:17; 4:13; 1 Timoteüs 2:4)

Onderscheidingsvermogen. Dit wordt door Paulus uitgelegd als het vermogen om 'te onderscheiden waarop het aankomt'. Dat houdt in onderscheid maken tussen wat moreel schadelijk is en wat goed is 'en zo zuiver en onberispelijk te zijn'.

Zuiver zijn. In het Grieks betekent dit woord 'geoordeeld door het zonlicht' en verwijst naar een onbevlekte zuiverheid van handelen: 'Alles wat christenen doen, moet zo transparant zijn als het zonlicht.' (Ellen White, Reflecting Christ, p. 71)

Onberispelijk zijn. Dit betekent dat je geen struikelblok bent en dat je niets zegt of doet wat het voor iemand moeilijker maakt om te geloven.

Gerechtigheid die je dankt aan Christus. Paulus gaat hier uitgebreid op in de brieven aan de Romeinen en de Galaten en gaat er ook in Filippenzen 3 verder op in. Wij hebben geen gerechtigheid van onszelf, maar alleen door wat wij ontvangen van Christus.

`Wat we ook doen, hoe kan onze liefde 'steeds meer worden'? Waarom is dat zo belangrijk voor het christelijk leven? (1 Korinthiers 13:1-8)`
