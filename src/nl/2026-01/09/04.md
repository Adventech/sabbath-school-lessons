---
title: Gods eeuwige plan
date: 24/02/2026
---

`Lees Kolossenzen 1:24-25. Wat zegt Paulus over zijn lijden omwille van Christus?`

Paulus schreef Kolossenzen terwijl hij onder huisarrest stond in Rome. Toch leed hij misschien wel het meeste doordat hij niet intensief van plaats tot plaats en van huis tot huis meer kon werken, zoals hij dat daarvoor had gedaan. Christus waarschuwde voor deze onderdrukkingen, maar die 'staan in geen verhouding tot de luister die ons in de toekomst zal worden geopenbaard'. (Handelingen 20:20; Matteüs 24:9; Johannes 16:33; Romeinen 8:18) Dit is het grotere plaatje. Zoals Paulus aan de christenen in Filippi had geschreven, zo verheugt hij zich nu aan de Kolossenzen over zijn lijden, dat tot hun voordeel is.

Paulus zit dan misschien wel in de gevangenis, maar 'het woord van God laat zich niet gevangenzetten'. (2 Timoteüs 2:9) Terwijl Paulus gevangen zat, schreef hij ook Filippenzen, Efeziërs en Filemon. Na zijn vrijlating inspireerde God hem om de belangrijke raadgevingen te schrijven die we terugvinden in 1 Timoteüs en Titus. Tijdens zijn laatste gevangenschap in een Romeinse gevangenis schreef hij dan nog 2 Timoteüs. Deze laatste jaren boden Paulus dus de gelegenheid een aanzienlijk deel van het Nieuwe Testament te schrijven, dat waarschijnlijk ook Hebreeën omvatte.

Gods eeuwige plan voorzag dit alles en nog meer. Het Griekse woord *oikonomia* dat Paulus gebruikt in vers 25 , wordt over het algemeen vertaald met 'rentmeesterschap'. Als je dat in een beperkte zin gebruikt, verwijst het naar 'Gods manier om dingen te ordenen'. (Zoals in 1 Timoteüs 1:4; Luke Timothy Johnson, The First and Second Letters to Timothy (New York: Doubleday, 2001), p. 164; in Kolossenzen 1:25 gaat het dan om de 'dienende taak die Paulus is toevertrouwd'. ) Dat omvat dan ook Paulus' apostelschap. In bredere zin omvat het alle voorzieningen die God heeft getroffen in het verlossingsplan. De bediening van Paulus, de andere apostelen en zelfs de profeten van het Oude Testament, met inbegrip van Mozes, waren ontworpen 'opdat zijn boodschap in al haar volheid verkondigd wordt'. (Efeziërs 2:20; 3:5) Het is allemaal deel van het goddelijke plan. Dit onderwerp zullen we morgen nader bekijken, maar het is op dit punt nuttig op te merken dat Paulus zijn dienende taak ziet als slechts een klein onderdeel van een veel groter goddelijk plan. Dat plan wordt op de lange termijn uitgevoerd, al van 'voordat de wereld gegrondvest werd'. (Matteüs13:35; Efeziërs 1:4)

`Denk na over je eigen leven. Hoe passen jouw beslissingen (groot en klein) binnen Gods grotere plan? Kunnen we wel weten of een beslissing echt 'klein' is? Hoe kunnen die grotere gevolgen hebben die pas later duidelijk worden?`