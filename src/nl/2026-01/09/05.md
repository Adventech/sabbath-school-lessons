---
title: Het goddelijk geheim God
date: 25/02/2026
---

`Lees Kolossenzen 1:26-27. Paulus verwijst twee keer naar 'het geheim'. Welk geheim?`

Op een andere plaats verwijst Paulus ook naar 'het goddelijke geheim'. Dat is Gods eeuwige doel, 'Gods verborgen en geheime wijsheid'. (1 Korintiërs 2:7) Dat openbaart Hij door het verlossingsplan. Petrus spreekt over deze waarheid als iets dat de profeten verwachtten en 'waarin zelfs engelen graag zouden doordringen'. Het werd bedacht 'vóór de grondvesting van de wereld' en is iets 'waarover eeuwenlang gezwegen is'. Door het leven, de dood en de opstanding van Christus is dit geheim onthuld.(1 Petrus 1:10-12,20; Romeinen 16:25; 2 Korintiërs 3:14)

`Lees de volgende teksten. Hoe verhelderen deze verwijzingen naar het geheim van God de verschillende aspecten van het heilsplan?`

`Efeziërs 1:7-10`

`Efeziërs 3:3-6`

Uiteindelijk wordt 'alles' in de hemel en op aarde bijeengebracht 'onder één hoofd, Christus'. Daarop vestigde Christus de aandacht in zijn gebed in Johannes 17. Hoe dit precies zou gebeuren was een geheim dat nu onthuld wordt door het evangelie. Waarom heeft God ons zo lief dat Hij Jezus, de schat van onschatbare waarde in de hemel, voor onze redding heeft gegeven? Dat zal door de eeuwigheid heen het onderwerp van onze studie zijn. Dit weten we echter: Christus 'is voor allen gestorven opdat de levenden niet langer voor zichzelf zouden leven, maar voor Hem die voor de levenden is gestorven en is opgewekt. ( 2 Korintiërs 5:15) Ten gevolge hiervan delen allen die in Christus geloven, zowel Joden als heidenen, in gelijke mate in de beloften van God. Door het evangelie worden zij bijeengebracht in één lichaam, de kerk.
'Christus is in u' verwijst naar Christus die 'door uw geloof kan gaan wonen in uw hart'. Deze geestelijke eenheid met Christus stelt gelovigen zelfs nu al in staat om 'een plaats in de hemelsferen' te hebben en 'de kracht van de komende wereld te ervaren'. (Efeziërs 3:17; vergelijk Galaten 2:20; Efeziërs 2:6; Hebreeën 6:5) Door de aanwezigheid van Christus in ons leven, begint Hij ons nu al samen te brengen met de hemel. Het is het evangelie dat werkt in de harten van gelovigen dat 'ons in staat stelt om te delen in de erfenis die alle heiligen wacht in het licht'. (Kolossenzen 1:12)