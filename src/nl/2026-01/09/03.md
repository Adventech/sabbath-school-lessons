---
title: Als je het geloof trouw blijft
date: 23/02/2026
---

`Lees Kolossenzen 1:23; 2:5; Efeziërs 3:17. Wat denk je dat Paulus bedoelt met 'onwrikbaar gegrondvest' blijven in het geloof?`

Er zijn vier verschillende soorten uitspraken die in het Grieks wijzen op voorwaardelijkheid en die hebben allemaal verschillende nuances. De wijze waarop vers 23 begint, gaat er vanuit dat de voorwaarde waar is. Paulus moedigt de Kolossenzen aan door de gedachte dat ze inderdaad trouw zullen blijven in het geloof. Zoals Paulus al kort daarop zegt, heeft hij al bewijs gezien van hun geloof en standvastigheid. (Kolossenzen 2:5) Toch is hun hoop nog steeds afhankelijk van hun volharding op het pad van geloof dat ze zijn ingeslagen. Dit idee van volharden is de betekenis van het Griekse woord dat vertaald is met 'blijf'. Dit woord wordt ook gebruikt voor de schriftgeleerden en farizeeën die eisen dat Jezus antwoord geeft op de vraag wat er gedaan moest worden met de vrouw die betrapt was op overspel. (Johannes 8:7) Het wordt ook gebruikt voor Petrus, die bleef kloppen op de deur nadat Rhoda zijn stem herkende, maar deze op slot liet en naar binnen rende om het de anderen te vertellen. (Handelingen 12:16) Paulus gebruikt het ook om Timoteüs aan te moedigen trouw te blijven aan de leer en de praktische instructies die hij heeft gegeven. (1 Timoteüs 4:16) De betekenis hier is vergelijkbaar, behalve dat het wordt toegepast op gelovigen in het algemeen.

In de les van volgende week zullen we zien dat Paulus bezorgd is dat de Kolossenzen menselijke wegen van verlossing zullen najagen in plaats van vast te houden aan de hoop die het evangelie biedt. (Kolossenzen 2:8,20-22) Het woord 'gegrondvest' verwijst naar het leggen van een solide fundament van geloof, dat op liefde voor Gods Woord is gebaseerd. (Matteüs7:25; Efeziërs 2:20; 3:17) Met dit idee is het Griekse woord verbonden dat wordt vertaald als 'onwrikbaar'. Dat verwijst naar een structuur die staat als een huis. In het verlengde daarvan gaat het om een christen die zich niet 'laat afbrengen van de hoop van het evangelie' (NBG). Paulus gebruikt dat woord ook elders: 'wees standvastig en onwankelbaar en zet u altijd volledig in voor het werk van de Heer, in het besef dat de inspanningen die u voor de Heer verricht, nooit tevergeefs zijn. (1 Korintiërs 15:58) In tegenstelling tot de wijdverbreide opvatting van 'eens gered, altijd gered,' zegt Paulus iets heel anders.

`Wat is jouw ervaring wat betreft het belang van het blijven uitoefenen van geloof? Waarom moet je er altijd bewust voor kiezen dat te doen? Wat gebeurt er als je dat niet doet?`