---
title: Verzoend van al het kwaad
date: 22/02/2026
---

`Lees Kolossenzen 1:21-22; Efeziërs 5:27. Waar doelt Paulus op met zijn verwijzing naar vervreemding en vijandig zijn? Wat is het verwachte eindresultaat van Christus' dood?`

Paulus schildert altijd een wat duister beeld van de mens, als je het tenminste hebt over de mens los van de rechtvaardigheid van Christus. Wie zou vandaag de dag, bijna tweeduizend jaar later, dat sentiment kunnen weerleggen? Iemand zei ooit dat het enige christelijke leerpunt waarvoor je geen geloof nodig hebt, de zondigheid van de mens is. Sinds de intrede van de zonde heeft God echter het initiatief genomen om ons, hoeveel kwaad we ook doen, met Hem te verzoenen. Dat betekent dat God vanaf het begin eraan heeft gewerkt het probleem van de zonde op te lossen, ook al was de enige oplossing zijn eigen dood aan het kruis. In Eden riep Hij de mens, het meesterwerk van de schepping, en zei: 'Waar ben je?' (Genesis 3:9) Vandaag de dag blijft Hij dat ene verloren schaap zoeken: ons. Hij zoekt ons één voor één op. Hij heeft een volmaakt plan om ons te bereiken, door de evangeliebelofte die als een embryo in Genesis 3:15 wordt gegeven en door dat toe te passen en voor vijandschap te zorgen tussen ons en de slang.

Soms wordt het evangelie zo ingewikkeld en theoretisch gemaakt dat het weinig praktische betekenis meer heeft voor het leven in de 21e eeuw. Eigenlijk is het heel simpel en rechttoe rechtaan en bestaat het uit drie delen:

Ten eerste moeten we vaststellen dat wij machteloos zijn en onszelf niet kunnen redden. Daarom kwam Jezus en stierf voor onze zonden.
Ten tweede worden wij gerechtvaardigd en bevrijd van de veroordeling van de zonde door zijn dood te aanvaarden door geloof, bekering en doop.
Ten derde is het leven dat wij nu leiden het resultaat van de verbondenheid met Christus, het ervaren van zijn herscheppende kracht en het leven dat Hij in ons leeft. (Romeinen 5:6-8; 5:9-11; 6:6-7; 2 Korintiërs 5:17-21: Galaten 2:20)

Dit zijn niet per se afzonderlijke stappen. Ze kunnen ook allemaal tegelijkertijd gebeuren. Ze vinden plaats zodra we er klaar voor zijn Jezus in ons leven te accepteren. Ze kunnen ook elke dag vernieuwd worden als we onszelf elke ochtend aan Hem geven. Los van de vraag hoe een ieder van ons het reddende werk van Christus in het leven heeft ervaren, rust het fundament altijd op de dood van Jezus. Daar moeten we altijd naar terugkeren.

`Als je naar jezelf, je karakter en je diepste innerlijk kijkt, wat vertelt dat je dan over jouw behoefte aan het kruis?`