---
title: De gezindheid van Christus
date: 21/01/2026
---


Mohammed Ali zei ooit: 'Ik ben de beste.' In augustus 1963, zes maanden voordat hij het wereldkampioenschap zwaargewicht boksen won, bracht hij zelfs een album uit met de titel 'Ik ben de beste.' Ali was ongetwijfeld een geweldige atleet, maar hij was geen voorbeeld om te volgen als je de gezindheid van Christus wilt hebben. Jezus was daarentegen volmaakt zondeloos. Hoewel Hij 'met onze zwakheden kan meevoelen' zondigde Hij nooit, zelfs niet door een gedachte. Niettemin geldt ook dit: 'Hoewel Hij zijn Zoon was, heeft Hij moeten lijden, en zo heeft Hij gehoorzaamheid geleerd.' (Hebreeën 4:15; 5:8) Jezus' onderwierp zich altijd volledig aan de wil van de Vader. Er was nooit een moment dat Hij weigerde zich te onderwerpen, hoewel het ongetwijfeld vaak niet gemakkelijk was.

`Lees Filippenzen 2:5-8. Sommigen beschouwen dit als de krachtigste en mooiste teksten in de Schrift. Wat zegt Paulus hier tegen ons? Waartoe moeten deze woorden leiden? Het allerbelangrijkste is: hoe passen we dit principe toe op ons eigen leven?`

Jezus is gelijk aan God. Ja, Hij is God. Hij nam niet alleen de menselijke gedaante aan, maar werd ook een 'dienaar' (*doulos*, staat voor een dienaar, een slaaf) en gaf zichzelf vervolgens als een offer voor onze zonden! Elders zegt Paulus dat Hij 'voor ons vervloekt is geworden'. (Galaten 3:13) God, onze Schepper, stierf aan het kruis om daardoor ook onze Verlosser te zijn. Daarvoor was het nodig dat Hij voor ons werd vervloekt. Hoe kunnen we ook maar een beetje tot ons brein laten doordringen wat dit betekent? De vraag die nog belangrijker is, is hoe we deze teksten in praktijk brengen. Hebben wij dezelfde bereidheid onszelf te vernederen en op te offeren voor het welzijn van anderen? Op een andere plaats zei Jezus: 'De belangrijkste onder jullie zal jullie dienaar zijn. Wie zichzelf verhoogt zal worden vernederd, en wie zichzelf vernedert zal worden verhoogd.' (Matteüs 23:11-12) Dit weerspiegelt in veel opzichten wat Paulus hier zegt dat wij ook moeten doen. In krachtigere, beeldende bewoordingen zegt Paulus hier wat hij in vers 3 zei over het niet doen van iets 'uit geldingsdrang of eigenwaan'.

`Hoe moeten we reageren op wat Christus voor ons heeft gedaan, zoals dat staat in deze teksten? Wat kunnen we anders doen dat afdoende of waardig zou kunnen zijn voor wat Christus voor ons heeft gedaan, dan op onze knieën vallen en aanbidden? Waarom is het zo verkeerd te denken dat onze werken iets kunnen bijdragen aan wat Christus al voor ons heeft gedaan?`