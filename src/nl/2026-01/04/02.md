---
title: Verdeeldheid in Filippi
date: 18/01/2026
---

`Lees Filippenzen 2:1-3. Welke factoren lijken te hebben geleid tot verdeeldheid binnen de gemeente? Welke oplossing stelt Paulus voor?`

Het moet een teleurstelling voor Paulus zijn geweest om te zien dat de gemeente die hij stichtte en zo liefhad, geteisterd werd door rivaliteit en door concurrentiestrijd werd verteerd. Hij gebruikt krachtige taal om de problemen te beschrijven. 'Geldingsdrang' is de vertaling van een woord (Grieks, *eritheia*), dat hij al gebruikte om te verwijzen naar zijn rivalen in Rome die op hun eigenbelang uit waren in plaats van de zaak van Christus te bevorderen. (Het gaat om deze uitdrukking: ‘Christus verkondigen uit eigenbelang' (Filippenzen 1:16, HSV)) 'Gekonkel' is een van de werken van het vlees. Jakobus zegt, 'Waar jaloezie en egoïsme heersen, vieren wanorde en allerlei kwaad hoogtij'. (Galaten 5:20; Jakobus 3:16) Het Griekse woord voor 'egoïsme' wordt alleen hier in het Nieuwe Testament gebruikt. In buitenbijbelse literatuur betekent het arrogantie, holle trots en meer van zichzelf denken dan goed is. Het woord dat Paulus gebruikt in zijn vermaning aan de Galaten is daar nauw mee verwant: 'Laten we elkaar niet uit eigenwaan de voet dwars zetten of een kwaad hart toedragen. (Galaten 5:26)

Dit zijn de oplossingen die Paulus voor deze problemen opsomt:

1. **Troost in Christus**. Paulus gebruikt zijn voorbeeld als krachtig motief.
2. **Troost door de liefde.** Jezus openbaart goddelijke liefde en draagt ons op 'elkaar lief te hebben zoals Ik jullie heb liefgehad. (Johannes 15:12)
3. **Verbondenheid met de Geest.** Zijn aanwezigheid schept een hechte christelijke relatie zoals die in de vroege kerk aanwezig was. (Handelingen 2:42; 2 Korintiërs 13:14)
4. **Genegenheid (of mededogen)**. We zien deze kwaliteit terug in Jezus' leven, en ze wordt ook beschreven in de gelijkenissen van de barmhartige Samaritaan en de verloren zoon. (Matteüs 9:36; 20:34; Marcus 1:41; Lucas 10:33; 15:20)
5. **Barmhartigheid.** Deze eigenschap, die door Jezus werd geillustreerd, komt ook terug in het leven van zijn volgelingen. (Lucas 6:36)
6. **Gelijkgezind zijn**, dezelfde liefde hebben, eensgezind zijn, één van geest zijn. Wat een beeld! Het is moeilijk voor te stellen hoe Paulus het belang van eenheid sterker zou kunnen benadrukken. Zoals Paulus zal zeggen, was de gezindheid die wij moeten hebben degene 'die Christus Jezus had'. (Filippenzen 2:5)

`Hoe moeilijk is het voor jou om elke vorm van egoïsme uit te bannen?`
