---
title: Verdere studie
date: 23/01/2026
---


'Al de vaderlijke liefde die van generatie op generatie door middel van menselijke harten tot ons is gekomen, al de bronnen van tederheid die zich in de harten van mensen hebben geopend, zijn slechts als een klein stroompje in de grenzeloze oceaan als je dat vergelijkt met de oneindige, onuitputtelijke liefde van God. De tong kan het niet tot uitdrukking brengen. De pen kan het niet beschrijven. Je kunt er elke dag van je leven over nadenken. Je kunt de Schriften ijverig onderzoeken om het te begrijpen. Je kunt elke kracht en elk vermogen aanroepen dat God je heeft gegeven, in een poging de liefde en het mededogen van de hemelse Vader te bevatten. Als je dat hebt gedaan volgt er nog steeds oneindig veel meer. Je kunt die liefde eeuwenlang bestuderen en toch kun je de lengte en de breedte, de diepte en de hoogte van de liefde van God nooit volledig begrijpen die Hij toont door zijn Zoon te geven om te sterven voor de wereld. De eeuwigheid zelf kan dat nooit volledig onthullen. Toch zullen deze grote thema's zich steeds meer voor ons begrip ontvouwen, door de Bijbel te bestuderen, na te denken over het leven van Christus en het verlossingsplan. (Ellen White, Testimonies for the Church, deel 5, p. 740.)
'Wanneer wij worden opgeleid zoals Mozes dat werd in de school van Christus, wat leren wij dan? Hoe we een opgeblazen kijk op onszelf kunnen krijgen? Om een verheven mening over onszelf te hebben? Nee, dat zullen we inderdaad niet leren. Hoe meer wij in deze school leren, hoe meer wij zullen toenemen in zachtmoedigheid en nederigheid van geest. Wij moeten niet het idee krijgen dat wij alles hebben geleerd wat de moeite waard is om te weten. Wij moeten de talenten die God ons heeft gegeven zo goed mogelijk gebruiken, zodat wij wat wij hebben bereikt niet hoeven achter te laten als we van sterfelijkheid in onsterfelijkheid worden veranderd, maar dat met ons mee kunnen nemen naar de andere kant. Gedurende de eindeloze tijdperken van de eeuwigheid zullen Christus en zijn verlossingswerk het onderwerp van onze studie zijn. (Ellen White, Manuscript 36, 1885.)

## Gespreksvragen

`Hoe heb jij zelf de realiteit van Gods liefde ervaren? Praat er in de gespreksgroep over op welke verschillende manieren jij zijn liefde hebt leren kennen en ervaren.`

`Wat betekent het precies dat Jezus 'in de gestalte van de mens' kwam? Bespreek de Bijbelgedeelten die in noot 29 worden genoemd door ze met elkaar te vergelijken.`

`Welke uitdagingen wat betreft de eenheid heeft de kerk in jouw omgeving? Wat de problemen ook zijn, waarom zou een bereidheid om nederig te zijn, om niets te doen door 'geldingsdrang of eigenwaan' een geweldige manier zijn om op zijn minst te beginnen met het werken aan de problemen?`