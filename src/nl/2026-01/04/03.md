---
title: De bron van eenheid
date: 19/01/2026
---


Sta nog eens stil bij Paulus' nadruk op eenheid in Filippenzen 2:2. In wezen zegt hij op vier verschillende manieren hetzelfde. Let ook op hoe hij zijn aandacht richt op het verstand, de gedachten en het gevoel. De religieuze leiders hadden de neiging uiterlijk gedrag te benadrukken, maar Jezus richtte zich op onze gedachten en gevoelens. De rijke jongeman beweerde dat hij zich altijd aan de wet had gehouden. Door hem te vertellen dat hij alles wat hij had moest verkopen, aan de armen moest geven en Hem moest volgen, testte Jezus zijn gehechtheid aan wereldse dingen. Hij zei ook dat datgene wat uit het hart (of het verstand) komt, een persoon onrein maakt: 'Want uit het hart komen boze gedachten, moord, overspel, ontucht, diefstal, valse getuigenissen en laster', en 'waar het hart vol van is daar loopt de mond van over.' (Matteüs 12:34; 15:19)

`Lees Filippenzen 2:3-4. Welke praktische stappen tot eenheid worden hier genoemd?`

De woorden van Paulus schetsen een beeld van nederigheid: niet alleen aan jezelf denken, anderen beter achten dan jezelf, de belangen van anderen voor ogen hebben en niet alleen die van onszelf. Dat is makkelijker gezegd dan gedaan! Dit zijn wel principes die belangrijk zijn om aan te denken bij al onze interacties met anderen. In een gesprek hebben we vaak de neiging ons te richten op het antwoord dat we geven op wat er wordt gezegd. In plaats van te luisteren om te begrijpen wat de ander zegt en te proberen het probleem vanuit zijn of haar standpunt te zien. Vaak ontstaat er onenigheid door simpele misverstanden die eenvoudigweg vermeden hadden kunnen worden door actief te luisteren. We worden het misschien niet met elkaar eens, maar luisteren en proberen het standpunt van de ander te begrijpen is de eerste stap om tot gezonde communicatie te komen en het vertrouwen te bevorderen.

Paulus spreekt over 'de eenheid bewaren die de Geest u geeft' en 'de samenbindende kracht van de vrede'. Als er onenigheid is in de gemeente, kan de heilige Geest de gemoederen tot bedaren brengen en ons tot een eenheid maken, waardoor er harmonie ontstaat. In hetzelfde hoofdstuk heeft Paulus het over 'ons geloof en onze kennis van de Zoon van God.' (Efeziërs 4:3,13) Die twee horen bij elkaar. Hetzelfde geloof en hetzelfde begrip van de Schrift, die voortkomen uit het kennen van Christus en zijn onderricht, zijn van vitaal belang om eenheid onder ons te laten heersen.

`Wat voor soort 'dood aan het eigen ik' leidt ons naar een plek waar we anderen inderdaad beter achten dan onszelf? Hoe kunnen we leren dat te doen? Hoe anders zou onze relatie zijn als we allemaal zo zouden leven?`