---
title: Verdieping - Eenheid door nederigheid
date: 23/01/2026
---

## Filippenzen 2:1-11

## IJsbrekervraag

`Wat ga jij doen als je een opdracht krijgt die te moeilijk lijkt en je maar geen oplossing kunt bedenken?`

## Ik verken

Het gedeelte dat we deze keer gaan bespreken steunt op datgene waar Paulus in het hieraan voorafgaande naar toewerkte en samenvatte met de woorden: 'Hier gaat het om: blijf leven in overeenstemming met het evangelie van Christus'. (Filippenzen 1:27) Wat we daaruit ook konden opmaken is dat Paulus hen niet zonder reden moest aansporen om standvastig te blijven.

## Ik bestudeer

In het eerste vers (Filippenzen 2:1) noemt Paulus de bemoediging en liefdevolle vertroosting die de gelovigen van Filippi door Christus ontvangen. Ook wijst hij op de verbondenheid met de Geest en de hartelijke band van medeleven in de gemeente.

Nu dat inderdaad zo blijkt te zijn, vraagt hij hen om hem helemaal gelukkig te maken door eensgezind te zijn.

`Welke drie kenmerken van eenheid worden door Paulus specifiek genoemd? (zie Filippenzen 2:2)`

`Toch geeft Paulus enige blijk van zorgen, want hij vervolgt met een waarschuwend signaal. Hij noemt specifiek drie factoren waar zij op moeten letten. Welke zijn dat? (zie: Filippenzen 2:3, 4)`

In het volgende gedeelte (Filippenzen 2:5-11) wijst Paulus erop om Jezus Christus als hun grote voorbeeld te nemen. 'Laat onder u de gezindheid heersen die Christus Jezus had'. (Filippenzen 2:5). Merk op dat Paulus hier de verleden tijd ('had'!) gebruikt, want hij wijst op Christus, die hoewel Hij van oorsprong goddelijk was er tijdens zijn aardse bestaan geen aanspraak op maakte.

`Wat zegt Paulus hierover in Filippenzen 2:7?`

Maar meer, Jezus vernederde zich en werd gehoorzaam tot in de dood.
Alle eer voor Jezus, die een naam boven alle naam ontving van de Vader.
Heel de schepping, in de hemel, op aarde en onder de aarde, zal voor Hem buigen.

`Paulus begon met de aansporing om de gezindheid van Jezus te laten heersen. Welke elementen in die gezindheid liet Paulus specifiek naar voren komen in Filippenzen 2:7,8?`

Laat onder u de gezindheid heersen die Christus Jezus had. (Filipenzen 2:5)

# Ik pas toe

De gemeente in Filippi vond bemoediging in de woorden van Paulus die gingen over volharding in geloof, wat ook de omstandigheden mogen zijn, zelfs in extreem moeilijke situaties.

`Waar put jij bemoediging uit voor je geloof? Vind je dat bijvoorbeeld in bepaalde Bijbelgedeelten, in ervaringen van anderen, of de eredienst ...? En licht je antwoord toe.`

`Heeft het gedeelte uit Filippenzen 2:6-11, dat ook wel 'lofzang op Christus' wordt genoemd jou geraakt? Hoe zou je dit gedeelte en de betekenis ervan kunnen gebruiken om aan anderen de boodschap over Jezus en zijn offer voor hen bekend te maken?`

`Geldingsdrang, eigenwaan en eigenbelang blijken ondanks de waarschuwende woorden uit de Bijbel nog steeds onder christenen voor te komen. Iedereen is er in zekere mate mee behept. Hoe kunnen deze karaktereigenschappen overwonnen worden?`

`Paulus wijst op het belang van nederigheid. Hoe kun je op een 'gezonde' manier nederigheid tonen zonder je onderdanig of zelfs kruiperig te gedragen?`

`Paulus noemt in Filippenzen 2:2 drie aspecten in relatie tot eensgezindheid, waaronder 'één in streven'. Welk concreet en haalbaar doel zou jij samen met anderen willen nastreven om de boodschap van de Bijbel uit te dragen? Hoe passen de andere twee aspecten, liefde en geest, daarin?`

## Ik bid ...

Onze Vader in de hemel, dank U voor het Woord dat wij bestudeerd hebben. Help ons om samen als eenheid die boodschap uit te dragen en daarbij ieders gaven te gebruiken die U ons gegeven hebt. Wij bidden dat we daarmee mensen mogen bereiken die uw liefde nog niet kennen.