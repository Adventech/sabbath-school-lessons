---
title: Volmaakt en volledig vasthouden
date: 24/03/2026
---

Er zijn boeken geschreven over het doelgerichte leven en de doelgerichte gemeente. Hoewel 'doelgericht' misschien niet helemaal het juiste woord is, is een duidelijk 'doel' waar de aandacht op is gericht, essentieel voor het volbrengen van elke zinvolle onderneming. Het leven van Paulus en zijn dienstwerk zijn een voorbeeld van deze aandacht. Dat geldt ook voor zijn medewerkers en de andere apostelen. (Filippenzen 3:13-14) De resultaten spreken voor zich: het evangelie verspreidde zich snel door het Romeinse Rijk en daarbuiten. (Kolossenzen 1:23) Dezelfde aandacht is vandaag de dag nodig.

`Lees Kolossenzen 4:12-13. Welk doel wordt hier beschreven en hoe bereik je dat?`

In een eerdere les stelden we al vast dat het waarschijnlijk Epafras was die het evangelie naar Kolosse en de nabijgelegen steden Laodicea en Hiërapolis bracht (zie les 1). Zijn groeten en gebeden voor deze gemeenten waren ongetwijfeld zeer bemoedigend voor de gelovigen daar. De gebeden van Epafras richten zich op een duidelijk punt: dat de Kolossenzen 'volmaakt en met volle overtuiging zullen vasthouden aan alles wat God wil'. Laten we de rijke delen van dit gebed eens nader bekijken.

**Vasthouden.** Het woord betekent vast en onbeweeglijk staan. Dat is alleen mogelijk door 'onwrikbaar gegrondvest' te zijn in het geloof en overtuigd te zijn van de waarheid van het evangelie. (Kolossenzen 1:23) Hetzelfde woord wordt meerdere malen door Paulus gebruikt met betrekking tot de strijd tegen 'de listen van de duivel' en het weerstaan van de krachten van de duisternis door goddelijke kracht door 'de wapens van God op te nemen'. (Efeziërs 6:10-18; 2 Timoteüs 2:19)

**Volmaakt.** Het woord verwijst naar volmaaktheid van karakter die zijn uitdrukking vindt in opofferende liefde door hen die nooit zullen beweren dat ze 'het doel al bereikt hebben'. (Matteüs 5:44,48; Filippenzen 3:12-15)

**Volle overtuiging.** Dit krachtige woord betekent volledig bevredigen of iets tot volle wasdom brengen. Het wordt gebruikt voor Abrahams 'volle zekerheid' dat God zou doen wat Hij beloofde, hoewel dat menselijkerwijs onmogelijk was en dat de Heer Paulus terzijde heeft gestaan 'zodat ik de verkondiging tot een goed einde heb kunnen brengen'. (Romeinen 4:21 (NBG); 2 Timoteüs 4:17)

**Alles wat God wil.** Het woord 'alles' is allesomvattend. Paulus zelf bad dat de Kolossenzen vervuld zouden worden met de kennis van Gods wil, 'leven zoals het past tegenover de Heer, Hem volkomen welgevallig' door 'zijn luisterrijke kracht'. (Kolossenzen 1:9-11)

`Doe jij met volle overtuiging alles wat God wil, en houd je daar volmaakt aan vast?`