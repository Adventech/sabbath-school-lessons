---
title: Onderlinge verbondenheid van gemeenten
date: 23/03/2026
---

In een wereld die met elkaar verbonden is door internet, sociale media en allerhande apparaten, is het moeilijk je voor te stellen voor welke uitdaging Paulus stond om gemeenten het gevoel te geven dat ze deel uitmaakten van iets dat groter was dan hun eigen plaatselijke gemeente.

`Lees Kolossenzen 4:10-11. Op welke andere manieren moedigde Paulus die onderlinge verbondenheid aan, naast het op en neer sturen van nieuws via afgezanten? (Kolossenzen 4:7-9) Welke boodschap zou er, gezien de problemen die Paulus in deze brief aanspreekt, overgebracht kunnen worden via deze groeten?`

Met deze begroetingen schept en bevordert Paulus de onderlinge verbondenheid tussen geloofsgenoten. We leren hier dat Marcus de neef van Barnabas was. Paulus baant zo de weg voor zijn waarschijnlijke bezoek aan Kolosse. Aristarchus wordt letterlijk beschreven als een 'medegevangene'. Hij zat samen met Paulus gevangen. Ze waren beiden soldaten die 'de wapenrusting van God' droegen. (Efeziërs 6:10-11) Samen vochten ze om de krijgsgevangenen van de tegenstander te bevrijden voor dienst in het koninkrijk van God. (2 Timoteüs 2:1-4) Jezus Justus (Joodse en Romeinse namen die in het Grieks erg op elkaar lijken, zoals Saulus/Paulus) wordt ook aangeprezen als een betrouwbare medearbeider in het evangelie.

Paulus benadrukt dat Aristarchus, Marcus en Justus, Joodse gelovigen zijn. Vervolgens noemt hij drie heidenen: Epafras, Lucas en Demas. (Kolossenzen 4:12-14) Het is veelzeggend dat zij in staat zijn effectief samen te werken, eendrachtig en harmonieus, ondanks de spanningen tussen Joden en heidenen. Door 'enige' toe te voegen, lijkt Paulus ook een zekere teleurstelling te laten doorschemeren dat er niet meer Joodse christenen naast hem hebben gestaan in zijn lijden. Niettemin is het veelzeggend dat op dit moment Johannes Marcus niet alleen loyaal was, maar ook een 'grote troost' voor Paulus blijkt te zijn geweest. Enkele jaren daarvoor had hij Paulus en Barnabas verlaten tijdens hun eerste zendingsreis. (Handelingen 13:13; 15:36-40)

Bedreigingen voor de eenheid zijn niet nieuw. De Adventkerk heeft de afgelopen jaren ingrijpende veranderingen ondergaan, omdat ze zich over de hele wereld heeft verspreid, en krachten hebben haar eenheid ondermijnd. Deze nadruk op eenheid is op elk niveau van de kerk voelbaar.

`Hoe kun jij, in je plaatselijke gemeente, werken aan het verminderen van dingen die de eenheid bedreigen? Welke spanningen zijn er en wat kan daaraan worden gedaan?`
