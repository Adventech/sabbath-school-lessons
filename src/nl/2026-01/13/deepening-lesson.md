---
title: Verdieping - Volmaakt vasthouden aan alles wat God wil
date: 27/03/2026
---

# Kolossenzen 4:7-18

## IJsbrekervraag

`Welke taak of verantwoordelijkheid heb jij ooit gekregen waarvan je dacht: dit moet ik écht goed doen?`

## Ik verken

De brief aan de Kolossenzen is kort: maar vier hoofdstukken, net als de brieven aan de Filippenzen en 2 Timoteüs. Paulus schrijft deze brief aan een gemeente die hij zelf niet heeft gesticht en ook nooit heeft bezocht. Waarschijnlijk was Epafras, die uit Kolosse komt, de oprichter van deze gemeente. Hij stichtte waarschijnlijk ook de gemeenten in Laodicea en Hiërapolis. In Kolosse zie je dat sommigen een evangelie verkondigen dat sterk op het jodendom lijkt, vermengd met esoterische ideeën. Paulus reageert daarop. Hij benadrukt dat Christus centraal staat: Hij is de Verlosser, het Hoofd van de kerk en de openbaring voor iedereen, ook voor niet-Joden. Paulus waarschuwt voor verkeerde leer en roept de gemeente op trouw te blijven, liefde te tonen en een leven van toewijding en godsvrucht te leiden. In het laatste hoofdstuk richt Paulus zich bijna helemaal op de broeders die hij uitzendt of die de Kolossenzen groeten.

## Ik bestudeer

In het laatste hoofdstuk van de brief noemt Paulus verschillende personen.

- **Tychikus** noemt hij een geliefde broeder, een trouwe dienaar en een medearbeider. Paulus stuurt hem naar Kolosse.
- Samen met hem gaat **Onesimus**, een trouwe en geliefde broeder uit Kolosse.
- **Aristarchus**, die gevangen zit met Paulus, laat de gemeente in Kolosse groeten.
- Ook **Marcus**, de neef van Barnabas, stuurt zijn groeten. Opvallend is dat Paulus weer met hem verzoend lijkt te zijn (zie Handelingen 15:37-39).
- **Jezus, ook wel Justus genoemd**, werkt met Paulus mee en is voor hem een troost. Ook hij groet de Kolossenzen.
- **Epafras**, die zelf uit Kolosse komt, groet hen en bidt vurig voor de gemeente.
- **Lucas**, de geliefde arts, groet hen eveneens.
- Tot slot groet ook **Demas** de gemeente. Mogelijk zie je hier al iets van de afstand die hij later neemt (zie 2 Timoteüs 4:10).

Paulus geeft de Kolossenzen nog een paar duidelijke opdrachten. Hij vraagt hen de broeders in Laodicea te groeten, samen met Nymfas en de gemeente die in zijn huis bijeenkomt. Ook moeten zij zijn brief uitwisselen met de gemeente in Laodicea. Daarnaast zegt hij dat ze Archippus moeten aanspreken op de bediening die hij van de Heer heeft ontvangen (zie Filemon 2).

Paulus sluit de brief af met een persoonlijke groet, die hij met zijn eigen hand schrijft. Te midden van al deze namen, rollen en opdrachten vallen twee verzen extra op. In die verzen geeft Paulus drie belangrijke boodschappen:

- **Vers 12**: 'Epafras, die een van u is en dienaar van Christus Jezus, groet u; in al zijn gebeden strijdt hij voor u en bidt hij dat u als volmaakte mensen en met volle overtuiging zult vasthouden aan alles wat God wil.'

- **Vers 17**: 'En zeg tegen Archippus: 'Let erop dat u de taak die u van de Heer hebt ontvangen, ook vervult.'

# Ik pas toe
In Kolossenzen 4:12 en 17 noemt Paulus drie houdingen die onmisbaar zijn voor het christelijke leven. Vaak geven we daar te weinig aandacht aan.

## 1. Bidden voor anderen
God vraagt ons niet alleen voor onszelf te bidden, maar ook voor de mensen om ons heen. We mogen onze naasten, familie, vrienden, gemeenteleden en buren bij Hem brengen. Zelfs onze vijanden horen daarbij. Jezus leert dit zelf in de Bergrede: 'Dit zeg Ik daarover: heb je vijanden lief en bid voor wie jullie vervolgen. (Matteüs 5:44)

## 2. Volhard in volledige overgave aan Gods wil
Twee kernbegrippen vallen hier op:
- **Volharding**: Dit betekent standvastig en toegewijd blijven, ook wanneer er weerstand of moeilijkheden zijn.
- **Zich onderwerpen aan Gods wil:** Epafras bidt dat de gelovigen 'volmaakt' mogen zijn - dat wil zeggen: volgroeid, geestelijk rijp, en volledig toegewijd aan Gods weg. Jezus zegt in Matteüs 5:48: 'Wees dus volmaakt, zoals jullie hemelse Vader volmaakt is.' Dit is geen oproep tot foutloosheid, maar tot een leven dat zich geheel onderwerpt aan Gods liefdevolle wil. Letterlijk zegt Jezus: 'Jullie zullen volmaakt zijn' - een uitdrukking van een toekomst die mogelijk wordt door Gods genade. Het wijst op een leven waarin Christus door zijn Geest het karakter hervormt, en waarin de gelovige leert leven in gehoorzaamheid en vertrouwen.

## 3. Waken over de bediening die je ontvangen hebt
Alles wat wij aan gaven en taken hebben, komt van God. Hij vertrouwt ons die toe. Net als in de gelijkenis van de talenten (Matteüs 25) draagt ieder van ons verantwoordelijkheid om met die gaven vrucht te dragen.
Paulus noemt in dit hoofdstuk al die mensen bij naam. Daarmee laat hij ons zien: je hoeft het niet alleen te doen. We dienen samen en we dragen samen verantwoordelijkheid.

## Ik bid ...
Heer, help ons trouw te bidden voor anderen, standvastig te blijven in moeilijke tijden, ons volledig aan uw wil over te geven en de gaven die $U$ ons geeft goed te gebruiken. Dank $U$ dat we dit niet alleen hoeven te doen. Amen.