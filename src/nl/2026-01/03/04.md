---
title: Zelfverzekerd zijn
date: 13/01/2026
---

Lees Filippenzen 1:23-24. 

`Wat bedoelt Paulus als hij zegt dat 'sterven en bij Christus zijn... het allerbeste' is?`

Dit gedeelte is door de eeuwen heen heel verkeerd begrepen. In het gedeelte dat we deze week bestuderen, gaat het Paulus om het contrast tussen leven en sterven. De christen leeft voor Christus en kan zelfs voor Hem sterven. In die zin is het 'winst' omdat het ons getuigenis zoveel krachtiger en overtuigender laat zijn.(Filipenzen 1:21) Ongetwijfeld gelooft iemand echt wanneer hij bereid is voor dat geloof te sterven. We moeten anderzijds erkennen dat de doden echt dood zijn. Ze 'weten niets' en rusten in het graf tot de opstanding. (Prediker 9:5; Johannes 5:28-29) Daarom zei Jezus over de gestorven Lazarus: 'Onze vriend Lazarus is ingeslapen, Ik ga hem wakker maken. (Johannes 11:11) Als mensen meteen naar de hemel gaan wanneer ze sterven, probeer je dan eens voor te stellen hoe dat voor Lazarus is geweest. Als Lazarus vier dagen in het paradijs heeft rondgewandeld, komt er een engel met 'slecht' nieuws: 'Sorry, Lazarus, maar Jezus roept je terug naar de aarde. Je kunt hier niet blijven.'

Wanneer we de dwaling tot aan deze logische conclusie volgen, zien we hoe fout die is. De dood is als een droomloze slaap waaruit Jezus zijn trouwe volgelingen zal wekken bij de wederkomst. Dan worden ze samen met de levende heiligen opgenomen en naar de hemel gebracht om voor altijd bij Jezus te zijn. (1 Tessalonicenzen 4:16-17) Paulus' 'afscheid nemen' van het huidige leven om bij Christus te zijn, betekent dat hij bij Hem is in lijden en sterven om 'ook zelf uit de dood op te staan'. (2 Timoteüs 4:6; Filippenzen 3:11) Hij was zich er ongetwijfeld ook van bewust dat hij zijn ogen zou sluiten in de dood en dat het volgende dat hij zou zien. Als in een oogwenk, Jezus zou zijn. Hij zou hem met Gods hele volk meenemen naar de plaats die Jezus had voorbereid voor allen die Hem liefhebben. (Johannes14:3; 1 Korintiërs 2:9)

Hij was bereid voor Christus te sterven. Toch wist Paulus dat het beter was voor de Filippenzen dat hij 'blijft leven'. Het is voor christenen niet per se een gemakkelijk te beantwoorden vraag of het beter is voor Christus te leven of te sterven. Paulus werd 'naar twee kanten getrokken', tussen in leven blijven of rusten in het graf.

`Nogmaals: ook al wil niemand sterven, heb je er weleens bij stilgestaan dat het moment waarop je sterft, gevolgd wordt door de terugkomst van Christus als het volgende dat je zult meemaken? Hoe kan die gedachte je helpen Paulus' gedachtegang hier te begrijpen?`
