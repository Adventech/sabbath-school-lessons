---
title: Sterven is winst
date: 12/01/2026
---


Je hebt het misschien nog niet gemerkt, maar we zijn allemaal betrokken bij de grote strijd, vooral als gelovigen. Die strijd woedt overal om ons heen en inderdaad ook in onszelf. Op de een of andere manier ervaren we allemaal de realiteit van deze kosmische strijd. Dat zal zo zijn tot op de dag dat we sterven, wanneer of hoe dat ook maar gebeurt.

`Lees 2 Korintiërs 10:3-6. Wat is de basis van de geestelijke oorlog die wij voeren, en wat zijn onze wapens?`

De dodelijkste geestelijke wapens zijn ideeën, de goede en de slechte. De tegenstander gebruikt kritiek, verraad, schaamte, angst, groepsdruk en een heleboel soortgelijke hulpmiddelen die christenen nooit zouden moeten gebruiken. Wij moeten juist liefde, genade, vrede, zachtmoedigheid, geduld, vriendelijkheid en zelfbeheersing gebruiken. Ons krachtigste wapen is 'het Woord van God', zolang we dat oordeelkundig gebruiken en het vorm wordt gegeven door de Geest. (Efeziërs 6:17) Want alleen God kan de waarheid tot iemands hart brengen. Wij zijn slechts het instrument dat God gebruikt om zijn doel te bereiken.

`Lees Filippenzen 1:21-22. Hoe begrijpen wij het punt dat Paulus wil maken, met name in de context van de grote strijd?`

Omdat de strijd geestelijk is, gaat het om een oorlog van ideeën en waarden. Toch heeft Christus de overwinning voor ons al behaald aan het kruis. Zolang we verbonden blijven met Hem kunnen we nooit worden verslagen, zelfs niet als we worden gedood. Paulus gaf zijn leven over aan wat hem hier op aarde ook overkwam, hoe onrechtvaardig dat ook was. Want zijn leven en zijn toekomst vertrouwde hij toe aan een hogere rechtbank.

Als christenen zouden we niet zozeer moeten opkomen voor onze rechten, maar voor wat recht is. Het is niet 'macht maakt recht', maar 'recht maakt macht'. Onderwerping aan Gods wil is eervol. Het is zelfs de enige manier om te overwinnen in de oorlog waar we middenin zitten. Jezus is natuurlijk het ultieme voorbeeld van onderwerping aan de wil van God, zoals Paulus zal laten zien in Filippenzen 2.

`Hoe ervaar jij op dit moment de realiteit van de grote strijd? Hoe kun je troost en kracht putten uit de wetenschap dat Christus de overwinning al voor ons heeft behaald?`