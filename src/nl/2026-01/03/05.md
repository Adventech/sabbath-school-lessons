---
title: Sta vast in eenheid
date: 14/01/2026
---



Jezus' laatste gebed voor zijn leerlingen werd beheerst door één belangrijk thema: eenheid. Jezus keek voorbij het kruis naar hereniging met zijn Vader en hereniging met ons: 'Vader, U hebt hen aan Mij geschonken, laat hen dan zijn waar Ik ben. Dan zullen zij de grootheid zien die U Mij gegeven hebt omdat U Mij al liefhad voordat de wereld gegrondvest werd.' Jezus bad dat de Vader zijn kinderen zou bewaren, 'zodat zij één zijn zoals Wij één zijn'. Hij onderstreepte ook de catastrofale gevolgen van verdeeldheid en dat het voor velen een reden is om niet te geloven. Twee keer in dit korte gebed benadrukt Jezus onze eenheid met Hem en de Vader, 'opdat de wereld gelooft' en dat 'de wereld zal begrijpen dat U Mij hebt gezonden'. (Johannes 17:11,21-24)

`Lees Filippenzen 1:27 en vergelijk Johannes 17:17-19. Wat is volgens zowel Jezus als Paulus onmisbaar voor eenheid in de gemeente?`

Het Griekse woord in Filippenzen 1:27 dat vertaald is met 'blijf leven in overeenstemming met' is politeuomai en dat betekent 'leef als een burger'. Niet als burger van een aards koninkrijk, maar als een burger van het hemelse koninkrijk. De Bergrede schetst een prachtig beeld van wat het inhoudt om kinderen van de hemelse Vader te zijn en leden van zijn koninkrijk: nederig van hart, zachtmoedig, hongerend en dorstend naar gerechtigheid, barmhartig, zuiver van hart, vredestichters, de andere wang toekerend, je vijanden liefhebbend, hen zegenen die ons vervloeken, goed doen aan degenen die ons haten. Kortom, 'recht te doen, trouw te betrachten en nederig de weg te gaan van je God. (Micha 6:8)

Het is moeilijk boos of geïrriteerd te zijn op zo'n persoon, nietwaar? Soms hebben we een hekel aan mensen die te goed lijken. We kunnen zelfs in de verleiding komen ze te kleineren of een zwak punt te vinden om te bewijzen dat ze niet zo goed zijn als ze lijken. Dat doen we dan allemaal opdat wij ons beter over onszelf voelen. Waarom zouden we in plaats daarvan niet eens kijken hoeveel liefdevoller we kunnen zijn, hoe gul, hoe barmhartig en hoe nederig? Ellen White had het over mensen die 'de wereld en haar winst meer liefhebben dan God of de waarheid'. (Ellen White, Testimonies for the Church, deel 5, p. 277) Heel vaak is er verdeeldheid in de gemeente terug te voeren op trots. 'In zoverre trots en wereldse ambities worden gekoesterd, is de geest van Christus weg en zijn naijver, verdeeldheid en strijd binnengekomen om de gemeente af te leiden en te verzwakken. (Ellen White, Testimonies for the Church, deel 5, pp. 240-241)

`Hoe belangrijk is het dat we allemaal de nederigheid en zachtmoedigheid leren die Jezus ons voorhield? Hoe zou de gemeente er dan uitzien?`