# Hemel en aarde met elkaar verbinden

_Clinton Wahlen_

Denk aan het moeilijkste klusje dat je ooit hebt gedaan. Waardoor was dat zo moeilijk? Waren het de verwachtingen die werden gesteld, of de tijd die je had voor het werk, of allebei? Hing het samen met je houding ten opzichte van de taak? Of misschien waren de mensen met wie je samenwerkte? Of leek het misschien gewoon een onmogelijkheid het ooit succesvol af te ronden?

Denk eens aan het doel van het verlossingsplan: hemel en aarde met elkaar verbinden. Klinkt dat als iets onmogelijks? Menselijkerwijs gesproken is het zeker. Toch gaf Jezus de apostelen vlak voor zijn hemelvaart deze schijnbaar onmogelijke opdracht: ‘Ga dus op weg en maak alle volken tot mijn leerlingen, door hen te dopen in de naam van de Vader en de Zoon en de heilige Geest, en hun te leren dat ze zich moeten houden aan alles wat Ik jullie opgedragen heb.’ (Matteüs 28:19-20)

Jezus zond Paulus naar de heidenen om deze ogenschijnlijk onmogelijke opdracht uit te voeren: ‘om hun de ogen te openen, zodat ze zich van de duisternis naar het licht keren, en van de macht van Satan naar God. Door in Mij te geloven zullen ze vergeving krijgen voor hun zonden, en samen met allen die Mij toebehoren zullen ze deel krijgen aan mijn koninkrijk.’ (Handelingen 26:18)

Sommigen zakt de moed misschien in de schoenen als ze zulke opdrachten krijgen. We mogen echter de beloften niet over het hoofd zien die Jezus bij beide gelegenheden gaf. Aan de opdracht voor de apostelen voegde Hij toe: ‘Ik ben met jullie, alle dagen, tot aan de voltooiing van deze wereld.’ Tegen Paulus zei Jezus: ‘Ik ben aan je verschenen om je aan te stellen als mijn dienaar, opdat je bekend zult maken dat je Mij hebt gezien en zult getuigen van alles wat Ik je nog zal laten zien.’ (Handelingen 26:16)

Kortom, Jezus geeft ons opdrachten die menselijkerwijs onmogelijk zijn, zodat we om ze uit te voeren op Hem vertrouwen in plaats van op onszelf. Hij geeft ons nooit een opdracht zonder ook de kracht te geven om deze uit te voeren. ‘Wanneer de menselijke wil erin slaagt samen te werken met de wil van God, is de mens tot alles in staat. Gods kracht is beschikbaar voor alles wat we op zijn aanwijzingen doen. Hij zorgt ervoor dat we kunnen doen wat hij van ons vraagt.’ (Ellen White, Verhalen om verder te vertellen, p. 277.)

Het is verbazingwekkend, maar tegen de tijd dat Paulus aan de Kolossenzen schreef, was het evangelie ‘aan alle schepselen onder de hemel verkondigd.’ (Kolossenzen 1:23) Natuurlijk accepteerden niet alle mensen het. Wanneer we echter goed kijken naar de opdrachten die Hij aan zijn leerlingen en aan de apostel Paulus gaf, heeft Jezus nooit beloofd dat iedereen zijn leerling zou worden of dat iedereen tot bekering zou komen. ‘Pas als het goede nieuws van het koninkrijk in de hele wereld wordt verkondigd als getuigenis voor alle volken, zal het einde komen.’ (Matteüs 24:14 (nadruk toegevoegd)) Hoe ziet dat getuigenis eruit? Hoe moet het precies gebeuren?

Dit kwartaal bestuderen we de brieven van Paulus aan de Filippenzen en de Kolossenzen. Ze hebben belangrijke overeenkomsten. Die brieven openbaren ons vooral Christus, de enige die hemel en aarde met elkaar kan verbinden. Hij is de ladder die Jakob zag, die van de aarde tot de hemel reikte (Zie Genesis 28:12 en vergelijk Johannes 1:51). Als de Zoon des mensen verlost Hij ons van de zonde en als de Zoon van God pleit Hij voor ons.

Bij het bestuderen van deze brieven zullen we beide aspecten van Jezus overdenken. We zullen stilstaan bij enkele van de meest verheven uitspraken over zijn goddelijkheid en dat Hij alles opgaf om ons te redden. We zullen Paulus zien worstelen vanuit de gevangenis met problemen in een gemeente die hij zelf had opgericht (Filippi) en in een gemeente die hij nooit persoonlijk had bezocht (Kolosse). De contacten die Paulus in de hele toenmalige ‘wereldkerk’ legde, stelden hem in staat om op uitdagingen te reageren, zelfs vanuit een Romeinse gevangenis. Hij wist dat zijn tijd kort was en deed er alles aan om de gemeenten dichter bij de hemel én dichter bij elkaar te brengen. Door dat te doen laat hij ons zien hoe Gods gemeente vandaag de dag verbonden kan worden met de hemel om de opdracht van de laatste dagen uit Openbaring 14 te vervullen, die we kennen als ‘de boodschappen van de drie engelen’.

**Clinton Wahlen, Ph.D., is adjunct-directeur van het Biblical Research Institute van de Generale Conferentie. Zijn expertise ligt op het vlak van het Nieuwe Testament, hermeneutiek en Adventgeschiedenis. Hij heeft gewoond en gewerkt in Duitsland, Nieuw-Zeeland, Rusland, het Verenigd Koninkrijk en de Filipijnen. Hij en zijn vrouw, Gina, hebben twee volwassen kinderen, een schoondochter en twee kleinkinderen.**
