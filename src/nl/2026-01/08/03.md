---
title: Eerstgeborene van heel de schepping
date: 16/02/2026
---

In het Nieuwe Testament verwijst het woord 'eerstgeborene' bijna altijd naar Jezus. (Lucas 2:7; Romeinen 8:29; Hebreeën 1:6; Openbaring 1:5) Dat geldt ook voor de beide vermeldingen in Kolossenzen. Zelfs als het naar anderen verwijst, betekent het niet noodzakelijkerwijs dat die persoon in chronologische zin als eerste is geboren. Het Bijbelse idee van de 'eerstgeborene' benadrukt de speciale relatie die een zoon met zijn vader heeft, ongeacht de volgorde waarin ze zijn geboren. Er zijn gevallen waarin jongere zonen prominenter zijn: Isaak, Jakob en Jozef, om er een paar te noemen. David is de jongste van acht zonen en wordt tot koning gezalfd, maar in de Psalmen zegt God: 'Ik maak hem tot mijn eerstgeborene, tot de hoogste van de koningen der aarde.' Hij zegt ook tegen Mozes: 'Israël is mijn eerstgeboren zoon'. (1 Samuel 16:10-13; Psalm 89:28; Exodus 4:22) In deze zin betekent het woord dus eerste in de zin van voortreffelijkheid.

`Lees Kolossenzen 1:15-17. Welke redenen geeft Paulus waarom Jezus 'de eerstgeborene van heel de schepping' wordt genoemd?`

Het is duidelijk dat Paulus niet wil zeggen dat Jezus het eerste geschapen wezen was. Hij sluit die mogelijkheid categorisch uit. Op twee verschillende manieren zegt hij dat Jezus alle dingen schiep. Ze werden door Hem en voor Hem geschapen. In beide gevallen wordt naar Jezus verwezen als de persoon door wie God het scheppingsproces uitvoerde. (Efeziërs 3:9; Johannes1:1-3; Openbaring 4:11) De uitleg van Paulus is zo veelomvattend als maar mogelijk is. Alles betekent hier ook alles: ruimtelijk (hemel en aarde), ontologisch (het zichtbare en het onzichtbare) en functioneel (vorsten en heersers, machten en krachten). De laatste woorden verwijzen normaal gesproken naar engelachtige wezens. (Efeziërs 3:10; 6:12) Alsof hij er zeker van wil zijn dat hij niet verkeerd begrepen kan worden, zegt Paulus ook dat Jezus bestond 'vóór alle dingen'. De Griekse uitdrukking kan zowel voorrang in rangorde als in tijd betekenen, maar in Paulus' geschriften verwijst het in ieder ander geval naar tijd. (1 Korintiërs 2:7; Galaten 1:17; Efeziërs 1:4)

Een andere reden die Paulus geeft voor Jezus' voortreffelijkheid is dat 'alles bestaat in Hem'. Het Griekse woord (synistēmi) betekent letterlijk 'samenbrengen' of 'verenigen'. Jezus is de verenigende factor van het universum, niet alleen vanwege zijn rol als Schepper, maar ook omdat Hij de Verlosser is.

`God, de Schepper, stierf voor ons. Wat kunnen onze werken daaraan toevoegen? Waarom is het een godslasterlijk idee dat onze werken iets kunnen toevoegen aan wat Christus al voor ons heeft gedaan?`