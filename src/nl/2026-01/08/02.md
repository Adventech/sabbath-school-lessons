---
title: Beeld van God - de onzichtbare
date: 15/02/2026
---

Als we in de spiegel of naar een foto kijken, dan zien we een afbeelding van onszelf, maar dat is slechts een platte, tweedimensionale weergave. In sommige opzichten geeft een beeldhouwwerk een duidelijker idee, maar ook dat schiet nog steeds tekort als je het plaatst naast de levende, ademende, bezielde realiteit. Het Bijbelse idee van afbeelding geeft het idee van iets veel groters, al verwijst het soms ook naar mindere voorstellingen.

`Lees Genesis 1:26-27; 5:3; 1 Korintiërs 15:49; 2 Korintiërs 3:18; Hebreeën 10:1. Vat de verschillende betekenissen van 'beeld', 'lijken op' en 'gestalte' in deze teksten samen. Hoe zouden ze anders kunnen zijn dan de beschrijving van Jezus als beeld van God?`

Mensen zijn geschapen om zoveel mogelijk op God te lijken: fysiek, geestelijk, relationeel en functioneel. Toch weerspiegelen mensen Gods beeld alleen in bepaalde aspecten, en dat heeft de zonde ook nog eens beschadigd. Jezus stelt ons in staat de onzichtbare God te 'zien'. Jezus zei: 'Wie Mij gezien heeft, heeft de Vader gezien'. (Johannes 14:9) Hij is 'het evenbeeld' van Gods natuur. (Hebreeën 1:3) Hij is Gods hoorbare gedachte en Gods zichtbare karakter.

`Lees Matteüs 11:27 en Johannes 1:1-2,14,18. Waarom is Jezus als enige in staat de Vader te openbaren?`

Merk op hoe Jezus op andere manieren zijn relatie met God de Vader beschreef:

- 'Mijn Vader werkt aan één stuk door, en daarom doe Ik dat ook.'
- 'De Vader en Ik zijn één.'
- 'Niemand kan bij de Vader komen dan door Mij. (Johannes 5:17; 10:30; 14:6)

Jezus beschreef zichzelf ook herhaaldelijk in absolute zin in taal die verwijst naar Gods naam: 'IK BEN'. 'Ik ben het brood dat leven geeft'. 'Ik ben het licht voor de wereld'. 'Ik ben de goede herder'. 'Ik ben de opstanding en het leven'. 'Ik ben in de Vader en de Vader is in Mij'. En 'Ik ben van voor de tijd dat Abraham er was. (Exodus 3:14; Johannes6:35; 8:12; 10:11,14; 11:25; 14:11; 8:58)

`Als Jezus iets anders was dan God zelf, wat zou dat dan anders betekenen dan dat de Vader een geschapen wezen stuurde om voor ons te sterven?Waarom is dat zo radicaal en ingrijpend anders dan wanneer God zelf, in de persoon Christus, voor ons sterft?`