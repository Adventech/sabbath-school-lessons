---
title: Verdieping - De voortreffelijkheid van Christus
date: 20/02/2026
---

## Kolossenzen 1:12-20

## IJsbrekervraag

`Wat betekent het wanneer een bepaalde persoon alles voor je betekent, en hoe beïnvloedt dat je leven?`

## Ik verken

Op allerlei manieren wijst Paulus op de verhevenheid van Christus. Hij laat zien dat Christus boven alles en iedereen staat. Als Schepper, Onderhouder en Verlosser is Hij de voornaamste persoon van allen die opgestaan zijn en opstaan zullen. Dit gedeelte is onderdeel van Kolossenzen 1:12-29, waarin Paulus de verhevenheid van de persoon van Christus, Christus' werk en ons werk voor Hem belicht. Paulus heeft de brief aan de Kolossenzen waarschijnlijk geschreven toen hij in Rome gevangen zat of huisarrest had (zie Handelingen 28:30 en Efeziërs 6:19, 20), rond 60 na Christus.

De gemeente te Kolosse bestond voornamelijk uit christenen van heidense afkomst. Zij hadden te maken met dwaalleraars.

## Ik bestudeer

Paulus gebruikt in vers 12-20 opvallend vaak afgeleide vormen van het Griekse woord pas (heel, geheel, alle, allen). Daarmee duidt hij op de reikwijdte van Christus' betekenis voor de schepping. Paulus geeft aan dat God alleen door Jezus alles op aarde en in de hemel met zichzelf wilde verzoenen (vers 19, 20). De dwaalleraars waar Paulus voor waarschuwde beweerden, dat engelen konden optreden als bemiddelaar tussen God en mensen, in plaats van dat Christus de enige was die een dergelijke bemiddelende positie innam. Het gevaar bestond dat geloof in zelfverlossing in de plaats kwam van geloof in de verlossing door Christus, een zelfverlossing via zelfvernedering en engelenverering (vgl. Kolossenzen 2:18).

In vers 13 heeft Paulus het over 'de macht van de duisternis'.

`* Waarom heeft deze 'duisternis' daadwerkelijk macht?`

In vers 14 omschrijft Paulus de door Christus gebrachte verlossing als vergeving.

`* Wat is het karakter van een dergelijke verlossing volgens Hebreeën 7:25?`

In vers 15 staat dat de Zoon van de Vader 'Beeld van God' is, en in vers 19 dat 'heel de volheid' in Hem heeft willen wonen.

`* Hoe verbindt Paulus in Kolossenzen 2:9 deze twee verzen met elkaar?`

In vers 15 en 18 staat dat Christus 'de Eerstgeborene van heel de schepping' is, maar ook 'de Eerstgeborene uit de doden'.

`* Betekent dit dat Hij in beide opzichten de eerste was, of bedoelt Paulus hier iets anders mee? (Zie Romeinen 8:29 en Openbaring 1:5.)`

In vers 16 staat dat in en door Gods Zoon alles geschapen is, en in Hebreeën 1:2 staat dat God door zijn Zoon de wereld geschapen heeft. Dit betekent dat Christus de hand in de schepping van alles gehad heeft, en ook de in Kolossenzen 1:16 genoemde engelen (vorsten, heersers, machten en krachten) geschapen heeft.

`- Wat betekent het voor de verhevenheid van Christus dat Hij ook de engelen geschapen heeft?`

In Kolossenzen 1:17 staat dat alles in Christus bestaat.

`- Waar is Christus op dit moment dus onder andere mee bezig?`

# Ik pas toe

Christus is verheven boven de wereld, en daarmee ook boven de geestelijke wereld. Hij is oppermachtig, de unieke Zoon van God.

`- Waarom is het beter contact met Christus te zoeken, dan te gaan bekijken hoe je in contact met engelen kunt komen?`

Christus is ook de Leider van allen die in Hem geloven (vers 18).

`- Wat betekent dat voor bestuursleden van een gemeente?`

Als het goed is ervaar je als je christen bent, dat je in geestelijk opzicht groeit, dat je meer en meer op Christus gaat lijken in hoe je denkt, en in wat je zegt en doet.

`- Wat is een gevaar dat op de loer ligt bij geestelijke vooruitgang?`

Het is goed te weten dat Christus de wereld ook in standhoudt.

`- Waarom is het, wanneer we dat beseffen, toch goed Christus te vragen of Hij voor ons wil zorgen en ons wil beschermen?`

## Ik bid ...

Heer, dank U voor alles wat U in het verleden gedaan hebt, vandaag doet en in de toekomst nog gaat doen. Help mij altijd op U te vertrouwen, niet alleen wanneer het goed gaat, maar ook bij tegenslagen, en U in mijn leven op de eerste plaats te stellen.

Amen.