---
title: Om alles met elkaar te verzoenen
date: 19/02/2026
---

`Lees Kolossenzen 1:19-20. Wat is deze verzoening die door het kruis tot stand komt, en hoe veelomvattend is deze?`

Paulus gebruikt een zeer interessante Griekse uitdrukking om zijn beschrijving van Jezus tot een hoogtepunt te laten komen. Die wijst zijdelings terug naar de Vader, die werd genoemd in vers 12. Het is zijn volheid die de Vader graag in Jezus wilde laten wonen. (Vergelijk Kolossenzen 2:9) Wat is deze 'volheid'? Johannes verwijst ernaar als de heerlijkheid van de Vader, 'vol van genade en waarheid'. (Johannes 1:14) Op basis van deze passage, omvat die 'volheid' heel veel. Het omvat Gods eeuwigheid en zijn bestaan in zichzelf, en zijn macht om te scheppen en te herscheppen. Het allerbelangrijkste is dat het zijn wijsheid benadrukt in het overwinnen van zonde en dood door het meest onvoorstelbare middel: het kruis. Daardoor veranderde Hij dat meest oneervolle voorwerp in een getuigenis van zijn eeuwige liefde voor elk geschapen wezen. 'Want God had de wereld zo lief dat Hij zijn enige Zoon heeft gegeven, opdat iedereen die in Hem gelooft niet verloren gaat, maar eeuwig leven heeft. (Johannes 3:16)

De enige manier waarop zonde echt verslagen kon worden, en dat alles verzoend kon worden wat maar mogelijk was, wordt samengevat in die ene glorieuze waarheid: God had lief. Hij had het universum lief en Hij hield zoveel van ons dat Hij alles op het spel zette om ons te redden door Christus' dood aan het kruis. Het Griekse woord voor 'wereld' is kosmos en dat kan ook slaan op het hele universum. Paulus verwijst naar deze universele demonstratie in het verband van het navolgen van Christus: 'We zijn voor heel de wereld [kosmos, universum], zowel voor engelen als mensen, een schouwspel geworden. (1 Korintiërs 4:9)

'De hemel zag met verdriet en verbazing dat Christus aan het kruis hangt ... Door een leven van rebellie zorgden de tegenstander en allen die zich aan zijn kant schaarden ervoor dat ze zozeer de harmonie met God verloren dat zijn aanwezigheid voor hen tot een verterend vuur werd. De heerlijkheid van Hem die liefde is, zal hen vernietigen. Aan het begin van de grote strijd begrepen de engelen dit niet. ... Dat zal niet meer zo zijn wanneer de grote strijd beëindigd zal worden. Wanneer het verlossingsplan voltooid is, wordt het karakter van God aan alle geschapen intelligente wezens geopenbaard ... Dan kunnen de engelen zich verheugen wanneer ze naar het kruis van de Verlosser kijken ... Christus zelf begreep de resultaten van het offer dat op Golgota werd gebracht volledig. Daar keek Hij naar uit toen Hij aan het kruis uitriep: "Het is volbracht." (Ellen White, De wens der eeuwen, pp. 636,640.)

`Wat voor gevoelens roepen de woorden van Jezus 'het is volbracht' bij jou op?`