---
title: Paulus en Kolosse
date: 31/12/2025
---

We hebben geen verslag dat Paulus ooit Kolosse heeft bezocht. Dat vertelt ons weer iets over de effectiviteit van zijn evangelisatiestrategie. Ten eerste was het Epafras, een inwoner van Kolosse, die het evangelie naar die stad bracht. Hoe kwam hij tot bekering? Dat gebeurde waarschijnlijk halverwege de jaren 50, toen Paulus in het nabijgelegen Efeze was en 'alle inwoners van Asia kennismaakten met de boodschap van de Heer'. (Kolossenzen 4:12; 1:7; Handelingen 19:10; vergelijk 20:31) Het boek Openbaring getuigt van hoe wijdverspreid het evangelie was in dit gebied. (Openbaring 1:4) De meest plausibele verklaring voor dit succes, inclusief de verspreiding ervan naar Kolosse, is dat dit het resultaat is van het werk van Paulus' bekeerlingen. Zij hoorden de boodschap voor het eerst in Efeze, de belangrijkste stad in Klein-Azië en een belangrijke havenstad. Epafras hoorde Paulus' prediking in Efeze, werd één van zijn medewerkers en hij nam het evangelie mee terug naar zijn geboortestad Kolosse.

De stad lag ongeveer vijftien kilometer ten zuidoosten van Laodicea en nu pas vinden daar opgravingen plaats. We weten er dus minder over in vergelijking met de meer prominente steden in die regio. We weten wel dat het een aanzienlijke Joodse bevolkingsgroep had met 'wel tienduizend Joden die in dat gebied van Frygië woonden. (Arthur G. Patzia, New International Biblical Commentary: Ephesians, Colossians, Philemon (Peabody, MA: Hendrickson Publishers Inc., 1990), deel 10, p. 3.) Munten die in Kolosse zijn geslagen, maken duidelijk dat de mensen daar verschillende goden aanbaden, net als in veel andere Romeinse steden. De heidense gebruiken en sterke culturele invloeden stelden christenen daar duidelijk voor enorme uitdagingen. Dat gold niet alleen voor de evangelieverkondiging in de stad, maar ook om gewoon trouw te blijven aan het zuivere geloof van het evangelie. Een andere prominente christen in Kolosse was Filemon, die mogelijk rond dezelfde tijd als Epafras tot bekering kwam.

`Lees Filemon 15-16. Zie ook Kolossenzen 4:9. Tot welke handelwijze spoorde Paulus Filemon vriendelijk aan wat betreft Onesimus?`

De Romeinse wet eiste van Paulus dat hij Onesimus naar Filemon terugstuurde. Hij doet echter een beroep op Filemons hart en geweten als geloofsgenoot en dringt er bij hem op aan Onesimus niet als een slaaf te behandelen, maar als een broeder. Hoezeer we ook een hekel hebben aan slavernij in welke vorm dan ook, en hoe graag we ook willen dat Paulus deze praktijk had veroordeeld, hoe gaan we om met wat Paulus hier zegt? (Het is fascinerend dat Ellen White, tijdens de slavernij in Amerika, tegen adventisten zei dat ze de wet moesten negeren die mensen opdroeg om ontsnapte slaven terug te sturen.)

`Wanneer is het geoorloofd om de wet te negeren?`
