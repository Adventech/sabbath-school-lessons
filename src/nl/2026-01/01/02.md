---
title: Paulus de gevangene van Jezus Christus
date: 28/12/2025
---


Filippenzen en Kolossenzen worden gevangenisbrieven genoemd, omdat ze geschreven zijn terwijl Paulus in de gevangenis zat (de andere zijn Efeziërs en Filemon). De meeste commentatoren denken dat Paulus ze schreef in Rome, zo rond 60-62 n. Chr. (Handelingen 28:16)

`Lees Efeziërs 3:1 en Filemon 1. Wat is de betekenis van de wijze waarop Paulus zijn gevangenschap beschrijft?`

Paulus heeft zijn leven gegeven in dienst van Jezus Christus. Als dat inhoudt dat hij ook een gevangene moet zijn, dan is hij daar klaar voor. Paulus beschrijft zichzelf als 'een gezant in de gevangenis'. (Efeziërs 6:20) Hij was op zendingsreizen geweest, had gemeenten gesticht en werkers opgeleid voor de Heer. Hij heeft zich misschien afgevraagd: 'Waarom ben ik hier terwijl ik zoveel meer zou kunnen doen zonder deze ketenen?' Hij werd later nogmaals gevangengezet, toen hij 2 Timoteüs schreef. Hij schreef dus minstens vijf boeken van het Nieuwe Testament terwijl hij in de gevangenis zat. In geen van die brieven vertelt Paulus waar hij precies gevangen zat. Sommigen stellen daarom Efeze of Caesarea voor. Er is echter geen enkel Bijbels bewijs dat Paulus ooit gevangen zat in Efeze. Caesarea lijkt een waarschijnlijker mogelijkheid, behalve dat Paulus' leven op dat moment niet duidelijk werd bedreigd. Die bedreiging was er beslist wel toen hij Filippenzen schreef. (Filippenzen 1:20; 2:17)

Deze brief geeft ons nog wat meer aanwijzingen over waar Paulus was ten tijde van zijn gevangenschap. Ten eerste was er een zogenaamd pretorium. Dit kan verwijzen naar de officiële woonplaats van een provinciale gouverneur, zoals die in Jeruzalem, waar Jezus door Pilatus werd verhoord. Dat was ook zo in Caesarea, waar Paulus gevangen zat. Paulus gebruikt dit woord duidelijk niet voor een plaats, maar als verwijzing naar mensen. Hij zegt dat 'het hele Romeinse hoofdkwartier' bekend raakte met Christus. (Matteüs 27:27; Johannes18:33; Handelingen 23:35; Filippenzen 1:13) In Rome waren dit ongeveer 9.000 elitesoldaten, die de keizer beschermden en zijn gevangenen bewaakten.

Paulus stuurt ook groeten van de gelovigen 'die in dienst van de keizer staan'. (Filippenzen 4:22) Dit maakt duidelijk dat Paulus een gevangene was in Rome en in contact stond met degenen die in het keizerlijke huis dienden.

`Hoe leren we het beste te maken van elke moeilijke situatie die we ook maar tegenkomen? Waarom is dat niet altijd makkelijk?`