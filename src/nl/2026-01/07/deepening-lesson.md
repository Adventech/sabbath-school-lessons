---
title: Verdieping - Een hemels burgerschap
date: 13/02/2026
---

## Filippenzen 3:17 - 4:23

## IJsbrekervraag

`Wanneer voel jij je ergens thuis en wanneer voel jij je als een vreemdeling in een vreemd land?`

## Ik verken

Paulus schrijft: 'Wij hebben ons burgerrecht in de hemel' (vers 20). Daarmee bedoelt hij: Ons thuis is in de hemel. Als het zover is dat we in de hemel komen, dan hebben we van Christus een verheerlijkt, onvergankelijk lichaam gekregen (vers 21). (zie 1Korintiërs 15:42, 44, 52-54). Voordat dit zover is, dienen we zelf te leven als mensen die de hemel toebehoren. Paulus vat dat samen als 'leven volgens het voorbeeld dat wij' u gegeven hebben' (3:17 en 4:9). Een dergelijk leven houdt onder andere in dat je verwachtingsvol bent, omdat je erop rekent dat Jezus vanuit de hemel terugkomt en je onsterfelijk zal maken (3:20, 21). Daarnaast is Paulus van mening dat daar ook een vreugdevolle houding bij past op grond van wat de Heer gedaan en gezegd heeft (3:1 en 4:4). Als je de hemel toebehoort, is het ook belangrijk contact met God te hebben (4:6), erover na te denken hoe je een positieve bijdrage aan de maatschappij kunt leveren (4:8) en behulpzaam te zijn (4:10, 14-16). En voor zover het gaat om relaties tussen christenen, past daar eensgezindheid bij (2:2 en 4:2), omdat christenen met de Heer verbonden zijn.

Waarschijnlijk heeft de apostel Paulus de brief aan de Filippenzen geschreven vanuit gevangenschap in Rome (zie 4:22), rond 61 na Christus. Hij was de stichter van de gemeente te Filippi (zie Handelingen 16:12-40), en had er dan ook een bijzondere band mee.

## Ik bestudeer

Euodia en Syntyche waren mogelijk twee invloedrijke vrouwen. Hun onenigheid kon sowieso een belemmering vormen voor het goed functioneren van de gemeente. Daarom bindt Paulus hun op het hart weer op één lijn te komen. Ook vraagt hij een niet bij name genoemde 'trouwe vriend' om hen te hulp te schieten. Paulus schrijft hier letterlijk over een 'echte medejukdrager'. Hij heeft hier het beeld in gedachten van twee ossen die samen één juk dragen, en hun last dan ook met elkaar delen. Wellicht ziet hij in de medejukdrager de gemeente Filippi (zie 4:10 en 14), en niet een bepaalde persoon.

`Waarom is harmonie in een gemeente belangrijk?`

Paulus riep de gemeente twee keer op hun vreugde in de Heer te behouden (3:1 en 4:4).

`Welke aanwijzingen gaf Paulus om ervoor te zorgen dat in deze gemeente een vreugdevolle sfeer zou zijn en blijven?`

Paulus wijst er verder op dat de kracht van Christus veel voor hem betekent. Vers 21. (zie ook 3:10 en 4:13).

`Waarom is deze kracht voor hem zo belangrijk?`

Voor gelovigen is het leven een soort pelgrimsreis. Zij zijn dan ook in zekere zin vreemdelingen en gasten op aarde (Hebreeën 11:13). Daarnaast zijn ze nu al huisgenoten van God (Efeziërs 2:19).

`Voel jij je thuis in deze wereld? Zo ja, waarom, en zo niet, kun je daar dan volgens jou wat aan doen?`

# Ik pas toe

Een kenmerk van pelgrims is dat ze vastbesloten zijn hun doel te bereiken.

`Waar zet jij je met hart en ziel voor in, en wat doe je als resultaat uitblijft?`

Als je christen bent, dan ga je op weg naar een 'land' waar je nog nooit geweest bent, een hemels thuis zonder angst, pijn en verdriet, een plek van vrede en vreugde.

`Een paspoort heb je niet nodig om daar aan te komen, een ticket ook niet. Maar wat dan wel?`

Christus heeft zichzelf opgeofferd voor de mensheid door zijn plaatsvervangende dood aan het kruis.

`Wat zou jij willen opofferen om op de nieuwe aarde te komen?`

"Laat de Heer uw vreugde blijven. Ik zeg het unog eens: wees verheugd" Filippenzen 4:4

## Ik bid ...

Heer, leer mij goed om te gaan met de mensen om mij heen, in het besef dat het hier op aarde geen paradijs is. Wakker tegelijk in mij het verlangen naar een betere wereld aan. En dank U, dat deze wereld er ook echt gaat komen, en ik daar deel van uit mag maken.

Amen.