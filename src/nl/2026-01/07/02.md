---
title: Rolmodellen
date: 08/02/2026
---

We hebben allemaal weleens mensen gezien die we bewonderen en die we willen nadoen. Het is vooral voor kinderen belangrijk dat ze goede rolmodellen hebben. Het ideaal is dat hun vader en moeder dat zijn. Naarmate ze ouder worden, vinden ze ook andere rolmodellen, die misschien verband houden met hun gekozen carrière. Dat kunnen ook biografieën zijn die ze hebben gelezen. Ze kunnen ook leren hoe Bijbelse figuren omgingen met uitdagingen en deze vergelijken met hun eigen levenservaringen.

Helaas wemelt het in de media van vandaag van de slechte rolmodellen. We worden gebombardeerd met clickbait verhalen die de wellustige problemen en verknipte levens van beroemdheden beschrijven. De lezers van Paulus in Filippi werden met soortgelijke uitdagingen geconfronteerd, ook al hadden zij natuurlijk niet met internet te maken.

Het feit is dat de wereld waarin Paulus leefde, erg corrupt, immoreel en slecht was, net als onze wereld vandaag de dag. Er is altijd meer dan genoeg kwaad dat rondgaat, en dat zal tot het einde ook zo blijven. De vraag voor ons is: hoe reageren we daarop?

`Lees Filippenzen 3:17-19. Hoe worden goede en slechte rolmodellen in dit gedeelte beschreven? Welke sleutels worden er gegeven om ze te onderscheiden?`

We mogen de liefde van Paulus niet missen voor hen met wie hij het oneens is. Hij stort tranen over hen! Merk ook op dat hij hen niet zijn vijanden noemt, maar ‘vijand van het kruis van Christus’. Paulus besefte dat er veel grotere kwesties op het spel stonden, namelijk hoe het kruis barrières afbreekt en ons allemaal op hetzelfde niveau plaatst, namelijk dat van zondaars die een Redder nodig hebben.(1 Efeziërs 2:11-14)

We mogen ook niet over het hoofd zien dat Paulus de Filippenzen aanspoort zich te richten
op de goede voorbeelden en niet op de slechte. Ze moeten goed letten op degenen
wiens manier van leven veel op de zijne lijkt. Paulus gebruikt soortgelijke taal in zijn
waarschuwing aan de Romeinen om ‘op te passen voor degenen die tweedracht zaaien
en anderen in de weg staan, en die daarmee ingaan tegen alles wat u hebt geleerd. Ga
hun uit de weg.’ De bedriegers in Rome worden beschreven als degenen die ‘niet Christus
dienen, onze Heer, maar alleen hun eigen lusten.’(Romeinen 16:17-18)

`Jezus is natuurlijk het enige volmaakte voorbeeld, maar toch zijn er anderen die, op zijn minst op bepaalde gebieden, goede rolmodellen zouden kunnen zijn. Wat voor rolmodel ben jij voor anderen?`