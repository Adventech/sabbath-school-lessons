---
title: Sleutels voor tevredenheid
date: 12/02/2026
---

`Lees Filippenzen 4:10-13,19. Wat zijn de sleutels tot een tevreden, gelukkig leven?`

Wanneer extreme omstandigheden toeslaan (honger, ziekte, verwonding, verlies), begint men na te denken over de dingen die ertoe doen. Dan staan we stil bij de zegeningen die we gewoonlijk vanzelfsprekend vinden. Als we 'weten wat het is vernederd te worden' (HSV), 'wat armoede is' (NBG) dan grijpt geloof z'n kans. Wanneer we 'in rijkdom leven', moet dat altijd gepaard gaan met de erkenning dat het in een oogwenk weg kan zijn. (Spreuken 23:5) Zowel Job als Paulus herinneren ons eraan dat we niets in de wereld hebben gebracht toen we geboren werden, en dat we ook niets zullen meenemen in het graf. (Job 1:21; 1 Timoteüs 6:7)

Let op de volgende beloften in de Bijbel:

- 'De Heer is mijn herder, het ontbreekt mij aan niets.'
- 'Jullie hemelse Vader weet wel dat jullie dat alles nodig hebben.'
- 'Leg de last van uw zorgen op Hem, want u ligt Hem na aan het hart.'
- 'Mijn God zal uit de overvloed van zijn majesteit elk tekort van u aanvullen, door uw eenheid met Christus Jezus. (Psalm 23:1; Matteüs 6:32; 1 Petrus 5:7; Filippenzen 4:19)

`De allermooiste is: 'Ik ben tegen alles bestand door Hem die mij kracht geeft.' Misschien kan niemand van ons volledig bevatten wat 'alles' inhoudt. Zoals bij elk verzoek om Gods hulp en kracht, moeten we dat zeker vragen in overeenstemming met zijn wil. We vragen maar al te vaak niet eens om dingen waarvan we weten dat ze passen bij zijn wil. Vandaar: 'U krijgt niets, omdat u niet bidt. (Jakobus 4:2)`

Een aantal dingen waar we vol vertrouwen om kunnen vragen, omdat we weten dat ze in overeenstemming zijn met Gods wil:

- Redding voor een geliefde of vriend
- Moed om ons geloof te delen
- Vergeving wanneer we het verkeerde belijden en iets nalaten
- Kracht om Gods geboden te gehoorzamen
- Liefde voor hen die ons haten en slecht behandelen
- Wijsheid voor uitdagende situaties
- De waarheid in Gods Woord begrijpen (1 Timoteüs 2:3-4; Openbaring 22:17; 1 Johannes 1:9; Hebreeën 13:20-21; Matteüs 5:44; Jacobus 1:5; Johannes8:32)

`Hoe ga je om met de dingen waar je voor hebt gebeden, maar die je nog niet hebt gekregen, en wat misschien wel nooit zal gebeuren?`