---
title: Verdere studie
date: 13/02/2026
---

'Alleen zij die voortdurend opnieuw genade ontvangen, zullen kracht hebben die in verhouding staat tot hun dagelijkse behoefte en in staat zijn die kracht te gebruiken. Ze kijken niet vooruit naar een toekomstig moment waarin ze, door een speciale gave van geestelijke kracht, op een wonderbaarlijke wijze zullen worden toegerust om mensen te winnen. In plaats daarvan geven ze zichzelf dagelijks over aan God, zodat Hij hen tot instrumenten kan maken die geschikt zijn om door Hem gebruikt te worden. Ze verbeteren op dagelijkse basis hun mogelijkheden voor dienstbaarheid die binnen hun handbereik liggen. Ze getuigen iedere dag van de Meester, waar ze ook maar zijn, of dat nu thuis in een nederige werksfeer is, of dat ze hun bruikbaarheid in de openbaarheid laten zien.

'De toegewijde arbeider ervaart wonderbaarlijke troost in de wetenschap dat ook Christus tijdens zijn leven op aarde zijn Vader dagelijks zocht voor nieuwe toevoer van de benodigde genade. Vanuit deze verbondenheid met God ging Hij uit om anderen te versterken en te zegenen. ... 'Iedere arbeider die het voorbeeld van Christus volgt, zal erop voorbereid zijn de kracht te ontvangen en te gebruiken die God aan zijn gemeente heeft beloofd voor het laten rijpen van de oogst op de aarde. (Ellen White, God's Amazing Grace, p. 117.)

'God geeft wat we nodig hebben en heeft daarin voorzien. De Heer heeft een schatkamer vol met alles wat zijn kinderen nodig hebben en kan die onder alle omstandigheden aan hen geven. Waarom vertrouwen we Hem dan niet? Hij heeft kostbare beloften gedaan aan zijn kinderen op voorwaarde van trouwe gehoorzaamheid aan zijn voorschriften. Er is geen last die Hij niet kan wegnemen, geen duisternis die Hij niet kan verdrijven, geen zwakte die Hij niet kan veranderen in kracht, geen angst die Hij niet tot bedaren kan brengen, geen waardig streven dat Hij niet kan leiden en rechtvaardigen.

'We moeten niet naar onszelf kijken. Hoe meer we stilstaan bij onze eigen onvolmaaktheden, hoe minder kracht we zullen hebben om ze te overwinnen. (Ellen White, That I May Know Him, p. 224.)

## Gespreksvragen

`Denk aan enkele van je meest stralende voorbeelden van verhoorde gebeden. Hoe hebben ze je geholpen Gods vrede te ervaren die alle begrip te boven gaat? Hoe zit het met die gebeden die niet zijn verhoord? Hoe kun je nog steeds de beloofde vrede ervaren?`

`Waar denk je in het verband van Filippenzen 4:8 over na? In hoeverre versterkt datgene waar je over nadenkt je geloof en je wandel met de Heer?`

`Bespreek het laatste citaat hierboven. Wat zijn de implicaties van de uitspraak 'Hoe meer we stilstaan bij onze eigen onvolkomenheden, hoe minder kracht we zullen hebben om ze te overwinnen'? Wat is de sleutel tot de overwinning?`