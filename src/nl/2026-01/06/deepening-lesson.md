---
title: Verdieping - Alleen vertrouwen hebben in Christus
date: 06/02/2026
---

## Filippenzen 3:1-16

## IJsbrekervraag

`Waarom is op Christus vertrouwen ook belangrijk wanneer je gelukkig bent en alles hebt wat je nodig hebt?`

## Ik verken

Dit schriftgedeelte belicht op verschillende manieren dat er alle reden is op Christus te vertrouwen: een relatie met Christus is voortreffelijk (vers 8), Hij kan ervoor zorgen dat je rechtvaardig wordt (vers 9) en dat je een prijs ontvangt, als je met Hem verbonden bent (vers 14). Hoofdstuk 3:1-16 is onderdeel van 3:1–4:3, met daarin verschillende waarschuwingen en raadgevingen van Paulus. Waarschijnlijk heeft de apostel Paulus de brief aan de Filippenzen geschreven vanuit gevangenschap in Rome, rond 61 n. Chr. Hij was de stichter van de gemeente te Filippi (zie Handelingen 16:12-40), en had er dan ook een bijzondere band mee.

## Ik bestudeer

Paulus schrijft aan zijn lezers: ‘Verblijd u in de Heer' (vers 1).

`* Waarom kan Paulus dit schrijven, terwijl hij zelf nota bene gevangen zit?`

In vers 2 waarschuwt Paulus voor 'die honden met hun kwalijke praktijken'. Hij doelt hiermee op christen geworden joden, die ervan overtuigd waren dat het naleven van de mozaische wetten en van de joodse overleveringen een absolute voorwaarde voor behoud was.

`* Waarom was Paulus zo fel, toen hij over hen schreef, en welk gevaar zag hij? Vers 9.`

Bij de joden was het gebruikelijk heidenen als honden te kwalificeren. Daarmee bedoelden ze dat wie heiden was, niet bij het volk van God hoorde en als zodanig buiten het heil viel (zie Openbaring 22:15). Honden waren in het oude Oosten geen huisdieren, maar zwervers. Ze werden veracht.

Vanwege dat alles moeten Paulus' woorden spijkerhard zijn overgekomen.
Paulus vindt het optreden van bepaalde joden kwalijk, en wijst erop dat ze er een verkeerd soort besnijdenis op nahouden, waarbij hij (figuurlijk) het beeld van verminking gebruikt.

`* Wat bedoelt Paulus hiermee? Lees hierbij vers 3, waarin Paulus schrijft hoe hij met zijn eigen besneden zijn omgaat.`

Paulus heeft het twee keer over het kennen van Christus (vers 8 en 10), het hebben van een relatie met Hem. Hij schrijft hierover als iets wat voor hem een werkelijkheid is, maar ook als over iets dat hij nog niet volledig bereikt heeft (vers 12 en 13)

`* Naar welke ervaringen verlangt Paulus?`

## Ik pas toe

Als christen heb je een en ander voor op anderen.

`- Waar kun je wat dat betreft voor danken?`

Paulus vergelijkt zichzelf met een hardloper, die ergens naar jaagt (vers 12 en 14), die zijn uiterste best doet een prijs te behalen.

`- Welke prijs heeft Paulus voor zichzelf in gedachten, en deel jij dit verlangen met hem, of jaag jij ergens anders naar?`

`- Wat kun je doen om op Christus te leren vertrouwen?`

In een mensenleven gebeurt veel. Als alles voor de wind gaat, kan dat voor jou vanzelfsprekend worden. Toch komen we allemaal vroeg of laat in aanraking met tegenslag en lijden.

`- Heb jij weleens iets ergs meegemaakt?`
`- Zo ja, hoe heb je daar toen op gereageerd?`
`- Heb je God ervaren toen je het moeilijk had, en zo ja, op welke manier dan?`

Paulus waarschuwde zijn lezers voor christenen van joodse komaf, die de mens centraal stelden in hun evangelie van goede werken. Deze personen beweerden dat je het eeuwige leven kon verdienen door wat je zelf doet.

`- Welke functie hebben de Tien Geboden in jouw leven?`

Het is goed te bidden, in de Bijbel te lezen en naar de kerk te gaan.
Het is goed je te laten dopen.
Het is goed naar je naaste om te zien en naar vermogen te helpen.

`- Als je dat allemaal gedaan hebt, waarom heb je Christus dan nog nodig?`

## Ik bid ...
Heer, leer mij om meer en meer op uw kracht in mijn leven te vertrouwen. Behoed mij voor overwerktheid, een vals schuldgevoel en angst niet goed genoeg te zijn. Maak van mij een blije en ontspannen christen, en leid mij naar anderen die ik de weg naar U mag wijzen.
Amen!