---
title: Slechts één ding - Christus kennen
date: 05/02/2026
---

`Lees Filippenzen 3:10-16. Wat zijn de belangrijkste punten waar Paulus op wijzt?`

Er is zeker niets belangrijker dan Christus te kennen. Dat is uiteindelijk ook de garantie dat Hij ons zal kennen en erkennen voor de Vader (Matteüs 7:21-23; 10:32-33). Hoe kennen we Hem? Door zijn geschreven Woord en door het te lezen en ernaar te leven. We kennen Hem niet van aangezicht tot aangezicht zoals zijn leerlingen. Het is opvallend dat zij er nog steeds niet in slaagden zijn woorden te begrijpen ondanks die kennis. Dat onderstreept onze behoefte aan de heilige Geest om ons daarin te leiden (Johannes 16:13). Hoe beter we Hem kennen, hoe dichter we bij Hem komen, omdat we 'de kracht van zijn opstanding ervaren'. Die laat ons groeien om 'een nieuw leven te leiden' (Romeinen 6:4). Een andere manier waarop we dichter bij Jezus komen, is 'door te delen in zijn lijden'. Elke beproeving die we doorstaan, elke pijnlijke ervaring die we dragen, helpt ons beter te weten en te waarderen wat Jezus voor ons doormaakte. Dat helpt ons ook Hem en zijn wil beter te begrijpen. Een derde manier waarop we dichterbij komen, is door 'recht op ons doel' af te gaan. Wat is dat doel? Het woord dat zo wordt vertaald, wordt alleen hier gebruikt in het Nieuwe Testament (*skopos*). Het verwijst naar de eindstreep van een race en de prijs die de overwinnaar krijgt. Paulus noemt het 'de hemelse prijs waartoe God in Christus Jezus roept.' Christus steeg door zijn dood en opstanding op naar de hemel en op gelijke wijze nodigt God ons uit dezelfde hemelse prijs te ontvangen: het eeuwige leven.

Het is duidelijk dat we dat nog niet hebben bereikt. We zullen niet in de absolute zin van het woord volmaakt zijn totdat ons 'armzalig lichaam gelijkgemaakt is aan zijn verheerlijkt lichaam' (Filippenzen 3:21). Door Hem te kennen en Hem uit te nodigen er elke dag in ons leven te zijn, jagen we het doel na om nu al op alle mogelijke manieren als Jezus te zijn. Dit is het 'ene ding dat zeker is' waar Paulus zich op richt. Net als het rennen van een race, besteden we geen aandacht aan waar we zijn geweest of aan wie ons achtervolgt. We richten ons alleen op wat voor ons ligt: de hemelse prijs die op ons wacht (1 Korintiërs 9:24-27). Dit is een prachtig beeld: een hardloper richt zich volledig op zijn doel, en spant elke spier en buigt zich voorover om de finish te bereiken.

`Waarom is het zo belangrijk om in je wandel met de Heer niet steeds achterom te kijken, naar je fouten en mislukkingen, maar in plaats daarvan vooruit te kijken naar wat je op dit moment in Christus is beloofd?`