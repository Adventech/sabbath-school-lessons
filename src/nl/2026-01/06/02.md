---
title: Laat de Heer uw vreugde zijn
date: 01/02/2026
---

`Lees Filippenzen 3:1-3. Welke positieve en negatieve geluiden laat Paulus hier horen, en hoe houden ze verband met elkaar? Hoe beschrijft hij gelovigen?`

Paulus begint op een zeer positieve toon en het klinkt bijna alsof hij zijn brief aan het afronden is. Hij is echter toch nog niet klaar. Hij keert terug naar een van de hoofdthema’s van deze brief: zich verheugen in de Heer. Hij geeft daarvoor op deze plek een aantal redenen. Het belangrijkste is dat we op Christus moeten vertrouwen en niet op onszelf:
‘Wij … laten ons voorstaan op Christus Jezus, niet op afkomst en prestaties.’ Wie van ons heeft niet op de een of andere manier op de harde wijze moeten leren dat we geen vertrouwen moeten hebben in onszelf? Een dergelijke ernstige waarschuwing: ‘Pas op’ (tot drie keer toe) vind je nergens anders in de Schrift. Kijk hier naar de NBG 1951: daar staat drie keer ‘let op’ in vers 2. Blijkbaar wisten de Filippenzen heel goed naar welke dreiging Paulus verwees. Hij waarschuwt hier niet zozeer voor drie afzonderlijke problemen, maar hij lijkt te verwijzen naar een groep valse leraren die hij op drie verschillende manieren beschrijft.

Slechte of goddeloze mensen in Israël werden soms aangeduid als ‘honden’. (Filippenzen 3:2; vergelijk Psalm 22:16; Jesaja 56:10; Matteüs 7:6; 2 Petrus 2:21-22) Valse leraars kunnen ook terecht worden beschreven als ‘slechte arbeiders’ (NBG). Door naar hen te verwijzen als ‘de versnijdenis’ wordt duidelijk dat zij, net als in Galatië en andere plaatsen, de besnijdenis wilden opleggen aan heidense gelovigen. Dat is in strijd met de uitspraak van de bijeenkomst van de apostelen. (Zie Handelingen 15)

Het lijkt erop dat er één oplossing is voor die geestelijke uitdagingen, waartoe ook de verspreiding van valse leringen behoort. De oplossing is ‘de Heer uw vreugde te laten blijven’. Alles waar we verheugd over kunnen zijn, geeft ons vreugde (de twee Nederlandse woorden zijn net als de Griekse woorden met elkaar verwant). God wil dat we blij zijn. Zijn Woord is een soort handleiding voor waar geluk en blijvende vreugde. Deze omvatten het ontvangen van Gods genade, ons vertrouwen in Hem stellen, de zegeningen van verlossing ontvangen, Gods wet aannemen als onze manier van leven met inbegrip van de sabbat, zijn Woord geloven en godvruchtige kinderen opvoeden. (Psalm 31:7; 5:11; 9:14; 119:14 Jesaja 58:13-14; Psalm 119:163; Spreuken 23:23-24)

`Het leven kan voor ons allemaal heel moeilijk worden, hoe goed de dingen op dit moment ook gaan. Zelfs als het nu niet zo goed gaat, waar kun en moet je dan blij om zijn? Wat houdt je tegen dat daadwerkelijk te doen??`