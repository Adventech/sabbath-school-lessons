---
title: Aan het kruis genageld
date: 03/03/2026
---

`Lees Kolossenzen 2:11-15. Welke kwesties lijkt Paulus hier te bestrijden?`

Hoe vaak hebben we deze teksten, met name vers 14, al niet zien misbruiken als argument tegen de wet en het houden van de sabbat? Om deze teksten te begrijpen, zijn er door zevendedagsadventisten twee belangrijke interpretaties voorgesteld: Ten eerste is het 'document' dat aan het kruis is genageld de lijst met beschuldigingen 'waarin wij werden aangeklaagd', vergelijkbaar met het opschrift dat Pilatus aan Jezus' kruis hing. (Matteüs 27:37; Johannes19:19-20) De tweede is dat dit de ceremoniële wet is die door Mozes is geschreven en dat die aan het kruis werd genageld. (Deuteronomium 31:24-26) Wanneer we dit vers in zijn bredere verband bekijken, zien we dat het hier duidelijk over de ceremoniële wet gaat.

Paulus heeft het ook over 'besneden niet door mensenhanden' en dat wil zeggen 'van het hart'. (Romeinen 2:28-29; Deuteronomium 30:16) Dat staat in duidelijk contrast met de lichamelijke besnijdenis, wat een van de belangrijkste bepalingen van de ceremoniële wet was. (Leviticus 12:3; Exodus 12:48) Paulus verbindt deze innerlijke verandering, het 'afleggen van alles wat aards is', met de doop door onderdompeling. Door deze doop identificeren wij ons met Christus' dood en opstanding. Deze bekeringservaring wordt dan vergeleken met 'begraven zijn' en 'tot leven gewekt' met Christus, die 'ons al onze overtredingen kwijtschold'. Het woord 'document' verwijst naar wettelijke uitspraken, hetzij wereldlijk of kerkelijk. (Lucas 2:1; Handelingen 17:7; Handelingen 16:4) De enige andere keer dat dit Griekse woord in de brieven van Paulus voorkomt, verwijst het naar de ceremoniële wet, die een scheidsmuur vormde tussen Joden en heidenen. (Efeziërs 2:14-15)

Paulus heeft al verwezen naar de vergeving van zonden en de innerlijke verandering die wordt gesymboliseerd door de doop. Daarom is het onwaarschijnlijk dat hij nog een keer op dat onderwerp zou terugkomen met een andere metafoor die nergens anders in de Schrift wordt gebruikt. Het lijkt er meer op dat Paulus een soortgelijk punt wil benadrukken als in Efeziërs: dat de heidense gelovigen in Kolosse zich geen zorgen hoeven te maken over het naleven van de ceremoniële wet, inclusief de besnijdenis en ook niet over de reinheidswetten die daarbij hoorden. (Handelingen 10:28,34-35) Het is duidelijk dat Paulus niet suggereerde dat de Tien Geboden aan het kruis waren genageld, zeker niet als hij elders zonde definieert als het overtreden van de Tien Geboden. (Romeinen 7:7)

`Wat betekent het voor jou dat je bent gedoopt in Christus?`