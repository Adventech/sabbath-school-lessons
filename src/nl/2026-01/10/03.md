---
title: Geworteld en groeiend in Christus
date: 02/03/2026
---

Het thema van Kolossenzen is een van de duidelijkste grondregels voor het christelijke leven: 'Leef in eenheid met Christus Jezus, nu u Hem als uw Heer aanvaardt hebt. (Kolossenzen 2:6) We worden gered door een persoon toe te laten in ons leven en niet alleen maar door een leer te aanvaarden. Jezus ontvangen staat gelijk aan het accepteren van alles wat Hij leert, zoals dat door de apostelen en Bijbelse profeten is gegeven. (Efeziërs 2:20) Het aanvaarden van Christus betekent meer dan wat ook de dood van het eigen ik. Het gaat om een volledige overgave van jezelf aan de levende Christus.

Je kunt het levende Woord (Jezus) niet scheiden van het geschreven Woord (de Bijbel). Dat zijn twee kanten van dezelfde medaille. We kunnen Jezus alleen kennen door de Schrift. We 'wandelen' of leven ons leven 'in Hem' en dat betekent dat we ons door zijn Woord en zijn Geest laten leiden in al onze beslissingen en in alles wat we doen. In Kolossenzen 2:7 gebruikt Paulus een veelvoorkomende Bijbelse metafoor door christenen te vergelijken met planten. We vinden onze wortels in Christus door Hem te accepteren als onze Redder en ons leven in te richten in overeenstemming met zijn Woord. Zo 'houden we vast aan het geloof.'

`Lees Jesaja 61:3; Matteüs 3:10; Lucas 8:11-15; 1 Korintiërs 3:6. Hoe verhelderen deze gedeelten de plantmetafoor in Kolossenzen 2:7 als symbool voor gelovigen?`

Paulus schetst duidelijk de twee alternatieven die de gelovigen hebben. De ene is om 'geplant door de Heer' (Jesaja 61:3) te blijven en compleet te blijven in Christus door vast te houden aan Hem en zijn leer. De andere zou je kunnen vergelijken met een kunstplant die er misschien wel echt uitziet, maar die in werkelijkheid levenloos is. Door 'misleidende theorieën en menselijke tradities' aan te nemen, laten we ons 'meeslepen'. Ook al heeft Christus ons bevrijd, toch is het nog steeds mogelijk opnieuw tot slaaf te worden gemaakt en een slavenjuk te dragen. (Galaten 5:1; Handelingen 15:10)

Het aanvaarden van onbijbelse leringen staat gelijk aan het verwerpen van Christus, omdat degenen die een valse leer volgen, helaas een ander evangelie hebben aangenomen. Zij hebben menselijk gezag boven het gezag van de Schrift geaccepteerd. (Galaten 1:6-9) Dit was een gevaar in de vroege kerk en dat is vandaag de dag nog steeds zo.

`Wat is jouw ervaring wat betreft de betekenis van het sterven aan jezelf om Christus te ontvangen? Waarom moet dat een voortgaand proces zijn?`