---
title: Echtgenoten en echtgenotes
date: 15/03/2026
---

Er staan verschillende reeksen met instructies voor christelijke gezinnen in het Nieuwe Testament. (Efeziërs 5:21-6:9; Kolossenzen 3:18-4:1; Titus 2:1-10; 1 Petrus 2:18-3:7) Het is opmerkelijk dat deze 'huistafels', zoals ze worden genoemd, niet volledig hiërarchisch zijn, maar elementen bevatten om de relaties wederkeriger en wederzijds opbouwend te maken.

`Lees Kolossenzen 3:18-19; Efeziërs 5:22-25,33. Welke balans zie je hier? Welke aanvullende raadgevingen geeft Paulus in Efeziërs?`

Sommige mannen citeren: 'Vrouwen, erken het gezag van uw man' en daar stoppen ze dan. Je moet letten op de belangrijke bepaling die Paulus toevoegt: 'zoals het volgelingen van de Heer past.' Het Nieuwe Testament leert nergens dat vrouwen zich moeten onderwerpen aan alle mannen en ook niet dat vrouwen onderdanig of onderworpen moeten zijn. Er wordt ook niet gezegd dat ze zich blindelings moeten onderwerpen aan elke gril of wens van hun man. Paulus wijst erop dat de loyaliteit van de vrouw in de eerste plaats aan de Heer is en in de tweede plaats aan haar man. De individualiteit van de vrouw mag niet worden opgeslokt door haar man en hij treedt ook niet op als haar geweten. De liefde van Christus voor de gemeente door zichzelf voor haar te geven, laat zien hoe echtgenoten hun echtgenotes moeten liefhebben. Ze zullen trouw zijn, wat de kosten ook zijn. Ze nemen beslissingen die in het belang van de vrouw zijn, hoewel deze belangen normaal gesproken op één lijn moeten liggen. Een dergelijke liefde maakt het de vrouw gemakkelijker Gods gebod te gehoorzamen en het gezag van haar man te erkennen. (Efeziërs 5:25,33)

Een gezond christelijk huwelijk wordt gekenmerkt door wederkerigheid, door elkaar te raadplegen, samen na te denken en samen beslissingen te nemen. Bij het nemen van beslissingen die grote gevolgen hebben voor het hele gezin, kan het gepast zijn om ook kinderen bij deze discussies te betrekken. Ouders mogen echter nooit ruzie maken in hun bijzijn. Als man en vrouw na een dergelijk proces niet tot overeenstemming kunnen komen, dan is het Bijbelse pad naar vrede dat de vrouw zich neerlegt bij het oordeel van haar man. De voorwaarde is wel dat het niet in strijd is met het Woord van God. In die lijn verder denkend kunnen de meeste, zo niet alle, echtgenoten zich momenten herinneren waarop ze blij waren dat ze naar hun vrouw luisterden en haar advies opvolgden. Hoe meer de man en vrouw als team samenwerken, hoe gelukkiger het huwelijk zal zijn.

`Hoe voorkomen we dat we doen wat helaas door de hele geschiedenis heen is gebeurd: de prachtige principes die in deze teksten staan, tot iets slechts maken?`