---
title: Werkrelaties
date: 17/03/2026
---

**Lees Kolossenzen 3:22-25; 4:1.** 

`Welke aanwijzingen worden er aan slaven gegeven? Welke principes voor werkrelaties in het algemeen vind je hier?`

Mensen halen nu soms slavernij aan als een manier om enkele van de raadgevingen van de Bijbel terzijde te schuiven als ze de Schrift al niet volledig in diskrediet willen brengen. Dan houd je weinig tot geen rekening met de historische contexten van het oudtestamentische Israël en de nieuwtestamentische kerk. Mensen zijn geschapen naar Gods evenbeeld en, net als alle intelligente wezens van God, zijn ze gemaakt om vrij te zijn. De Mozaïsche wetten verboden Israëlieten om voor eeuwig slaaf te zijn en bepaalden dat zes jaar de maximale diensttermijn was om financiële schulden af te betalen. (Deuteronomium 15:12; Exodus 21:2-6; Leviticus 25: 39-43) Voor ons moderne besef is slavernij weerzinwekkend. Slavernij in de Bijbel stond in geen verhouding tot de afschuwelijke praktijken van slavernij zoals we die in de westerse wereld hebben gezien. Dat was een plaag en een afschuwelijke misdaad tegen de mensheid.

In de tijd van het Nieuwe Testament moest de kerk opereren binnen het raamwerk van het Romeinse recht en dat voorzag in het bezitten van slaven. In tegenstelling tot moderne vormen van slavernij, gaf het Romeinse recht slaven echter aanzienlijke rechten en mogelijkheden. Een poging om deze praktijk omver te werpen had de vooruitgang van het evangelie in gevaar kunnen brengen. (Clinton Wahlen, 'Cultuur, hermeneutiek en Schrift: onderscheiden wat universeel is,' in Frank M. Hasel, red., Bijbelse hermeneutiek: een adventistische benadering (Silver Spring, MD: Biblical Research Institute/Review and Herald Academic, 2020), p. 166.) Binnen de kerk had een slaaf in de eerste plaats een verplichting aan de Heer, in tegenstelling tot wat algemeen gangbaar was in het Romeinse Rijk. Hun meesters hadden de opdracht hen eerlijk te behandelen, 'want u weet dat ook u een meester hebt, in de hemel.' Paulus gaf Filemon dan ook de opdracht om Onesimus niet langer als zijn slaaf te behandelen, maar als zijn broeder. (Filemon 16) In het Oude en in het Nieuwe Testament worden gelovigen slaven (of dienaren) van God genoemd. (Psalm 34:22; Lucas 17:10; 1 Petrus 2:16)

Het kan zijn dat we de culturele omstandigheden waarin sommige Bijbelteksten zijn geschreven niet leuk vinden, maar zelfs dan moeten we toch het gezag van de tekst zelf accepteren. Anders hebben we onszelf en onze cultuur boven de Schrift geplaatst. De betere optie is om naar alles te kijken wat de Bijbel over een onderwerp zegt voordat we een conclusie trekken over wat de Bijbel ons vertelt over een bepaald onderwerp.

`Denk eens na over hoe deze teksten van toepassing kunnen zijn op de relaties die je hebt op je werk. Hoe kunnen de principes ervan nuttig zijn voor jou als baas of als werknemer?`