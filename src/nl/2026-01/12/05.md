---
title: Bidden voor elkaar
date: 18/03/2026
---

**Lees Kolossenzen 4:2-4.** 

`Welke principes voor gebed vind je in deze verzen? Welke gebedsverzoeken doet Paulus?`

Enkele van de belangrijkste woorden die we tegen iemand kunnen zeggen die worstelt met allerlei problemen, of het nu over familie, gezondheid, geld of iets anders gaat, zijn deze woorden: 'Ik bid voor je.' Dit is het door de hemel gekozen middel van verbondenheid en interactie met elkaar. 'Het is een onderdeel van Gods plan om ons, in antwoord op het geloofsgebed, datgene te geven wat Hij ons niet zou geven als we er niet om vroegen. (Ellen White, De grote strijd, p. 483.) Let op de beschrijvingen van gebed die Paulus gebruikt en die indruk maken: 'Blijf bidden' (of 'volhardt' NBG), 'blijf waakzaam' en 'dankbaar'. Deze woorden maken duidelijk dat dit een gebed uit geloof is. Hij vertelt ons om 'voortdurend' te bidden en 'onophoudelijk'. Het meest verbazingwekkende is dat, ook al 'weten wij niet wat we in ons gebed tegen God moeten zeggen, de Geest zelf pleit voor ons met woordloze zuchten. (Efeziërs 6:18; 1 Tessalonicenzen 5:17; Romeinen 8:26.)

`Lees Kolossenzen 4:3 opnieuw. Welke 'deuren voor zijn boodschap' kan God voor je openen om je geloof te delen?`

Het is veelzeggend dat Paulus bad dat hij de juiste woorden zou spreken. Als we zijn brieven of toespraken in Handelingen lezen, stellen we ons soms voor dat de apostel altijd welbespraakt was en nooit twijfelde over wat hij zou zeggen. Hier vraagt hij om gebed opdat hij de boodschap 'mag onthullen'. Hij gebruikt weer dat belangrijke Griekse woord (*dei*) in de laatste zin van het vers, dat vertaald kan worden met 'zoals het mijn plicht is'. Dat verwijst naar de noodzaak die God verbindt aan het werk van het verkondigen van het evangelie. Hij erkende het belang van het presenteren van de boodschap aan mensen op de allerhoogste niveaus van de Romeinse overheid en dus ook aan het huishouden van de keizer. 'Het is niet altijd nodig op je knieën te gaan om te bidden. Maak er een gewoonte van met de Verlosser te praten als je alleen bent, een wandeling maakt en bezig bent met je dagelijkse werk. Zorg ervoor dat je hart telkens weer wordt opgeheven in een stil gebed om hulp, licht, kracht en inzicht. Laat elke ademtocht een gebed zijn. (Ellen White, De weg tot gezondheid, pp. 439.)

`Hoe belangrijk is gebed voor jou?`