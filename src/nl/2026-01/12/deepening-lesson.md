---
title: Verdieping - Samenleven met elkaar
date: 20/03/2026
---

Kolossenzen 3:18-4:6

## IJsbrekervraag

`Hoe omschrijf jij waardevolle relaties binnen een gezin?`

## Ik verken

Kolossenzen 3:18 - 4:6 staat in het laatste deel van de brief (3:5 - 4:6). Paulus geeft daar concrete oproepen voor het christelijke leven. Hij roept de lezers op moreel te leven en de "nieuwe mens" aan te trekken (3:5-17). Daarna richt hij zich op de omgang binnen het gezin en huishouden (3:18 - 4:1). Vervolgens vraagt hij aandacht voor gebed (4:2-4) en voor een wijze houding tegenover mensen buiten de gemeente (4:5-6). Paulus presenteert deze manier van leven als het directe gevolg van het nieuwe leven in Christus (3:1-4). Voordat hij deze oproepen geeft, spoort hij de gemeente aan om stevig geworteld te blijven in Christus en zijn onderricht. Hij waarschuwt hen dat ze zich niet moeten laten afleiden door leerstellingen of gebruiken die zogenaamd tot redding zouden leiden (2:6 - 3:4). Na deze praktische aanwijzingen sluit Paulus af met persoonlijke mededelingen (4:7-9) en slotgroeten (4:10-18). Het centrale thema van de brief klinkt hierin duidelijk door: in Christus heeft de geloofsgemeenschap al toegang tot de volheid en tot redding. Gelovigen hebben geen extra leerstellingen of speciale praktijken nodig. Het enige wat nodig is, is een leven dat volledig op Christus gericht is, de Verhevene.

## Ik bestudeer

De oproepen in Kolossenzen 3:18 - 4:1 gaan over de relaties tussen echtgenoten (3:18-19), ouders en kinderen (3:20-21), en slaven en meesters (3:22 - 4:1). Paulus plaatst deze aanwijzingen in een breder geheel van leefregels voor het huishouden. In de Grieks-Romeinse en Joodse wereld kenden mensen dit soort regels als de zogenaamde "huishoudcode".

Maar de brief aan de Kolossenzen voegt een nieuwe dimensie toe. Paulus tekent alle relaties opnieuw in het licht van de relatie met de Heer (zie 3:18, 20, 22, 23).

`Hoe beïnvloedt de toevoeging 'zoals het volgelingen van de Heer past' (3:18) de oproep aan vrouwen om het gezag van hun man te erkennen? En hoe brengt de oproep aan mannen om hun vrouw lief te hebben (vers 19) daar balans in?`

Vergelijk de houding binnen het huwelijk in Kolossenzen 3:18-19 met het uitgebreidere onderwijs in Efeziërs 5:21-33. Let daarbij op de voorafgaande oproep: 'Aanvaard elkaars gezag' (vers 21).

`Welke aansporingen richt Paulus aan echtgenoten? En hoe motiveert hij die oproepen?`

`Welke principes beschrijft Kolossenzen 3:20-21 voor de relatie tussen ouders en kinderen?`

`Welke instructies geeft Paulus aan slaven en meesters in Kolossenzen 3:22 - 4:1?`

`Wat is volgens Kolossenzen 4:2 de link tussen volharding, gebed en geestelijk waakzaam zijn? En welke twee aspecten van gebed benadrukt Paulus in 4:2-3?`

`Wat leert de oproep 'Gedraag u wijs' in Kolossenzen 4:5 over de invloed van ons gedrag op anderen?`

# Ik pas toe

`In het licht van de oproepen over de relatie tussen man en vrouw in Kolossenzen 3:18-19 en Efeziërs 5:21-33: hoe geef jij dit vorm in je eigen huwelijk of binnen je gemeente?`

`Op welke concrete punten moeten wij groeien in de opvoeding van onze kinderen, zodat die beter aansluit bij de principes in Kolossenzen 3:20-21?`

`Hoe vertalen we de oproepen aan slaven en meesters in Kolossenzen 3:22 - 4:1 naar onze huidige werkcontext/maatschappelijke maatstaven? Wat verwacht God van mij als christen op de werkvloer, of ik nu werknemer ben of werkgever?`

`Welke plaats neemt gebed in jouw dagelijks leven in?`

Kolossenzen 4:6
Laat wat u zegt altijd aantrekkelijk zijn, sprankelend, en weet hoe u op iedereen moet reageren.

## Ik bid ...
Goede hemelse Vader, dank U voor het nieuwe leven dat wij ontvangen in Jezus Christus, vernieuwd door de heilige Geest. U roept ons op onze relaties te bouwen naar het voorbeeld van Christus - in ons huwelijk, met onze kinderen, op het werk en met de mensen om ons heen.
Bewaar uw principes in ons hart en herinner ons er steeds weer aan. Geef dat wij het gebed de plaats geven die het verdient in het leven van een leerling van Jezus. Leer ons aandachtig, wijs en integer te leven, zodat ons hele leven een krachtig getuigenis mag zijn voor de wereld.
Amen.