---
title:  Het Gebed Van Nehemia
date:  07/10/2019
---

`Lees Nehemia’s gebed in Nehemia 1:5-11. Uit welke onderdelen bestaat het gebed? Waarom schaart de profeet zichzelf bij de mensen die verkeerd hebben gedaan?`

- A.  Ontzagwekkende God, heb genade!
    - B.  Luister aandachtig!
        - C.  Belijdenis van zonden
            - X. Denk aan uw beloften!
        - C’. U heeft ons verlost
    - B’. Luister aandachtig!
- A’. O God, schenk ons voorspoed en wees ons genadig!

Het gebed van Nehemia getuigt op een bijzondere manier van Gods grootheid en treurt over de zonde waarin Israël verkeert, en wordt afgesloten met een noodkreet om hulp. Het vertoont veel overeenkomsten met het gebed van Daniël in Daniël 9. Het is goed mogelijk dat Nehemia dit gebed ook kende. Het is opmerkelijk dat hij niet begint met een uitroep om hulp, maar eerst getuigt van wie God is: machtig en ontzagwekkend! Hij wijst er ook op dat God zijn verbond nooit verbreekt en genadig is voor wie Hem liefhebben. Het is net alsof de profeet God eraan herinnert dat Hij altijd trouw is geweest en nu niet anders kan zijn.

De bijzondere structuur van het gebed (zoals hierboven is weergegeven) heeft vers 8 als middelpunt. Daarin brengt Nehemia Gods beloften onder woorden. Hij zegt: ‘Luister….!’ en dus met andere woorden: ‘Herinnert U het zich, o Heer, dat U ons zou verstrooien als we ontrouw waren, maar dat U ook hebt beloofd ons terug te brengen en alles te herstellen? Het eerste is gebeurd, maar nu we ons weer tot U wenden, is het tijd om het tweede deel van uw belofte in vervulling te doen gaan.’ Nehemia deinst er niet voor terug aanspraak te maken op Gods beloften en Hem daaraan te herinneren. Natuurlijk is het niet zo dat God een geheugensteuntje nodig heeft, maar Hij schept er genoegen in als wij er vreugde in vinden aanspraak te maken op zijn beloftes. God verlangt ernaar dat we ons vertrouwen stellen op wat Hij heeft beloofd en door openlijk zijn beloften te noemen, getuigen we daarvan. Daarnaast sterkt het ons om te vertrouwen op wat Hij ons heeft beloofd, vooral in de periodes dat alles om ons heen zo hopeloos lijkt te zijn.

`Op welke beloftes van God kun je nu aanspraak maken? Waarom is het zo belangrijk altijd te blijven vertrouwen op wat God ons heeft beloofd? Wat blijft er per slot van rekening nog over als je het bijltje erbij neergooit?`