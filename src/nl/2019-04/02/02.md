---
title:  Slecht Nieuws Voor Nehemia
date:  06/10/2019
---

Het boek Nehemia begint, net als Daniël, met slecht nieuws. Vele Israëlieten waren al teruggekeerd naar het land van hun voorouders, maar de situatie in het thuisland ontwikkelde zich op een zorgwekkende manier.

`Lees Nehemia 1:1-4. Waarom was Nehemia zo overstuur? Hoe reageerde hij op het slechte nieuws dat hij ontving?`

Sommige Joden die jaren daarvoor in ballingschap waren gegaan, werden ondergebracht in Susa, een bestuurlijk centrum. Nehemia was schenker in het koninklijke paleis. De verwijzing naar Chanani als ‘één van mijn broers’ duidt waarschijnlijk op verwantschap tussen beide mannen. In Nehemia 7:2 wordt naar hem verwezen als zijn broer. Het kan zijn dat het ‘slechts’ een mede-Israëliet was. Het gesprek met Chanani vond vermoedelijk plaats in medio november of december van het jaar 445 voor Christus, 13 jaar na Ezra’s terugkeer naar Jeruzalem. Hij vertelt Nehemia dat de situatie in Jeruzalem problematisch is. Ze zijn niet in staat geweest Jeruzalem te herbouwen. Doordat de vijand haar muren had verwoest, ligt ze er machteloos en verlaten bij. Nehemia was er mogelijk wel van op de hoogte dat de Samaritanen de stadsmuren hadden verwoest, maar totdat hij het bericht van Chanani kreeg, wist hij niets zeker. De onzekerheid boorde de hoop van de ballingen de grond in, omdat Artaxerxes het proces van de wederopbouw liet staken. De volkeren aan de andere kant van de rivier hadden hun ongenoegen geuit over de herbouw.

De tempel was weliswaar herbouwd, maar functioneerde nog niet optimaal. De mensen die nodig waren voor de tempeldiensten, konden niet in Jeruzalem wonen. Deze situatie stemde Nehemia uitermate droevig, vooral omdat het diep in zijn hart doordrong wat dit inhield: de Joden waren niet in staat geweest God te verheerlijken, al keerden ze juist daarom terug. Nu werd er echter geen aandacht besteed aan Gods huis en de heilige tempel, enkel en alleen omdat ze bang waren voor onderdrukking en voor hun vijanden.

Nehemia wendt zich daarom als vanzelf in gebed tot God. Hij klaagt echter niet over het gebrek aan geloof bij de inwoners van Juda, noch omschrijft hij hen als een stel lafaards. Hij neemt gewoon geen genoegen met de huidige situatie. Nehemia gaat simpelweg door zijn knieën en begint te bidden en te vasten.

`Nehemia huilde en vastte toen hij dit slechte nieuws hoorde. Wat leert dit ons over hoe we tot God moeten komen, vooral in de moeilijke periodes van het leven?`