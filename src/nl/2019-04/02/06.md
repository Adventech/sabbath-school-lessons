---
title:  Nehemia Bereidt Zich Voor Op Zijn Taak
date:  10/10/2019
---

Het leidt geen twijfel dat God Nehemia heeft geroepen deze opdracht uit te voeren en Hij voorzag hem van alles wat hij nodig had. Gewapend met de kennis van Gods beloften en met de zekerheid dat hij door God was geroepen, ging Nehemia op pad. Dat deed hij echter wel heel voorzichtig en onder gebed. Met andere woorden, hij wist dat God met hem was, maar dat weerhield hem er niet van na te denken over de dingen die hem te doen stonden.

`Lees Nehemia 2:11-20. Wat doet Nehemia om de herbouw van de muur voor te bereiden?`

Lessen in leiderschap:

1. Nehemia vertelt niemand welke plannen ‘God mij voor Jeruzalem had ingegeven’. Hij houdt het niet alleen verborgen voor de vijand, maar ook voor de Joodse leiders. Hij is op een verkenningsmissie om te ontdekken wat er gedaan moet worden.
2. Voordat hij ook maar iets onderneemt, doet hij zijn huiswerk en maakt plannen wat betreft alles dat gedaan moet worden.
3. Wanneer Nehemia zijn plannen eenmaal openbaar maakt, maakt hij eerst duidelijk wat God al heeft gedaan om deze onderneming in goede banen te leiden. Dan voegt hij daar vervolgens de woorden van de koning aan toe. Hij bemoedigt eerst voordat hij volledige toewijding vraagt. Het is niets minder dan een wonder dat de mensen zo gunstig reageren en besluiten te beginnen met de herbouw, ondanks de tegenstand die ongetwijfeld komt. Door Nehemia’s gebed en vasten heeft God niet alleen de koning voorbereid om vrijmoedig en dapper te reageren, maar ook het Joodse volk.

`Lees Nehemia 2:19-20. Wat vertellen deze verzen ons over het geloof van Nehemia? Hoe kunnen verzen zoals Deuteronomium 7:9, Psalm 23:1-6 en Numeri 23:19 hem hebben geholpen bij zijn moeilijke taak?`

Onze gesprekken laten zien hoe we zijn en wat we werkelijk geloven. Nehemia streeft ernaar opbeurende woorden te spreken. Hij is niet bang over God te spreken en Hem te verheerlijken, ook al lachen en bespotten de mensen hem. Nehemia wist heel goed dat hij geminacht werd door zijn vijanden, maar dat bracht hem er niet toe een blad voor de mond te nemen of om God er buiten te laten. Net als Jozef vele jaren eerder deed in Egypte, vreesde Nehemia er niet voor zijn God te promoten tegenover ongelovigen.