---
title:  Nehemia Spreekt
date:  08/10/2019
---

Nehemia 1:11 vertelt ons dat Nehemia de schenker van de koning was. Vandaag de dag lijkt dat misschien een onbelangrijke baan, maar schenkers konden veel invloed hebben, juist omdat ze heel dicht bij de koning stonden en onbeperkt toegang hadden tot hem. De schenkers proefden namelijk de dranken die aan de koning werden geserveerd om een eventuele ziekte of zelfs de dood te voorkomen. De geschiedschrijver Herodotus zegt dat de Perzen veel eer bewezen aan hun schenkers. In hun ogen waren het hoge officieren. De schenker van de Assyrische koning Esarhaddon was bijvoorbeeld ook de belangrijkste en voornaamste minister van het koninkrijk. Nehemia bekleedde dus een hoge positie in het rijk en door de toegang die hij tot de koning heeft, smeekt hij tot God om hem een werktuig te laten zijn in een mogelijk gesprek met de koning over de toestand in Juda.

`Lees Nehemia 2:1-8. Wat gebeurde er als gevolg van Nehemia’s gebeden en vasten?`

Het gebed van de profeet werd beantwoord in de maand Nisan, ongeveer in april van het jaar 444 voor Christus. Er waren inmiddels vier maanden verstreken sinds Chanani en de andere Joden het verontrustende nieuws over Jeruzalem aan Nehemia hadden gebracht. Al die tijd heeft hij gebeden en gevast. Iedere dag moet hij het gevoel hebben gehad dat God niet naar hem luisterde. Gods timing is echter altijd perfect. Hij bereidde de koning er op voor naar Nehemia te luisteren en een gunstig antwoord te geven.

Het is geen alledaagse gebeurtenis dat een schenker tijdelijk uit zijn plicht wordt ontheven om gouverneur te zijn in een ander land. God sprak door Nehemia en zijn woorden maakten zo’n indruk op de Perzische koning Artaxerxes I dat hij Nehemia aanstelde als gouverneur over Juda. Het feit dat de koningin erbij aanwezig was, doet vermoeden dat deze samenkomst in de privésfeer plaatsvond. Het was namelijk niet gebruikelijk voor de koningin om altijd aanwezig te zijn tijdens een formeel banket.

In het gesprek noemt Nehemia Jeruzalem eerst niet bij name om te voorkomen dat de koning zich laat leiden door eventuele vooroordelen. In plaats daarvan doet hij een emotionele oproep aan de koning door te vertellen wat hem persoonlijk dwarszit. Tegen de tijd dat de specifieke plaats wel wordt genoemd, heeft hij de koning al voor zich gewonnen.

`Wat zijn de overeenkomsten tussen de positie van Nehemia aan het Perzische hof en die van Daniël in Babylon? Wat leert het ons over het karakter van Nehemia dat de Perzische koning zo positief tegenover hem staat?`