---
title:  Nehemia Gaat Op Pad
date:  09/10/2019
---

De koning stuurt via Nehemia brieven naar ‘Sanballat uit Bet-Choron en Tobia, zijn Ammonitische dienaar’. Dat zijn twee hoge ambtenaren in het gebied aan de andere kant van de rivier. Deze brieven waren bedoeld om de weg te banen voor wat Nehemia moest bereiken. Daarnaast gaf de koning opdracht aan Asaf, het hoofd van de koninklijke houtvesterijen, om Nehemia te voorzien van al het hout dat nodig was om de stad, de muren en de poorten van de tempel te herbouwen.

`Lees Nehemia 2:9-10. Met welke weerstand krijgen Nehemia en de Joden in het algemeen te maken in Juda?`

In 445/444 voor Christus kwam Nehemia aan in Jeruzalem. De tegenstand ontstond al voordat hij ook maar iets had ondernomen. Alleen het verzoek van de koning aan de gouverneurs zorgde al voor problemen. Tobia is een Joodse naam en het betekent ‘de Heer is goed’ (zijn zoon Jochanan had ook een Joodse naam met de betekenis ‘de Heer is genadig’), maar hij diende als gouverneur van Ammon. Jeruzalem was dus omringd door vijanden: Sanballat, de gouverneur van Samaria in het noorden, Tobia de gouverneur van Ammon in het oosten en Gesem de Arabier in het zuiden, die over Edom en Moab het bewind voerde. Het is heel teleurstellend dat het regime in dat gebied Nehemia meed omdat hij zich bezighield met het welzijn van de onderdrukten. Pestkoppen hebben er geen plezier in als de mensen die zij intimideren het goed hebben.

‘Zijn [Nehemia’s] aankomst te Jeruzalem echter met een gewapend geleide, waaruit bleek dat hij met een belangrijke opdracht was gekomen, wekte de afgunst van de heidense stammen die in de omgeving van de stad woonden, en die zo vaak hun vijandschap jegens de Joden hadden getoond door hen te benadelen en te beledigen. Leiders in deze boze aangelegenheid waren zekere stamhoofden, Sanballat de Choroniet, Tobia de Ammoniet en de Arabier Gesem. Van het begin af sloegen deze leiders met kritische ogen elke beweging van Nehemia gade, en met alle hun te hulp staande middelen trachtten ze zijn plannen te dwarsbomen en zijn werk te hinderen.’

`Welke andere Bijbelverhalen laten zien dat degenen die door God geroepen zijn om zijn wil te doen, te maken krijgen met tegenstand? Breng uw antwoord naar het gesprek op sabbat.`