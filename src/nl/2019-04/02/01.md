---
title:  Nehemia
date:  05/10/2019
---

### Lezen
Nehemia 1-2; Deuteronomium 7:9; Psalm 23:1-6; Numeri 23:19

> <p>Kerntekst</p>
> ‘Toen ik deze woorden hoorde, ging ik huilend op de grond zitten. Ik rouwde dagenlang, ik vastte en riep de God van de hemel aan. Ik bad: ‘Ach Heer, God van de hemel, machtige en ontzagwekkende God, U die uw beloften nakomt en trouw bent aan een ieder die U liefheeft en doet wat U gebiedt.’ Nehemia 1:4-5

Op het moment dat Nehemia dit gebed tot God richt, zijn er twee groepen met ballingen naar Juda teruggekeerd. Met die thuisreis zijn Gods beloften aan het Hebreeuwse volk gedeeltelijk in vervulling gegaan. Er was echter nog een groep met ballingen die door God werd voorbereid. Dit gezelschap zou de opdracht krijgen een oplossing te vinden voor een dringend probleem.

De eerste twee groepen waren naar Jeruzalem teruggekeerd om de stad en de tempel te herbouwen. Door de dreigingen van omringende volkeren werd het overgrote deel van de herbouw echter gestaakt. De inwoners van de naburige gebieden wilden niet dat de Israëlieten de stad en haar sterke muren zouden herbouwen. Ze vreesden er namelijk voor dat het volk Israël weer net zo machtig zou worden als daarvoor. De terugkeer van de Israëlieten leek daarom een ernstige dreiging te vormen en zij waren vast van plan daar een einde aan te maken.

Ze vergaten alleen dat God zijn volk niet had geroepen om het tijdens de uitvoering van zijn plan in de steek te laten. Hij bereidde een andere man voor om zijn wil in de praktijk te brengen en het beoogde doel te bereiken. Zijn naam was Nehemia. In deze studie zullen we onze blik richten op hem en het werk dat hij deed voor God.