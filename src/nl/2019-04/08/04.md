---
title:  De Structuur Van Een Verbond
date:  19/11/2019
---

Bijbelgeleerden hebben opgemerkt dat de verbonden in de Bijbel telkens op dezelfde wijze zijn gestructureerd. Je ziet die structuur ook terug in de verbonden die in de oudheid door de Hethieten werden gesloten. God communiceerde dus met zijn volk op een manier die het vanuit het leefwereld goed kon begrijpen. De verbonden in de tijd van het oude Israël hadden gewoonlijk de volgende onderdelen: de inleiding (er wordt gezegd wie God is), de historische proloog (een beschrijving van de relatie zoals die er was in het verleden), bepalingen of wetten, zegeningen of vervloekingen, getuigen, bijzondere voorzieningen of een teken dat het verbond gesloten is. Het zou ons dus niet moeten verbazen dat God in het contact met zijn volk ook een dergelijke structuur aanhield. Hij maakte gebruik van dingen waarmee het bekend was.

Het boek Deuteronomium is bijvoorbeeld geschreven in de vorm van een verbond, want Mozes nodigt Gods volk uit om een nieuwe verbondsrelatie aan te gaan met zijn God. Die verbintenis is als volgt gestructureerd: 1) inleiding (1:1-5), 2) historisch voorwoord (1:6-4:43), 3) bepalingen of wetten (4:44-26:19), 4) zegeningen en vervloekingen (27-30), 5) getuigen (30:19) en uiteindelijk 6) bijzondere bepalingen (31:9-13).

`Lees Jozua 24. Hoe komt de gebruikelijke verbondsstructuur ook in dit hoofdstuk naar voren?`

Ook in de verbondsvernieuwing met Jozua is dezelfde structuur te zien. Het begint met een inleiding waar God zichzelf presenteert als ‘de HEER, de God van Israël’. Daarna volgt er een lange uiteenzetting van Jozua om het volk te herinneren aan wat God in het verleden voor hem heeft gedaan. Na deze geschiedenis worden de diverse bepalingen of wetten bij name genoemd, gevolgd door de bijbehorende zegeningen en vervloekingen. De getuigen worden geïdentificeerd en de bijzondere bepalingen benoemd. Opnieuw wordt er dus gebruik gemaakt van de kenmerkende verbondsstructuur om aan het volk van Israël iets over te brengen. Het wijst de Judeeërs er daarnaast niet alleen op dat God altijd trouw is gebleven, maar ook op hun verantwoordelijkheid om zich te houden aan hun deel van het verbond.

`Lees Jozua 24:15. Welk principe staat er in deze tekst dat we ook kunnen toepassen in ons eigen leven?`