---
title:  Plechtige Beloften
date:  20/11/2019
---

`Lees Nehemia 10:30-39. Benoem de vier plechtige beloftes van de Israëlieten bij de vernieuwing van het verbond.`

Het volk beloofde plechtig het volgende te doen:

1. 	Geen gemengde huwelijken (geen huwelijksverbintenissen die zouden kunnen leiden tot afgodenverering).
2. 	De sabbat oprecht en op de juiste manier vieren (geen afleiding door bezig te zijn met zakelijke aangelegenheden).
3. 	De kwijtschelding van schulden en de inachtneming van het sabbatsjaar door te zorgen voor de armen en door slaven hun vrijheid terug te geven.
4. 	Ondersteuning van de tempel, de diensten daarin en van degenen die daar werken, door de eerste opbrengsten van de oogst, de eerstgeborenen en de tienden te brengen. Dit was bedoeld om ervoor te zorgen dat de ware aanbidding kon worden voortgezet.

De eerste drie beloften zijn gericht op de onderlinge relaties tussen mensen (huwelijk en kwijtschelding van schulden) en met God (de sabbat), terwijl de laatste te maken heeft met tempelverordeningen. De gemeenschap wilde laten zien dat ze toegewijd was aan het verbond. Om die reden probeerden ze op een praktische manier hun relatie met God en met anderen op te bouwen. Ze waren niet foutloos in hun pogingen het verbond na te leven, maar ze begrepen dat hun toekomst zou worden beïnvloed door de juiste gewoonten en praktijken. Om weer op de goede weg te komen, moesten de Israëlieten een bepaald gedrag en regels introduceren die bevorderlijk waren om het doel te bereiken dat ze voor ogen hadden. Als ze een goede en hechte relatie met God wilden hebben, dan was het een stap in de goede richting om de nadruk te leggen op het belang van de sabbat en de zorg voor de tempel.

Zoals we kunnen lezen in de laatste hoofdstukken van Nehemia, bleek helaas al snel dat de Israëlieten er niet in slaagden hun beloftes waar te maken. Ook al hield niet iedereen zich aan wat ze beloofd hadden, toch is er altijd een aantal mensen en soms ook veel mensen die dat wel doen. Met Gods hulp en door onze aandacht voortdurend op Hem te richten, kunnen ook wij de juiste gewoonten ontwikkelen en op het juiste pad blijven.

`‘Door het juiste gebruik van de wil, kan uw leven een totale verandering ondergaan. Als u uw wil aan Christus ondergeschikt maakt, sluit u een bondgenootschap met die macht, die boven alle overheden en machten uitgaat; u ontvangt kracht van boven om standvastig te blijven. Door u voortdurend te onderwerpen aan God, bent u in staat om het nieuwe leven, d.w.z. het leven uit het geloof, te leiden.’ Wat weerhoudt u ervan om te ervaren wat hier geschreven staat?`