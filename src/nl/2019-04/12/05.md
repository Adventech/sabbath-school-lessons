---
title:  Ezra Komt In Actie
date:  18/12/2019
---

`Lees Ezra 10. Hoe pakte Ezra de kwestie van de gemengde huwelijken aan?`

De hele gemeenschap kwam met elkaar tot het besluit de uitheemse vrouwen weg te sturen. Behalve de vier mannen die bij naam worden genoemd in Ezra 10:15, stemden zelfs degenen die met hen getrouwd waren in met het plan. De Joden beloofden hun echtgenotes weg te sturen. De uitvoer van dit plan nam drie maanden in beslag. Er waren uiteindelijk 113 Joodse mannen die hun vrouwen wegstuurden. Het is opmerkelijk dat in het laatste vers staat dat uit sommige gemengde huwelijken al kinderen waren geboren. Het wegsturen van moeders met kinderen komt op ons niet over als een rationeel of juist besluit. We moeten echter niet vergeten dat dit een bijzondere tijd was waarin God een nieuwe start wilde maken met het Joodse volk en in zekere zin het volk ook met Hem. Om God oprecht en geheel en al te volgen, waren radicale maatregelen noodzakelijk.

De woorden ‘uzelf afzijdig houden’ (bādal) en ‘wegsturen’ (jātsa’) worden verder niet gebruikt in de Bijbel om over echtscheiding te spreken. Ezra kende ongetwijfeld de woorden die gewoonlijk werden gebruikt als het om echtscheiding ging. Hij koos ervoor die niet te gebruiken. Hieruit blijkt dat hij de huwelijken ongeldig achtte toen ze in overtreding bleken te zijn met het gebod in de Thora. De huwelijken werden nietig verklaard, omdat ze tegen de wet ingingen. Het ging dus om het ontbinden van ongeldige huwelijken. We weten niet wat er gebeurde met de vrouwen en kinderen en welke uitwerking het besluit had op de gemeenschap. Het was de gewoonte in die tijd dat verdere zaken met betrekking tot de verhuizing van hun ex-vrouwen en kinderen door de voormalige echtgenoten werden afgehandeld. De vrouwen gingen normaal gesproken weer terug naar de plaats waar ze vandaan kwamen en naar het huis van hun vader. Na verloop van tijd trouwden sommige Joodse mannen opnieuw met een ongelovige. Misschien keerden ze zelfs terug naar de vrouwen die ze hadden weggestuurd. Het vluchtige karakter van deze oplossing, is te wijten aan de menselijke natuur en het op en neer gaan van onze toewijding aan God. Zelfs degenen die zichzelf als krachtige gelovigen beschouwen, moeten toegeven dat ze ook momenten hebben gehad waarop ze minder toegewijd waren aan God. Hun relatie met Hem kan het beste omschreven worden als ‘gebrekkig’. Helaas worstelt de mensheid er voortdurend mee God op de eerste plaats te stellen.

`Wat is uw ervaring met de periodes die zich kenmerken door een gebrek aan toewijding tot God? Wat hebt u van die ervaringen geleerd?`