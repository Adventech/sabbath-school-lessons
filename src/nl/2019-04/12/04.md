---
title:  De Reactie Van Ezra
date:  17/12/2019
---

`Lees Ezra 9. Hoe reageert Ezra op de gemengde huwelijken die de Israëlieten sluiten? Ezra 9:1-2 zegt dat de mensen ‘zich niet afzijdig hebben gehouden’. Het woord ‘afzijdig houden’ wordt ook elders in de Bijbel gebruikt. Wat impliceert het gebruik van dit woord over het huwelijk tussen een gelovige en ongelovige?`

De mensen namen zelf het initiatief om Ezra te benaderen over de kwestie van gemengde huwelijken. Door een opsomming te geven van de volkeren die betrokken waren bij de gruweldaden, toonden ze hun kennis van de Thora. De lijst is letterlijk overgenomen uit diverse verslagen in de Bijbel. Het is opmerkelijk dat juist de burgerlijke autoriteiten het nieuws aan Ezra brachten, terwijl de geestelijke leiders van het volk, de priesters en Levieten, zich ook schuldig maakten aan deze overtreding.

‘Bij zijn onderzoek naar de oorzaken die geleid hadden tot de Babylonische ballingschap, had Ezra ontdekt dat Israëls afval voornamelijk was te wijten aan hun vermenging met heidense volken. Hij had gezien dat ze voor vele verdrietige en vernederende ervaringen gespaard zouden zijn, als ze geluisterd hadden naar Gods gebod zich af te scheiden van de omwonende volken. Toen hij nu hoorde dat, ondanks de lessen uit het verleden, vooraanstaande mannen het hadden gewaagd de wetten te overtreden die gegeven waren als beveiliging tegen afval, was hij diep bewogen. Hij dacht eraan hoe God zijn goedheid voor zijn volk had getoond door hen terug te brengen in het land van hun vaderen, en hij werd overweldigd door een rechtvaardigde toorn, maar ook met de droefheid over hun ondankbaarheid.’

Het woord ‘afzijdig houden’ wordt gebruikt om zaken tegenover elkaar te zetten. Het wijst op dingen die volkomen tegengesteld zijn aan elkaar. Door deze uitspraak gaf het volk te kennen dat het vertrouwd was met Gods gebod om zich afzijdig te houden van verkeerde godsdiensten en dat ze deze opdracht ook begrepen. Men wist dat het onmogelijk was voor iemand om te beweren dat tegenover elkaar staande geloofsovertuigingen van partners geen invloed hadden op de huwelijksrelatie en op de opvoeding van hun kinderen. Men realiseerde zich maar al te goed dat de situatie heel ernstig was.

`Ook al hebben we verkeerde beslissingen genomen in het verleden, wat kunnen we doen om het geloof levend te houden in onze gezinnen?`