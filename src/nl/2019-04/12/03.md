---
title:  Nehemia S Terechtwijzing
date:  16/12/2019
---

`Lees Nehemia 13:26-27. Wat laat dit zien over hoe belangrijk de Bijbelse geschiedenis is om ons te waarschuwen voor de gevaren van afwijken van het rechte pad?`

De zonde kreeg steeds meer vat op Salomo door zijn eigen keuzes. Je kunt gerust stellen dat hij verantwoordelijk was voor zijn eigen ondergang door Gods gebod aan de koningen van Israël niet te gehoorzamen: ‘Evenmin is het de koning toegestaan er veel vrouwen op na te houden, want dat zou hem tot afgodendienst kunnen verleiden.’ Het leven van Salomo wordt als een negatief voorbeeld gebruikt: hij trouwde niet alleen met meer dan één vrouw, maar hij koos vrouwen die God niet vereerden. Nehemia wijst daar ook op.

`Lees Genesis 6:1-4; Genesis 24:3-4; Genesis 28:1-2; Deuteronomium 7:3-4 en 2 Korintiërs 6:14. Waarom had Nehemia het bij het rechte eind toen hij het volk berispte om de huwelijken die met heidenen werden gesloten?`

Bij het verbod op gemengde huwelijken ging het niet om nationalisme maar om afgoderij. Er zijn mensen in de Bijbel die met niet-Israëlieten trouwden: Mozes met Zippora, een vrouw uit Midjan en Boaz met Ruth, een Moabitische. In de kwestie van gemengde huwelijken, waar in deze geboden over wordt gesproken, gaat het om een huwelijk met iemand die een ander of geen geloof heeft. De mensen in de tijd van Ezra en Nehemia kozen er niet voor te trouwen met hen die ook in God geloofden. Dat was het probleem. Richard M. Davidson zegt: ‘Het plan dat in de tuin van Eden was bereid voor het huwelijk … doelde op een eenheid waarbij partners elkaar aanvullen in het geestelijke geloof en ook op het gebied van andere belangrijke waarden.’ De heidense vrouwen in het verhaal kozen er niet voor afstand te doen van hun afgodenaanbidding. Als gevolg daarvan was Nehemia misschien eerder bedroefd dan kwaad vanwege de keuzes van het volk. Het liet hem zien dat het God niet echt was toegewijd.

De Bijbel geeft ons de handvatten om de dingen zo te doen dat we vast verbonden blijven met God en die zijn er op gericht ons geluk zo groot mogelijk te maken. Het gebod om geen ongelijk span te vormen in het huwelijk is op gelijke wijze bedoeld om ons te helpen een beter leven te leiden en aan te moedigen tot wederzijdse toewijding aan God.

`Wat kunnen we uit dit verhaal leren dat ons kan helpen ons eigen geloof en dat van ons gezin te beschermen?`