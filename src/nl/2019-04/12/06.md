---
title:  Het Huwelijk In Deze Tijd
date:  19/12/2019
---

God neemt het huwelijk heel serieus. Dat blijkt wel uit wat er in Ezra en Nehemia staat over gemengde huwelijken. Wij moeten dat ook serieus nemen. Een huwelijkspartner moet altijd in gebed worden overwogen. We behoren vooral God te betrekken in onze beslissingen. We zouden moeten besluiten trouw te zijn aan Gods voorschriften. Die zijn immers bedoeld om ons te beschermen tegen veel verdriet en ellende.

`Bestudeer 1 Korintiërs 7:10-17. Hoe gaat Paulus om met het huwelijk tussen een christen en een ongelovige? Hoe moeten wij ons opstellen tegenover echtparen die een ongelijk span vormen?`

Er staat in de Bijbel geen uitgebreid gebod dat ons vertelt wat we moeten doen met huwelijken tussen gelovigen met verschillende geloofsovertuigingen. Het is onverstandig en druist in tegen de bedoeling en de principes van de tekst, om te beweren dat de juiste aanpak een echtscheiding is van de ongelovige partner en dat het getuigenis in Ezra dat aanraadt. De situatie van Ezra en Nehemia was eenmalig en was in overeenstemming met Gods wil. De toekomst en de aanbidding van de hele gemeenschap stond op het spel. Ze verloren hun identiteit als aanbidders van de levende God.

We weten dat de leiders van de Joodse nederzetting op het Egyptische eiland Elephantine (in de tijd van Ezra en Nehemia) gemengde huwelijken toestonden. Al snel ontstond er een gemengde religie van de Heer met zijn zogenaamde heidense gemalin de godin Anat. In aanvulling daarop moet je vaststellen dat de Messiaanse geslachtslijn in gevaar was. Deze eenmalige gebeurtenis moet je niet als een voorschrift gebruiken om huwelijken en gezinnen te verbreken als een gelovige met een ongelovige trouwt. De Bijbel laat juist zien hoeveel waarde God hecht aan een gelijk span in het huwelijk. De tegenstander verheugt zich als we iemand trouwen die de toewijding tot God niet aanmoedigt. Hij weet immers dat partners met dezelfde geloofsovertuiging veel sterker zijn in hun inzet voor God dan wanneer maar één partner God trouw is. De Bijbel raadt het heel duidelijk af een ongelijk span te vormen binnen een huwelijk. Er zijn ook genoeg teksten waarin zij die een andere keuze hebben gemaakt, rijkelijk worden gezegend. God geeft hun kracht trouw te blijven aan Hem en aan hun partner. Hij verlaat ons niet ook al zijn onze beslissingen niet altijd in overeenstemming met zijn wil. Als we Hem hulp vragen, zal Hij voorzien. Dit houdt niet in, dat we maar kunnen doen wat we willen en er dan vanuit kunnen gaan dat God ons toch wel zegent. Wanneer we tot Hem komen met onze noden en een nederig hart, dan mogen we erop vertrouwen dat Hij altijd naar ons luistert. Zonder Gods genade zou er geen hoop zijn voor ons, we zijn immers allemaal zondaars.