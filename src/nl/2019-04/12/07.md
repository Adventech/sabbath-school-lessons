---
title:  Verdere Studie
date:  20/12/2019
---

Lees Ellen White, ‘Hervorming’, pp. 413-418, in Profeten en koningen.

‘IJver voor een door God aangewezen taak is een belangrijk deel van ware godsdienst. De mensen, als Gods werktuigen waarmee ze zijn wil kunnen volbrengen, moeten de omstandigheden waarnemen. Direct en vastbesloten handelen op de juiste tijd zal heerlijke overwinningen ten gevolge hebben, terwijl uitstel en nalatigheid resulteren in falen en het onteren van God. Als de leiders van Gods werk geen ijver tonen, als ze onverschillig en besluiteloos zijn, zal de gemeente zorgeloos, traag en genot zoekend zijn; maar als ze bezield zijn met een heilig voornemen om God volkomen te dienen, zal het volk eensgezind, vol hoop en vuur zijn.

Gods Woord bevat overvloedig duidelijke en treffende tegenstellingen. Zonde en heiligheid worden naast elkaar genoemd, opdat we bij het zien ervan het ene haten en het andere navolgen. De bladzijden die de haat, het bedrog en verraad van Sanballat en Tobia beschrijven, noemen ook de adel, de toewijding en zelfopoffering van Ezra en Nehemia. Het wordt aan ons overgelaten om te beslissen wie we navolgen. De vreeswekkende gevolgen van het overtreden van Gods geboden staan tegenover de zegeningen die het gevolg zijn van gehoorzaamheid. Wij moeten zelf beslissen of we de gevolgen van het een willen lijden of de vreugde van het andere willen smaken.’

**Gespreksvragen**

`Als we deze verhalen lezen, is duidelijk dat velen van het volk in eerste instantie niet toegewijd waren aan God. Daarom kozen ze voor heidense vrouwen. Ezra liet hen niet aan hun lot over, maar hij probeert hen terecht te wijzen en te corrigeren in de hoop op verandering. Vond deze verandering werkelijk plaats? Was het wijzigen van hun gedrag een gevolg van een ommekeer in hun hart? Waren ze werkelijk gegroeid in hun toewijding tot God? Welk bewijs hebben we dat velen van hen niet echt waren veranderd? Wat kunnen we leren van hun fouten over het belang van een verandering die plaatsvindt in het hart?`

`Hoe kunnen we in de kerk die mensen tot steun zijn die misschien worstelen met problemen, die worden veroorzaakt door onverstandige keuzes wat betreft hun huwelijk?`

`Gods richtlijnen zijn voor altijd geldig en zijn absoluut. In culturen is er juist altijd sprake van grote variatie. Waarom moeten we dit onderscheid altijd goed in gedachten houden als we ernaar streven Gods principes toe te passen op ons leven en onze omstandigheden?`