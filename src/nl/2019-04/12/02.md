---
title:  Nehemia S Reactie
date:  15/12/2019
---

`Lees Nehemia 13:23-25. Wat is er aan de hand in deze verzen? Waarom reageert Nehemia hier zo heftig op?`

Aangezien de kinderen geen Aramees (de taal die in de tijd van de ballingschap werd gesproken) of Hebreeuws kenden, konden ze niet begrijpen wat de Schriften zeiden. Dit was echt een probleem, omdat de kennis van Gods openbaring kon worden verdraaid en zelfs kon verdwijnen. Om het onderricht zo duidelijk mogelijk te maken voor het volk, werd de Thora door de schriftgeleerden en priesters voornamelijk in het Aramees uitgelegd. De moeders kwamen uit Ammon, Asdod en Moab en het grootste deel van de zorg voor de kinderen lag op hun schouders. Het is niet verwonderlijk dat de kinderen de taal van hun vaders niet spraken. De taal die we spreken, vormt ook de wijze waarop we naar de dingen kijken. We gebruiken immers het vocabulaire van die cultuur. Het verliezen van de Bijbelse taal leidde tot het verliezen van de eigen identiteit. Voor Nehemia was het dan ook ondenkbaar dat gezinnen niet langer in contact stonden met het Woord van God en daarom geen relatie meer hadden met de levende God, de God van de Hebreeërs.

Bijbelgeleerden wijzen erop dat de daden van Nehemia voornamelijk waren bedoeld de mensen publiekelijk terecht te wijzen. Dat was toen een onderdeel van de voorgeschreven straffen. Er staat dat Nehemia de mensen verwijten maakte en hen vervloekte. Het is echter niet zo dat hij slechte taal gebruikte of dat hij vloekte. Hij sprak de vervloekingen van het verbond over hen uit. Deuteronomium 28 vermeldt welke vervloekingen iemand ten deel vallen als hij/zij het verbond verbrak. Het is goed mogelijk dat Nehemia de woorden van de Bijbel gebruikte om hun te doen beseffen hoe onjuist ze hadden gehandeld en wat het gevolg was van hun verkeerde beslissingen. De Bijbel zegt ook dat Nehemia ‘sommige mannen sloeg en de haren uit hun hoofd trok’. Het is niet zo dat de profeet in razernij tekeerging en woedend reageerde. Een fysieke aframmeling was een voorgeschreven vorm van openlijke tuchtiging. Deze behandeling viel alleen ‘sommigen’ ten deel, waarmee wordt verwezen naar de leiders die dit slechte gedrag hadden veroorzaakt of bevorderd. Deze daden fungeerden als een methode om hen publiekelijk terecht te wijzen. Nehemia wilde er zeker van zijn dat de mensen zich bewust waren van de ernst van hun keuzes en de gevolgen die daaruit voortvloeiden.

`Hoe moeten wij reageren als we tot de conclusie komen dat er in de kerk iets verkeerd wordt gedaan?`