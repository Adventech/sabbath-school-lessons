---
title:  Profeten Geven Bemoediging
date:  21/10/2019
---

Ezra 4-6 geeft een beschrijving van de tegenstand waar de Joden mee te maken kregen van de omringende volkeren. Deze oppositie zorgde er helaas voor dat ze bang werden en niet meer bereid waren aan de tempel te werken. Zoals al eerder werd vermeld, is Ezra 4:6-6:22 niet in chronologische volgorde geschreven. Daarom verdiepen we ons eerst in hoofdstuk 5, voordat we onze blik richten op het voorafgaande hoofdstuk.

`Lees Ezra 5:1-5. Waarom stuurt God de profeten Haggai en Zacharia? Waartoe leiden hun profetieën?`

De Joden staakten de herbouw omdat ze bang waren. God had hen echter naar Juda gestuurd om de tempel en de stad te herstellen en daarvoor had Hij een plan. Door hun angst moest Hij iets doen om hen te bemoedigen. Daarom riep Hij twee profeten op tussenbeide te komen. Menselijke tegenstand houdt God niet tegen. God verliet hen niet, ook al waren de Joden door hun daden zelf debet aan de tegenstand van de omringende volkeren. Hij gebruikte de profeten als zijn werktuig om hen te motiveren en ertoe aan te moedigen het werk weer op te pakken.

`Lees Haggai 1. Welke boodschap werd er aan het volk gegeven? Wat kunnen we hier zelf van leren?`

‘De profeten Haggai en Zacharia werden geroepen om deze crisis het hoofd te bieden. In roerende getuigenissen openbaarden deze boodschappers aan het volk de ware oorzaak van zijn moeilijkheden. Het gebrek aan tijdelijke welvaart was het gevolg van het feit dat ze Gods belangen verwaarloosden, zeiden de profeten. Als de Israëlieten God hadden geëerd, als ze Hem de eerbied en het ontzag hadden gegeven waarop Hij recht had, door het bouwen van zijn huis tot hun eerste taak te maken, zouden ze zijn zegeningen en aanwezigheid hebben ervaren.’