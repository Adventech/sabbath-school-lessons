---
title:  Het Werk Wordt Gestaakt
date:  22/10/2019
---

`Lees Ezra 4:6-24. Wat deden de ‘vijanden’ om het werk in Jeruzalem te onderbreken?`

De ‘inwoners van de provincie’ schreven eerst brieven naar Darius om beschuldigingen te uiten tegen de Joden en hun werk en daarna deden ze hetzelfde naar Xerxes (Ahasveros) en Artaxerxes. Ze deden alles wat in hun macht lag om een einde te maken aan het werk in Jeruzalem. De inwoners van de omliggende provincies beweerden dat de herbouw van de stad zou betekenen dat de koning er zijn macht over zou verliezen. Jeruzalem stond immers altijd al bekend als een plaats vol rebellie en problemen. Koning Artaxerxes werd er helaas toe gebracht te geloven dat de Joden zich alleen aan de herbouw hadden gewijd om hun onafhankelijkheid te verkrijgen en daarmee de confrontatie uit te lokken. Hij gaf opdracht het werk te staken en stuurde er een leger op af om het verdere herstel van de stad tegen te houden. Deze rigoureuze aanpak bracht het werk voor God tot stilstand.

`Lees Ezra 4:23-24. Waarom hielden de Joden op met de bouw? Wisten ze niet dat God van hen verlangde dat ze de stad en de tempel herbouwden? Wat stond er in de weg om dat te doen?`

Het is duidelijk dat de Joden beseften dat God hen geroepen had de stad en de tempel te herbouwen. Door de sterke tegenstand van buitenaf waren ze echter bang geworden. Misschien kwamen er ook wel allerlei verontschuldigen in hen op zoals: ‘Het is nu niet de juiste tijd’, of: ‘Als God werkelijk had gewild dat we dit zouden doen, dan zou Hij wel een weg gebaand hebben’, of: ‘Misschien was het helemaal niet de bedoeling dat we naar Jeruzalem terug zouden keren’. Zodra weerstand ervoor zorgt dat we Gods oproep niet zomaar kunnen beantwoorden, dan hebben we vaak de neiging vraagtekens te zetten bij en te twijfelen aan Gods leiding. Het is heel gemakkelijk onszelf ervan te overtuigen dat we het allemaal verkeerd hebben begrepen. Door angst kan ons verstand verlamd raken en worden onze gedachten vervuld van wanhoop en hulpeloosheid in plaats van dat we ons richten op de kracht van God.

`Hebt u wel eens meegemaakt dat u begon te twijfelen zodra het moeilijk werd, terwijl u er eerst van overtuigd was dat u door God was geroepen iets te doen? (Denk bijvoorbeeld aan Johannes de Doper.) Wat hebt u van die ervaring geleerd?`