---
title:  Belangrijk Werk Doen
date:  24/10/2019
---

`Lees Nehemia 6:1-13. Waarom beschouwt Nehemia het werk dat hij in Jeruzalem doet als ‘een belangrijk werk’? Wat wordt er gedaan om hem te laten stoppen?`

In hoofdstuk 6 staan talloze pogingen om Nehemia om te brengen. Sanballat en Gesem bleven Nehemia brieven sturen om hem naar hen toe te lokken onder het mom van een ontmoeting. Het overleg zou plaatsvinden in het Onodal en dat ligt in een vijandelijk gebied. Dat verraadde de werkelijke bedoeling van hun uitnodiging. Sanballat, Tobia en Gesem zagen mogelijkheden die voorbij zouden zijn zodra de muur was herbouwd en de poorten dicht zouden zijn. De Joden werden beschermd door de Perzische koning waardoor hun vijanden niet in staat waren hen door een frontale aanval te overwinnen. Als ze van de leider kunnen afkomen zou de voortgang in de kiem worden gesmoord. Misschien komt het werk van de Joden wel tot een permanent einde. Ze geven daarom ook niet op. Al reageert Nehemia niet op hun verzoek, ze blijven het proberen. Het zal heel frustrerend zijn geweest voor Nehemia om doorlopend met weerstand te maken te hebben. Hij beantwoordt hun verzoek door te zeggen: ‘Ik heb belangrijk werk te doen’.

Naar wereldse maatstaven had Nehemia een geweldige baan als schenker van de koning. Dat was een prestigieuze positie, één van de meest vooraanstaande in het land waar hij adviseur was van de koning. Een stad bouwen die in puin lag, die in de ogen van de mensen onbetekenend was? Dan beweert hij dat hij een belangrijk werk doet? Nehemia beschouwde zijn werk voor God als ‘belangrijk’ en zelfs van meer belang dan zijn functie als schenker. Hij besefte dat de eer van Gods naam op het spel stond in Jeruzalem.

God stelde de diensten in het heiligdom in en ook het priesterschap. Om ervoor te zorgen dat de mensen het heiligdom als heilig en speciaal zagen, stond God alleen de priesters toe daar het werk te doen. Als we alleen op onszelf zijn aangewezen, is het soms moeilijk ons bewust te zijn van Gods heiligheid. God trof deze voorziening om de Israëlieten de mogelijkheid te geven met eerbied in zijn tegenwoordigheid te komen. Nehemia wist dat iedereen toegang had tot de tempelhoven, maar niet tot de binnenste ruimtes. Semaja stelde voor elkaar te ontmoeten in de tempel. Zo laat hij zien dat hij een valse profeet is. Hij stelde iets voor dat tegen Gods richtlijnen inging. Hij laat zo ook zien dat hij een verrader is.

`Op welke manier kunnen we vandaag de dag, zonder aards heiligdom, het besef van Gods heiligheid vasthouden? Hoe kan het besef van Gods heiligheid, in tegenstelling tot onze eigen zondigheid, ons tot het kruis brengen?`