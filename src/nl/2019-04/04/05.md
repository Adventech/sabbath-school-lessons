---
title:  Nehemia Schiet Te Hulp
date:  23/10/2019
---

`Lees Nehemia 4. Wat deden de Joden onder leiding van Nehemia om het hoofd te bieden aan de tegenstand? Waarom was het zo belangrijk voor hen dat ze hun houding van niets doen veranderden en zichzelf gereedmaakten voor de strijd, in de overtuiging dat God hen zou beschermen?`

Na alle onderbrekingen pakte het volk het werk weer op. De Joden baden tot God en daarna stelde Nehemia een goedgeorganiseerde bewaking in werking. Dag en nacht rouleerde het volk in de diensten die gedaan moesten worden om voorbereid te zijn op dreigende aanvallen. Nehemia stelde ook mensen op met wapens langs de muur, zodat elke familie gereed was te vechten. Daarnaast verdeelde hij zijn mannen in twee groepen, waarbij de ene groep paraat stond met wapens, terwijl de andere groep aan het werk was. Er waren ook speciale voorzieningen voor degenen die op de muur werkten, omdat zij het meeste gevaar liepen. Alle bouwlieden hielden een zwaard in hun ene hand en met de andere voegden ze stenen en mortel toe aan de muur. Ze waren geheel en al voorbereid het hoofd te bieden aan de tegenstand. Ze deden hun deel en God deed de rest. Nehemia’s geloof in Gods bescherming is inspirerend. Toch stak hij zijn handen wel degelijk uit de mouwen en verwachtte hij niet dat God alles deed. Ze deden alles wat in hun macht lag om zich goed voor te bereiden.

De volgende twee passages, ‘Wees niet bang voor hen, denk aan de grote en geduchte HEER en strijd voor uw volksgenoten, voor uw zonen, dochters en vrouwen, en voor uw huizen’ en ‘Onze God zal voor ons strijden’, zijn twee van de meest bemoedigende uitspraken in de Bijbel.

Vanwege de hardnekkige tegenstand hadden de Joden het bijltje er best voor de tweede keer bij neer kunnen gooien. In plaats van overweldigd te worden door angst, hielden ze zich dit keer toch vast aan de belofte dat God voor hen zou strijden. Als we te maken krijgen met tegenstand door Gods naam, onze overtuigingen of door de taak waartoe God ons roept, dan moeten we er altijd van overtuigd blijven dat ‘God voor ons zal strijden’. Uiteindelijk beseften de Joden dat God hen steunde in wat ze deden en dat gaf hun de moed door te gaan.

`Waarom is het belangrijk te weten dat wat je doet een vervulling is van Gods wil? Deze vraag is daarom ook zo belangrijk: Hoe kan ik weten dat wat ik doe Gods wil is?`