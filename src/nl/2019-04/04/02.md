---
title:  De Oppositie Begint
date:  20/10/2019
---

`Lees Ezra 4:1-5. Waarom ging het Israëlische overblijfsel niet in op het aanbod van anderen om te helpen bij de herbouw van de tempel?`

Op het eerste gezicht lijkt het verzoek een vriendelijke geste, geheel in overeenstemming met wat je van burenhulp mag verwachten. Waarom werd het aanbod dan toch geweigerd? In zekere zin staat het antwoord in de tekst zelf. De ‘tegenstanders’ kwamen hun hulp aanbieden. Tegenstanders? Dat woord alleen al geeft een duidelijke aanwijzing voor de achterliggende motivatie van de Israëlieten om zo onvriendelijk te reageren.

Waarom worden ze omschreven als ‘tegenstanders’? In 2 Koningen 17:24-41 wordt uitgelegd dat deze mensen, na de deportatie van de Israëlieten uit het Noordrijk, vanuit andere gebieden naar Samaria en de omliggende steden waren gekomen. De koning van Assyrië had priesters gestuurd om hun te leren hoe zij de God van dat land, dat is dus de God van Israël, moesten aanbidden. Dit initiatief had echter tot gevolg dat de Kanaänitische goden ook deel werden van hun nieuwe religie. Het overblijfsel van Israël was dus bang dat deze godsdienst uiteindelijk opgenomen zou worden in hun tempelaanbidding. Het was daarom het verstandigste en het beste ‘nee, dank u’ te zeggen en dat is ook precies wat de Israëlieten deden.

We moeten ook goed onthouden waarom dit allemaal gebeurde. De voortdurende compromissen die hun voorvaderen sloten met de omringende heidense religies leidden tot de vernietiging van de tempel en tot de ballingschap. Tijdens de herbouw van de tempel was het wel het laatste wat zij wilden dat de mensen om hen heen te dichtbij kwamen.

`Lees Ezra 4:4-5. Welke andere gegronde redenen hadden de Israëlieten om het aanbod te weigeren?`

`Lees 2 Korintiërs 6:14. Denk erover na hoe gemakkelijk het voor de Israëlieten was om vanuit een rationeel oogpunt het aanbod aan te nemen. Welke raad geeft Paulus ons voor een dergelijke situatie?`