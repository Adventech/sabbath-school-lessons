---
title:  Gods Liederen Zingen
date:  01/12/2019
---

`Lees Nehemia 12:27-29. Noteer de kernwoorden waaruit blijkt hoe zij hun aanbidding en lofprijzing invulden. Hoe zou jij het omschrijven?`

Het volk Israël had een specifieke groep Levieten aangewezen om als zangers en musici te fungeren tijdens de tempeldiensten. God had daarover de leiding en gaf instructies hoe alles moest verlopen, want de aanbidding moest zo mooi en professioneel mogelijk verlopen. Koning David had de diensten georganiseerd en er een veel omvangrijker en grootser gebeuren van gemaakt. De afstammelingen van Asaf, de man die David had aangesteld als leider van de aanbidding in de tempel, worden nog steeds omschreven als degenen ‘die tijdens de eredienst in de tempel als tempelzangers optraden’.

`Lees 1 Kronieken 25:6-8. Welke noodzakelijke en belangrijke functie vervulde de muziek in de aanbidding van het volk en in zijn ‘zangkunst voor de Heer’?`

De zangers waren Levieten en dus officieel verbonden aan de dienst in de tempel. Het zorgen voor muziek tijdens de plechtigheden was dus hun betaalde baan. Gedurende de regeerperiode van koning David richtte hij een volwaardige muziekacademie op. Daar hield hij toezicht op. Er waren docenten en studenten, jong en oud, iedereen droeg om beurten zijn steentje bij aan de tempeldiensten door te zorgen voor muziek. Sommigen bespeelden een muziekinstrument, anderen waren zangers. Weer anderen droegen juist de zorg voor de instrumenten en bekommerden zich om de gewaden die werden gebruikt tijdens de dienst.

Wat was het doel van de professionele manier waarop alles was georganiseerd? Het zorgde ervoor dat talent zich steeds verder kon ontwikkelen en men had perfectie op het oog in de dienst van aanbidding. Uitmuntendheid moet altijd het doel zijn als we God vereren. Onze lofprijzingen moeten vanuit het hart komen en op zo’n manier worden geuit dat de mensen om ons heen er geestelijk door worden verheven. We mogen er daarom zeker van zijn dat degenen die als musici en zangers dienst deden in de tempel met de grootste zorg waren uitgekozen om voor te gaan in de aanbidding van God.

`Op welke manier(en) heb jij door muziek ervaren hoe vreugdevol het is om te aanbidden? Waarom is dat belangrijk voor jou?`