---
title:  Priesters Levieten Deel Van Aanbidding
date:  05/12/2019
---

`Lees Nehemia 12:44-47. Waarom verheugde Juda zich ‘in de priesters en de Levieten die dienstdeden’? Waarom waren zij zo belangrijk?`

`Lees Hebreeën 9:1-11. Waar stond het werk van de priesters, die ook Levieten waren, symbool voor?`

‘De bemiddeling van Christus in het hemelse heiligdom ten gunste van de mens is in het verlossingsplan van even groot belang als zijn dood aan het kruis. Met zijn dood nam dat werk een aanvang en na zijn opstanding is Hij ten hemel gevaren om het te voltooien. Door het geloof moeten wij ingaan in het binnenste van het voorhangsel “waarheen Jezus voor ons als voorloper is binnengegaan”.

Het volk bezat toen zeker niet het licht dat wij nu hebben, maar het begreep het in zoverre dat het zich wel realiseerde hoe belangrijk het werk van de Levieten was. Ze waren de enigen die dienst konden doen in de tempel. Ze waren enthousiast dat het werk van God via hen zou worden gedaan. Israël had kostbare tijd doorgebracht met God door zijn Woord te bestuderen, te bidden, te vereren en zichzelf opnieuw aan Hem te wijden. Te midden van dit alles beseften ze dat de diensten in de tempel ernstig waren verwaarloosd. Herstel was absoluut noodzakelijk. Nu dat weer in orde was gebracht, verheugde het volk zich over het belangrijke werk van de Levieten dat zij voor hen zouden doen. God drukte de mensen op het hart dat de diensten in de tempel een onderdeel waren van zijn plan voor ware aanbidding.

Helaas worden predikanten, leraren van het Woord en muzikanten vaak als vanzelfsprekend beschouwd. Zelfs in de tijd van Nehemia kregen de Levieten soms te maken met sterke ondersteuning, terwijl het op andere momenten zwak was. Om toch te voorzien in de levensbehoeften van hun gezinnen, waren ze vaak gedwongen ook andere taken op zich te nemen, simpelweg omdat het volk geen tienden en gaven meer gaf.

Zonder onze tienden en gaven is er geen wereldwijd georganiseerde kerk. Als we er werkelijk naar verlangen dat ons dienstwerk voortgaat, dan moet het ons streven zijn onze predikanten door financiële bijdragen en door woorden van waardering te ondersteunen. De kerk zal nooit volmaakt zijn, maar dat zou ons niet moeten belemmeren onze gaven aan God te geven opdat zijn werk over de hele wereld kan doorgaan.