---
title:  Reiniging
date:  02/12/2019
---

De Bijbel spreekt eerst over de inwijding van de stadsmuur en daarna over het bijeenbrengen van de zangers. Het volgende vers (Nehemia 12:30) heeft dan aandacht voor reiniging. ‘De priesters en de Levieten reinigden niet alleen zichzelf, maar ook het volk, de poorten en de muur.’ De stam van het Hebreeuwse woord voor ‘gereinigd’, tāhar, geeft te kennen dat iets of iemand rein en zuiver is geworden. In het Oude Testament wordt er in diverse situaties gebruik gemaakt van deze term, waarbij het soms ook verwijst naar de reiniging waardoor we in moreel opzicht rein en zuiver voor God zijn.

**‘Maar gaan we onze weg in het licht, zoals Hijzelf in het licht is, dan zijn we met elkaar verbonden en reinigt het bloed van Jezus, zijn Zoon, ons van alle zonde. Als we zeggen dat we de zonde niet kennen, misleiden we onszelf en is de waarheid niet in ons. Belijden we onze zonden, dan zal Hij, die trouw en rechtvaardig is, ons onze zonden vergeven en ons reinigen van alle kwaad.’ Wat leren deze verzen ons over:**

`1) de menselijke natuur`

`2) Gods vergevingsgezindheid`

`3) Gods kracht in ons leven?`

In de godsdienst van het volk Israël werd heel veel waarde gehecht aan de tempel en zijn diensten. De tempel(diensten) zijn echter geen doel op zich, maar zijn een middel tot een doel. Dat was natuurlijk om het volk ertoe te brengen een verlossende relatie aan te gaan met de God van het verbond, JHWH. Dat leidt ertoe dat het de reinigende kracht daarvan in zijn leven ervaart. Het is juist door te beseffen wat God voor ons heeft gedaan en waar Hij ons van heeft gered dat we Hem liefhebben en aanbidden. Daarom brachten de Israëlieten keer op keer in herinnering wat God voor hen had gedaan. Het hielp hen immers om de goedheid en liefde van de Heer te kennen. Dat staat centraal in de vreugde en de dankbaarheid waarvan hun aanbidding doordrongen moet zijn.

Ook vandaag de dag zou onze dankbaarheid tot God en het gevoel van hoop en vreugde moeten voortvloeien uit de blijdschap die we ervaren omdat onze zonden zijn vergeven. Dat besef maakt het gemakkelijk God te loven en te laten zien hoeveel waarde we hechten aan zijn innemende karakter. Is de aanblik van Jezus aan het kruis niet de grootste openbaring van Gods karakter, dat Hij de straf voor onze zonden op zich heeft genomen om te voorkomen dat wij de straf zelf moeten dragen?

`Wat u in het verleden ook fout heeft gedaan of hoe uw karakter nu ook is, bij het kruis is de plek waar we, ook op dit moment, volledige vergeving mogen ontvangen. Waarom zou u de vergeving die Jezus u nu aanbiedt niet met beide handen aangrijpen?`