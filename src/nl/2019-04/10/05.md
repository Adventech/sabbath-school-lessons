---
title:  Offers Als Onderdeel Van Aanbidding
date:  04/12/2019
---

`Lees Nehemia 12:43. Waarom was het zo bijzonder dat het volk ‘talloze offers’ bracht tijdens de ceremonie?`

De offerdiensten waren het belangrijkste onderdeel van de aanbidding zolang er een tempel was. Er konden verschillende soorten offers worden gebracht. Dat kon zijn om aanspraak te maken op de belofte van vergeving, om dankbaarheid tot God uit te drukken of om uiting te geven aan de blijdschap die voortkomt uit verbondenheid. De offers gaven inhoud aan de aanbidding, omdat ze herinnerden aan Gods waarheid en aan wie Hij is. Daarnaast verwezen ze ook naar het Beloofde Zaad, de Messias, die zijn leven voor hen zou geven, omdat Hij het Lam van God is.

`Lees Johannes 1:29,36, 1 Korintiërs 5:7 en Openbaring 5:6, 12-13. Wat leren deze teksten ons over waar de offers naar verwezen? Als Israël zich kon verheugen over de dood van een dier van de boerderij, dat slechts tot op zekere hoogte de waarheid kon weergeven, hoeveel te meer reden hebben wij dan wel niet om blij te zijn?`

Merk op hoe vaak het idee van blijdschap en vreugde alleen al in Nehemia 12:43 voorkomt. Te midden van de eerbied en misschien ook wel de ‘heilige’ vrees die het volk ondervond tijdens de aanbiddingsdienst (het was immers niet niks om een dier te moeten doden voor je zonden), was er ook veel vreugde en blijdschap. Als we tot God naderen, dan moet dat met eerbied en ontzag gebeuren, maar ook met een opgewekt hart. Psalm 95 laat niet voor niets zien dat ware aanbidding gepaard gaat met aan de ene kant het verlangen te zingen, te jubelen en muziek te maken om God te loven. Aan de andere kant zorgt het er ook voor dat we ons hoofd en onze knieën buigen voor het aangezicht van God. Wanneer we onze Schepper vereren, loven en aanbidden, is het absoluut noodzakelijk dat we daarbij de juiste balans vinden tussen vreugde en eerbied.

`Welke emotie komt er bij u boven, als u eraan denkt dat de Schepper van alles wat geschapen is, aan het kruis hing en stierf voor de zonden van zijn schepping? Welke rol zou een vreugdevol hart kunnen en moeten spelen bij de aanblik van het kruis?`