---
title:  Verdere Studie
date:  29/11/2019
---

Lees Ellen White, ‘De toets van het discipelschap’, pp. 55-64, in Schreden naar Christus.

‘Er zijn mensen, die kennis hebben gemaakt met de vergevende liefde van Christus en die graag kinderen van God willen zijn. Maar zij beseffen dat hun karakter onvolmaakt is, dat hun leven vol fouten is en zij zijn geneigd eraan te twijfelen of hun hart wel vernieuwd is door de Heilige Geest. Tegen hen zou ik willen zeggen: Ga niet weg in wanhoop! Wij zullen ons vaak in tranen moeten buigen aan de voeten van Jezus vanwege onze tekortkomingen en fouten. Maar we hoeven niet de moed te verliezen. Zelfs als we door de vijand worden overwonnen, worden wij niet door God verworpen en laat Hij ons niet in de steek. Nee! Christus zit aan Gods rechterhand en bemiddelt voor ons. … Hij wil de band met u herstellen en verlangt ernaar om Zijn eigen zuiverheid en heiligheid in u weerspiegeld te zien. Als u uzelf maar aan Hem overgeeft, zal Hij, Die een goed werk in u begonnen is, dat voortzetten tot de dag van Jezus Christus. Bid nog ernstiger en geloof nog vuriger. Als wij zo ver zijn, dat wij geen vertrouwen meer stellen op onze eigen kracht, laten wij dan vertrouwen op de kracht van onze Verlosser. Dan zullen we Hem prijzen, Die onze Verlosser is.’

**Gespreksvragen**

`Denk aan Daniël 2 en aan de accurate manier waarop Daniël duizenden jaren geleden de opkomst en ondergang van de rijken wist te voorspellen, waarbij hij ook een heel nauwkeurig beeld schetste van de huidige verdeeldheid in Europa. Hoe kunnen we leren om getroost en bemoedigd te worden door deze profetie, die zo duidelijk laat zien dat God, in de chaos van deze wereld, precies weet wat er gaande is en dat heeft voorspeld?`

`God weet alles van ons. Dit is heel bemoedigend en het geeft ons een gevoel van geborgenheid en de zekerheid dat Hij voor ons zorgt. ‘Welnu, dit zegt de Heer, Die jou schiep, Jakob, Die jou vormde, Israël: Wees niet bang, want Ik zal je vrijkopen, Ik heb je bij je naam geroepen, je bent van Mij!’ Hoe kunt u anderen ervan verzekeren dat God er is en voor hen zorgt wanneer ze door emotionele, relationele, sociale of financiële problemen gaan?`

`Laten we nog eens stilstaan bij het volgende punt in de studie van woensdag: Ezra wilde geen hulp vragen aan de koning omdat hij bang was dat zijn woorden over Gods bescherming hol zouden klinken. We weten dat God de Genezer is, maar tonen we dan een gebrek aan geloof in Hem als we de keuze maken naar een (menselijke) dokter te gaan? Bespreek dit met de groep.`