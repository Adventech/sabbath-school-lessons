---
title:  Waar Zijn De Priesters
date:  26/11/2019
---

Er is geen twijfel over mogelijk dat een wonderbaarlijke vervulling van de profetie ervoor zorgde dat de Joden terugkeerden uit Babylon. Toch ontstaan er altijd problemen als er mensen bij zijn betrokken. Ondanks alle geweldige beloftes wat betreft de herbouw na de ballingschap, wilden veel Joden niet terugkeren naar het land van hun voorvaderen. Ze wilden liever in Babylon blijven. Maar waarom?

`Lees Ezra 8:1-15. Richt u daarbij voornamelijk op vers 15. Waar maakte het volk zich zorgen om in deze tekst? Waarom zou iemand het problematisch kunnen vinden dat het volk Israël zich weer zou vestigen in het land dat voorheen zijn thuis was?`

In Babylon hadden niet alle Joden het verlangen terug te keren en daar hoorden ook sommige Levieten toe. Daartoe kunnen een paar factoren hebben bijgedragen. Velen van hen waren immers geboren en getogen in de ‘nieuwe’ omgeving, ze wisten niet beter of deze plek was hun thuis. Sommigen zagen er misschien ook tegenop om de lange en ongetwijfeld gevaarlijke terugreis te maken naar een land dat ze nooit hadden gekend. We weten wel zeker dat er, ondanks alle beproevingen en moeilijkheden, uiteindelijk genoeg Levieten meegingen om dienst te doen in de tempel (zie de les van donderdag).

‘De Joden die achterbleven in het land van hun ballingschap, hadden daar al bijna anderhalve eeuw vertoefd. Archeologische opgravingen in Nippur hebben diverse documenten aan het licht gebracht waaruit blijkt dat er tijdens de heerschappij van Artaxerxes I veel welvarende Joden in dat gebied woonden. Het kan daarom ook wel heel moeilijk zijn geweest voor Ezra en de andere leiders om toch zoveel mensen ervan te overtuigen met hen mee te gaan. De terugkerende kolonisten hadden in hun oude thuisland niets anders te verwachten dan een zwaar pioniersbestaan. Ze moesten het ook stellen zonder de vele gemakken die ze in Babylonië hadden genoten. In het licht van deze overwegingen is het verbazingwekkend dat Ezra erin slaagde bijna 2000 gezinnen zover te krijgen dat ze bereid waren de uitdaging aan te nemen om zich aan te sluiten bij hun broeders in het oude vaderland.’

`‘Het koninkrijk van God kunnen wij pas na veel beproevingen binnengaan.’ Wat zegt ons dit over hoe reëel beproevingen en ellende zijn voor degenen die God trouw willen dienen?`