---
title:  De God Van Het Verleden
date:  24/11/2019
---

`Lees Ezra 1:8-11 en Daniël 1:1-2. Hoe kunnen de teksten in Daniël ons helpen om te begrijpen waar Ezra naar verwees?`

Merk op dat Ezra details geeft en dat in Daniël het totaalplaatje wordt weergegeven. Als je deze teksten samenvoegt, laten ze zien dat God alles in de hand heeft. ‘De geschiedenis van de volkeren spreekt ons aan. Aan ieder volk en ieder mens heeft God een plaats gewezen in zijn groot plan. Mensen en volken worden heden getoetst met het paslood in de hand van Hem, die geen vergissingen begaat. Allen bepalen hun eigen bestemming door de keus die ze doen, en God leidt alles om zijn doel in vervulling te doen gaan.’

`Lees Daniël 5. Wat leren deze verzen ons over het oordeel over Belsassar?`

De stad Babylon viel in oktober 539 voor Christus toen Cyrus, de koning van Medo-Perzië, het veroverde. Belsassar vertrouwde ten onterechte op zijn successen, welvaart en roem. Hij had zo’n arrogant karakter dat hij een losbandig banket had georganiseerd op de avond die uiteindelijk met zijn dood zou worden afgesloten. De goddelijke hand schreef op de muur van het paleis dat zijn dagen geteld waren en snel tot een einde zouden komen. Hij kende het lot en het bekeringsverhaal van de machtige koning Nebukadnessar, maar hij trok er geen lering uit. Het is altijd zo droevig als we geen gehoor geven aan Gods waarschuwingen en zijn raadgevingen niet opvolgen.

Op de profeet Daniël kon nog altijd een beroep gedaan worden, maar aan hem dacht niemand meer. Wanneer we Gods heiligheid uit het oog verliezen en vergeten dat Hij altijd in ons leven aanwezig is, dan komen we op een weg die bezaaid is met moeilijkheden, problemen en ellende en die uiteindelijk leidt tot de dood.

`Nadat Daniël het verhaal van Nebukadnessar aan de koning had verteld, zei hij: ‘En hoewel u dit alles wist, bent u, zijn zoon Belsassar, niet nederig gebleven.’ Hoe kunnen we er zeker van zijn dat we in ons eigen leven niet dezelfde fout maken? Hoe kan de realiteit van het kruis ervoor zorgen dat we altijd nederig voor God staan?`