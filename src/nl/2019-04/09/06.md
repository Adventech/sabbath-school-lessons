---
title:  In De Heilige Stad
date:  28/11/2019
---

`Lees Nehemia 11:1-2. Wat is er hier aan de hand? Waarom wierpen ze het lot om te bepalen wie in Jeruzalem zou wonen en wie in de andere steden zou verblijven?`

Wat is de boodschap in Nehemia 11? Er moesten nieuwe inwoners komen voor Jeruzalem. Die moesten komen uit de groep nieuwkomers die na de ballingschap naar hun land waren teruggekeerd. Het leven op het platteland was blijkbaar gemakkelijker dan in de stad. De mensen bezaten hun eigen stuk grond dat ze hadden geërfd van hun voorvaderen. Het vereiste dus een groot offer om hun eigendom te verlaten en in Jeruzalem te gaan wonen. Velen hadden het gevoel dat ze ontworteld zouden worden als ze dat deden. Ze zouden te maken krijgen met nieuwe uitdagingen en het leven in de stad was heel wat anders dan op het platteland. Het is altijd lastig wat vertrouwd is in te ruilen voor een nieuwe en onbekende situatie.

Hoe uitdagend is het naar een nieuwe stad of een onbekend land te verhuizen waar het evangelie moet worden verkondigd? Dat kun je alleen doen als de bereidwilligheid er is nieuwe avonturen aan te gaan en ontberingen het hoofd te bieden. ‘Onze zendingswerkers zijn er niet in geslaagd de toenadering te zoeken die noodzakelijk is. Onze leiders zijn zich niet bewust van het werk dat moet worden gedaan. De gedachte aan de steden waarin er zo weinig is gedaan, waar duizenden mensen nog gewaarschuwd moeten worden dat hun Verlosser spoedig zal komen, vergroot mijn verlangen mannen en vrouwen te aanschouwen die in de kracht van de Geest en gevuld met Christus’ liefde voor de verloren mensheid, het werk op zich zullen nemen.’

`Lees Nehemia 12:1-26. Waarom wordt er aandacht besteed aan een lange lijst priesters en Levieten? Wat is het verband tussen deze opsomming en de inwijding van de muur in Jeruzalem wat het tweede deel van hetzelfde hoofdstuk beschrijft?`

God wil graag dat alles op de juiste manier gebeurt. Toegewijde en geheiligde mensen zijn echter nodig om grote dingen tot stand te kunnen brengen. Deze priesterfamilies hielpen Nehemia de muren te bouwen, zodat ze zonder inmenging van buitenaf in staat zouden zijn de levende God veilig in de tempel te aanbidden. Muren waren belangrijk voor de veiligheid, maar zonder toegewijde priesters zou de ware en oprechte aanbidding in gevaar komen. Daarom had iedereen, elk in zijn eigen functie, een rol te vervullen.