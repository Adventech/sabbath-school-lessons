---
title:  Je Verootmoedigen Voor God
date:  27/11/2019
---

`Lees Deuteronomium 30:1-6. Welke belofte wordt hier aan het Hebreeuwse volk gegeven? Wat moet deze belofte en andere, soortgelijke beloftes betekend hebben voor mannen als Ezra en Nehemia?`

Ezra en Nehemia waren bekend met de profetieën. Ze wisten dat God het volk zou terugbrengen uit de Babylonische ballingschap. Uit Nehemia 9 weten we dat ze op de hoogte waren van hun geschiedenis en kenden ze de oorzaak van hun moeilijkheden. Aan de andere kant kenden ze ook Gods blijvende genade en leiding, ongeacht hun zonden. Ze stelden hun vertrouwen op God en waren overtuigd dat Hij hun terugkeer tot een succes zou maken. Het was echter niet zo dat ze door deze beloftes voortaan gevrijwaard waren van uitdagingen. In dit kwartaal hebben we juist gezien met hoeveel beproevingen en tegenspoed ze te maken kregen, zelfs al werden ze omringd door Gods beloftes.

`Lees Ezra 8:16-23. Met welke uitdaging kreeg het volk hier te maken? Hoe ging het volk ermee om?`

Ezra wist dat de reis heel gevaarlijk was, ondanks de beloftes. Door te vasten en zichzelf te verootmoedigen voor God wilden de mensen laten zien dat ze voor het slagen van hun onderneming volledig afhankelijk waren van de Heer. Het zal ongetwijfeld in Ezra zijn opgekomen dat hij de koning om hulp en bescherming kon vragen. Nehemia werd vergezeld door een escorte om hem te beschermen. Ezra koos er daarentegen voor dat niet te doen. Uit de woorden die hij tot de koning sprak, ‘Onze God biedt allen bescherming die zijn hulp vragen, maar zijn hevige toorn treft allen die zich van Hem afkeren’, blijkt dat hij van mening was dat God onteerd zou worden door een verzoek om hulp. Dat bleek in dit geval de goede keuze te zijn geweest, want hij schrijft later dat God hen had beschermd en dat ze veilig op hun bestemming waren aangekomen.

`Natuurlijk is het de bedoeling dat we in alles op God vertrouwen. Op welke momenten in ons leven kiezen we er soms toch ook voor steun te zoeken bij anderen, die het geloof niet met ons delen? Waarom is het niet verkeerd of zelfs goed dit te doen?`