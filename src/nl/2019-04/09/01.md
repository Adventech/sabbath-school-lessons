---
title:  Beproevingen, rampspoed & opsommingen
date:  23/11/2019
---

### Lezen
Ezra 1:8-11; 8:1-23; Daniël 1:1-2; 5, Deuteronomium 30:1-6; Nehemia 11:1-2; 12:1-26

> <p>Kerntekst</p>
> ‘De priesters, de Levieten, de poortwachters, de zangers, de tempelknechten en alle anderen die afstand genomen hebben van de bevolking van het land en zich op de wet van God hebben gericht, verplichten zich onder zelfvervloeking en onder ede om te leven volgens de wet van God, die door Mozes, Gods dienaar is gegeven, en om alle geboden, rechtsregels en voorschriften van de Heer, onze Heer, te onderhouden en na te leven.’ Nehemia 10:29

De stambomen en lange opsommingen in de Bijbel slaan we meestal over, maar God heeft ze daar niet zonder reden geplaatst. De Heer van de Bijbel is een God die oog heeft voor details. Niets ontsnapt aan zijn aandacht en dat is de verzekering dat Hij ons nooit vergeet.

De stambomen in de Bijbel laten ons zien dat God onze gezinnen kent. De boodschap achter die lange opsommingen is dat Hij zorg draagt voor wat anderen voor ‘onbelangrijk’ houden. Jezus wees de mensen er immers op dat zelfs een klein musje God niet ontgaat en dat de haren op ons hoofd door Hem zijn geteld: ‘Wat kosten vijf mussen? Bijna niets. Toch wordt er niet één door God vergeten. Zelfs de haren op jullie hoofd zijn alle geteld. Wees niet bang, jullie zijn meer waard dan een hele zwerm mussen.’ De God die zoveel zorg heeft voor deze kleinigheden, zorgt ook voortdurend voor ons. Hij weet precies wat ons dwars zit. Daarom kunnen we vol vertrouwen ons leven leiden, terwijl we gaandeweg leren een rotsvast geloof te ontwikkelen en tot rust komen in de zekerheid dat God zorgt voor elk aspect van ons leven. Dit gevoel van veiligheid is heel prettig en bemoedigend en zo hoort het ook te zijn. Het zou ons moeten leren dat we zelf ook zorg moeten hebben voor elk deel van ons leven.