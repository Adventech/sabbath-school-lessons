---
title:  In Hun Steden
date:  25/11/2019
---

`Lees Ezra 2 en Nehemia 7. Wat valt u op bij deze opsommingen?`

De opsomming in Ezra 2 (de lijst van mensen die onder leiding van Zerubbabel en Jozua terugkeerden uit de Babylonische ballingschap) wordt opzettelijk herhaald in Nehemia 7. Nogmaals, deze uitgebreide lijsten lijken misschien saai, maar ze benadrukken iets belangrijks, namelijk dat God zorg heeft voor details waar wij geen acht op slaan.

De muren van Jeruzalem waren klaar. De herhaling in de Bijbel is bedoeld om er de nadruk op te leggen dat de eerste groep mensen die terugkeerden, allemaal hadden bijgedragen aan deze geweldige prestatie. Dat waren degenen van de generatie van Ezra en Nehemia. Al moeten we wel bedenken dat dit succes alleen is toe te schrijven aan Gods hulp. De huidige generatie bouwde voort op wat de vorige groep had bereikt, al was het werk gecompliceerd en waren er heel wat hindernissen. De mensen waren er ook langer mee bezig dan ze oorspronkelijk hadden gewild.

Het leiderschap van Ezra en Nehemia werd van grote waarde geacht, maar het volk zelf voerde zijn taak ook uit. Elke groep hield zich op verschillende momenten met diverse werkzaamheden bezig en het resultaat was indrukwekkend. Het begin (Ezra 2) wordt verbonden met de voltooiing van het werk (Nehemia 7). Daarbij was niet alleen de tempel herbouwd, maar ze waren ook in staat geweest Jeruzalem opnieuw vorm te geven en voor een vaste plek te zorgen voor de stad.

`Lees Nehemia 7:72. Wat leert dit vers ons over de mate waarin het volk werd gezegend door zijn verlangen Gods wil te doen?`

‘De Israëlieten hadden zich in hun steden gevestigd.’ De terugkeer en de herbouw waren in allerlei opzichten heel bijzonder. Een volk waarvan jaren geleden de stad was vernietigd, de tempel verwoest en het land in een ravage was veranderd, was nu teruggekeerd naar hetzelfde land en dezelfde stad. Men kon alles weer in ere herstellen, zelfs de tempel. Het moet voor het hele volk een wonder zijn geweest en dat gold ook voor iedereen om hen heen. Alles vond echter plaats in overeenstemming met Gods wil en zijn beloftes.

`Misschien denkt u dat alles in uw leven hopeloos is. Vertrouwt u ook dan en nog steeds op Gods belofte dat Hij u door alles heen zal steunen?`