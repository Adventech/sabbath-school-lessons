---
title:  De geest van de wet overtreden
date:  26/10/2019
---

### Lezen
Nehemia 5:1-19; Exodus 21:2-7; Micha 6:8; Deuteronomium 23:21-23

> <p>Kerntekst</p>
> ‘Geef hun daarom vandaag nog hun akkers terug, hun wijngaarden, olijfbomen en huizen en scheld de rente kwijt van het geld en het graan, de wijn en de olie die u aan hen hebt geleend.’ Nehemia 5:11

Tot de dag van vandaag worstelen we met diverse vragen over rijkdom en armoede en zoeken we naar een manier om de kloof tussen rijk en arm te overbruggen. Ja, Jezus zei zelf dat ‘de armen altijd bij jullie zijn’, maar dat is geen excuus om hen niet te helpen. Integendeel, de Bijbel roept ons juist op alles te doen wat in ons vermogen ligt. We zouden ons anders niet naar waarheid christenen kunnen noemen.

Het is heel opmerkelijk dat dit thema tevoorschijn komt bij de ballingen die waren teruggekeerd. Dat gebeurt namelijk als ze midden in allerlei problemen en moeilijkheden zitten om Jeruzalem te herbouwen. Daarbij ging het niet alleen om armoede en de talloze armen, maar om het nog grotere probleem dat de armen door de rijken worden onderdrukt. Deze kwestie deed zich ook vóór de ballingschap al voor. Nu ze echter weer terug waren in hun thuisland, stak dit probleem opnieuw de kop op.

In deze week staan we stil bij dit eeuwenoude thema dat hier dus ook weer aan de orde komt. Daarbij staat vooral de manier waarop Nehemia ermee omging centraal. Het zal duidelijk worden dat deze onderdrukking (van de armen door de rijken) veel erger was dan ooit tevoren, omdat het hier zogezegd met ‘de letter van de wet’ in de hand werd gedaan. Deze studie biedt daarom ook zo’n krachtig voorbeeld dat regels en verordeningen geen doel op zichzelf moeten worden. Als we werkelijk Jezus’ karakter willen weerspiegelen, behoren ze enkel een middel te zijn om het beoogde doel te bereiken.