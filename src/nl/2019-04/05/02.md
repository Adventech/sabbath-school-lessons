---
title:  De Klacht Van Het Volk
date:  27/10/2019
---

`Lees Nehemia 5:1-5. Wat gebeurt er in deze verzen? Waarom schreeuwen de mensen het hier uit?`

Met Nehemia als leider leek de Joodse gemeenschap eensgezind het hoofd te bieden aan de druk van buitenaf. Toch is het intern niet goed op het moment dat het volk te maken heeft met vervolgingen en zich moet verdedigen tegen buitenlandse aanvallen. Aan de buitenkant doen ze zich dapper en gelijkgestemd voor in hun verzet tegen de vijand, maar in het hart van de gemeenschap is sprake van gebrokenheid. De leiders en rijken maken misbruik van de armen en minderbedeelden om er zelf beter van te worden. De situatie is inmiddels zo droevig dat gezinnen roepen en smeken om verlichting. Sommige gezinnen zeggen dat ze geen eten meer hebben voor hun kinderen en anderen waren door een hongersnood genoodzaakt hun bezit te verpanden en hadden nu niets meer. Weer anderen vergoten bittere tranen om het feit dat ze geld moesten lenen om de belasting aan de Perzen te betalen en dat zelfs hun kinderen slaven waren.

Een zware hongersnood en belastingen waren de kern van het hele probleem. Het zorgde ervoor dat arme gezinnen hulp moesten zoeken bij hun buren en vrienden. De Perzische regering eiste van de provincie Juda een jaarlijkse belastingopbrengst van 350 talenten zilver. Als iemand niet in staat was het vastgestelde en tevens verplichte bedrag te betalen, dan koos de familie er meestal eerst voor hun bezit te verpanden of geld te lenen. Op het moment dat ze er in het tweede jaar ook niet in slaagden het geld bij elkaar te sparen, werd van hen geÃ«ist iets te doen aan hun schuld. Slavernij vanwege schulden was dan vaak de volgende stap. Hun eigendom waren ze al kwijt en nu moesten ze ook nog iemand van de familie sturen (meestal kinderen) die hun schuld afloste door voor de schuldeiser te werken.

Soms zorgen onze daden ervoor dat we in de problemen komen. Natuurlijk zijn er ook momenten dat we ziek worden of het financieel niet breed hebben, terwijl we er zelf niets aan kunnen doen. Het verhaal dat in deze studie centraal staat, speelt zich af in een tijd dat het beleid van de overheid mensen in een ongunstige positie bracht en de armoede verergerde. Ze bevonden zich in een neerwaartse spiraal en er was geen enkele uitweg.

`Het is heel opmerkelijk dat de mensen ook toen worstelden met economische onderdrukking. Welke les moeten we leren uit het feit dat dit onderwerp vaak wordt besproken in de Bijbel?`