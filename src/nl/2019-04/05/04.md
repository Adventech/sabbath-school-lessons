---
title:  Nehemia Grijpt In
date:  29/10/2019
---

De berisping van Nehemia tegen de vooraanstaande burgers en leiders, ‘dat zij rente van hun volksgenoten verlangden’, zorgde blijkbaar niet voor het gewenste resultaat. Daar stopte Nehemia niet, maar hij bleef zich inzetten voor de volksgenoten die werden onderdrukt. Hij had kunnen zeggen dat hij zijn best had gedaan de aanzienlijken en de leiders iets te leren, maar dat het niets had opgeleverd. Hij moest nu wel stoppen. Besef wel goed dat hij inging tegen de rijken en machtigen van het land! Nehemia was echter niet tevreden voordat hij een oplossing had gevonden voor het probleem, ook al zou dat ervoor zorgen dat hij een aantal invloedrijke vijanden zou krijgen.

`Lees Nehemia 5:7-12. Welke argumenten gebruikt Nehemia tegen de dingen die er gaande zijn? Wat doet hij om de mensen ervan te overtuigen dat ze het verkeerde recht moeten zetten?`

Nehemia roept een grote vergadering bijeen. Het hele volk wordt samengebracht om deze kwestie af te handelen. Hij rekende er waarschijnlijk op dat de leiders zich in aanwezigheid van alle mensen zouden schamen en misschien zelfs bang zouden zijn om hun onderdrukking voort te zetten. Het eerste argument van Nehemia richt zich op slavernij. Veel Joden, en daar hoorde Nehemia waarschijnlijk zelf ook bij, kochten hun volksgenoten vrij die in dienst waren bij vreemdelingen. Hij ondervraagt de vooraanstaande burgers en leiders dan ook of ze het acceptabel vinden hun eigen mensen te kopen en te verkopen. Wat heeft het voor nut dat de Israëlieten Joden kopen en hun alleen de vrijheid geven om uiteindelijk weer een slaaf te worden van hun eigen volksgenoten?

De leiders reageren niet op wat Nehemia zegt, omdat ze waarschijnlijk zelf ook wel inzien dat zijn argumentatie heel redelijk is: daarom gaat Nehemia verder. Hij vraagt hun: ‘Heb toch, bij alles wat u doet, ontzag voor onze God, anders haalt u zich de hoon van de vijandelijke volken op de hals’. Vervolgens erkent Nehemia dat hij ook graan en geld heeft geleend aan mensen. Door te zeggen, ‘Laten we nu deze schuld kwijtschelden’, bekrachtigt hij de wet die dit gebruik onder het Hebreeuwse volk verbood. Daarnaast maakte hij als hun leider duidelijk dat hij van hen verlangde dat ze zich bekommeren om anderen. Wonder boven wonder stemt iedereen in met zijn voorstel. De leiders gaan akkoord en besluiten dat ze alles aan het volk zullen teruggeven.

`Hebt u iets verkeerds gedaan tegenover een ander? Als we deze vraag eerlijk beantwoorden, zegt iedereen ‘ja’. Wat houdt u tegen dingen zoveel mogelijke recht te zetten?`