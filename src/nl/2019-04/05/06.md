---
title:  Nehemia S Voorbeeld
date:  31/10/2019
---

`Lees Nehemia 5:14-19. Welke redenen geeft Nehemia om geen ‘vergoeding te eisen van het volk voor de kosten die een gouverneur voor zijn onderhoud moet maken’?`

Nehemia heeft dit verslag waarschijnlijk geschreven na zijn terugkeer aan het hof van Artaxerxes. Hij was 12 jaar gouverneur van Juda en had het recht inkomsten te ontvangen van zijn onderdanen. Nehemia maakte hier echter nooit gebruik van. Hij voorzag in zijn eigen levensonderhoud. Hij betaalde niet alleen zijn eigen kosten maar zorgde ook voor zijn familie en de gehele hofhouding. Zerubbabel is de eerste gouverneur en hij is de enige andere bestuurder van wie we de naam kennen. Als Nehemia verwijst naar ‘de gouverneurs vóór hem’, dan verwijst hij waarschijnlijk naar hen die aan de macht waren tussen Zerubbabel en hemzelf.

Tegen de tijd dat zijn dienstperiode ten einde liep, had hij als gevolg van zijn vrijgevigheid waarschijnlijk geld verloren. In tegenstelling tot wat men van iemand in zo’n prestigieuze positie zou verwachten, hield hij zich afzijdig van rijkdom en bezittingen. Nehemia was welgesteld, anders had hij nooit kunnen voorzien in de dagelijkse behoeften van zoveel mensen, maar hij was zeer vrijgevig en gaf overvloedig aan anderen.

Het verhaal over Nehemia’s ruimhartigheid komt niet helemaal overeen met wat Abraham deed. Hij bevrijdde degenen die door omringende volkeren gevangen waren genomen. Het gedrag van Nehemia laat echter wel hetzelfde principe zien.

`Lees Nehemia 5:19. Wat zegt Nehemia hier en hoe kunnen we dit begrijpen in bewoordingen die doen denken aan het evangelie?`

Nehemia’s beslissingen en woorden getuigen van iemand voor wie God en zijn zaak op de eerste plaats komen. Zijn eigen winst en voordeel zijn slechts bijzaak. Wat onze situatie ook is, we kunnen ongetwijfeld leren van zijn voorbeeld. Het is immers gemakkelijk voor de Heer te werken als het ons niet teveel kost.

`Lees Filippenzen 2:3-8. Op welke manier kunt u in uw leven getuigen van de zelfopofferende principes waar deze verzen over spreken?`