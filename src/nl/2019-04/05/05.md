---
title:  Een Eed
date:  30/10/2019
---

`Lees Nehemia 5:12-13. Waarom spreekt Nehemia een vloek uit over de mensen die zich niet houden aan hun deel van de afspraak?`

De leiders zijn het ermee eens om dat wat ze in beslag hebben genomen weer terug te geven. Nehemia is echter niet tevreden met alleen woorden. Hij wil onweerlegbaar bewijs. Daarom laat hij hen een eed zweren in aanwezigheid van de priesters. Deze daad geeft juridische geldigheid aan de procedure. Dit doet hij voor het geval hij in de toekomst rekenschap moet afleggen over de afspraak.

Waarom spreekt hij dan toch een vloek uit? Nehemia beeldt een bepaalde symboliek uit door zijn kleding eerst bijeen te houden om ze vervolgens weer uit te schudden en te doen alsof er iets uitvalt. Degenen die hun eed verbraken, zouden op dezelfde manier alles verliezen. Een vloek werd vaak uitgesproken om anderen te laten beseffen hoe belangrijk een bepaalde wet of regel was. Het volk was ook minder snel geneigd tegen een wet in te gaan als er een vloek was verbonden aan het overtreden ervan. Deze kwestie was blijkbaar z√≥ belangrijk in de ogen van Nehemia dat hij iets drastisch deed om de waarschijnlijkheid van een succesvolle uitkomst te vergroten.

`Lees Numeri 30:2; Deuteronomium 23:21-23; Prediker 5:4-5; Leviticus 19:12; Genesis 26:31. Wat leren deze verzen in het Oude Testament over de onschendbaarheid van een eed?`

Ons spraakvermogen is een groot geschenk dat door God aan de mens is gegeven. We hebben dat vermogen als een van de dingen dat ons onderscheidt van dieren. Onze woorden hebben ook kracht in zich, een kracht die leven of dood kan betekenen. We moeten daarom voorzichtig zijn met wat we zeggen, wat we beloven te doen en in de verbintenissen die we mondeling aangaan. Het is verder van belang dat onze daden overeenkomen met onze woorden. Hoeveel mensen hebben zich niet afgewend van het christendom doordat de woorden die zo christelijk klonken niet tot uiting kwamen in daden?

`Denk erover na welke uitwerking onze woorden kunnen hebben op anderen. Hoe kunnen we leren voorzichtig te zijn met wat we zeggen, wanneer we het zeggen en hoe we het zeggen?`