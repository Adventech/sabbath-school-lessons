---
title:  De Wet De Profeten
date:  13/11/2019
---

`Lees Nehemia 9:23-31. Hoe worden de Israëlieten omschreven in vergelijking met Gods ‘grote goedheid’?`

Het volgende gedeelte van het gebed/de preek richt zich op het leven in Kanaän nadat de Israëlieten het land in bezit hadden genomen dat God hun had geschonken. Ze ontvingen landerijen, steden, wijngaarden en vruchtbare grond die ze konden gaan bewerken. Ze hadden alles als vanzelfsprekend aangenomen. Aan het einde van vers 25 staat er daarom ook dat ‘ze aten, verzadigd raakten en vet werden’. De uitdrukking ‘dik/vet worden’ komt slechts een paar keer voor in de Bijbel.  Het heeft altijd een negatieve betekenis. Het volk ‘baadde’ dan misschien ‘in weelde door uw grote goedheid’, maar het verheugde zich niet over Gods inzet. Het was enkel blij met de dingen die het bezat.

Door alles te hebben wat ons hartje begeert, komen we niet dichterbij God. Vaak denken we ‘had ik maar dit of dat, dan zou ik gelukkig zijn’. Helaas laten deze verzen zien dat de Israëlieten alles van God ontvingen, maar dat hun vreugde over deze dingen ervoor zorgde dat ze God steeds minder toegewijd waren. Het is zo gemakkelijk alleen te denken aan de geschenken, terwijl we de Schenker vergeten. Dat is een fatale misleiding. Dat betekent niet dat we nooit blij mogen zijn met de dingen die God ons heeft gegeven. Hij verlangt ernaar dat we ons verheugen over zijn geschenken. Onze blijdschap over wat God ons geeft, is geen garantie dat we ook een relatie met Hem hebben. Als we niet uitkijken, kunnen die dingen juist een struikelblok vormen.

In dit hoofdstuk geven de leiders toe dat ze God op velerlei manieren ontrouw waren geweest. Toen ze terugkeken op hun eigen geschiedenis, benoemden ze met name de overtredingen waaraan ze zich als volk schuldig hadden gemaakt. Een aantal zaken komt daarbij naar voren dat van groot belang is, omdat ze wordt herhaald: 1) Israël verwierp Gods wet en 2) ze vervolgden de profeten. Ze beseften nu dus eindelijk dat Gods wet en zijn profeten absoluut noodzakelijk waren om zich te ontwikkelen tot een godvrezend volk en tot vrome mensen. Deze conclusie wordt in het gebed benadrukt door de woorden dat ‘een ieder die ze nakomt zal leven’, namelijk door zich aan Gods geboden te houden. Het hangt ook samen met de erkenning dat de heilige Geest door de profeten sprak. God heeft ons zijn geboden gegeven om een leven te leiden in overvloed en Hij heeft zijn profeten gestuurd om ons te leiden in het begrijpen van zijn waarheid. Hoe we met deze geschenken omgaan, is een cruciale vraag voor een ieder van ons.