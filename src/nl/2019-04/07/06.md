---
title:  Lofprijzing En Een Verzoek
date:  14/11/2019
---

`Lees Nehemia 9:32-37. Waarop is het einde van het berouwvolle gebed voornamelijk gericht?`

Opnieuw wordt God geprezen voor wat Hij is: groots, machtig en geweldig, Iemand die trouw blijft aan zijn verbond en genadig is. Het volk lijkt oprecht als het erkent dat God goed voor hen is geweest. Ze stellen God ook een vraag door een verbond met Hem te willen sluiten. Die verbintenis wordt verder beschreven in hoofdstuk 10. Wat is hun verzoek? ‘En nu, o God, grote, sterke en ontzagwekkende God, U die zich trouw houdt aan het verbond, wees niet onverschillig voor de rampspoed die ons getroffen heeft.’ De gemeenschap moest schatting betalen aan de koningen die over hen heersten. De kleine groep Israëlieten kreeg van alle kanten te maken met tegenstand en dat waren ze zat. Ze hadden te maken gehad met de ene na de andere tirannie en ze hopen nu op gratie.

Het is opmerkelijk dat ze zichzelf omschrijven als ‘slaven’. Na de trouweloosheid van het volk in herinnering te hebben gebracht, eindigen ze hun gebed door zo naar zichzelf te verwijzen. Zoals we weten, gehoorzamen slaven alleen hen die gezag over hen hebben. Het gebruik van dit woord houdt in dat ze zich realiseerden dat ze God gehoorzaam moesten zijn en wel op manieren die de mensen die vóór hen kwamen niet hadden gedaan. Dit woord gaf uiting aan hun verlangen trouw te zijn aan de Heer en zijn geboden. Als Gods dienaren smeekten ze Hem voor hen tussenbeide te komen.

De gemeenschap rondom Ezra en Nehemia omschrijft haar huidige ervaring als ‘leven in grote ellende.’ Die uitspraak komt overeen met het leed dat de Israëlieten in Egypte te verduren kregen. In hun gebed prijzen ze God dat Hij zijn aandacht richtte op hun rampspoed in Egypte en dat Hij hun leed niet over het hoofd heeft gezien. Ze smeken God ook nu in te grijpen, net zoals Hij dat in het verleden voor het volk had gedaan, ook al verdient het dat niet. Want niemand was trouw: koningen, prinsen, priesters of profeten niet en ook hun voorvaders waren niet trouw. In de hoop dat hun verzoek in vervulling zal gaan, vertrouwen ze niet op zichzelf of op wat hun voorvaderen hebben gedaan. Hun enige hoop ligt in Gods goedheid en genade.

`Lees Romeinen 5:6-8. Op welke manier geven deze verzen weer wat de Israëlieten aan God vroegen? Hoe kunnen wij worden bemoedigd door wat de Israëlieten vroegen en wat Paulus in Romeinen zegt?`