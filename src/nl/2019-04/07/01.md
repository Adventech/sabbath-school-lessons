---
title:  Onze vergevings-gezinde God
date:  09/11/2019
---

### Lezen
Nehemia 9:1-37; Daniël 9:4-19; Kolossenzen 1:16-17; Romeinen 5:6-8

> <p>Kerntekst</p>
> ‘Wie zijn fouten verbergt, zal geen voorspoed kennen, wie ze toegeeft en vermijdt, krijgt vergeving.’ Spreuken 28:13

Nadat er een einde was gekomen aan het Loofhuttenfeest (Soekot), riepen de leiders het volk opnieuw bijeen. Het had net tijd besteed aan feestvieren, maar nu was het moment gekomen zich weer te richten op de taak waar het nog niet mee klaar was: zijn zonden belijden en daar berouw over tonen voor Gods aangezicht. Het klopt dat hun leiders eerst tegen hen hadden gezegd dat ze niet langer moesten treuren over hun fouten, maar dat neemt niet weg dat berouw en belijdenis heel belangrijk zijn. Toen de festiviteiten voorbij waren, was het tijd voor het volk hun zonden op een behoorlijke manier te belijden.

De volgorde waarin de gebeurtenissen hier worden weergegeven, is niet per se hoe feestvieren en belijdenis altijd op elkaar volgen. Het betekent ook niet dat je alleen de omgekeerde volgorde kunt volgen. Het kan voor ons wel vanzelfsprekend zijn eerst onze zonden te belijden en daarna feest te vieren, maar misschien moeten we ons wel eerst verheugen over de aanwezigheid van God in ons leven. In Romeinen 2:4 staat niet voor niets dat we door de ‘goedheid van de Heer’ tot inkeer worden gebracht. Zijn ‘goedheid’ zou dan moeten leiden tot lofprijzing en feestvieren. Tegelijkertijd herinnert het ons er altijd aan dat we God nodig hebben om ons te vergeven, te reinigen en te herscheppen.