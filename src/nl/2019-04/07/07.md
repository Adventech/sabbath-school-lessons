---
title:  Verdere Studie
date:  15/11/2019
---

Lees Ellen White, ‘Het belijden van schuld’, pp. 36-40, in Schreden naar Christus.

In Nehemia 9:25 brachten de Hebreeërs in herinnering dat hun voorouders ‘baadden in weelde door Gods goedheid’. Het werkwoord dat hier wordt gebruikt, heeft dezelfde stam als de benaming voor ‘Eden’ (‘de tuin van Eden’). Als ‘edeniseren’ een werkwoord was, zou dit vers daarom het beste vertaald kunnen worden met ‘Ze edeniseerden zichzelf’.

Het evangelie draait per slot van rekening om herstel en is er een doeltreffender symbool te bedenken dan de tuin van Eden om te illustreren wat het uiteindelijke herstel zal inhouden? God had van het begin af aan het Hebreeuwse volk in het leven geroepen. Hij plaatste het op het kruispunt van wegen van de oude wereld om een beeld te creëren van Eden dat zoveel mogelijk op het origineel leek, voor zover dat mogelijk is op een gevallen wereld. Zelfs na de ballingschap en hun terugkeer, kon deze hoop nog werkelijkheid worden, ‘want de HEER troost Sion, Hij biedt troost aan haar ruïnes. Hij maakt haar woestenij aan Eden gelijk’.

Inderdaad, de mensen verheugden zich in de materiële zegeningen die de Heer hun had beloofd. Het waren immers zegeningen die, voor zover dat mogelijk is op deze gevallen wereld, herinnerden aan de overvloed in Eden. Het was goed dat ze zich verheugden, de geschenken waren ook bedoeld om van te genieten. God heeft deze wereld precies zo geschapen dat mensen ervan konden genieten. Het oude Israël, dat door God was gezegend, genoot er ook van. Ze zondigden ook niet omdat ze ‘zich edeniseerden’ in Gods goedheid, maar omdat ze vergaten van wiens goedheid ze genoten. De zegeningen werden een doel op zich in plaats van een middel om het doel te bereiken, namelijk God te openbaren aan degenen om hen heen.

**Gespreksvragen**

`Jezus zei: ‘Het zaad dat tussen de distels is gezaaid, dat zijn zij die het Woord horen, maar bij wie de zorg om het dagelijkse bestaan en de verleiding van de rijkdom het Woord verstikken zodat het zonder vrucht blijft.’ Wat bedoelt Hij met ‘de verleiding van de rijkdom’? Wat heeft dat te maken met het gebed dat we deze week hebben bestudeerd?`

`Denk nog eens na over de scheppingsleer. Let er daarbij op dat ze in het gebed in Nehemia 9 meteen over God spreken als hun Schepper en Onderhouder. Wat zegt het ons over de fundamentele plaats die deze leer in ons geloof moet hebben?`

`Hoe kunnen we de juiste balans vinden tussen het erkennen van onze diepgewortelde zondigheid en er toch ook voor zorgen dat we satan niet de kans geven onze zondigheid te gebruiken om ontmoedigd te raken en ons geloof helemaal op te geven?`