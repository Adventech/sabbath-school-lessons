---
title:  Het Begin Van Het Gebed
date:  11/11/2019
---

Het volk beantwoordde de Bijbellezing met een lang gebed, waarin over de goedheid van God werd gesproken. Dat staat in schril contrast met de trouweloosheid van Israël. Je zou kunnen zeggen dat de reactie van het volk eerder een preek is dan een gebed, aangezien je bijna elke vers ook in andere delen van de Bijbel tegenkomt.

`Lees Nehemia 9:4-8. Welke onderwerpen staan centraal in het eerste gedeelte van het gebed en waarom?`

Aan het begin van het gebed wordt God, en vooral zijn naam, door het volk geroemd. In de Hebreeuwse cultuur had iemand niet zomaar een naam, maar het gaf die persoon zijn of haar identiteit. Het prijzen van Gods naam is dus heel betekenisvol, omdat het de wereld laat zien dat deze naam het waard is om te worden geprezen en verheerlijkt. Dat is de naam van de Schepper van het universum. Het gebed begint door God als Schepper te aanbidden en als degene ‘die aan alles het leven geeft’. Het Hebreeuwse woord betekent ook ‘in leven houden’. Degene door wie alles is geschapen, is ook degene die Abraham koos, een menselijk wezen, die alleen ’bijzonder’ was doordat ‘zijn hart trouw bleef’. In veel gevallen lijkt het wel alsof Abraham een gebrek aan vertrouwen had, maar hij aarzelde niet toen hem werd gevraagd zijn zoon te geven. Abraham leerde trouw te blijven, en dat gebeurde niet van het ene op het andere moment, maar doordat hij langdurig met God wandelde. In het Hebreeuwse denken staat het ‘hart’ voor het verstand. Abraham ontwikkelde zowel in zijn gedachten als in zijn daden getrouwheid en God erkende dat.

De eerste zinnen van het gebed richten de aandacht op God als 1) de Schepper, 2) de Onderhouder (van het leven) en als 3) Degene die zich aan zijn beloften houdt. Het volk brengt zichzelf allereerst in herinnering wie God is: Hij is de Getrouwe die hen heeft geschapen en bewaard en die zijn beloften aan ons altijd houdt. Door deze dingen in gedachten te houden, worden we ook zelf in staat gesteld ons leven in het juiste perspectief te zien. We leren op Hem te vertrouwen, ook al bevinden we ons in de moeilijkste omstandigheden en krijgen we de indruk dat Hij ver van ons weg is en zich niet bezighoudt met onze uitdagingen.

`Waarom staat de leerstelling van God als onze Schepper zo centraal in ons geloof? Welk ander leerstuk is net zo belangrijk in vergelijking met deze leerstelling die ons opdraagt elke week een zevende deel van onze tijd met God door te brengen om Hem te gedenken als onze Schepper (Exodus 20) en Verlosser (Deuteronomium 5)?`