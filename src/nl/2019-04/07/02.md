---
title:  Vasten En Aanbidden
date:  10/11/2019
---

`Lees Nehemia 9:1-3. Waarom zonderde het volk zich af van de vreemdelingen?`

Nehemia was er op gesteld er zeker van te zijn dat de mensen deze periode verbonden met een vreugdevolle tijd. Toch gaf hij hun nu de opdracht te vasten. Ze vernederden zich voor God en in boetekleding gehuld, wierpen ze stof op hun hoofd. De vreemdelingen hadden geen aandeel in de gezamenlijke zonde van het volk Israël en daarom zonderde het volk zich van hen af. De Israëlieten wisten dat hún zonden vergeven moesten worden. Ze erkenden dat hun tekortkomingen als volk hadden geleid tot de ballingschap.

Hun gezamenlijke belijdenis en gebeden lieten zien dat ze tot een diepgaand besef van zonde waren gekomen. De Israëlieten hadden ook boos kunnen worden dat hun voorouders er een puinhoop van hadden gemaakt, waardoor het hele volk in ballingschap was gegaan. Ze hadden ook kunnen klagen over de beslissingen van hun leiders en over het gebrek aan godsvrucht van de vorige generaties. Daardoor waren ze immers in deze situatie terechtgekomen van een kleine groep ballingen die naar huis terugkeerden. In plaats van haatgevoelens te koesteren of klachten te uiten, wendden ze zich nederig tot God en beleden hun zonden.

In Nehemia 9:3 staat dat het volk een vierde deel van de dag uit het Wetboek las en voor nog een vierde deel beleed het zijn zonden en aanbad het God. Dit is de derde keer dat de Thora werd gelezen. Dat neemt een centrale plaats in bij de belijdenis, want dat moet zijn gebaseerd op de waarheid die God geeft. Door de Bijbel te lezen, komt God naderbij en kan de heilige Geest tot ons spreken en ons onderwijzen. De waarheid van zijn Woord vormt ons denken en ons inzicht. Bovendien bemoedigt en verrijkt dat ons.

De Israëlieten waren bedroefd en huilden, want door tijd door te brengen in Gods heilige aanwezigheid worden we ons bewust van zijn heerlijkheid en goedheid. Het doet ons beseffen dat de Schepper van het universum ervoor kiest en ernaar verlangt bij ons te zijn, ondanks het feit we onwaardig zijn! Zo komen we tot het besef dat we, zonder God in ons leven, geen haar beter zijn dan onze geestelijke voorouders in het geloof. We kunnen alleen zijn zoals we zouden moeten zijn, als God in ons werkt.

`Lees Daniël 9:4-19. Waarom zou dit ook ons gebed kunnen zijn? Wat leert uw antwoord u over uzelf en over de kerk?`