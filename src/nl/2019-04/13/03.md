---
title:  Kwaad In De Ogen Van De Heer
date:  23/12/2019
---

**Bestudeer de volgende teksten. Wat wordt ons verteld over deze leiders? Welke invloed oefenden ze uit op het volk dat onder hun bewind viel?**

`1 Koningen 15:26,34`

`2 Koningen 13:1-3`

`Johannes 11:46-53`

Voor degenen van ons die in een leidinggevende positie zijn geplaatst, is het een ontnuchterende gedachte dat ons leiderschap het in zich heeft andere mensen geestelijk te bemoedigen of juist te ontmoedigen. In elk van de bovenstaande situaties was het effect zeer negatief. Ook ons karakter en toewijding tot God kunnen een verschil maken voor degenen met wie we omgaan. Geestelijke leiders oefenen altijd invloed uit op anderen. Als ze zelf God zoeken, zullen ze mensen tot Hem leiden of ze leiden ze naar het kwade als ze God niet zoeken.

In tegenstelling tot de voorbeelden die we vandaag hebben bestudeerd, is het niet te ontkennen dat Ezra en Nehemia een standvastige relatie hadden met God. De hoeveelheid tijd die ze besteedden aan vasten en bidden, zoals opgetekend staat in de boeken over Ezra en Nehemia, gaat het verslag over andere grote leiders in de Bijbel ver te boven. Lang niet alles was helemaal perfect, maar onder hun leiderschap ging het volk de weg samen met God. De richting van hun leven was naar God toe. Het feit dat er nog steeds mensen waren die niet werden be√Ønvloed of veranderd door Ezra en Nehemia, getuigt ervan dat niet het geloof van een ander maar dat van onszelf uiteindelijk het verschil maakt. Denk bijvoorbeeld aan de mensen die de kans hadden Jezus in levenden lijve te zien, te luisteren naar zijn preken en een ooggetuige te zijn van of te horen over de wonderen die Hij deed. Uiteindelijk hebben velen Hem toch verworpen.

Ongeacht onze positie in het leven, hebben wij een taak te vervullen en daarbij kunnen we een goede of een slechte invloed hebben. Het is echter wel zo, dat elk individu voor zijn/haar eigen daden verantwoording zal moeten afleggen voor God.

`Denk aan de mensen in uw eigen invloedssfeer. Op welke manier(en) zou u uw invloed kunnen verbeteren?`