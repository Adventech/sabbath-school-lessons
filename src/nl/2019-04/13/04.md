---
title:  Moed En Kracht
date:  24/12/2019
---

`Lees Nehemia 4:7-23. Hoe getuigde Nehemia van zijn moed? Wat stelde hem in staat zo dapper te zijn?`

Nehemia verzette zich tegen de vijanden die de Joden probeerden te intimideren. Hij reageerde door het initiatief te nemen en het volk voor te bereiden om te vechten. Hij zei niet alleen ‘Het is goed zo, God, regelt U alles maar’. In plaats daarvan, riep hij de mensen op om ook hun eigen deel te doen. Terwijl ze bezig waren met de herbouw van de muur, pakten ze ook hun zwaarden en andere wapens op. Onder leiding van Nehemia kromp het volk niet ineen van angst, maar nam dapper zijn wapens op om zich te verdedigen. Nehemia moedigde het volk aan, geloofde in hen, werkte samen met hen en gaf hun de verantwoordelijkheid zelf te handelen. Terwijl hij delegeerde en taken verdeelde, stelde hij hen in staat het werk te doen. Nehemia deed meer dan het volk te vertellen wat het moest doen om zich daarna terug te trekken in zijn kamer. Hij stond naast hen en voerde de moeilijke taken uit die gedaan moesten worden.

Op sommige plaatsen in de Bijbel gebiedt God het volk stil te zijn en het gevecht aan Hem over te laten. Er zijn ook situaties waarin God zegt: ‘Bereid je voor om in actie te komen en Ik zal je de overwinning schenken.’ Als we getuige willen zijn van Gods bevrijding en zegeningen, zullen we ons deel moeten doen in de strijd. ‘In Nehemia’s vastbesloten toewijding aan Gods werk en zijn even vast vertrouwen op God, lag de oorzaak voor het falen van zijn vijanden om hem in hun macht te krijgen. Iemand die onverschillig is, vormt een gemakkelijke prooi voor verleiding: maar als het leven een hoogstaand doel heeft, zal het kwaad geen houvast vinden. Het geloof van hem die vastberaden doorgaat, verzwakt niet; want overal om zich heen ontdekt hij Oneindige Liefde, die alle dingen doet samenwerken ten goede. Gods waarachtige dienstknechten arbeiden met een vastberadenheid die niet faalt, omdat ze steeds vertrouwen op de troon der genade.’

Nehemia putte zijn moed uit het begrip dat hij van de werkelijkheid had en van Gods kracht. Zoals we hebben gezien, was het ook deze kennis over God die hem in staat stelde in overeenstemming met zijn geloof te handelen.

`‘Maar dan zegt iemand: “De een gelooft, de ander doet.” Laat mij maar eens zien dat je kunt geloven zonder daden: ik zal u door mijn daden tonen dat ik geloof.’ De context van dit vers is heel anders, maar hoe komt het dat deze tekst toch door Nehemia wordt weerspiegeld?`