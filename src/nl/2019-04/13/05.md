---
title:  Doel En Gedrevenheid
date:  25/12/2019
---

`Lees Nehemia 2:1-10; Ezra 7:8-10. Wat leren deze Bijbelteksten ons over de stuwende kracht die werkzaam was in het leven van Ezra en Nehemia?`

Alles wat Ezra en Nehemia deden, was bedoeld Gods wil geopenbaard te zien worden in het leven van zijn volk. De mensen hadden er een puinhoop van gemaakt en daar waren ze voor gestraft. Door trouw te blijven aan zijn beloftes wat betreft herstel, baande God de weg voor zijn volk om terug te keren naar het Beloofde Land. Als ze Hem toegewijd bleven, zouden ze het doel bereiken dat Hij met hen voor ogen had. In zijn wijsheid koos de Heer twee zeer toegewijde mannen, die in bepaalde opzichten op Mozes leken. Zij zouden een centrale rol spelen in dit herstel, net zoals Hij generaties eerder ook Mozes voor een speciaal doeleinde had gebruikt.

Grote leiders hebben altijd een doel voor ogen. Ze hebben een doel in het leven en dat zet hen aan tot actie. Ezra en Nehemia hadden ook zo’n levensdoel. In hun gedachten zagen ze voor zich waar Gods volk zou moeten zijn en dat dreef hen ertoe alles op alles te zetten om dat beeld te verwezenlijken. Ezra bestudeerde de Schriften en onderwees de mensen in het Woord. Nehemia bemoedigde het volk om te doen wat goed was en spoorde hen aan God onbevreesd te verdedigen. Beide mannen wilden een volledig hersteld Jeruzalem zien. Het ging hun niet alleen om de materiële herbouw. Ze wilden ook opwekking en verandering in het geestelijk leven van de inwoners. Daarom corrigeerden en berispten zij het volk. Soms eisten zij ook een bepaalde gang van zaken. Voortreffelijke leiders geloven in iets dat groter is dan het gewone en middelmatige. Ezra en Nehemia geloofden in een liefdevolle en machtige God, een God die wonderen kan doen. Ze wilden graag dat iedereen een diepgaande relatie met Hem zou hebben.

Vanaf het eerste hoofdstuk van Nehemia zal de lezer onder de indruk zijn van de toewijding van Nehemia aan Gods zaak. We zien ook hoe droevig hij is over de benarde situatie van zijn volk. Hij huilt als hij hoort van de ellende van de Israëlieten in Juda. Hij gaat op zijn knieën en belooft plechtig te doen waartoe God hem roept. Nehemia lijkt gedreven te worden door het idee dat hij een verschil kan maken in de wereld. Hij was een man van de daad, van daden voor God. Zijn keuze om een verschil te maken, had niets te maken met het ontvangen van het hoogste salaris of het verkrijgen van een voorname positie. Die dingen bezat hij al in Perzië. Hij maakte een verschil door naar Juda te gaan, naar een niet-zo-welvarend land met tegenstand bij elke stap die hij zette. Hij zette deze stap in geloof, ongeacht de obstakels die er voor hem lagen.