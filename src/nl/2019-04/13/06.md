---
title:  Nederigheid En Volharding
date:  26/12/2019
---

`Lees Ezra 8:21-23,31-32. Vindt u het onverstandig of juist dapper van Ezra om de koning niet te benaderen? Hoe laten Ezra en het volk hun nederigheid zien?`

Enige tijd later aanvaardde Nehemia wel een escorte van de koning om hem te beschermen. Ezra geloofde echter dat Gods inbreng het beste zou worden geopenbaard als ze geen beroep deden op de koning. Toen ze Juda zonder kleerscheuren hadden bereikt, werd dat aan God toegeschreven. Op bepaalde momenten vertrouwen we misschien wel teveel op andere mensen en geven we God niet de mogelijkheid zich te openbaren. Ezra koos er in deze situatie voor God het werk te laten doen en bewees daarmee aan de koning dat Hij inderdaad een machtig God was. Ezra handelde echter niet uit arrogantie. Hij riep het volk bijeen en samen vastten ze en baden ze over de situatie waarin ze zich bevonden. Ze gingen niet eerder op weg, totdat ze echt tijd met God hadden doorgebracht. Nederig kwamen ze tot Hem, terwijl ze smeekten dat zijn bescherming een teken zou worden van zijn kracht, en Hij hoorde naar hun gebed.

`Lees Nehemia 5:14-19. Hoe gaf Nehemia blijk van een nederig karakter?`

Ware leiders moeten bereid zijn zichzelf te vernederen en dienaars te zijn. Bekwame leiders hebben geen titel nodig om eer te verkrijgen en verlangen dat ook niet. Nehemia’s deur stond altijd open en hij was vrijgevig naar het volk. Zijn daden gaven blijk van zijn geloof in God en zijn ongelooflijke toewijding aan God was een voorbeeld voor de mensen. Hij bezat een sterke persoonlijkheid en hij wist wat hij wilde. Dat heeft hem er nooit toe gebracht zichzelf boven een ander te verheffen. Hij bekleedde de op dat moment hoogst mogelijke positie in de Joodse samenleving en toch was hij goedgeefs. Dat is ook de reden waarom zijn gedrag een weerspiegeling is van het leven en onderricht van Jezus, die ons heeft geleerd dat de beste manier van leiden het dienen van anderen is. Jezus heeft deze les in de praktijk gebracht en daarom zouden wij dat ook moeten doen, wat onze functie of positie ook maar is.

`‘Hij ging zitten en riep de twaalf bij zich. Hij zei tegen hen: ‘Wie de belangrijkste wil zijn, moet de minste van allemaal willen zijn en ieders dienaar.’’ Wat leren Jezus’ woorden ons over wat het inhoudt een echt leider te zijn in Gods ogen?`