---
title:  Deden Uw Voorouders Niet Net Zo
date:  12/12/2019
---

Het is bewonderenswaardig hoeveel ijver Nehemia toonde voor de sabbat. Hij was zo gedreven de sabbat op de juiste manier te houden dat hij dreigde de kooplieden, die toch afkomstig waren uit andere volkeren, in te rekenen. Hij zou met andere woorden zelf hebben ingegrepen als hij de handelaren tijdens de sabbat opnieuw in de stad of bij de poorten had gezien. Als gouverneur droeg hij de officiële verantwoordelijkheid om zich ervan te verzekeren dat dit gebod naar behoren werd onderhouden. ‘Onbevreesd bestrafte Nehemia hen voor het verwaarlozen van hun plicht. “Wat doet gij daar voor slechts”, vroeg hij streng, “dat gij de sabbat ontheiligt? Hebben ook uw vaderen niet zo gedaan en heeft onze God niet daarom al deze rampspoed over ons en over deze stad gebracht? Zult gij nu nog heviger toorngloed over Israël brengen door de sabbat te ontheiligen?” Toen gaf hij bevel dat “zodra het dan in de poorten van Jeruzalem donker werd, vóór de Sabbat,” deze gesloten moesten worden, en pas na de sabbat weer geopend mochten worden; en omdat hij meer vertrouwen had in zijn eigen bedienden dan in hen die door de bestuurders zouden worden aangesteld, plaatste hij hen bij de poorten om toe te zien dat zijn bevelen werden uitgevoerd.’

De waarschuwing van Nehemia over de ontheiliging van de sabbat klonken eeuwen later nog door in de tijd van Jezus. Dat gebeurde samen met andere waarschuwingen die te maken hadden met het overtreden van het sabbatsgebod. We weten dit omdat de evangeliën keer op keer beschrijven dat Jezus met de godsdienstige leiders streed over de vraag hoe je de sabbat op de juiste manier houdt.

`Lees Matteüs 12:1-8; Marcus 3:1-6; Lucas 6:6-11; Johannes 5:5-16. Wat is het probleem in deze verzen? Hoe helpt inzicht in de geschiedenis van het volk Israël ons beter te begrijpen waarom deze strijd ontstond?`

In hun ijver om de ontheiliging van de sabbat met zekerheid te voorkomen, waren de godsdienstige leiders zó fanatiek geworden dat ze Jezus, de ‘Heer en Meester over de sabbat’ ervan beschuldigden deze dag te schenden. Ze waren overduidelijk te ver gegaan in hun goedbedoelde pogingen! De ironie is dat juist deze mannen die zoveel aandacht besteedden aan de wet, de ‘zwaarder wegende onderdelen’ van deze wet over het hoofd zagen: ‘recht, barmhartigheid en trouw’.

`Hoe kunnen wij, als individu en als kerk, ervoor waken dat we niet dezelfde fout maken als deze mannen, of het nou om de sabbat gaat of om een andere geloofskwestie die wij belangrijk vinden?`