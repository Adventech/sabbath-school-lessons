---
title:  Tienden En Offergaven
date:  10/12/2019
---

De invoering van tienden en gaven behoorden ook tot de hervormingen van de tempeldiensten door Nehemia.

`Lees Numeri 18:21-24; Maleachi 3:10; Mattheüs 23:23; 1 Korintiërs 9:7-14, 2 Korintiërs 9:6-8; Hebreeën 7:1-2. Wat leren deze teksten ons over het belang van tienden en offergaven, niet alleen in de toenmalige tempeldiensten maar ook in deze tijd?`

De tempel kon niet functioneren zonder tienden en offergaven. Toen er geen tienden meer werden gegeven, raakten de tempeldiensten in verval en daardoor liep het hele systeem van aanbidding gevaar. Zij die in de tempel werkten, moesten ander werk verrichten om hun gezinnen te voeden en konden daarom nier meer voor de tempel zorgen. Als gevolg daarvan werd er minder aandacht besteed aan de aanbidding van God. ‘De tienden zijn in al hun eenvoud een prachtig systeem. De billijkheid ervan wordt duidelijk doordat het in evenredigheid wordt verlangd van zowel rijk als arm. In de mate waarin God ons het voorrecht heeft gegeven zijn bezit te gebruiken, behoren wij in dezelfde mate aan Hem een tiende terug te geven. Als God de opdracht geeft om ‘alle tienden naar Mijn voorraadkamer te brengen’, doet Hij daarbij geen beroep op dankbaarheid of vrijgevigheid. Alles wat we voor God doen, moet worden ingegeven door dankbaarheid. We geven echter tienden omdat Hij het ons heeft opgedragen. Onze tienden behoren God toe en Hij verlangt van ons dat we ze aan Hem teruggeven.’

Net als de tempel van Israël, zou onze kerk uit elkaar vallen zonder de ondersteuning van tienden en offergaven van de leden. Onze kerkdiensten zouden niet kunnen functioneren zonder de mensen die ervoor worden betaald tijd te besteden aan kwalitatief goed dienstwerk, planning en organisatie van Gods kerk. De aanbidding van God zou ook in kwaliteit afnemen en zonder tienden en offergaven is er ook geen evangelisatie.

We geven onze tienden omdat God dit systeem in zijn Woord zo heeft ingesteld. Het is niet altijd nodig dat God ons uitlegt waarom Hij bepaalde dingen instelt. God heeft altijd de touwtjes in handen en vraagt ons daarop te vertrouwen. Het is onze taak meer te weten te komen over het systeem en hoe het werkt, maar de rest mogen we in zijn handen leggen.

`Waarom is het systeem van de tienden zo belangrijk voor ons eigen geloofsleven? Waarom is dit de maatstaf van hoeveel vertrouwen we hebben in God?`