---
title:  Op Sabbat De Wijnpersen Treden
date:  11/12/2019
---

`Lees Nehemia 13:15-16. Welk probleem spreekt Nehemia hier aan?`

Het is niet gemakkelijk voor God op te komen als je in de minderheid bent. God had gezegd dat de sabbat een heilige dag moest zijn waarop niemand enig werk zou verrichten en daarom had Nehemia zich voorgenomen dat hij alles zou doen wat nodig was om ervoor te zorgen dat dit gebod in Jeruzalem werd nageleefd. Hij zal ongetwijfeld de morele verplichting hebben gevoeld om hiervoor te staan en in overeenstemming daarmee te handelen.

De sabbat was het hoogtepunt van de scheppingsweek. De mens kan op die speciale dag nieuwe energie opdoen en zich ontspannen door de omgang met God. Daarvoor hebben ze in het dagelijks leven geen tijd door hun werk of door andere wereldse bezigheden. Er wordt weleens gezegd dat ‘de sabbat eerder Israël bijeen heeft gehouden dan dat Israël de sabbat heeft gehouden’. Het punt is dat de sabbat een krachtig middel was en is om het geloof te versterken van hen die door Gods genade ernaar streven de zevende dag te houden en te genieten van de fysieke en geestelijke voordelen die het ons biedt.

`Lees Nehemia 13:17-22. Wat doet Nehemia om het ‘kopen en verkopen’ op sabbat een halt toe te roepen?`

Hij was aangesteld als de gouverneur van Juda en daarom zag Nehemia het als zijn taak de regels te handhaven. Die waren in Juda gebaseerd op Gods wet en daarom werd hij de beschermer van die wet en dus ook van de sabbat. Als de welgestelden in Juda de corruptie hadden aangepakt waaraan de hogepriester zich schuldig maakte, dan had Nehemia zich niet in deze situatie bevonden. De leidinggevenden en vooraanstaande burgers koesterden misschien zelf ook wel een wrok tegen Nehemia omdat hij hun voorheen had opgedragen geld terug te geven aan de armen. Ze leken daarom ook geen bezwaar te maken tegen de veranderingen die Eljasib en Tobia aanbrachten.

De terechtwijzingen van Nehemia zijn allereerst gericht tegen deze vooraanstaande burgers. Daarna geeft hij opdracht de poorten te sluiten en zet hij zijn mannen erbij om die te bewaken. Als de markt als gevolg daarvan niet meer binnen de stad plaatsvond maar erbuiten, nam hij nog drastischer maatregelen. Hij dreigde de kooplieden op de volgende sabbat in te rekenen. Nehemia moet een man van zijn woord zijn geweest, want de handelaren begrepen het maar al te goed en bleven vanaf dat moment weg.