---
title:  De Levieten Op De Akkers
date:  09/12/2019
---

`Lees Nehemia 13:10-14. Wat probeert Nehemia hier op te lossen?`

Om voor voedsel te zorgen voor hun gezinnen waren de zangers, poortwachters en tempeldienaren gedwongen weer op het veld te gaan werken. De arbeid voor God werd immers niet meer ondersteund. Het systeem van de tienden en gaven dat met zoveel moeite was ingesteld, lag volledig in puin. Nehemia moest opnieuw beginnen. Door alles uit de tempelruimte te gooien, gaf hij uiting aan zijn gevoel van wanhoop.

‘Niet alleen was de tempel ontheiligd, maar ook de offeranden waren misbruikt. Dit had als gevolg gehad dat de vrijgevigheid van het volk was afgenomen. Ze hadden hun ijver en vurigheid verloren en waren traag in het brengen van hun tienden. De schatkamer van het huis des Heren was slecht voorzien; vele van de zangers en anderen die aan de tempeldienst verbonden waren, hadden niet voldoende verzorging gekregen en hadden Gods werk in de steek gelaten om elders te werken.’

Het is heel fascinerend te zien dat heel Juda opnieuw samenkwam om dat wat was vernietigd weer te herstellen. Omdat ze zich realiseerden dat alles wat Nehemia deed gericht was op hun welzijn, stond het volk aan zijn kant en keerde zich tegen Tobia en Eljasib. Het gezag over de afdelingen van de tempel werd door Nehemia toevertrouwd aan mannen die hij voor standvastig en eerlijk hield. Zij kregen de taak de tienden en gaven bijeen te brengen en ervoor te zorgen dat alles goed werd opgeslagen en dat de middelen bij die partijen terecht kwamen die daarop recht hadden. Met andere woorden, Nehemia was terug en binnen de kortste keren had hij met één snelle actie het corrupte bewind uitgeroeid.

Het beheer over de tempel werd door Nehemia in de handen van getrouwe mannen gelegd, maar de verdorven hogepriester, Eljasib, verloor zijn functie niet. Hij had dat ambt omdat hij een nakomeling was van Aäron. De maatregelen van Nehemia om de verantwoordelijkheden van de hogepriester door anderen te laten doen, zullen een verlammend effect hebben gehad op het werk dat hij in de tempel verrichtte. Hij was echter nog steeds de hogepriester.

`Nehemia zei in zijn gebed, ‘Mijn God, denk aan alles wat ik heb gedaan; laten de goede daden die ik heb verricht voor de tempel van mijn God en voor de eredienst, niet worden uitgewist.’ Wat is er zo menselijk aan de woorden die hij sprak?`