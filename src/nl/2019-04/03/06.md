---
title:  Onze Verantwoordelijkheid
date:  17/10/2019
---

Als we door God worden geroepen, hebben we de vrije wil zijn oproep te aanvaarden of af te wijzen. Hetzelfde geldt voor de verlossing die Hij aan een ieder van ons aanbiedt. Hij plaatst ons soms in een bepaalde positie, maar het is onze beslissing of we aan zijn verzoek wel of geen gehoor geven. Net zoals Hij ons oproept zijn beeld te weerspiegelen, verlangt Hij er ook naar dat wij specifieke dingen voor Hem doen. Dat God ons uitkiest een bepaalde taak te vervullen is een onderdeel van zijn plan voor onze verlossing. Door gehoor te geven aan datgene waartoe Hij ons roept, getuigen we van de redding die Hij aan ons heeft gegeven.

Koning Saul werd als koning aangesteld. Helaas heeft hij zijn hart nooit volledig aan God overgegeven, ondanks de taak die hij had gekregen. Dat iemand door God is geroepen om iets bijzonders te doen voor Hem, betekent niet automatisch dat deze persoon het geloof in God zal omarmen. Onze vrije wil blijft de beslissende factor en als we ons niet door God laten leiden, kunnen we alles verliezen.

`Lees Exodus 3 en 4. Wat leren deze hoofdstukken ons over wat er gebeurt als iemand door God wordt geroepen om een bepaalde taak ten uitvoer te brengen?`

We kunnen door ons antwoord in de voetsporen treden van Ezra en Nehemia die zonder iets te vragen op pad gingen. De tegenspraak en de uitvluchten van Mozes kunnen ook de onze zijn. Uiteindelijk ging hij wel, maar Mozes probeerde er eerst wel degelijk onderuit te komen. Hij wierp tegen dat hij dacht niet goed genoeg te zijn, een nul die geen belangrijke positie bekleedde. Waarom zou farao hem ook maar enige aandacht schenken?

Hij maakte zich er ook zorgen om dat het Joodse volk hem niet zou geloven of maar de moeite zou nemen naar hem te luisteren. Alle inspanningen zouden naar zijn idee voor niets zijn. Daarnaast klaagde hij erover dat hij niet goed genoeg was: ‘ik ben geen goed spreker.’ Hij beschikte ook niet over de juiste vaardigheden voor het werk. Uiteindelijk probeerde hij er zelfs op doorzichtige manier voor te zorgen dat God een ander zou sturen. Toch laat het verhaal van Mozes zien dat hij, hoewel ook niet foutloos, een krachtige leider werd. Hij voerde getrouw de taak uit waartoe God hem had geroepen.

`Welke uitvluchten gebruiken we soms om te verhinderen dat we de dingen doen waarvan we weten dat God die van ons verlangt?`