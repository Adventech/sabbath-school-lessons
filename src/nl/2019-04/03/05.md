---
title:  Gods Uitverkiezing
date:  16/10/2019
---

Er is veel onduidelijkheid over het gegeven dat God mensen heeft uitverkoren of hen kiest iets te doen. Velen hebben verschillende ideeën over wat die uitverkiezing betekent. Wat zegt de Bijbel ons over onze uitverkiezing?

`Lees Romeinen 8:28-29. Waartoe roept God ons op? Waartoe kiest Hij ons?`

Deze passage zegt dat mensen er door God toe zijn bestemd het evenbeeld van zijn Zoon te worden. Dit betekent niet dat God van tevoren bepaalt wie er gered wordt of verloren gaat en dat de mens daarin geen keuze heeft. De bedoeling van Gods uitverkiezing is om ons te veranderen. We moeten de Zoon van God in ons leven weerspiegelen. De belofte dat deze verandering werkelijkheid wordt, staat in het volgende vers. Paulus, de auteur, verklaart daarin dat degenen die door God geroepen zijn, ook door Hem vrijgesproken zijn (rechtvaardig gemaakt) en dat Hij hen laat delen in zijn luister (geheiligd worden). De verantwoording om te veranderen ligt dus niet op onze schouders. God belooft ons dat Hij deze verandering door zijn kracht laat plaatsvinden!

`Lees Romeinen 9. Wat voor uitverkiezing of roep van God wordt er in dit hoofdstuk besproken?`

In Romeinen 9 bespreekt Paulus de uitverkiezing van God die oproept tot een specifieke taak. De Israëlieten werden gekozen om het goede nieuws over God aan de wereld te brengen. De zin ‘Jakob heb Ik liefgehad, Esau heb Ik gehaat’ wordt over het algemeen verkeerd geïnterpreteerd, omdat de meeste mensen denken dat God slechts één van de broers liefhad. De context maakt echter duidelijk dat Jakob volgens Paulus was uitverkoren in tegenstelling tot zijn broer Esau. Waartoe werd Jakob gekozen? Hij was uitverkoren om de stamvader te worden van het volk Israël.

Er zijn dus eigenlijk twee soorten uitverkiezing. God heeft in de eerste plaats een ieder voorbestemd gered te worden en te worden veranderd naar het beeld van Jezus. Daarnaast kiest God verschillende mensen voor bepaalde taken.

`Waarom is het zo’n bemoediging te weten dat we zijn voorbestemd om gered te worden? Waarom houdt dit echter niet in dat onze keuzes geen blokkade kunnen vormen om de redding te verliezen die God ons aanbiedt?`