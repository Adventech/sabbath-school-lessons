---
title:  Profetische Timing
date:  14/10/2019
---

In de eerste studie van dit kwartaal zagen we dat God Zerubbabel (ca. 538 voor Christus) en Ezra (457 voor Christus) opriep tot belangrijke taken. In de tweede studie bespraken we welke taak God in gedachten had voor Nehemia (444 voor Christus). We moeten ons realiseren dat deze mensen geroepen zijn en hun taak verrichtten in harmonie met de voorkennis die God heeft. Zerubbabel werd door God geroepen omdat het einde van de 70-jarige ballingschap nabij was gekomen. Dat had Jeremia geprofeteerd.

`Lees Daniël 9:24-27. Ezra werd geroepen tot zijn dienstwerk toen Artaxerxes een bevel uitvaardigde. Waarom is dit jaar zo veelbetekenend in de profetieën?`

In Daniël 9:25 wordt voorspeld dat ‘Vanaf het ogenblik waarop het woord is uitgegaan dat Jeruzalem hersteld en weer opgebouwd zal worden tot het tijdstip waarop een gezalfde Vorst verschijnt, zullen zeven weken verstrijken; en het herstel en de wederopbouw van de stad, met pleinen en wallen en al, zal tweeënzestig weken duren.’ De laatste week van deze profetie wordt genoemd in vers 27. Aangezien één week 7 dagen bevat, staat een profetische week voor 7 jaar. Daarom spreekt deze profetie over 70 weken, wat overeenkomt met 490 jaar. De vraag die je dan natuurlijk moet beantwoorden is: Wat is de begindatum van de profetie van de 70-weken? De tekst hier zegt dat het begint op het moment dat het woord uitgaat om Jeruzalem te herbouwen.

Wat betreft het herstel van het Joodse volk zijn er drie bevelen uitgevaardigd. Cyrus, Darius en Artaxerxes hebben alle drie het bevel gegeven tot herstel. Alleen bij het bevel van Artaxerxes wordt Jeruzalem zelf ook genoemd en alleen in dat geval wordt God geprezen dat Hij tussenbeide is gekomen. Daarom nemen we het jaar 457 voor Christus, het zevende jaar van koning Artaxerxes I, als de begindatum voor de profetie van de 70 weken. Daarnaast is dit jaar ook het beginpunt voor de profetie van de 2300 avonden en morgens van Daniël 8:14 (zie daartoe de studie van dinsdag). De 70 weken eindigen in het jaar 34 na Christus, het moment waarop de verkondiging van het evangelie wordt uitgebreid en nu ook naar de heidenen gaat. Het luidt ook de vervolging van de eerste christenen in en het is het moment waarop Stefanus als martelaar sterft. Het midden van de laatste week is dan in 31 na Christus, het jaar waarin Jezus is gestorven aan het kruis.

`Lees Daniël 9:24-27. Hoe openbaart deze tekst, met verbazingwekkende nauwkeurigheid, het dienstwerk van Jezus? Hoe kan een dergelijke profetie ons helpen ons geloof te versterken?`