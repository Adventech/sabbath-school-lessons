---
title:  Ezra En Nehemia Geroepen
date:  13/10/2019
---

Ezra werd geroepen om meerdere redenen: 1. Hij was bereid om te gaan. 2. Hij was een leider. 3. Hij was een bekwame schrijver en leraar. Daarnaast zijn er natuurlijk ook nog andere redenen te bedenken. Er is één vers dat het beste laat zien waarom deze taak nu juist aan Ezra werd gegeven.

`Lees Ezra 7:10. Wat wordt hier over Ezra gezegd? Hoe heeft Ezra zich voorbereid of zijn hart ‘erop gericht de wet van de HEER’ te onderzoeken en na te leven?`

Het woord voor ‘erop gericht (zijn)’ komt van het Hebreeuwse werkwoord koen. Het kan het beste worden vertaald met ‘stevig gevestigd zijn, vast staan, standvastig zijn, met kracht vastleggen’. De ware betekenis van deze uitspraak duidt dus aan dat Ezra met zijn hele hart erop gericht was God te zoeken. Nadat hij in Jeruzalem aankwam, liet Ezra zien wat het betekent toegewijd te zijn aan God en 13 jaar lang onderwees hij Gods Woord in Jeruzalem. Gedurende deze periode had hij misschien het idee dat hij geen enkel verschil maakte. Nadat de herbouw van de muren klaar was, organiseerde het volk een speciale samenkomst. Dat deed het niet omdat iemand het daartoe dwong, maar omdat het dat wilde. Het Woord van God waar Ezra van had getuigd, was ontkiemd in de harten van de mensen.

`Lees Nehemia 1:1-11. Waarom werd Nehemia gekozen?`

Nehemia was toegewijd aan God en aan zijn volk. Hij was zeer verontrust en ontdaan toen hij ontdekte dat men met het werk in Jeruzalem was gestopt. Zijn leven stond volledig in het teken van de taak waartoe God hem had geroepen en net als Ezra stelde hij zich vrijwillig beschikbaar. God gaf antwoord op hun gebeden en hun verlangens.

Sommige mensen denken dat het niet van God afkomstig kan zijn als we iets doen en er ook nog plezier in hebben. Ze denken dat God ons alleen maar moeilijke taken geeft die we eigenlijk niet wíllen doen. Als we echter met God wandelen in het leven, dan zijn de dingen waarvan we genieten vaak juist aan ons gegeven door God. Hij wil immers dat we met passie bezig zijn met wat we voor Hem doen.

`Op welke manier hebt u ervaren dat God u echt roept dingen te doen waar u plezier aan beleeft?`