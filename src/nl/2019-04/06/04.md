---
title:  Het Woord Lezen En Interpreteren
date:  05/11/2019
---

`Lees Nehemia 8:4-8. Hoe werd de Thora (voor)gelezen?`

Tijdens het voorlezen werd Ezra omringd door twee groepen die ieder uit 13 mannen bestonden. De eerste groep hielp hem bij het lezen van Gods Woord, de tweede assisteerde bij het verklaren van de passages. We weten verder niets over hoe dit verliep op het plein. Waarschijnlijk hielpen de mannen bij het voorlezen en waren zij ook degenen die de Thora vasthielden en er om de beurt uit voorlazen. Hebreeuwse (boek)rollen waren zwaar en je had de hulp nodig van anderen om ze uit te rollen. Aangezien dit voorlezen de hele ochtend tot het middaguur duurde, zullen ze ook zeker een manier hebben gevonden om zich verstaanbaar te maken tegenover alle aanwezigen op het plein.

De zin dat ze ‘er uitleg bij gaven’ en ‘zo inzicht verschaften in het gelezene’ kan zowel verwijzen naar de interpretatie van de passages als naar een vertaling ervan. Beide opties zijn in dit geval heel goed mogelijk. Het volk was uit Babylon teruggekomen, het land waar het vele jaren had gewoond en waar het Aramees de belangrijkste voertaal was. Vooral voor de jongere generaties zal het daarom niet gemakkelijk zijn geweest het Hebreeuws te begrijpen. Tegelijkertijd kun je altijd tijdens het lezen van de Bijbel je voordeel doen met uitleg of commentaar. Uitleg en prediking zorgen er immers voor dat de tekst tot leven komt en zetten de luisteraars aan de informatie op zichzelf toe te passen.

`Lees Handelingen 8:26-38. Op welke manier komt wat er in Jeruzalem gebeurt overeen met wat de teksten hierboven zeggen? Wat kunnen we daar zelf van leren?`

Als protestanten weten we dat gelovigen Gods Woord zelf moeten kennen en dat we niet blindelings moeten vertrouwen op wat iemand zegt over Bijbelse waarheden, ongeacht het gezag dat ze misschien hebben. Tegelijkertijd moeten we de vraag stellen of we nooit zijn gezegend door iemand die de betekenis van bepaalde Bijbelpassages heeft uitgelegd. Een ieder van ons moet voor zichzelf een duidelijk beeld hebben van wat hij of zij gelooft, maar dit betekent niet dat we nooit verrijkt kunnen worden door het onderricht van anderen.