---
title:  Het lezen van het Woord
date:  02/11/2019
---

### Lezen
Nehemia 8:1-12; Deuteronomium 31:9-13; Matteüs 17:5; Handelingen 8:26-38; Leviticus 23:39-43

> <p>Kerntekst</p>
> ‘De Levieten lazen het boek met de wet van God duidelijk voor en gaven er uitleg bij; zo verschaften ze inzicht in het gelezene.’ Nehemia 8:8

De muur van Jeruzalem was klaar. Nadat de poorten op de daarvoor bestemde plek waren gezet, hadden de Israëlieten onder leiding van Nehemia hun voornaamste taak tot een succesvol einde gebracht. De omringende volkeren stonden versteld toen de stadsmuur eenmaal klaar was en erkenden dat dit werk ‘door onze God tot stand was gebracht’. De vijanden realiseerden zich dat de God van Israël werkelijk bestond. Ondanks de ongelooflijke tegenstand en haat waar de Israëlieten mee te maken kregen, hadden ze immers het werk voltooid waaraan ze waren begonnen.

Na de herbouw van de muur stelde Nehemia een gouverneur aan in Jeruzalem (zijn broer Chanani) en een commandant voor de burcht (Chananja). Hij koos deze mannen niet op grond van hun stamboom, maar vanwege hun integriteit, betrouwbaarheid en oprechte eerbied voor God. De muur werd tevens voltooid in de maand Elul (dat is de zesde maand).

Wat moest er daarna gebeuren? De volgende hoofdstukken in Nehemia (Nehemia 8-10) beschrijven een belangrijke opeenvolging van gebeurtenissen in Tisri, de zevende maand van het Joodse jaar. Deze teksten geven prachtige voorbeelden van de vastbeslotenheid van de Israëlieten om Gods Woord te gehoorzamen en zich daarover te verheugen.