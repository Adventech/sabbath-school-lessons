---
title:  Verdere Studie
date:  08/11/2019
---

Lees Ellen White, ‘Onderwezen in de wet van God’, pp. 409-412, in Profeten en koningen.

‘Nu moesten ze geloof tonen in zijn beloften. God had hun berouw aanvaard; nu moesten ze zich verheugen over de zekerheid dat hun zonden waren vergeven en dat ze weer deelden in Gods gunst. … Elke oprechte terugkeer tot de Here brengt blijvende vreugde in het leven. Als een zondaar zich openstelt voor de invloed van de Heilige Geest, ziet hij zijn eigen schuld en onreinheid in tegenstelling met de heiligheid van Hem, die de harten doorzoekt. Hij ziet zich veroordeeld als overtreder. Maar om deze reden hoeft hij niet toe te geven aan wanhoop; er is reeds gezorgd dat hij vergiffenis kan krijgen. Hij kan zich verblijden over het feit dat zijn zonden zijn vergeven, dat hij deelt in de liefde van een hemelse Vader, die gaarne vergeeft. Het is tot heerlijkheid van God om zondige, berouwvolle mensen te omringen met zijn liefde, hun wonden te helen, hen te reinigen van zonden en hen te bekleden met de klederen des heils.’

**Gespreksvragen**

`Op welke voorwaarden kunt u ‘de vreugde van de Heer’ als uw kracht ervaren? Is er dus iets dat wij moeten doen om de kracht van God en zijn vergiffenis in ons leven te mogen ervaren? Als dat zo is, wat is dat dan?`

`Hoe kunnen we de juiste balans vinden tussen berouw hebben over onze zonden en toch ook blij zijn in de Heer? Spreken die twee dingen elkaar niet juist tegen? Hoe kunnen de wet [Tora] en het evangelie die vraag beantwoorden?`

`In Nehemia 8:10 zegt Nehemia tot het volk: ‘Maak een feestmaal klaar met lekker eten en drinken, en deel ervan uit aan wie niets heeft, want deze dag is gewijd aan onze Heer. Wees niet bedroefd, want de vreugde die de HEER u geeft, is uw kracht.’ Goed eten en lekker drinken en delen met degenen voor wie niets is klaargemaakt en dit alles doen omdat de ‘dag gewijd is aan onze Heer’? Wat leert ons dit over de manier waarop we ons in de Heer kunnen verblijden? Wat betekent het feit dat in dit verband de dag ‘gewijd’ is?`