---
title:  De Wet Lezen En Horen
date:  04/11/2019
---

Ezra ‘bracht het Wetboek’ naar de samenkomst om het volk voor te lezen. Wat las hij precies? Werd de dag voornamelijk gevuld door de tien geboden keer op keer opnieuw te lezen? Het wetboek waarnaar wordt verwezen, moet je opvatten als de vijf boeken van Mozes, van Genesis tot en met Deuteronomium. Die boeken staan ook wel bekend als de Hebreeuwse Thora. De uitdrukking ‘wet’ is daarom slechts een onderdeel van wat werd voorgelezen. Je kunt het woord beter vertalen met ‘onderwijs’. Het is Gods onderwijs dat ons in staat stelt te weten welke weg we moeten gaan om ons doel niet te missen.

Wanneer Ezra voorleest, luisteren de mensen naar hun eigen geschiedenis als het volk van God. Dat begint bij de Schepping en loopt door tot de tijd van Jozua. Door alle verhalen, liederen, gedichten, zegeningen en verordeningen worden ze herinnerd aan hun worstelingen om God trouw te blijven, maar ook aan de eeuwige trouw die Hij hun betoont. De Thora bevat ‘de wet’, maar het is veel meer dan dat. Het sluit ook de geschiedenis van Gods volk in en openbaart vooral de hand van God in alles wat er gebeurt. Het gaf de Joodse gemeenschap met andere woorden inzicht in haar oorsprong en haar identiteit.

`Lees Nehemia 8:3; Deuteronomium 4:1; 6:3-4; Jozua 1:9; Psalm 1:2; Spreuken 19:20; Ezechiël 37:4; Matteüs 17:5. Wat leren deze verzen ons over de manier waarop we met Gods Woord moeten omgaan?`

Het verlangen van het volk om Gods Woord te horen, was waarschijnlijk het resultaat van het lezen en onderwijzen van het Woord door Ezra in de 13 jaar die hij sinds zijn aankomst in Jeruzalem was. Hij was volledig toegewijd aan Gods werk en vastberaden om een verschil te maken. Gods Woord ging leven doordat ze het keer op keer van Ezra te horen kregen. Als gevolg daarvan maakten ze de bewuste keuze ernaar te luisteren, want ze waren er echt in geïnteresseerd om over God te horen. Op dit moment wendden ze zich dus met eerbied tot de Thora, met een sterk verlangen ervan te leren. Door onszelf te voeden en te verzadigen met het Woord zullen we steeds meer hunkeren naar Gods aanwezigheid in ons leven.

`Hoe gaat u om met het Woord van God? U belijdt misschien wel erin te geloven, maar hoe wordt dat zichtbaar in uw leven door uw streven te gehoorzamen wat de Bijbel u leert? Hoe zou u uw leven leiden als u Gods Woord niet zou gehoorzamen?`