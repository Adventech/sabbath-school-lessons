---
title:  De Vreugde Van De Heer
date:  07/11/2019
---

De ‘vreugde die de HEER u geeft, is uw kracht.’ Deze belofte is bedoeld om ons eraan te herinneren dat het Gods verlangen voor ons is om blij te zijn en te genieten van het leven. Het is niet zomaar blijdschap, maar het is de vreugde die voortkomt uit een persoonlijke relatie met God en het kennen van de realiteit van zijn liefde. Het zou elke dag ons streven en verlangen moeten zijn ons te verheugen in God, in zijn goedheid en blij te zijn met alles wat God ons heeft gegeven. Door onze vreugde in Hem te vinden, krijgen we de kracht het hoofd te bieden aan de dag die voor ons ligt en de dingen die op ons pad komen.

`Lees Nehemia 8:13-18. Wat gebeurt er in deze verzen? Wat vertelt dit ons wat betreft het volk en de leiders op dat moment?`

De volgende dag komen de leiders van het volk bij Ezra om nog meer te leren uit het Boek van God. Dit initiatief van de leiders laat hun verlangen zien de gemeenschap tot God te leiden. Ze begrepen dat ze het volk niet op de juiste manier konden leiden als ze niet ook zelf God zochten en wijsheid wilden ontvangen van Hem.

`Lees Leviticus 23:39-43. Wat moesten de Israëlieten doen en waarom?`

Het is belangrijk te beseffen dat de daden van het volk, zoals omschreven in Nehemia 8:15, zijn gebaseerd op wat er staat ‘opgetekend’. Dit is nog een voorbeeld van hoe oprecht de mensen nu waren in hun streven Gods Woord te gehoorzamen. Dat is vooral zo omdat ze na tientallen jaren ballingschap hun les hadden geleerd wat betreft ongehoorzaamheid. Ook in Leviticus wordt het volk opgedragen het feest te vieren en ‘zeven dagen lang moeten jullie je verheugen ten overstaan van de HEER, jullie God’. Door met andere woorden Gods daden vol genade, barmhartigheid en verlossing in gedachten te houden, werd het volk opgedragen zich te verheugen over wat God voor hen had gedaan.

`Denk na over wat ons in Jezus is geschonken. Hij is degene naar wie alle feesten in het oude Israël verwezen. Hoe kunnen we leren ons altijd te verheugen in de Heer, al gaan we soms door moeilijke tijden en pijnlijke beproevingen? Waarom is dat juist dan zo belangrijk?`