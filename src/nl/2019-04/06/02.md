---
title:  Het Volk Komt Bijeen
date:  03/11/2019
---

`Lees Nehemia 8:1-2. Wat leert ons dit over de waarde die het volk hechtte aan het Woord van God?`

Nadat de stadsmuur eindelijk was herbouwd, gingen de Joden Jeruzalem binnen en kwamen in de zevende maand samen op het plein van de stad. De zevende maand, Tisri, was misschien wel de belangrijkste maand voor de Israëlieten, omdat op de eerste dag van die maand de hoorns (of bazuinen) schalden. Dat was de voorbereiding op Gods oordeel op de tiende dag van de maand, Grote Verzoendag en ook de Oordeelsdag. Daarna volgde op de vijftiende dag het Loofhuttenfeest waarbij Gods bevrijding uit Egypte werd herdacht en de manier waarop Hij tijdens de reis door de woestijn voor het volk had gezorgd. De samenkomst vond plaats op de eerste dag van de maand, op dezelfde feestdag waarop de hoorns schalden.

De leiders riepen alle mannen en vrouwen bijeen om hun, door het lezen van de Tora, de mogelijkheid te bieden meer kennis te vergaren over hun God en de geschiedenis. Het volk nodigde Ezra uit hun het wetboek van Mozes te brengen en eruit voor te lezen. Voor deze gelegenheid werd zelfs een spreekgestoelte in elkaar gezet, zonder dat de leiders hiertoe de opdracht hadden gegeven. Het verzoek aan Ezra om het Boek te brengen werd juist gegeven door het volk zelf. Hij las hun voor uit de boeken van Mozes. Daar hoorden ook de tien geboden bij die op de berg Sinaï aan Mozes was gegeven.

`Lees Deuteronomium 31:9-13. Welke opdracht geeft God in deze verzen aan het volk? Welke lessen kunnen we daaruit leren voor onszelf?`

In Deuteronomium 31:9-13 zegt Mozes tegen de Israëlieten dat ze tijdens het Loofhuttenfeest samen moeten komen om gezamenlijk de Wet van God te lezen. Er werden verschillende groepen genoemd waarvan verwacht werd dat ze aanwezig waren: mannen, vrouwen, kinderen en de vreemdelingen die bij hen in de stad woonden.

`Lees Nehemia 8:1. Hier staat dat het volk zich ‘voltallig’ verzamelde. Wat kunnen we hieruit leren over het belang van eenheid tussen gelovigen?`