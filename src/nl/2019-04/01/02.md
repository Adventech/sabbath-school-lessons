---
title:  De Eerste Ballingen Keren Terug
date:  29/09/2019
---

`Lees Jeremia 25:11-12; 29:10; Daniël 9:1-2. Wanneer vond de eerste terugkeer van de ballingen plaats? Welke profetie ging daarmee in vervulling?`

De profetie van Jeremia over de 70 jaren ging in vervulling doordat God ervoor zorgde dat Cyrus instemde met de eerste terugkeer naar Jeruzalem. Jeremia had voorspeld dat het land Juda 70 jaar een woestenij zou zijn (606/605 – 537/536 voor Christus). God zou de ballingen daarna in staat stellen terug te keren. Daniël bestudeerde Jeremia zorgvuldig en kwam tot de conclusie dat het moment van de beloofde terugkomst was aangebroken.

In Daniël 9 is de profeet erg overstuur omdat de 70 jaren bijna verstreken waren zonder dat er iets was veranderd. Er was een nieuw Perzisch rijk aan de macht gekomen. Hij treurde en wendde zich tot God, terwijl hij smeekte om genade en de vervulling van zijn beloften. In hetzelfde hoofdstuk verzekert God Daniël ervan dat Hij niets over het hoofd ziet en de toekomst volledig in handen heeft. Er komt een Bevrijder die zijn leven zal geven voor de mensen om hun zonden te verzoenen, gerechtigheid te brengen en het doel van het offersysteem zal vervullen. God zei eigenlijk: ‘Daniël, maak je geen zorgen. Aangezien de ware Bevrijder (Jezus) zeker komt, stuur Ik je voor de tijd waarin jij leeft ook een verlosser.’ Kort daarna zette God Cyrus, de koning van Perzië, ertoe aan de ballingen vrij te laten. God komt zijn beloften altijd na. Lees Daniël 10 want daarin staat hoe God ervoor zorgde dat zijn volk in zijn thuisland verzekerd zou zijn van voorspoed en geluk.

Het bevel van koning Cyrus staat in het eerste hoofdstuk van Ezra. Israël was vrij terug te keren naar Jeruzalem om het huis van de HEER te herbouwen. Deze opdracht werd ergens tussen 539 en 537 voor Christus gegeven. Cyrus liet het niet zomaar gaan, maar zorgde er ook voor dat het volk terugkeerde met geschenken en offerandes. Ze namen ook het originele tempelgerei mee, dat Nebukadnessar had gestolen. Deze gebeurtenis doet denken aan de Israëlieten die vele jaren daarvoor uit Egypte waren getrokken. God had ook toen de harten van de mensen bewogen om hun afscheidsgeschenken mee te geven. De eerste groep ballingen die naar Juda terugkeerde, bestond uit ongeveer 50.000 mensen en bevatte waarschijnlijk ook vrouwen en kinderen uit andere gebieden.

`Welke andere historische profetieën zijn er vervuld, geheel in overeenstemming met de belofte in Gods Woord? Op welke manier kunnen ze ons de bemoediging geven dat God de toekomst kent en dat we kunnen vertrouwen op de beloften die Hij ons heeft gegeven?`