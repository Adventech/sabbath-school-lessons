---
title:  Koningen En Wat Er Gebeurde
date:  30/09/2019
---

De eerste groep mensen die naar Jeruzalem terugkeerde kreeg de taak Gods tempel te herbouwen. In een volgende les zal het verzet tegen het herstel van de tempel besproken worden. We richten ons nu vooral op de Perzische koningen tijdens de langdurige restauratie van de tempel en de wederopbouw van Jeruzalem. Het is belangrijk deze achtergrondinformatie in gedachten te houden bij het lezen van de verhalen in Ezra en Nehemia. Dat stelt ons in staat hun boodschap beter te begrijpen.

`Lees Ezra 4:1-7. Welke koningen hadden tijdens hun regeerperiode te maken met de weerstand tegen het herstel van de tempel?`

Dit zijn de Perzische koningen die in de tijd van Ezra en Nehemia aan de macht waren. De lijst begint met koning Cyrus, die het Perzische rijk heeft opgericht en die Babylon in 539 voor Christus veroverde:

- Cyrus II, ‘de Grote’ (559-530 voor Christus)
- Cambyses II (530-522 voor Christus)
- Darius I (522-486 voor Christus)
- Xerxes I (485-465 voor Christus) – in het boek Ester wordt naar hem verwezen met de naam ‘Ahasveros’
- Artaxerxes I (465-424 voor Christus)

Het is belangrijk te onthouden dat Ezra deze koningen niet in chronologische volgorde vermeldt. Ezra 4:6-24 wordt bijvoorbeeld voor hoofdstuk 5 ingevoegd. Daarin wordt het verhaal over het verzet tegen de wederopbouw van de tempel voortgezet. Ezra 4 beschrijft de brieven waar Xerxes I (Ahasveros) en Artaxerxes I bij betrokken zijn. Dat vindt plaats na de gebeurtenissen in hoofdstuk 5 en 6 die over Darius I gaan.

Deze ingewikkelde structuur kan heel lastig zijn voor de lezers van de twee Bijbelboeken. Het heeft in het verleden waarschijnlijk ook voor veel verwarring gezorgd. In de loop van dit kwartaal is het daarom heel nuttig en bruikbaar de chronologische volgorde van de gebeurtenissen in het achterhoofd te houden. Dan begrijpen we de boodschappen van Ezra en Nehemia beter.

`Hoe vaak ben jij in de Bijbel verzen tegengekomen die je verbaasden? Hoe kunnen we leren te vertrouwen op God en zijn Woord, al lezen we soms dingen die onbegrijpelijk zijn? Waarom is het zo belangrijk Hem toch trouw te blijven?`