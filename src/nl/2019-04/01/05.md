---
title:  Het Bevel Van Artaxerxes
date:  02/10/2019
---

`Lees Ezra 7:11-28. Uit welke onderdelen bestond het bevel van de koning? Waarom waren deze instructies zo belangrijk voor het volk Israël?`

Het bevel van Artaxerxes lijkt op het eerste dat Cyrus uitvaardigde. Hij roept iedereen die dat wil op deel te nemen aan de tocht naar Jeruzalem, vooral degenen die tot het priesterlijke geslacht behoren. De historische Murashu documenten tonen aan dat de meerderheid van de Joden in Perzië bleef, zoals ook te zien is in het verhaal van Esther. Er was ook een groep die verlangde naar de mogelijkheid een nieuw leven te beginnen in het land van hun voorvaderen. De koning richtte zich in die correspondentie vooral tot de schatbewaarders in het gebied aan de overkant van de Eufraat. Ze kregen de opdracht Ezra te voorzien van alles wat hij nodig had om de stad te herstellen en ‘de tempel van de Heer van grote luister te voorzien’. Ten slotte droeg de koning Ezra op Gods wet en de wetten van het land op de juiste manier na te volgen door een rechtssysteem op te zetten. De orde en de organisatie die dit bevel tot gevolg zou hebben, zijn belangrijke aspecten van elke gemeenschap. Daarnaast maakte de koning het op die manier gemakkelijk voor Ezra en de Israëlieten om hun vaderland te herstellen.

Is de zorg die de koning had om de stad en de tempel te herbouwen een bewijs dat hij in Ezra’s God was gaan geloven? Artaxerxes noemt Hem ‘de God van Israël die in Jeruzalem woont’. De terminologie van de koning, houdt in dat hij God beschouwde als ‘slechts’ een lokale godheid die tevreden gesteld moest worden met geschenken. Hij wilde bovenal voorkomen dat deze plaatselijke god boos zou worden op hem en zijn zoons. Daar moeten we aan toevoegen dat het jaar 457 voor Christus ook bekend staat om de Egyptische opstand tegen het Perzische bewind. Het is heel waarschijnlijk dat de welwillendheid van de koning bedoeld was om loyaliteit te krijgen van de provincie Juda.

Het contact dat de koning had met zowel Ezra als Nehemia heeft er helaas niet voor gezorgd dat hij zelf in God begon te geloven. Er staat niets in de tekst dat op het tegendeel wijst. Dat bewijst dat God zelfs onbekeerde mensen kan gebruiken om zijn wil op deze aarde te volbrengen.

`Hoe kunnen we te midden van zoveel ellende en lijden leren te vertrouwen op de soevereiniteit van God?`