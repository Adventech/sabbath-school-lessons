---
title:  De Tweede Groep Keert Terug
date:  01/10/2019
---

In Ezra 7:1-10 en 8:1-14 staat dat koning Artaxerxes I aan Ezra toestemming gaf naar Jeruzalem terug te keren (in 457 voor Christus) en dat hij iedereen mocht meenemen die met hem wilde meegaan. Er is weinig bekend over het onderlinge contact tussen de koning en Ezra. De vraag of Ezra werkzaam was aan het hof blijft onbeantwoord. In Ezra 8 staat een lijst van familiehoofden die terugkeerden naar Jeruzalem. Die lijst begint met de priesters, daarna de leden van de koninklijke familie en de opsomming eindigt met het ‘gewone’ Joodse volk. Twaalf families worden bij naam genoemd en dat lijkt een bewuste herinnering te zijn aan de twaalf stammen van Israël. De passage vermeldt ongeveer 1500 mannen. Het lijkt erop dat er inclusief vrouwen en kinderen in totaal zo’n 5000 tot 6000 mensen deel uitmaakten van de tweede groep ballingen. Dat is een veel kleiner aantal dan degenen die met Zerubbabel en Jozua waren teruggekeerd.

`Lees Ezra 7:1-10. Wat leert ons dit over Ezra?`

Ezra was een schrijver en afkomstig uit een priesterlijke familie. Hij is een priester die een nakomeling is van Aäron, de broer van Mozes en de eerste priester van het volk Israël. Dankzij de verslagen in het boek Ezra en door wat de Joodse traditie over hem zegt, staat de naam van Ezra ook vandaag de dag nog steeds heel goed aangeschreven. Het is niet bekend of Ezra als schrijver werkzaam was aan het hof van koning Artaxerxes. De beschrijving van Ezra als schrijver kan daarom of naar zijn vroegere verantwoordelijkheden verwijzen, of naar zijn bekwaamheden nadat hij in Juda was aangekomen. Het is echter wel heel waarschijnlijk dat Ezra een functie heeft bekleed die hem in de nabijheid van de koning heeft gebracht. Daarom wordt hij als leider van de onderneming aangesteld.

In Ezra 7:6 en 10 wordt Ezra omschreven als een ‘goed onderlegd’ en ‘toegewijd’ schrijver of leraar. Het woord ‘goed onderlegd’ betekent letterlijk ‘snel’, waarmee het verwijst naar iemand die snel van begrip is en de verkregen informatie doelmatig kan verwerken. Hij stond ook bekend om zijn kennis en scherpzinnigheid aangaande Gods wet. Daarnaast getuigt het feit dat Ezra door de koning werd uitgekozen om een groep Israëlieten naar Juda te brengen van zijn moed en leiderschapskwaliteiten.

`Ezra was er met zijn hele hart op gericht om ‘de wet van de Heer’ te onderzoeken. Hoe kunnen we deze houding toepassen op ons eigen leven?`