---
title:  Het Belang Van Onderricht
date:  03/10/2019
---

`Lees Ezra 7:6 en 10. Wat leren deze verzen ons over het belang van goed godsdienstig onderricht?`

Ezra’s oprechte toewijding aan God en zijn besluit om Gods Woord te bestuderen, in praktijk te brengen en te onderwijzen, maakten hem klaar voor een veel omvangrijker dienstwerk in Israël. De Bijbel vermeldt letterlijk dat hij zichzelf wijdde aan het bestuderen, uitvoeren en leren van Gods wet. Ellen White geeft belangrijke informatie over de godsdienstige opleiding van Ezra: ‘Ezra, die van Aäron afstamde, had een priesterlijke opleiding gehad; daarnaast was hij bekend met de geschriften van de geleerden, de waarzeggers en bezweerders van het Medo-Perzische rijk. Hij was echter niet tevreden met zijn geestelijke toestand. Hij wilde in volkomen harmonie leven met God; hij verlangde wijsheid om Gods wil te volbrengen. Hij had er zijn hart op gezet om de wet des Heren te onderzoeken en haar te volbrengen. Dit bracht hem ertoe ijverig een studie te maken van de geschiedenis van Gods volk, zoals deze vermeld stond in de geschriften van de profeten en de koningen. Hij onderzocht de geschiedkundige en dichterlijke boeken van de Bijbel om te ontdekken waarom de Here had toegelaten dat Jeruzalem was verwoest en zijn volk gevankelijk naar een heidens land was gebracht.’

‘Het streven van Ezra om belangstelling te hernieuwen voor de studie van de Heilige Schriften, had succes door zijn nauwgezette, levenslange taak om de Heilige Schriften te bewaren en te vermenigvuldigen. Hij bracht alle exemplaren van de wet die hij maar kon vinden, bijeen en liet deze overschrijven en verdelen. Het zuivere Woord dat op deze wijze werd vermenigvuldigd en in handen gelegd van vele mensen, schonk een kennis die van onschatbare waarde was.’

Ezra was op de hoogte van wat de heidenen geloofden en hij zag in dat ze het bij het verkeerde eind hadden. Daarom streefde hij ernaar de waarheid te leren kennen uit de bron van alle waarheid, het Woord van God en ‘de wet des Heren’. Een groot gedeelte van de informatie die hij had verkregen op de wereldse universiteiten moest worden afgeleerd, omdat er ongetwijfeld veel dingen onjuist waren. Hoeveel voordeel zou hij immers hebben van ‘de geschriften van de magiërs en de astrologen’?

`Op welke manier moeten we er ook in deze tijd naar streven datgene af te leren wat de wereld ons heeft geleerd?`