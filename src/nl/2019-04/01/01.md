---
title:  De priester en wetgeleerde Ezra
date:  28/09/2019
---

### Lezen
Jeremia 25:11-12; Daniël 9:1-2; Ezra 4:1-7; Jesaja 55:8-9, Ezra 7:1-28

> <p>Kerntekst</p>
> ‘Dit zegt Cyrus, de koning van Perzië: Alle koninkrijken van de aarde heeft de HEER, de God van de hemel mij gegeven. Hij heeft mij opgedragen om voor Hem een tempel te bouwen in Jeruzalem, een stad in Juda.’ Ezra 1:2

In de geschriften van Jeremia had God beloofd dat zijn volk, na 70 jaar in Babylonische ballingschap te hebben doorgebracht, naar huis zou terugkeren. Koning Cyrus was Gods instrument om deze belofte in 538 voor Christus in vervulling te doen gaan.

God (niet Cyrus) zei het volgende aangaande Jeruzalem: ‘Laat de stad herbouwd worden’ en ‘laten de funderingen van de tempel gelegd worden’. God garandeerde dat Jeruzalem herbouwd zou worden en Hij raakte het hart van Cyrus aan om toestemming te geven de tempel te herbouwen. Het is heel bemoedigend te zien dat Gods volk positief reageerde op wat door God in gang was gezet: ‘De familiehoofden van de stammen Juda en Benjamin, de priesters en de Levieten, allen die God daartoe aanzette, maakten zich gereed om naar Jeruzalem te vertrekken en te beginnen met de bouw van de tempel van de HEER.’

Het verhaal van Ezra is een duidelijk voorbeeld van de positieve manier waarop mensen op Gods grote en genadige daden reageren. Het beste dat we ooit kunnen doen, komt voort uit het besef wie God werkelijk is en wat Hij heeft gedaan. Verder is het belangrijk te weten dat God altijd op een liefdevolle wijze tussenbeide is gekomen voor zijn volk.