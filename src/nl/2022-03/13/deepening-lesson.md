---
title:  Christus in het strijdperk
date:   23/09/2022
---

## Christus in het strijdperk

### Lucas 22:40-46

#### IJsbrekervraag

`Wat doe jij als je het zwaar hebt? Zonder jij jezelf dan af, zoek je contact met andere mensen, zoek je contact met God, of een combinatie van deze mogelijkheden, en waarom doe je dat?`

#### Ik Verken

Wat hebben we eraan als gelovigen te weten dat Christus alle dagen van ons leven bij ons is (vgl. Matteüs 28:20)? Hebreeën 2:18 geeft hier dit antwoord op: ‘Juist omdat Hij zelf, toen Hij op de proef werd gesteld, het lijden doorstaan heeft, kan Hij ieder die beproefd wordt bijstaan.’ Lucas 22:1-65 beschrijft de gebeurtenissen op de laatste avond voordat Jezus op Golgota stierf. Hij schreef zijn evangelie waarschijnlijk rond 64 n. Chr., en wel aan christenen van niet-Joodse komaf. Hij droeg het op aan Theofilus, die daarmee naar toenmalig gebruik de verantwoordelijkheid kreeg voor de verdere verspreiding van het geschrift.

#### Ik Bestudeer

Lucas 22:40-46 beschrijft een deel van de beproeving van Jezus (vgl. Jesaja 53). Hij had al heel wat beproevingen doorstaan, maar de grootste test moest nog komen. Juist op de moeilijkste momenten bad Jezus, en dat doet Hij ook nu. Vers 42: In het gebed in dit vers uit Jezus zijn grote angst (vgl. Johannes 12:27), maar spreekt Hij ook zijn toewijding aan zijn Vader uit (vgl. Johannes 6:38). ‘Deze beker’ heeft betrekking op het lijden dat Jezus nog moest ondergaan (vgl. Matteüs 20:22 en Johannes 18:11). Ook in het Oude Testament wordt het woord ‘beker’ figuurlijk gebruikt.

`Bekijk welke betekenis dit woord heeft in Psalm 11:6; 16:5; 23:5; 75:9.`

Jezus bad tot zijn Vader: ‘Neem deze beker van Mij weg’, vergelijkbaar met Paulus die de Heer smeekte hem ‘te bevrijden’ van de ‘doorn’ in zijn vlees (2 Korintiërs 12:7-8). Vers 43-44: Er komt een engel uit de hemel om Jezus te versterken, waarop Jezus des te vuriger gaat bidden, tegen zijn doodsangst in.

`Wat is het uiteindelijke gevolg? Zie Johannes 18:3-4; Hebreeën 5:7 (HSV).`

Kennelijk heeft de engel Jezus werkelijk versterkt, vergelijkbaar met hoe Daniël in Daniël 10:19 kracht ontving.

`Hoe ontving Elia in 1 Koningen 19:5-8 versterking?`

Vers 45: De leerlingen waren van verdriet in slaap gevallen.

`Hoe kon dat gebeuren, denk je?`

Vers 40 en 46: Twee keer zegt Jezus tegen zijn leerlingen: ‘Bid dat jullie niet in beproeving komen’ (vgl. Matteüs 6:13).

`Waarom is het nodig dat ook wij elkaar aanmoedigen tot gebed? Zie Matteüs 26:41.`

`Welke waarschuwing en welke bemoediging naar aanleiding van mogelijke beproevingen vinden we in 1 Korintiërs 10:12-13?`

`Jesaja 53:4-5; 2 Korintiërs 5:21 Wat heeft Christus voor ons gedaan?`

#### Ik Pas Toe

Wat voor de één een zware beproeving is, hoeft dat niet per se ook voor een ander te zijn. Wat voor de één een valkuil is, kan voor de ander totaal geen probleem zijn.

`Ben jij je ervan bewust wat voor jou een valkuil is, en zo ja, heb je dan enig idee wat je zelf kunt doen om daar niet in te trappen?`

Ieder mens krijgt, net als Jezus’ leerlingen, vroeg of laat in zijn of haar leven met verdriet te maken.

`Als jij ervaring hebt met het verlies van een geliefde, kun je dan vertellen hoe je daarmee bent omgegaan of nog steeds omgaat?`

Woorden kunnen troostrijk zijn, maar soms doet een aanraking of omhelzing meer dan duizend woorden.

`Op welke manier ervaar jij het beste troost in jouw leven?`

De Bijbel bevat veel verhalen waarin een engel optreedt. Een engel kan een mens zijn, maar ook een hemelse figuur met een menselijke gedaante.

`Noem een aantal van deze verhalen, en vertel wat de hierin voorkomende engelen doen of zeggen.`

`Mogen we tot engelen bidden, of niet? Verklaar je antwoord.`

#### Ik bid …

Heer, dank U dat ik te allen tijde een beroep mag doen op uw hulp. Geef mij kracht om te doen wat U wilt, ook al gaat dat misschien tegen mijn gevoel of wensen in. Maak mij fijngevoelig voor hoe ik anderen kan bijstaan en opbeuren, opdat ik hun tot zegen word. Amen.