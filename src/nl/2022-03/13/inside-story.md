---
title:  Zendingsbericht
date:   23/09/2022
---

#### De Heer van de sabbat eren

_Dertiende sabbat, Brazilië, 24 september_

Felipe

Het begon allemaal in groep 7. Voor de eerste keer moest Felipe verplicht naar een godsdienstles op zijn privéschool in Brazilië. Zijn ouders legden de directeur uit dat ze adventisten waren en vroegen om vrijstelling voor Felipe. De directeur dacht aan de problemen die Felipe daardoor in de toekomst zou krijgen. ‘Hoe kan hij zijn diploma halen als hij de lessen niet volgt op sabbat?’, vroeg hij. ‘Op de middelbare school wordt een groot aantal lessen op zaterdag ingepland. En is niet elke dag van God?’

Toch gaf hij de jongen toestemming om het klaslokaal tijdens de godsdienstles te verlaten en zijn Bijbel en sabbatschoolles te lezen in een ander lokaal. Felipe vond het niet fijn om anders te zijn dan de andere kinderen, maar hij bleef bij zijn besluit. Met kinderlijke logica dacht hij: ‘Als God trouw was aan Daniël en Jozef, zal Hij ook mij trouw zijn’. De eerste lessen op zaterdag dienden zich aan toen Felipe in het daaropvolgende jaar naar groep 8 mocht. Eerst ging het maar om twee of drie lessen. Felipe sloeg ze over en las later de aantekeningen van zijn vrienden. De school had respect voor Felipe’s recht om op zaterdag te aanbidden en hij mocht naar de volgende klas.

Felipe rondde de basisschool af en zijn ouders moesten nu op gesprek komen voor de middelbare school. ‘Veel lessen en tentamens worden op zaterdag afgenomen’, legde de directeur uit. ‘Weten jullie zeker dat jullie Felipe niet naar een andere school willen overplaatsen?’ Felipe’s vader wist het zeker. Hij was vele jaren geleden naar deze school gegaan en zijn zoon zou hetzelfde doen. Felipe ging naar geen enkele les op zaterdag. Soms was het moeilijk voor hem. Van sommige vakken waren de helft van de lessen op zaterdag en hij kon ze met geen mogelijkheid op een ander moment inhalen.

Toch eerde God Felipe’s trouw en telkens ging hij over naar de volgende klas. Aanvankelijk vonden de lessen op de middelbare school van half twee ’s middags tot tien over half negen ’s avonds plaats op maandag tot en met vrijdag. Heel soms kwam het voor dat lessen in de ochtend gegeven werden. Toen nam het aantal lessen op zaterdag toe naar drie op vrijdagavond, zeven op zaterdagochtend en vier op zaterdagmiddag. Felipe volgde geen enkele les op sabbat. God zegende Felipe en hij haalde zijn diploma.

Toen brak het moment aan voor Felipe om toelatingsexamen te doen. Hij wilde graag medicijnen studeren aan de openbare universiteit. Het was zijn droom arts te worden. Zijn wereld leek in elkaar te storten toen hij er niet in slaagde zich kandidaat te stellen voor de universiteit. ‘Ik ben U altijd trouw geweest’, bad hij. ‘Waarom zegent U mij niet?’. Ondanks zijn verdriet voelde hij zich ook vredig door te vertrouwen op de God die alles weet, alles hoort en alles ziet.

Hij legde het toelatingsexamen af aan de particuliere universiteit waar zijn vader werkte. Tot vandaag de dag is hij het thema van zijn opstel niet vergeten, ‘Wetenschap en godsdienst’. Weer lukte het hem niet zich kandidaat te stellen voor de universiteit. Een week lang bad Felipe en dacht hij na. Toen publiceerde de universiteit een tweede lijst met kandidaten voor de school en zijn naam stond bovenaan! Zijn opstel had de beste cijfers gekregen.

De lessen op zaterdag vormden ook een probleem op de universiteit. In Felipe’s derde jaar volgde hij een college dat vier keer per week bijeenkomsten had, waarvan twee op zaterdag vielen. Hij ging niet naar de lessen op zaterdag en de docent gaf hem een onvoldoende. Felipe’s mentor op de universiteit kon hem niet helpen. ‘Hoe kan je nou ooit dokter worden op deze manier?’, zei hij. ‘Dat beroep zal veel van je vragen. We kunnen niets voor je doen’. God deed dat wel en op een ongelooflijke manier. Toen Felipe zich inschreef voor het volgende semester, hoorde hij dat een ongewoon groot aantal studenten voor datzelfde college in het vorige semester waren gezakt. Om die reden werd een extra college aangeboden en dat stond niet op zaterdag gepland. Hij kon de colleges opnieuw volgen bij dezelfde docent. Dit keer haalde Felipe het vak.

Tijdens zijn studie aan de universiteit hebben vele onderwijzers hem gevraagd waarom hij op zaterdag niet kwam opdagen bij de lessen. Ze hadden enkel veel respect voor hem en stonden voor godsdienstvrijheid toen hij uitlegde hoe hij dacht over de sabbat van de zevende dag. Ook nadat Felipe van de universiteit was afgestudeerd, waren tentamens op zaterdag nog steeds een feit. De tentamens voor geneeskunde en later voor een medische keuring vonden allemaal plaats op zaterdag. Toch kon Felipe ze op een ander moment maken. Slechts dertig procent van honderden kandidaten wist hun medische licentie binnen te slepen en wonder boven wonder haalde Felipe de hoogste resultaten in heel Brazilië. Felipe is nu professor aan de particuliere universiteit waar hij ooit zelf studeerde. Een paar dagen geleden nog haalde een onderwijzer tijdens een faculteitsvergadering aan dat een adventistische studente een collegereeks bij hem volgde. ‘Hoe kan ze afstuderen als ze mijn lessen op zaterdag mist?’, vroeg hij. In antwoord daarop gebaarde een oude docent naar Felipe: ‘Het levende bewijs zit voor je dat iemand de lessen op zaterdag kan missen en toch zijn graad behaalt’, zei hij. Het sabbatverhaal herhaalt zichzelf. Zoals God Felipe hielp vanwege zijn trouw, zal God elke trouwe student bijstaan – en Hij zal zijn/haar ervaring veranderen in een zendingsverhaal tot zijn eer.

Een deel van de collecte die vandaag gehouden wordt, gaat naar de bouw van vier nieuwe kerken in Felipe’s thuisland, Brazilië. Op die manier kunnen meer mensen leren over de Heer van de sabbat. Nog vier kerken zullen hun deuren openen in Bolivia. Dank voor uw bijdrage aan de verspreiding van het evangelie in de Zuid-Amerikaanse Divisie. 