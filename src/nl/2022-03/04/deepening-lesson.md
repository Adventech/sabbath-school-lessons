---
title:  Verdieping
date:   22/07/2022
---

## Het gezicht zien van de goudsmid

### Efeziërs 4:11-16

#### IJsbrekervraag

`Heb jij weleens samen met anderen iets moois tot stand gebracht, en zo ja, kun je dan vertellen hoe dat resultaat tot stand is gekomen?`

#### Ik Verken

Paulus schreef Efeziërs waarschijnlijk rond 60 na Christus als een rondzendbrief. Opmerkelijk is dat in veel oude handschriften van Efeziërs in 1:1 de woorden ‘in Efeze’ ontbreken. Paulus schreef deze brief vanuit gevangenschap (zie Efeziërs 6:20), waarschijnlijk vanuit Rome. Het gedeelte dat wij vandaag bestuderen maakt deel uit van hoofdstuk 4 t/m 6 met daarin een aantal oproepen aan het adres van de christenen te Efeze. Tegenover de bedreiging van buitenaf (zie Efeziërs 6:12) diende deze gemeente zich volgens Paulus bewust te worden van haar roeping, en van de noodzaak tot groei naar geestelijke volwassenheid.

#### Ik Bestudeer

Als we als gemeenteleden vasthouden aan de woorden en waarden van Christus, zullen we als gemeente groeien in kwaliteit, en Hem meer en meer weerspiegelen. Geestelijke groei is een omschrijving van groei richting geestelijke volwassenheid.

`Wat heeft deze volwassenheid te maken met de volheid en de volkomenheid van God? (Efeziërs 3:19 en 4:13).`

Kinderen die lichamelijk in de groei zijn kunnen last hebben van groeipijn, iets wat voornamelijk bij groeispurten in de benen optreedt.

`Op welke manier beschrijft de Bijbel dat ook geestelijke groei niet zonder pijn plaatsvindt? Lees met elkaar Zacharia 13:7-9 en Daniël 12:1,10.`

In de inleiding op de lessen van deze week gaat het over een goudsmid die zo lang doorgaat met het louteren van goud totdat hij zichzelf daarin weerspiegeld ziet.

`Hoe maken apostelen, profeten, evangelieverkondigers, herders en leraren (Efeziërs 4:11) God op verschillende manieren ‘zichtbaar’ als de goudsmid die mensen loutert?`

`Kunnen we als mensen puur als goud worden? Vgl. Job 23:10.`

`In welk opzicht zeggen de uitdrukking ‘je wordt beïnvloed door degene met wie je omgaat’ en 2 Korintiërs 3:18 hetzelfde?`

`Wanneer weerspiegelt een gemeente Christus? Vgl. Efeziërs 3:17-19 en 4:13-16.`

Uit Efeziërs 4:21-24 wordt duidelijk dat wanneer je op een bepaald moment in je leven geestelijk vernieuwd en veranderd bent, je niet moet denken dat je er dan bent. Nee, geestelijke groei is een levenslang proces, ook omdat we soms bepaalde dingen gewoon opnieuw moeten doen, omdat we hebben gefaald en daarmee onszelf en/of anderen hebben teleurgesteld.

`Matteüs 5:16; 1 Korintiërs 4:9; Efeziërs 3:10 Wat willen deze verzen ons zeggen?`

#### Ik Pas Toe

De eerste christenen moesten leren standvastig te worden, ook al hadden ze Christus aangenomen in hun hart.

`Vind jij jezelf een standvastige gelovige? Zo ja, kun je daar dan een verklaring voor geven? Zo niet, kun je dan vertellen hoe dat volgens jou komt?`

`Reeds in de vroege kerk waren veel verschillende soorten taken en functies. Vertel aan degene die naast je zit hoe hij of zij volgens jou Christus een stukje kan weerspiegelen, in woord en/of daad. Let daarbij vooral op bepaalde karaktertrekken of vaardigheden.`

`Gezamenlijk geloof is iets heel anders dan persoonlijk geloof.`

`Wat ontbreekt er volgens jou aan jouw persoonlijke geloof, en wat zou je aan die tekortkoming naar jouw idee kunnen doen?`

`Een mens heeft verstand en gevoel, maar bij sommigen is het verstand meer ontwikkeld, terwijl bij anderen hun gevoel meer op de voorgrond treedt. Wat vind je van de uitspraak: ‘Verstand zonder gevoel is levenloos, gevoel zonder verstand is stuurloos’?`

`Wij doen allemaal weleens dingen waar we later spijt van hebben. Hoe genadig ben jij voor jezelf, wanneer je terugdenkt aan verkeerde beslissingen die je ooit hebt genomen?`

Welke boodschap heeft 2 Petrus 3:18 voor ons, wanneer we geneigd zijn ongenadig te zijn voor onszelf en anderen?

#### Ik bid …

Heer, laat het zo mogen zijn dat wij als gemeenteleden samen U meer en meer weerspiegelen, vooral in hoe we liefdevol omgaan met elkaar en met mensen buiten onze gemeente. Laat het voorbeeld dat U gaf, Here Jezus, ons mogen inspireren tot woorden en daden van menslievendheid, tot eer van U. Amen.