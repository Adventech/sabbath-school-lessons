---
title:  De plannen van de Vader met ons
date:   10/08/2022
---

In het boek Jeremia richt de profeet zich tot de mensen die hun hoop tijdens de ballingschap hadden verloren. ‘Aan de rivieren van Babel, daar zaten wij treurend en dachten aan Sion.’ (Psalm 137:1) Hoewel ze diepbedroefd zijn, dringt Jeremia er bij hen op aan dat ze de hoop niet mogen opgeven.

`Lees Jeremia 29:1-10. Welke redenen geeft hij hier voor hoop?`

Deze passage noemt drie belangrijke en noemenswaardige bronnen van waaruit we hoop kunnen putten. Allereerst laat God zijn volk weten dat ze het bijltje er niet bij neer moeten gooien, omdat hun situatie niet het gevolg is van het lot of onvoorspelbaar kwaad. Per slot van rekening zegt God zelf, ‘Ik heb hen vanuit Jeruzalem naar Babel laten voeren’ (Jeremia 29:4). Al leek het kwaad hen te omringen, toch bevond Juda zich nog steeds in de palm van Gods hand. God dringt er daarnaast bij zijn volk op aan hoopvol te blijven, omdat Hij te midden van hun huidige moeilijkheden evengoed hulp kan bieden. ‘Bid tot de HEER voor de stad waarheen Ik jullie weggevoerd heb en zet je in voor haar bloei, want de bloei van de stad is ook jullie bloei.’ (Jeremia 29:7) Ten derde houdt God zijn volk voor de hoop niet op te geven, omdat Hij op een bepaald tijdstip een einde zal maken aan hun ballingschap. ‘Dit zegt de HEER: Als er in Babel zeventig jaar voorbij zijn, zal Ik naar jullie omzien. Dan zal Ik mijn belofte gestand doen door jullie naar Jeruzalem te laten terugkeren”.’ (Jeremia 29:10) Nadat God heeft benadrukt dat Hij hun verleden in handen heeft, nu de leiding heeft over hun huidige situatie en dat Hij ook hun toekomst in handen heeft, brengt Hij op een prachtige manier zijn tedere zorg over voor zijn volk ( Zie: Jeremia 29:11-14).

`Lees Jeremia 29:11-14. Vervang ‘jullie’ door je eigen naam, alsof God deze beloftes aan jou persoonlijk geeft. Houd je aan deze beloftes vast, waar je nu ook mee worstelt.`

`Iedereen verlangt naar hoop. Maar hoe komen we eraan? Sommige mensen vinden hoop in de glimlach van een vriend. Anderen baseren hun hoop op financiële zekerheid of een stabiel huwelijk. Waar zoek jij om hoop en moed te krijgen?`

`Jeremia 29:1-14 Welke redenen voor hoop geeft Jeremia hier?`