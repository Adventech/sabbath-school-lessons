---
title:  Verdieping
date:   12/08/2022
---

## Onverwoestbare hoop

### Hebreeën 12:1-13

#### IJsbrekervraag

`Kunnen we zeggen dat datgene wat God ons als christenen belooft, ons nooit wordt onthouden, maar absoluut ooit werkelijkheid zal worden voor ons?`

#### Ik Verken

Hebreeën 12 verwijst terug naar hoofdstuk 11, waarin veel geloofsgetuigen uit het verleden voorkomen. In Hebreeën 12:1-13 wordt benadrukt dat we als christenen vol kunnen houden in de ‘wedstrijd’ van het leven, wanneer we blijven beseffen dat andere geloofsgetuigen ons voorgingen en ons oog op Jezus gericht houden. Juiste keuzes bevorderen herstel, en wie vermaningen van de Heer ter harte neemt, zal uiteindelijk een leven in vrede en gerechtigheid ontvangen. Deze verwachting is onvernietigbaar. Hebreeën is waarschijnlijk geschreven tussen 60 en 70 na Christus. De tempel te Jeruzalem bestond in elk geval nog (Hebreeën 9:9). De auteur schreef aan christenen van Joodse komaf, mogelijk vanuit Rome (vgl. Hebreeën 13:24). In de vroegchristelijke kerk werd Paulus algemeen erkend als de schrijver, tegenwoordig gebeurt dat minder. Gezien het vloeiende Grieks van Hebreeën beschouwen sommigen Lucas als de auteur.

#### Ik Bestudeer

Hebreeën 12:1-13 benadrukt dat de Hebreeuwse christenen er niet alleen voor staan. De herinnering aan hoe Jezus omging met het lijden dat Hij te doorstaan had en hoe Hij uiteindelijk door zijn Vader om zijn standvastigheid werd beloond, kan hun tot steun zijn (vers 2 en 3). Ook de in vers 1 genoemde ‘menigte geloofsgetuigen’ kan een dergelijke rol vervullen, en dan gaat het vooral om de stimulans resoluut te breken met zonde en vastberaden te blijven leven als christen. Om dat duidelijk te maken, maakt de schrijver gebruik van het beeld van een atletiekbaan met toeschouwers op de tribune. Daarnaast vinden we in dit gedeelte de bemoediging dat niet alleen Jezus, maar ook zijn Vader de Hebreeën helpt de ‘wedstrijd’ te lopen die voor hen ligt, via terechtwijzingen, vermaningen, berispingen en zelfs straf (vers 5-7,10-11). In vers 9 en 10 gaat het over ‘onderwerpen aan het gezag van de Vader van alle geesten’, die ons ‘voor onze eigen bestwil’ berispt, opdat het ons ten goede komt en tot nut is.

`Om welke ‘geesten’ gaat het hier? Vgl. Numeri 16:22; 27:16 en Jesaja 42:5.`

`Kun je aanduiden hoe jouw relatie met deze Vader geleid heeft tot een positieve verandering in je leven?`

`De verzen 11-13 gaan over de mogelijkheid van een leven in vrede en gerechtigheid en van herstel van kracht en moed.`

`Wat kan een leven in vrede en gerechtigheid bevorderen, en wat is daar een belemmering voor?`

`Jesaja 41:13 Welke bemoedigende belofte krijgen we hier?`

#### Ik Pas Toe

In Hebreeën 12:1-13 staat een hele serie zaken die hoop geven.

`Welke zaken zijn dat en geef aan welke hiervan je het meest aanspreekt.`

`Heb jij je wel eens geestelijk uitgeput of ontmoedigd gevoeld, en zo ja, hoe heb je dan je geestkracht hervonden of je moed weer teruggekregen?`

We kennen allemaal vast wel de uitdrukking ‘hoop doet leven’.

`Heb je ervaring met onvervulde verwachtingen, en zo ja, hoe ben je daar dan mee omgegaan?`

Hoewel God ons veel wil geven, geeft Hij het niet zomaar. God verwacht bepaalde keuzes van ons, voordat Hij ons ook werkelijk geeft wat Hij ons aanbiedt.

`Noem een aantal van deze keuzes.`

Het Bijbelboek Spreuken staat vol vermaningen en waarschuwingen.

`Zoek daarin een aantal passages op waar je voor jezelf veel aan hebt, of die voor jou op een bepaald moment in je leven veel hebben betekend.`

Wil een gemeente gezond zijn, dan is het belangrijk dat zij in al haar delen goed functioneert.

`Wat zijn volgens jou ‘rechte paden’ (Hebreeën 12:13) en ‘rechte voren’ (2 Timoteüs 2:15, vert. NBG) die noodzakelijk zijn voor een naar behoren functioneren van de gemeente?`

#### Ik bid …

Here Jezus, dank U dat U mij dwars door de moeiten van het leven heen nieuwe moed en kracht geeft om vol te houden op weg naar U toe. Vorm mij naar uw beeld, en maak van mij een vredestichter, maar ook iemand die opkomt voor het recht. Amen.
