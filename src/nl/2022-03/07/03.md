---
title:  Zo is onze Vader
date:   08/08/2022
---

Oswald Chambers schreef: ‘Heb jij aan God gevraagd wat Hij van plan is te doen? Dat zal Hij u nooit vertellen. God legt zijn plannen niet aan jou voor. Hij openbaart jou wie Hij is.’ (My Utmost for His Highest (Uhrichsville, OH: Barbour & Company, Inc., 1963), Jan. 2.)

`Lees het citaat. Wat denk je dat Chambers hiermee wil zeggen?`

Zoals we weten, begint het boek Job met de enorme persoonlijke tragedie waar Job mee te maken kreeg. Hij verloor alles, op zijn leven en zijn vrouw na, en zij stelt hem het volgende voor: ‘Vervloek God toch en sterf’ (Job 2:9). Daarna volgt een discussie waarin zijn vrienden proberen te achterhalen waarom dit allemaal is gebeurd. Al die tijd houdt God zich stil. In Job 38 neemt God echter plotseling het woord en zegt Hij: ‘Wie is het die mijn besluit bedekt onder woorden vol onverstand?’ (Job 38:2) Zonder onderbreking stelt God Job zo’n zestig vragen waar onze mond van openvalt. Lees ze maar eens door in Job 38 en 39. Na de laatste vraag antwoordt Job, ‘Ik ben onaanzienlijk. Wat zal ik U antwoorden? Ik leg mijn hand op mijn mond. Ik heb eenmaal gesproken en zeg niets meer, tweemaal – en doe er het zwijgen toe.’ (Job 40:4-5) God is echter nog niet klaar. Hij begint dan weer van voren af aan en vuurt achter elkaar nog een reeks ‘belangrijke’ vragen af.

`Lees Jobs uiteindelijke reactie in Job 42:1-6. Wat probeerde God duidelijk te maken aan Job en wat deed dat met hem?`

God geeft op geen enkel moment antwoord op de ‘waarom-vragen’ van Jobs vrienden. In plaats daarvan schetst God een beeld van zijn ongeëvenaarde grootheid die tot uiting komt in de wonderbaarlijke scheppingswerken. Daarna heeft Job geen antwoorden meer nodig. De behoefte aan verklaringen wordt overschaduwd door de overweldigende beschrijving van Gods grootsheid. Dit verhaal bevat een aangrijpende paradox. Hoop en bemoediging kunnen voortkomen uit het besef dat we zo weinig weten. We proberen instinctief hoop te vinden door het naadje van de kous te weten en we raken ontmoedigd als dat niet lukt. God legt soms juist de nadruk op onze onwetendheid zodat we tot het besef komen dat de hoop van mensen enkel gegrond kan zijn in iemand die veel groter is dan wij.

`Gebeuren er nu dingen waar je niets van begrijpt? Als dat zo is, richt je dan op Gods karakter. Hoe kan dat hoop bieden vol te houden, al gaat de situatie ons begrip te boven?`

`Job 42:1-6 Wat probeerde God duidelijk te maken aan Job en wat deed dat met hem?` 