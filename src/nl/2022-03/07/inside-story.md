---
title:  Zendingsbericht
date:   12/08/2022
---

#### Ultimatum inzake de sabbat

_Brazilië, 13 augustus, Diogo_

Diogo was ongelooflijk arm en zijn werkgever had hem een ultimatum gesteld: Werk op sabbat of pak je koffers maar. Wat moest hij doen?

Maanden geleden was Diogo getrouwd en had hij zo weinig geld dat hij geen huis kon huren in zijn thuisland Brazilië. Daarom trokken hij en zijn bruid in bij een tante die geen huur vroeg. In diezelfde periode werkte Diogo als stagiair. Toen hij hoorde dat zijn vrouw, Nayara, zwanger was, ging hij op zoek naar een beter betaalde baan. Het liefste begon hij een eigen bedrijf.

Diogo vertelde God over zijn droom. ‘Lieve God’, bad hij. ‘Help me alstublieft een baan te vinden waar ik genoeg geld kan verdienen om mijn verlangen naar een eigen bedrijf werkelijkheid te laten worden’. Vanwege zijn sabbatviering was het moeilijk voor hem om werk te vinden. Niemand wilde een adventist aannemen die tijd vrij vroeg om God te aanbidden van zonsondergang op vrijdag tot zonsondergang op zaterdag. Toch verloor Diogo de moed niet en bleef hij bidden.

Op een dag kreeg hij een telefoontje van een tankstation dat op zoek was naar een bewaker. Hij vertelde de eigenaar dat hij adventist was en niet op zaterdag werkte. Door Gods genade gaf de eigenaar hem op sabbat vrij, waardoor Diogo dan eindelijk een baan had. Het tankstation lag een heel eind uit de buurt van Diogo’s huis. Hij reisde op de motor naar zijn werk en deed dat elke avond, behalve op sabbat. Het was een gevaarlijke rit en een gevaarlijke baan. Maar hij had de baan zo nodig.

Op een dag liet de eigenaar van het tankstation Diogo weten dat hij de sabbatten niet langer vrijaf kon geven. Hij stelde hem een ultimatum: werken op sabbat of ontslagen worden. Wat kon Diogo doen? Diogo diende zijn ontslag in. In die tijd organiseerde Diogo’s kerk een Caleb Mission Project. Caleb Mission Project is een initiatief van de Zuid-Amerikaanse Divisie om kerkleden te laten evangeliseren in hun omgeving door thuisbezoeken, Bijbelstudies en andere activiteiten. Diogo had er altijd van genoten zich in te zetten voor de samenleving en hij dacht bij zichzelf: ‘Aangezien ik toch zonder baan zit, meld ik me aan als vrijwilliger!’ Tot hij zich realiseerde dat het werk als vrijwilliger niets toevoegde aan zijn toch al krappe budget. Daarbij was zijn dochter net geboren en droomde hij nog steeds van een eigen bedrijf.

Na veel gebed besloot Diogo zich als vrijwilliger aan te melden voor het Caleb Mission Project. Hij wilde trouw zijn aan God en aan zijn oproep om zendingswerk te doen. Na afloop van het Caleb Mission Project ontdekte Diogo dat hij 135 Amerikaanse dollars over had, ondanks zijn extra uitgaven. Met dat geld begon hij zijn eigen bedrijf. God is hem trouw geweest. In de afgelopen vier jaar heeft Diogo een succesvolle bakkerij opgericht. Als lid van de kerk draagt hij ook zijn steentje bij aan de leiding van een adventkerk in Brazilië. De kerk organiseert jaarlijks een Caleb Mission Project en het heeft vele jonge mensen tot het doopvont geleid. Diogo zegt: ‘Ik heb geleerd dat God voor ons zorgt, als wij Hem trouw blijven’. 