---
title:  Jongerenles
date:   12/08/2022
---

### Onverwoestbare hoop

#### Opdracht van de vorige week

`In hoeverre is de Bijbel een navigatietool in jouw leven?`

#### Lees samen

Hebreeën 12:1-13

#### Ijsbrekervraag

`Wat motiveert jou om je doel te halen?`

#### Inspiratie

‘Ja, blijf aan Jezus denken. Toen slechte mensen Hem uitscholden, heeft Hij volgehouden. Ook jullie moeten volhouden, en niet opgeven.’ (Hebreeën 12:3, BGT.)

#### Behandel de tekst

Volhouden, niet opgeven, harder vechten, ja zelfs je leven ervoor willen opgeven, strijdlustige taal. Waarom kiest Paulus voor deze woorden? Het gaat om het halen van een beloning, zo mooi dat Jezus er zijn leven voor heeft gegeven (Hebreeën 12:3). Veel mensen uit de Bijbel zijn daarin voor ons een goed voorbeeld (Hebreeën 12:1) De schrijver doelt op geloofshelden die in Hebreeën 11 besproken worden (zoals Noach, Abraham en Sara). Om die beloning te halen moeten wij ons blijven verzetten tegen de zonde en alle kwaad (Hebreeën 12:5-6). God is liefde, maar ook onze Vader en in zijn wijsheid straft Hij ons (Hebreeën 12:7). Hij straft omdat Hij van ons houdt, net als een ouder bij zijn kind doet (Hebreeën 12:6). God verlangt ernaar dat je het einddoel haalt, het eeuwige leven (Hebreeën 9:12b), samen met Hem. Allen die voor hun geloof gestreden hebben (zie Hebreeën 11) zijn een goed voorbeeld. Jezus, de grondlegger en voltooier van ons geloof, blijft echter ons grootste voorbeeld. Blijf dan ook aan Jezus denken (Hebreeën 12:3). Hij biedt ons immers hoop.

#### Gespreksvragen naar aanleiding van de tekst

`Hebreeën 12:1 zegt dat we in de Bijbel kunnen lezen over veel mensen met een groot geloof. Welke personen in de Bijbel spreken jou in dat opzicht erg aan? Waarom?`

`‘Jullie moeten nog veel harder vechten’ staat er in Hebreeën 12:4. Wat is de reden dat de Bijbel je aanmoedigt om te strijden, en waartegen of waarvoor dan?`

`Wat is de reden waarom God straft? (Hebreeën 12:9-11).`

`Wat is heel belangrijk als we het, om welke reden dan ook, heel moeilijk hebben? (Hebreeën 12:3a) Lukt jou dat?`

`Over welke beloning heeft de schrijver het in Hebreeën 12:2b? Welke beloning is er voor jou als je volhoudt? (Hebreeën 12:3b)`

`Wat vind je van het advies dat Paulus geeft in de verzen 12-13?`

#### Opdracht

`Hoe kunnen wij een ander tot zegen zijn? `