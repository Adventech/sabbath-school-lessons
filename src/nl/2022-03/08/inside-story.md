---
title:  Zendingsbericht
date:   19/08/2022
---

#### Kerk onder de mangoboom

_Brazilië, 20 augustus_

Karla

De predikant van de kerk deed een oproep die Karla niet kon weigeren. ‘Vrienden’, zei hij. ‘Twee jaar lang heb ik gezocht naar iemand die me kon helpen een kerk te stichten op het platteland rondom onze stad. Ik weet dat het een eind reizen is. Ik weet dat het moeilijk is om daar te komen. Ik weet dat dat gebied de voorzieningen van de stad mist. Maar als we niet proberen onze landelijke broeders en zusters te bereiken, wie doet het dan?’

Karla, een tandarts, en haar man waren net verhuisd naar het noordwesten van Brazilië en ze bad tot God dat Hij haar wilde inzetten tot zijn eer. De oproep van de predikant bleef in haar gedachten hangen. Ze wilde helpen een kerk te stichten op het platteland. Ze besloot een houten doos in de kerk te plaatsen zodat mensen geld konden doneren voor het project. Een jaar ging voorbij en Karla ging op zoek naar een stuk land voor de nieuwe kerk. De landelijke percelen waren helaas zeer prijzig. Tot ze op een aantrekkelijk stuk land stuitte aan de hoofdstraat van het dorp en ze hoorde dat het voor een lage prijs werd aangeboden. Ze ontmoette de landeigenaar en hij bood aan het voor slechts 6650 Amerikaanse dollars te verkopen. Ze had het geld niet, maar ze was niet bang een tegenbod te doen.

‘Als we je een aanbetaling doen van 950 dollar, mogen we je de rest dan maandelijks terugbetalen?’, vroeg ze. ‘Hoeveel maandelijkse betalingen zouden daarvoor nodig zijn?’, vroeg hij. ‘We kunnen maar 95 Amerikaanse dollars missen per maand’, zei ze. ‘Zestig maandelijkse betalingen?’, riep hij uit. ‘Je wil het land in vijf jaar afbetalen? Ik ga failliet als ik dat doe!’ ‘Het is voor een goed doel’, hield ze vol. ‘We bouwen een kerk op het stuk land. Je zal bijgedragen hebben aan het bouwen van Gods huis. Heb je ooit zoiets gedaan?’

Hij gaf toe dat dat nieuw voor hem zou zijn. ‘Nou, hier is je kans’, zei ze. Hij stemde toe het land te verkopen. Toch moest Karla nog steeds op de proppen komen met de aanbetaling van 950 Amerikaanse dollars. Ze vroeg kerkleden om hulp en slaagde erin 515 dollars bij elkaar te vergaren tegen de tijd dat de eerste betaling zich aandiende. Niettemin miste ze nog 435 dollar. Toen herinnerde ze zich de houten doos die ze in de kerk had gezet voor eventuele donaties.

Ze opende de doos en er bleek precies 435 dollar in te zitten. Ze deed de eerste betaling. Na die tijd maakte Karla maandelijks het aflossingsbedrag over tot ze de hoeveelheid betalingen niet meer bij kon houden. Een jaar ging voorbij. Twee jaar gingen voorbij. In het derde jaar besloot ze God een gewaagd gebed voor te houden. ‘Lieve God, wilt U ons helpen dit jaar onze schuld af te lossen zodat we U twee jaar eerder op dit land kunnen aanbidden?’, bad ze.

Ze vertelde niemand over haar gebed, maar God luisterde naar haar. In plaats van één aflossingsbetaling per maand, kon ze een bedrag overmaken voor drie, vier of vijf maanden. Elke maand vroeg ze de vrouw van de landeigenaar, zij hield de schuld bij, ‘Hoe veel betalingen nog?’. Volgens haar berekeningen zouden ze hun schuld in september van dat jaar hebben ingelost. September brak aan en de predikant filmde het terwijl Karla de laatste betaling overhandigde.

De overdracht zou spoedig plaatsvinden. Karla ging naar huis met een onbeschrijfelijke vreugde. Toch kwam er een zekere onrust over haar toen ze thuis was. Haar geweten leek haar te vragen: ‘Karla, hoeveel betalingen heb je nou gedaan?’. Met tegenzin telde ze de afbetalingsnota’s. Ze had slechts 48 betalingen gedaan. Haar teleurstelling was zo groot. Ze zouden nog een jaar hun schuld af moeten betalen. Met groot verdriet lichtte ze de landeigenaar in over de fout.

De volgende sabbat gaf de sabbatschoolleider een lastige opdracht aan de klas. ‘Ik deel wat papiertjes uit’, ze hij. ‘Schrijf iets onmogelijks op dat je wilt bereiken voor het einde van dit jaar’. Karla noteerde: ‘Betaal het land af voor de kerk’. Het leek onmogelijk dat doel te bereiken. In oktober slaagde ze er echter in vijf aflossingsbetalingen te doen, in november vier en in december maakte ze de laatste drie over. Kerkleden vierden de inlossing van de landskosten op 19 december.

Twintig kerkleden komen nu elke sabbat bij elkaar in hun zogenoemde ‘Kerk onder de mangoboom’. Ze ontmoeten elkaar in de schaduw van de mangoboom terwijl naast hen de kerk in de steigers staat. Karla zegt: ‘Wij houden van onze God die van alles kan bereiken met onze harten’. 