---
title:  Verdieping
date:   19/08/2022
---

## De Onzienlijke zien

### Johannes 14:1-14

#### IJsbrekervraag

`Hoe zou het komen dat het gemakkelijk is te geloven dat de wind bestaat, maar dat veel mensen maar moeilijk kunnen geloven dat er een liefdevolle Vader is?`

#### Ik Verken

Omdat Jezus en zijn Vader ons kunnen helpen, is het belangrijk meer te weten over wat Zij gezegd en gedaan hebben. Jezus Christus was en is de volledige openbaring van de onzichtbare God en volledig één met zijn Vader, en zijn woorden zijn dan ook Gods woorden, evenals zijn daden tegelijk ook Gods daden zijn. Johannes 14:1-14 maakt deel uit van Johannes 13:1-17:26. Daarin richt Jezus zich tot zijn leerlingen. De apostel Johannes heeft zijn evangelie waarschijnlijk eind 1e eeuw na Christus in Klein Azië geschreven. Veel gebeurtenissen uit het leven van Jezus die in de andere evangeliën voorkomen, vinden we in het Johannesevangelie niet terug. Kennelijk was dit evangelie bedoeld voor gemeenten die al geloofsonderwijs hadden ontvangen. Het benadrukt het God-zijn van Christus, waarschijnlijk in reactie op dwaalleer waarin Jezus slechts als mens werd gezien.

#### Ik Bestudeer

`Ga na wat de volgende verzen zeggen over Jezus in verhouding tot zijn Vader: Johannes 5:36; 8:28-29; 10:30,38b; 12:49; 16:15; Kolossenzen 1:15; Hebreeën 1:3.`

Jezus is even onzienlijk als zijn Vader. Jezus was 2000 jaar geleden echter zichtbaar en tastbaar op aarde, en Johannes kon dan ook in Johannes 1:14 schrijven: ‘Wij hebben zijn grootheid gezien.’ Uit de dingen die de schrijvers van het Nieuwe Testament over Hem hebben geschreven, kunnen we opmaken wat Jezus o.a. heeft gezegd en gedaan.

`Hoe kunnen we God de Vader volgens Johannes 1:18; 12:45,49 leren kennen?`

`Hoe kunnen we tot geloofsvertrouwen in deze Vader komen? Zie Johannes 12:44.`

Jezus biedt hoop in moeilijke omstandigheden. Hoopvol is ook dat Hij ‘de weg, de waarheid en het leven’ is (Johannes 14:6). Als ‘de weg’ wijst Hij de richting naar zijn Vader en het Vaderhuis (Hebreeën 4:16; Matteüs 11:27; vgl. Johannes 14:4). Als ‘de waarheid’ verwerkelijkt Hij beloftes van God (Johannes1:14,17) en is Hij dan ook betrouwbaar (vgl. Spreuken 8:7-8), en als ‘het leven’ verbindt Hij zijn goddelijke leven met ons aardse leven en geeft Hij ons zicht op eeuwig leven. Echt leven zoals God het heeft bedoeld kun je echter alleen ontvangen als je de juiste keuzes maakt.

`Welke keuzes zijn dat (zie Deuteronomium 30:19-20), en wat maakt het gemakkelijker deze keuzes te maken?`

Johannes schreef dat hij het Woord dat leven is (Jezus Christus) had gehoord, gezien, aanschouwd en aangeraakt (1 Johannes 1:1). Dat geldt niet voor ons.

`Hoe kunnen wij ons een voorstelling maken van Jezus en zijn Vader? Vgl. 1 Johannes 1:2-3.`

`Romeinen 8: 31-32 Welke zekerheid krijgen we hier?`

#### Ik Pas Toe

Wanneer we met Jezus Christus en zijn Vader in aanraking komen, is er nog geen vertrouwensband. Als deze band er wel is, begint er een kennismakingsproces dat levenslang duurt. Naarmate deze relatie zich ontwikkelt gaan we in onze woorden en daden steeds meer op Jezus lijken, omdat we erop vertrouwen dat zijn geopenbaarde woorden en daden goed zijn. Ook zullen we als gelovigen onder leiding van de heilige Geest meer doen dan Jezus (Johannes 14:12), en daarnaast leren we te bidden ‘in Jezus’ naam’ en ervaren we dat onze gebeden vaker worden verhoord.

`In welk opzicht kunnen wij als gelovigen meer doen dan Jezus op aarde heeft gedaan?`

`Wat vind je van wat in Handelingen 19:11-12 staat?`

`Wat is volgens jou bidden ‘in de naam van Jezus’? Vergelijk na beantwoording van deze vraag Johannes 14:13-14; 15:16 en 16:23-24,26 met 1 Johannes 4:14-15 en Johannes 15:7.`

#### Ik bid …

Dank U, Here Jezus, voor degenen die mij met U in aanraking hebben gebracht. Help mij om de relatie met U te versterken, en laat mij zien welke stappen ik hierin zelf kan zetten. Ik heb U nog nooit gezien, maar geef mij meer en meer vertrouwen in U en uw Vader op grond van wat er in de Bijbel staat. Amen.