---
title:  Trouw aan de Onzienlijke
date:   18/08/2022
---

De gedachte dat niemand zich iets aantrekt van wat er met ons gebeurt, is heel onaangenaam. De gedachte dat God ons niet kent of niet voor ons zorgt, is het ergst. In de ogen van de Judese ballingen in Babylon leek het alsof God zich totaal niet bekommerde om hun situatie. Ze waren nog altijd in ballingschap en ze voelden zich nog altijd verlaten door God vanwege hun zonde. Jesaja spreekt echter bemoedigende woorden tot hen. Jesaja 40 is een prachtige passage waarin Jesaja het volk een heel ontroerend beeld voorhoudt van hun God: ‘Als een herder weidt Hij zijn kudde, zijn arm brengt de lammeren bijeen, Hij vlijt ze tegen zijn borst, en zorgzaam leidt Hij de ooien’ (Jesaja 40:11). Na zo’n lange tijd begonnen de ballingen desondanks te denken, Waar bent U nou, Heer? We zien geen bewijs dat U er nog steeds bent – of dat U zich zorgen maakt om ons!

`Lees Jesaja 40:27-31. Op welke manieren beschrijft Jesaja God? Waarom ontkracht het hun gedachtegang, als hij stelt dat ‘Mijn weg blijft voor de HEER verborgen, mijn God heeft geen oog voor mijn recht’? (Jesaja 40:27)`

Het boek Ester spreekt over een andere groep mensen die misschien ook gedacht hebben dat hun weg voor God verborgen bleef. In het hele Bijbelboek wordt God niet één keer genoemd. Toch is dit hele verhaal een zich steeds verder ontvouwend drama van het ingrijpen van God om zijn volk te redden van een onherroepelijke wet die hen zou hebben gedood. Dit verhaal heeft het niet alleen over gebeurtenissen uit het verleden, maar het staat symbool voor een toekomstige tijd waarin Gods volk opnieuw zal worden vervolgd en er weer een wet wordt ingevoerd om hen te vernietigen (Openbaring 13:15). Kun je je voorstellen hoe makkelijk je in zulke vreselijke omstandigheden kunt gaan denken dat God zijn volk met zekerheid heeft verlaten? Toch hoeven we niet bang te zijn. Dezelfde God die zijn uitverkorenen verloste in het boek Ester zal hen ook in de laatste crisis redden.

We hebben gelezen welk beeld Jesaja van God schetst voor de ballingen. Hoe zou jij God beschrijven voor de mensen die het gevoel hebben dat God verdwenen is en hen heeft verlaten? Hoe zou je hun leren de bril van het geloof op te zetten en niet te vertrouwen op wat ze om zich heen zien met hun menselijke ogen?

`Jesaja 40:27-31 Op welke manieren beschrijft Jesaja God?` 