---
title:  Al onze zorgen dragen
date:   17/08/2022
---

Sommige mensen hebben een bordje aan de wand hangen waarop staat ‘Waarom bidden als je je zorgen kunt maken?’ Dat zorgt voor een glimlach op ons gezicht, omdat we ook wel weten dat we ons ontzettend vaak zorgen maken en niet naar God gaan om onze lasten in zijn handen te leggen. Iemand heeft eens gezegd dat we ons leven, als alles in de knoop zit, aan God moeten geven om het door Hem uit de knoop te laten halen. God verlangt er heel sterk naar om dat voor ons te doen. Toch slagen we er altijd weer in ons vast te klampen aan onze problemen totdat we er zowat aan onderdoor gaan. Waarom laten we het zover komen voordat we tot de Heer gaan?

`Lees 1 Petrus 5:7 en Matteüs 6:25-33. Petrus citeert hier uit Psalm 55:22. Welke boodschap bevat dit vers voor ons?`

1 Petrus 5:7 is een heel eenvoudig vers. Er is niets geheimzinnigs aan en wat er staat, is ook precies wat het betekent. Afwentelen houdt simpelweg in dat je iets weggooit en van je afzet, zodat de angel die de pijn en de zorgen veroorzaakt geen invloed meer op je kan uitoefenen. Onze lasten worden niet zomaar ergens gedumpt. Onze zorgen lossen niet op in het niets. Ze komen in de handen van onze Vader in de hemel, die ons belooft dat Hij uitkomst zal bieden. Dat leert Jezus ons in de passage in Matteüs. Het probleem hierbij is niet dat het te moeilijk is. Integendeel, het lijkt juist te makkelijk, te mooi om waar te zijn.

Ongerustheid kan allerlei oorzaken hebben. Misschien is het druk op de werkvloer, of onverwachte kritiek. Of het is het gevoel dat we niet gewenst of niet geliefd zijn. Of anders zijn het gezondheidsproblemen of financiële zaken. Dat komt door het gevoel dat we niet goed genoeg zijn in Gods ogen. Doordat we denken dat we niet vergeven zijn. Waar onze ongerustheid ook door komt, we blijven vaak vasthouden aan onze problemen omdat we denken dat niemand ze beter kan oplossen dan wij. Petrus spoort ons aan daar nog eens over na te denken. De reden waarom wij ons geen zorgen hoeven te maken, is omdat God dat al doet. Houdt Hij zich zo met ons bezig dat Hij ook optreedt als een echtscheiding dreigt of als we ons totaal nutteloos voelen? De Bijbel zegt dat God zo met ons bezig is dat Hij elke situatie wil veranderen.

`Over welke dingen maak jij je nu zorgen? Hoe terecht die zorgen ook zijn en hoe lastig ze ook zijn, is er iets te moeilijk voor de Heer? Ons grootste probleem is misschien dat we wel geloven dat God het weet en het kan oplossen, maar dat we er niet van overtuigd zijn dat zijn oplossing de oplossing is die wij in gedachten hebben. Denk daar eens over na en stel jezelf de vraag of dat ook voor jou geldt.`

`1 Petrus 5:7; Matteüs 6:25-33; Psalm 55:23 Wat willen deze verzen ons zeggen?`