---
title:  De kracht van de opstanding
date:   16/08/2022
---

De opstanding gaat in op het probleem van de machteloosheid van de mens. Als we denken aan het leven, de dood en de opstanding van Jezus, dan zien we de dood van Jezus vaak als de gebeurtenis die de band tussen God en ons, wettelijk gezien, weer herstelde. Dat is natuurlijk ook zo.

Toch voegt de opstanding nog een speciale dimensie toe aan de verlossing. De opstanding van Jezus is zeer betekenisvol en niet alleen omdat het aantoont dat wij op een dag ook uit de dood worden opgewekt. De opstanding plaatste Jezus aan de rechterhand van de Vader, waardoor Hij de macht en het gezag kreeg die bij die positie hoort. De kracht die in de opstanding ligt opgesloten, stelt God ook aan ons beschikbaar!

`Lees Efeziërs 1:18-23. Paulus spreekt hier over de macht van God. Wat leren deze verzen ons over de kracht van de opstanding? Welke hoop en beloften bieden deze verzen jou persoonlijk?`

Paulus bidt dat de Efeziërs een paar dingen zullen begrijpen die alleen met goddelijke hulp te doorgronden zijn: (1) dat we beschikken over de hoop op herschepping en over een eeuwige toekomst waartoe Jezus ons heeft geroepen. (2) Dat we begrijpen welke kracht ten behoeve van ons zichtbaar is geworden.

Paulus probeert vervolgens te omschrijven hoe ontzagwekkend deze kracht is. De kracht waar wij vandaag de dag eveneens een beroep op kunnen doen is dezelfde kracht die Jezus niet alleen uit de aarde opwekte tot het leven, maar ook tot de machtige positie aan de rechterhand van de Vader. Daar stopt Paulus echter niet mee. De opstanding bood Jezus niet zomaar een vorm van macht, maar de macht om te heersen en zijn volk tot in alle eeuwigheid te voorzien van alles wat ze nodig hebben!

`Maak een lijst met dingen in jouw leven waar jij de macht van de opgestane Jezus bij nodig hebt. Als je dat hebt gedaan, bid dan dat die kracht zichtbaar wordt in al deze gebieden waar er nood is. Wat kun jij tegelijkertijd beter doen en welke keuzes kun jij maken die ertoe bijdragen dat deze kracht zich nog meer manifesteert in jouw leven?`

`Efeziërs 1:18-23 Wat zegt dit over de macht van God?` 