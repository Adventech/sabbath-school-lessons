---
title:  Overleven door aanbidding
date:   26/07/2022
---

`Lees Job 1:6-2:10. Wat was de oorzaak van Jobs lijden?`

Het is een wonderlijk verhaal. De engelen komen samen om God te ontmoeten en satan is daar ook bij. God vraagt hem waar hij is geweest. Daarop antwoordt de tegenstander: ‘Ik heb rondgezworven en rondgedoold op aarde.’ (Job 1:7) Dan stelt God de volgende vraag: ‘Heb je ook op mijn dienaar Job gelet?’ (Job 1:8) De vraag op zich is niet bijzonder, maar het gaat er hier om wie de vraag stelt. De tegenstander brengt Job niet ter sprake als iemand om op te letten. Dat doet God. Omdat Hij precies wist waar het toe zou leiden, vestigde God de aandacht van de tegenstander op Job. Op de aarde heeft Job geen flauw benul van de omvang van het strijdperk dat hij zal betreden. Het is echter heel duidelijk dat de tegenstander, en niet God, Jobs lijden veroorzaakt. Toch staat buiten kijf dat God nadrukkelijk toestemming geeft aan de tegenstander om Jobs bezittingen te verwoesten en zijn kinderen en zijn fysieke gezondheid kapot te maken. Als God het toestaat dat Job lijdt, wat maakt het dan uit of God of de tegenstander de ellende over hem brengt? Hoe kan God rechtvaardig en heilig zijn, als Hij de tegenstander toestaat Job zoveel pijn te doen? Is dit een uitzondering of is het kenmerkend voor de manier waarop God ook vandaag de dag met ons omgaat?

`Lees Job 1:20-21. Hoe reageert Job op de beproevingen?`

Er zijn twee manieren om op een dergelijk lijden te reageren. Enerzijds kunnen we bitter en boos worden en God de rug toekeren omdat we Hem wreed vinden of denken dat Hij niet bestaat. Anderzijds kunnen we ons ook steviger vastklampen aan Hem. Job biedt zijn rampspoed het hoofd door in Gods nabijheid te blijven en Hem te aanbidden. Deze teksten bevatten drie manieren van aanbidding die nuttig kunnen zijn als verdriet en pijn op ons pad komen. Allereerst aanvaardt Job zijn hulpeloosheid en erkent hij dat hij nergens aanspraak op kan maken: ‘Naakt ben ik uit de schoot van mijn moeder gekomen, naakt zal ik tot de aarde terugkeren’. Job aanvaardt eveneens dat God nog steeds de touwtjes in handen heeft: ‘De HEER heeft gegeven, de HEER heeft genomen’. Als laatste blijft Job erin geloven dat God rechtvaardig is: ‘De naam van de HEER zij geprezen’ (Job 1:21).

`Heb jij het moeilijk? Volg dan in de voetsporen van Job. Hoe kan dat je helpen?`

`Job 1:6-2:10; 20-21 – Wat was de oorzaak van Jobs lijden en hoe reageert hij op de beproevingen?`
