---
title:  Abraham in het strijdperk
date:   24/07/2022
---

Uit het niets en zonder enige uitleg geeft God Abraham ineens de opdracht zijn eigen kind te offeren. Kun je je voorstellen hoe Abraham zich moet hebben gevoeld? Het was een weerzinwekkende gedachte dat een heilige God je vraagt je eigen zoon te offeren. Zelfs al zou Abraham dat idee kunnen rechtvaardigen, hoe zat het dan met Gods beloften over een erfenis? Zonder zijn zoon zou de belofte hem ontgaan.

`Lees Genesis 22. Waarom vroeg God Abraham dit offer te brengen? Als God alles weet, wat is daar dan de zin van?`

Gods verzoek en het moment waarop Hij de opdracht gaf, waren niet willekeurig. Inderdaad, het was zo gepland dat het de grootst mogelijke angst zou veroorzaken. ‘God had deze laatste en grootste beproeving bewaard tot de last van al die levensjaren op Abraham drukte en hij naar rust verlangde.’ (Ellen White, Patriarchen en profeten, p. 121.) Was dit de beproeving van een God die gek was geworden? Integendeel, ‘de zielsangst die hij [Abraham] doorstond in deze duistere dagen van die verschrikkelijke beproevingen werd toegelaten, opdat hij uit eigen ervaring iets zou begrijpen van de grootte van het offer dat de oneindige God heeft gebracht voor de verlossing van de mens.’ (Ellen White, Patriarchen en profeten, p. 125.)

Het was maar een toets. Het is nooit Gods bedoeling geweest dat het ooit zo ver zou komen dat Abraham zijn zoon doodde. Dit onderstreept iets heel belangrijks in de manier waarop God soms te werk gaat. God kan ons vragen iets te doen zonder dat Hij wil dat we dat voltooien. Hij kan ons de opdracht geven ergens heen te gaan waarvan Hij niet wil dat we er ook aankomen. God bekommert zich niet zozeer om het einddoel. Het gaat om wat we leren in de tijd dat we onder invloed van het proces tot een ander mens worden. Misschien had Jezus Abrahams ervaring wel in gedachten toen Hij tegen de Joden zei, ‘Abraham, uw vader, verheugde zich op de dag van mijn komst, en toen hij die zag schonk dat hem vreugde.’ (Johannes 8:56) Abraham had dit inzicht kunnen missen, als hij de opdracht had afgedaan als iets dat van de tegenstander kwam. Hij kende Gods stem. Dat was de reden waarom Abraham het hele proces kon doorstaan en er lering uit kon trekken.

`Hoe herken je de stem van God? Hoe weet je dat God tegen je praat? Op welke manieren openbaart Hij zijn wil aan jou?`

`Genesis 22 Waarom vroeg God Abraham dit offer te brengen?`
