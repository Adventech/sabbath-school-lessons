---
title:  Verdere studie
date:   29/07/2022
---

Lees Ellen White, ‘Zijn geloof beproefd’, pp. 118-127 in Patriarchen en profeten; ‘Praise Ye the Lord’, pp. 315-319 in Testimonies for the Church, vol. 5.

‘God heeft zijn volk altijd beproefd in de oven van verdrukking. Door de hitte van de oven wordt het zuivere goud van het christelijk karakter gescheiden van onzuiverheden. Jezus slaat de proef gade. Hij weet wat er nodig is om het kostbare metaal te zuiveren, zodat het de glans van zijn liefde kan weerkaatsen. Door ernstige beproevingen onderwerpt God zijn dienaren aan tucht. Hij weet dat sommige mensen krachten bezitten die gebruikt kunnen worden om zijn werk vooruit te helpen. Hij stelt deze personen op de proef. In zijn voorzienigheid plaatst Hij hen daar waar hun karakters worden getoetst [...] Hij toont hun wat hun zwakheden zijn, en leert hun te steunen op Hem [...] Zo bereikt Hij zijn doel. Ze worden opgeleid, geoefend en ervaren tucht. Daardoor zijn zij er klaar voor de grote taak te vervullen waarvoor ze hun krachten hebben ontvangen.’ (Ellen White, Patriarchen en profeten, pp. 101,103.)

‘Als wij er in Gods voorzienigheid toe worden geroepen beproevingen te doorstaan, laten we het kruis dan aanvaarden en de bittere beker drinken, terwijl we in gedachten houden dat de hand van de Vader de beker bij onze lippen houdt. Laten we zowel in de duisternis als in het licht op Hem vertrouwen. Kunnen we niet geloven dat Hij ons alles zal geven wat goed voor ons is? [...] Hoe kunnen we, zelfs in de duisternis van verdrukking, ons hart en stem niet in dankbare lofprijzing tot Hem richten, als we denken aan de liefde die ons is getoond op het kruis van Golgota?’ (Ellen White, Testimonies for the Church, vol. 5, p. 316.)

`Hosea 2:14-23 Wat leert deze passage over God?`

**Gespreksvragen**

`Laat iemand in de klas vertellen over zijn/haar geloofsbeproeving die best heel heftig kan zijn geweest, al is het misschien niet te vergelijken met wat Abraham heeft meegemaakt. Wat kun je leren van het verhaal van die persoon, van zijn/haar overwinningen en fouten?`

`Denk aan de laatste 24 uur van Christus’ leven voordat Hij werd gekruisigd. Met welke extreme dingen kreeg Hij te maken? Hoe hield Hij het vol? Welke lessen kunnen we leren van zijn voorbeeld en zelf toepassen als wij ons midden in ons eigen strijdperk bevinden?`

`Bespreek het idee waar we het deze week over hebben gehad, dat ons eigen lijden ons in staat kan stellen anderen te helpen die daar ook mee te maken hebben. Waarom kunnen we toch moeite hebben met die gedachte, hoe waar het ook is?`

`In het bovenstaande citaat zegt Ellen White, ‘Laten we zowel in de duisternis als in het licht op Hem vertrouwen’. Dat is makkelijker gezegd dan gedaan. Hoe kunnen we elkaar helpen het soort geloof te ontwikkelen dat ons in staat stelt dat te doen? Waarom is het belangrijk op God te vertrouwen in moeilijke tijden?`