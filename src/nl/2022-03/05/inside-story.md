---
title:  Zendingsbericht
date:   29/07/2022
---

#### Mooie rots

_Brazilië, 30 juli_

Jaqueliny

Langs een golvende rivier in het midden van Brazilië ligt een dorp genaamd Itapaci, dat ‘Mooie rots’ betekent. Het is niet zonder reden dat Itapaci zo genoemd wordt. Het dorp ligt in een tropisch gebied dat veel mineralen produceert. Mijnwerkers graven naar kristallen zoals mica, dat gebruikt wordt om cosmetica te laten stralen en glinsteren. Mijnwerkers zijn eveneens op zoek naar goud. Door de prachtige kristallen en het schitterende goud zou de naam ‘De mooie rots van Brazilië’ ook heel goed bij het dorp passen.

Toch zag Jaqueliny, één van de 18.500 inwoners van het dorp, niet alles zo rooskleurig in. De persoonlijke problemen stapelden zich op in haar leven en ze wist zich geen raad. Tot een vriendin van haar, Maria Rita, Jaqueliny uitnodigde voor een vrouwengroep in de adventkerk. Jaqueliny had het naar haar zin bij de andere vrouwen en elke donderdag was het uitje vaste prik. Ze ontdekte dat de kerk ook andere bijeenkomsten organiseerde en al snel bezocht ze elk samenzijn, vier dagen per week. Dit was helemaal nieuw voor haar. Al was Jaqueliny opgegroeid in een christelijk gezin, ze kende God niet echt. Als klein meisje was ze gedoopt in de kerk van haar familie en later had ze haar eerste communie daar gedaan. Ze ging elke zondag naar de kerk, maar haar hart voelde leeg aan. Ze had niet het idee dat God zich bemoeide met haar leven. Ze las sporadisch in de Bijbel en dacht maar weinig na over de heilige passages die erin voor kwamen. Haar vriendin Maria Rita, die opgegroeid was in een adventistisch huisgezin, vond het heerlijk dat Jaqueliny vier dagen per week naar de kerk wilde gaan.

De twee vrouwen voerden diepzinnige gesprekken over God. Maria Rita vroeg Jaqueliny hoe ze over de sabbat dacht en de toestand van de doden. Jaqueliny wist niet wat de Bijbel over die kwesties zei en ze wilde graag meer weten. Ze begon de Bijbel op eigen houtje te lezen om de waarheid te vinden zoals God die geopenbaard had. IJverig bestudeerde ze de heilige passages in de Bijbel. Toen Maria Rita haar aanbood de Bijbel met haar te bestuderen, stemde ze maar al te graag toe. Het fascineerde haar dat God de Bijbel had ingezet om handvatten te bieden voor goede gezondheid.

Terwijl de op de Bijbel gebaseerde boodschap van de Adventkerk haar hart raakte, was ze vooral onder de indruk van haar gezondheidsleer. Ze had een universitaire graad gehaald in voeding en toen ze inzag dat de Adventkerk sterk de nadruk legde op dieet en een gezonde levensstijl, voelde ze dat God haar naar de kerk leidde. De Bijbelstudies waren niet altijd makkelijk. Soms was Jaqueliny er niet klaar voor om een nieuwe waarheid te aanvaarden. Terwijl ze studeerde, groeide er toch een verlangen in haar hart om haar leven volledig aan Jezus te geven.

Ze voltooide de Bijbelstudies met Maria Rita en ze begonnen het boek Openbaring te bestuderen. In Openbaring las ze over een plek die mooier was dan Itapaci, ‘De mooie rots van Brazilië’. Ze las over het nieuwe Jeruzalem ‘uit de hemel neerdalen, bij God vandaan’ (Openbaring 21:2). Ze las dat de fundamenten van de stadsmuren versierd waren met allerlei kostbare stenen, zoals jaspis, saffier en smaragd (2 Openbaring 21:19). Ze las dat de stad ‘van zuiver goud was, helder als glas’ en dat haar straten ‘van zuiver goud waren en schitterden als glas’ (Openbaring 21:18, 21). Ze las over Jezus’ belofte om een prachtige witte steen te geven aan elke inwoner van het nieuwe Jeruzalem. Jezus zegt: ‘Wie overwint, zal Ik […] een wit steentje geven waarop een nieuwe naam staat die niemand kent, behalve degene die het ontvangt’ (Openbaring 2:17 ). Jaqueliny was er klaar voor haar besluit te nemen.

Jaqueliny is nu een stralende getuige in haar dorp, ‘De mooie rots van Brazilië’. Ze bidt dat God haar gebruikt om haar man, hun dochter en vele anderen voor te bereiden Jezus te ontmoeten en koers te zetten naar het nieuwe Jeruzalem, ‘De mooie rots van het universum’. ‘Ik dank God dat Hij geweldige mensen in mijn leven bracht en ik weet dat alles ten goede werkt en dat Hij een plan voor mijn leven en het uwe heeft’, zei ze. ‘Ik dank Jezus voor wie ik ben en wat ik bezit. Ik dank Hem dat Hij zo veel van mij houdt, al verdien ik het niet. Ik wil blijven groeien in Christus en vele mensen tot Hem brengen’. Dank u voor uw gift tijdens de dertiende sabbat op 24 september. Met dat geld kunnen we vier nieuwe kerken bouwen in Brazilië, zodat andere mensen, zoals Jaqueliny, naar kerkbijeenkomsten kunnen gaan en meer over Jezus leren en zijn spoedige wederkomst. 