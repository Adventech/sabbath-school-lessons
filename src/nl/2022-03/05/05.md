---
title:  Overleven door hoop
date:   27/07/2022
---

‘We hadden het zo zwaar te verduren dat het onze krachten te boven ging. We vreesden ernstig voor ons leven, we waren er zelfs zeker van dat het doodvonnis al over ons was uitgesproken. Maar juist dat liet ons beseffen dat we niet op onszelf moeten vertrouwen, maar alleen op de God die de doden opwekt.’ ( 2 Korintiërs 1:8-9) Als Gods uitverkoren apostel had Paulus meer te verdragen gehad dan de meeste mensen. Toch bezweek hij niet. In plaats daarvan bracht het hem ertoe God nog meer te prijzen. In 2 Korintiërs 11:23-29 kun je lezen met welke moeilijkheden hij te maken heeft gekregen.

`Lees 2 Korintiërs 1:3-11. In vers 4 verklaart Paulus dat we Gods medelijden en bemoediging ontvangen ‘zodat wij door de troost die wijzelf van God ontvangen, anderen in al hun ellende moed kunnen geven’. In hoeverre worden wij door ellende opgeroepen dienstbaar te zijn aan anderen? Hoe kan deze mogelijkheid beter tot ons doordringen?`

God wil zich via ons inzetten voor mensen in nood. In dat proces staat Hij soms toe dat wij dezelfde nood meemaken. Dan kunnen we mensen bemoedigen, niet vanuit de theorie, maar vanuit het medeleven en de bemoediging die wij zelf van God hebben gekregen. In Jezus’ leven geldt dat principe ook (Hebreeën 4:15). Paulus geeft een levendige beschrijving van zijn moeilijkheden maar niet met als doel ervoor te zorgen dat wij medelijden met hem krijgen. Ze moeten ons eraan herinneren dat, al gaan we door een diep dal, de Vader even goed in actie kan komen om ons zijn medeleven en troost te geven. Misschien staat zelfs ons leven op het spel of worden we gedood. Toch geldt ‘vrees niet’. God leert ons op Hem te vertrouwen. We kunnen ons vertrouwen op Hem stellen, want onze God ‘wekt de doden op’.

Terwijl Paulus zich richt op de verkondiging van het evangelie, is hij ervan overtuigd dat God hem ook uit toekomstige tijden zal verlossen. Paulus kan zo standvastig blijven door de drie dingen die hij aanhaalt in 2 Korintiërs 1:10-11. Allereerst door Gods bewezen staat van dienst: ‘Hij heeft ons gered en zal ons opnieuw redden uit eenzelfde doodsgevaar’. Daarnaast door Paulus’ vastberadenheid om zich alleen op God te focussen: ‘Op Hem hebben we onze hoop gevestigd: Hij zal ons altijd redden’. Ten derde door de voortdurende tussenkomst van de heiligen: ‘En ook u bent ons tot steun door voor ons te bidden’ (2 Korintiërs 1:9-11).

`Wat kun je van Paulus leren om geen zelfmedelijden te krijgen te midden van je moeilijkheden?`

`2 Korintiërs 1:3-11 Hoe kunnen wij anderen moed geven?`