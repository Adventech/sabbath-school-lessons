---
title:  Extreme hitte
date:   28/07/2022
---

In dit kwartaal hebben we tot dusver verschillende soorten strijdperken voorbij zien komen die God gebruikt om ons leven te zuiveren en ons op Christus te laten lijken. Toch kan het zo zijn dat sommige mensen naar die voorbeelden kijken en tot de conclusie komen dat God een strenge en veeleisende leermeester is. Misschien zeggen ze zoiets als, ‘We weten dat God goede bedoelingen met ons heeft, maar deze voorbeelden getuigen niet van veel zorg en liefde. God lijkt meer op een pestkop. Hij maakt plannen die voor hele moeilijke momenten zorgen in ons leven en daar kunnen we zelf niets aan veranderen’.

Het is inderdaad zo dat we tijdens ons leven op deze zondige aarde slechts in geringe mate kunnen begrijpen waarom bepaalde dingen gebeuren. In de hemel zullen heel veel dingen ons duidelijk worden (1 Korintiërs 4:5; 13:12). We moeten in het hier en nu echter ons leven leiden met de spanning van blijven geloven dat God er is en voor ons zorgt terwijl tegelijkertijd ons pad niet altijd over rozen gaat. Jesaja beschrijft deze spanning heel treffend.

In Jesaja 43:2 zegt God dat zijn volk door rivieren en door het vuur zal gaan. Dat is een figuurlijke manier van spreken en daar worden gevaarlijke omstandigheden mee bedoeld. Het kan ook verwijzen naar de doortocht door de Rode Zee en de Jordaan. Beide situaties waren angstaanjagend, maar het waren wel momenten die de weg bereidden tot een nieuw leven. Misschien had je verwacht van God te horen dat Hij zijn volk voor deze gevaren zou bewaren en dat Hij hen langs een gemakkelijker pad zou leiden. Net als de herder in Psalm 23 verzekert Hij ons ervan dat, als er moeilijke tijden komen, Gods volk zich niet overweldigd hoeft te voelen. Hij is immers bij hen.

`Lees Jesaja 43:1-7. Noteer de verschillende manieren waarop God zijn volk ervan verzekert dat ze getroost worden als ze door het water en het vuur gaan. Voor welk beeld van God zorgt dit in jouw gedachten? Aan welke beloften mag je je vastklampen?`

Wat we hebben geleerd over Gods strijdperken, kunnen we op drie manieren samenvatten. Allereerst is Gods enorme hitte er niet om ons te vernietigen, maar vanwege onze zonde. Ten tweede moet Gods enorme hitte ons niet ongelukkig maken. Het dient om ons te zuiveren en ons te vormen naar het beeld van hoe we ooit zijn gemaakt. Ten derde zorgt God te allen tijde voor ons en Hij doet dat op een liefdevolle manier. Hij zal ons nooit aan ons lot overlaten, wat ons ook overkomt.

`Lees Psalm 103:13-14; Matteüs 28:20; 1 Korintiërs 10:13; 1 Petrus 1:7. Wat leren deze verzen ons over de daden en het karakter van God? Hoe heb je in je eigen leven ervaren dat deze verzen waar zijn?`

`Jesaja 43:1-7 Aan welke beloften mogen we ons vastklampen?`