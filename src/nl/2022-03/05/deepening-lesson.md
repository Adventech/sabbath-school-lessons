---
title:  Verdipeing
date:   29/07/2022
---

## Extreme hitte

### 2 Korintiërs 11:22-30

#### IJsbrekervraag

`Als je op je leven tot nu toe terugkijkt, zijn er dan periodes geweest waarin andere mensen je het enorm moeilijk maakten, en zo ja, wat vond je het moeilijkst te verdragen?`

#### Ik Verken

Zie de verdiepingsles van 9 juli jl. voor gegevens over de achtergrond van 2 Korintiërs. In 2 Korintiërs 11:23-28 geeft Paulus details van de ‘beledigingen, nood, vervolging en ellende’ (12:10) die hij tot dan toe had ondervonden. Dat was zo intens en heftig, dat het vergelijkbaar is met de uitzonderlijke hitte van het vuur waarin goud wordt gelouterd, maar in dit geval ging het om Paulus die mentaal en geestelijk zware beproevingen te verduren had gehad. Vreemdelingen, volksgenoten, schijngelovigen en zelfs geloofsgenoten maakten het hem bij tijden heel moeilijk.

#### Ik Bestudeer

De opsomming in 2 Korintiërs 11:22 (Hebreeën – Israëlieten – nakomelingen van Abraham) duidt erop dat Paulus te maken had met judaïsten die onder de Korintiërs propaganda maakten voor de Joodse instellingen en godsdienst. In vers 23 brengt hij – tegen zijn zin – naar voren, dat hij Christus meer dient dan zij doen. Tot de volksgenoten die hem bedreigden (vers 26) behoorden ook de in vers 24 vermelde groep ‘Joden’ of ‘Judeeërs.

`Hoe bedreigden de in Handelingen 9:23,29 en 13:50 vermelde Joden Paulus?`

Paulus ondervond ook tegenstand van vreemdelingen (vers 26).

`Welke dreiging ging er voor Paulus uit van het volksoproer in Handelingen 19:21-40?`

`Welke hulp kreeg Paulus, en van wie?`

Daarnaast ervoer Paulus dagelijks druk vanwege zijn zorg voor de gemeenten (vers 28). Dat betekent dat ook geloofsgenoten het hem moeilijk maakten.

`Waaruit bestond de moeite die Paulus in 1 Korintiërs 5:11 en 2 Korintiërs 2:4 beschrijft?`

Tot de in 2 Korintiërs 11:26 genoemde ‘schijngelovigen’ behoorden ook de ‘schijnapostelen’ waarnaar Paulus in 2 Korintiërs 11:13 verwijst.

`Wat zegt hij over hen in 2 Korintiërs 11:4,19?`

Vers 24: Dit vers komt overeen met de bepaling in Deuteronomium 25:3. Het gaat hier om een straf van ten hoogste 40 slagen, de Joodse Misjna schrijft in Makkot 3.10 ten hoogste 39 slagen voor, om ervoor te zorgen dat nauwkeurig volgens het voorschrift van Deuteronomium 25:3 werd gehandeld. In Marcus 13:3,9 waarschuwde Jezus al Petrus, Jakobus, Johannes en Andreas, dat zij voor het gerecht gesleept en in synagogen gegeseld zouden worden. Mogelijk werd Paulus niet alleen gegeseld, maar ook uit synagogen verbannen. Vers 25: Vgl. Handelingen16:22 (stokslagen), 14:19 (steniging) en 27:41 (schipbreuk). Vers 29: Paulus geeft in dit vers aan dat hij ‘in woede ontsteekt’ wanneer iemand tot iets verkeerds wordt verleid.

`Wat zou hij hiermee bedoelen?`

`Psalm 103:13-14; Matteüs 28:20; 1 Korintiërs 10:13; 1 Petrus 1:7 Wat zeggen deze verzen over God?`

#### Ik Pas Toe

Paulus offerde zijn leven op voor de verspreiding van het evangelie. Vergelijk 1 Korintiërs 4:11-13, 2 Korintiërs 6:4-10 en 1 Petrus 2:19-23 met elkaar.

`Wat kunnen we leren van deze Bijbelgedeelten, voor het geval we in een moeilijke situatie terechtkomen of dat anderen ons onverdiend kwaad aandoen?`

`Welk nut kunnen beproevingen en verwondingen hebben, als we daarmee te maken krijgen omdat we ons christen-zijn uitdragen in woord of daad?`

In elke gemeente kun je te maken krijgen met valse leer of onderlinge conflicten.

`Hoe reageer jij daarop, wanneer je zoiets in jouw gemeente signaleert?`

`Wat zegt Paulus in Galaten 1:6-9 over dwaalleraars?`

`Hoe omschrijven 1 Johannes 4:1-3 en 2 Johannes 7 dergelijke personen?`

We hebben gelezen hoe Jezus en Paulus omgingen met moeilijke situaties in hun leven.

`Wat herken je hiervan in jouw eigen ervaring als christen of in het leven van iemand uit je omgeving?`

`Op welke manier denk je dat jij een broeder of zuster kunt helpen, en waarbij heb je zelf hulp nodig?`

#### Ik bid …

Heer, leer ons in alle omstandigheden waarin wij terechtkomen een beroep te doen op het geduld, de kracht en volharding die alleen U ons kunt geven. Dank U, Here Jezus, voor alles wat U hebt ondergaan, om ons uitzicht te geven op een leven zonder strijd, pijn en moeite. Amen.