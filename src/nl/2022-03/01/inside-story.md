---
title:  Zendingsbericht
date:   01/07/2022
---

#### Christus, de Heelmeester van een echtpaar

_Bolivia, 2 juli _

Anabelle

Op een zondag vluchtte Anabelle huilend uit haar huis en liep radeloos door de straten van Cochabamba, Bolivia. Haar huwelijk was één grote puinhoop en er was geen vrede thuis. De voortdurende ruzies tussen haar en haar man hadden ook hun invloed op hun twee dochters en ze kon er niet meer tegen. Een echtscheiding leek de enige mogelijke oplossing.

Terwijl Anabelle doelloos door de straten wandelde, kwam het ineens in haar op dat de zevendedagsadventisten een programma aanboden om mentaal te genezen. Haar familie was lid van een andere kerk, maar op datzelfde moment besloot ze hulp te zoeken bij de plaatselijke adventkerk.

In de kerk luisterde de predikant geduldig naar Anabelle, die met tranen van wanhoop sprak over haar teleurstellingen in haar huwelijk en de vele problemen omschreef bij haar thuis. Toen ze uitverteld was, bood hij aan voor haar en haar gezin te bidden. ‘Alleen Jezus kan uw huwelijk redden’, zei hij.

Na zijn gebed beloofde hij haar thuis op te zoeken. De volgende dag stond hij voor de deur van hun huis om gezinstherapie aan te bieden. Anabelles man ging op het aanbod in en Anabelle riep hun twee dochters erbij om ook mee te doen. Ze begonnen hun eerste sessie met gebed. ‘Lieve God’, bad Anabelle, ‘help ons alstublieft verandering te brengen in hoe het nu bij ons gaat’.

Op aanwijzing van de predikant opende het gezin hun Bijbels voor een Bijbelstudie. Anabelle huilde veel tijdens die eerste samenkomst. Ze voelde zich machteloos. Ze wist dat ze zich helemaal aan God zou moeten overgeven. Maar, terwijl ze haar man hoorde praten, vulden haar gedachten zich met boze woorden. Het leek een onoplosbare situatie.

In diezelfde week kwam de predikant terug om de Bijbel opnieuw te bestuderen en het gezin nog verder te begeleiden. Hij bad met het gezin en spoorde Anabelle en haar man aan het verleden te laten rusten en vooruit te kijken. Hij raadde hun aan geduldig te zijn en verdraagzaam. ‘Lieve God’, bad Anabelle, ‘verander ons gezin alstublieft’.

Toen de gezinstherapie was afgerond, liet één van hun dochters weten dat ze haar hart aan Jezus wilde geven in de doop. De predikant vroeg het gezin naar de adventkerk te komen om bij de eredienst op sabbat te zijn. Het gezin kwam en de dochter werd lid van de scoutingclub. Enige tijd later werd ze gedoopt.

Met de komst van de coronapandemie legden de autoriteiten een strenge quarantaine op die drie maanden zou duren. Na afloop van die quarantaine mochten de kerken hun deuren nog steeds niet openen en dus bleven de diensten digitaal plaatsvinden. Ondanks Covid-19 heeft God Anabelles gebeden verhoord en veranderde er iets bij haar thuis.

Zowel zij als haar man veranderden als een blad aan een boom. Christus heeft hun huis werkelijk gezegend. Elf maanden nadat ze haar huis in wanhoop verliet, werd Anabelle samen met haar man en andere dochter gedoopt. God heeft hun gezin hersteld. Anabelle prijst en dankt God voor zijn liefde en genade. Ze wil andere gezinnen aanmoedigen om op God te bouwen door gebed.

‘Niets is onmogelijk voor Hem’, zegt ze. ‘Zet God op de eerste plaats en doe zijn wil. God is trouw en Hij is een veilige haven voor elk gezin dat op Hem vertrouwt’. In dit kwartaal gaat een deel van de dertiende sabbatcollecte naar de bouw van een nieuwe kerk in Anabelles woonplaats, Cochabamba, Bolivia. Dank u voor uw gift tijdens de dertiende sabbat op 24 september. Daardoor kunnen ook andere gezinnen in geestelijk opzicht genezen en zullen huwelijken herstellen. 
