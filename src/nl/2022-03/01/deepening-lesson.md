--- 
title: Verdieping 
date: 01/07/2022 
---

## Het strijdperk van de herder

### Psalm 23

#### IJsbrekervraag

`Heb je weleens tussen een kudde schapen gereden of gewandeld? Hoe denk je daaraan terug?`

#### Ik Verken

De collectie Psalmen, zoals wij die nu kennen, is het hoogtepunt van een lange geestelijke en liturgische traditie van het volk Israël. De Psalmen werden waarschijnlijk over een lange periode verzameld en kregen na de terugkeer uit de Babylonische ballingschap hun definitieve vorm (vgl. Psalm 137, waarin we een echo horen van de ballingschap). De verzameling van de Psalmen is, net als de Thora, ingedeeld in 5 boeken (1-41, 42-72, 73-89, 90-106, 107-150). Elk van deze boeken eindigt met een lofzang op Gods heerlijkheid. Psalm 23 wordt toegeschreven aan David en staat in het eerste deel van de collectie. Het is ongetwijfeld de bekendste psalm.

#### Ik Bestudeer

Psalm 23 is een poëtische tekst die pastorale taal gebruikt om over God te spreken. David kent dat milieu goed, want hij begon zijn leven als herder. De tekst is nogal persoonlijk van aard. De dichter gebruikt de eerste persoon enkelvoud: ‘ik’. De psalm lijkt de ervaring van de psalmist te beschrijven, zijn dagelijks leven en de moeilijke tijden die hij mogelijk heeft doorgemaakt. We kunnen de volgende structuur ontdekken:

**vs. 1** een verklaring van vertrouwen

**vs. 2-3** de Heer, de herder, zorgt en leidt

**vs. 4-5** de Heer is de gastheer die beschermt

**vs. 6** een verklaring van hoop

`Welke eigenschappen worden aan God toegeschreven? En welke daden?`

`Wat is de reden waarom de Heer handelt? Wat is het motief?`

Wanneer de psalm naar God verwijst, schakelt de tekst over naar de 2e persoon (van Hij naar U).

`Waar vindt deze wissel plaats? Wat suggereert dit?`

`Wat betekent voor jou het contrast tussen ‘groene weiden’ en ‘het donkere dal’?`

`Wat denk je dat het betekent om ‘geen gevaar te vrezen’? Is hier sprake van absolute bescherming of van iets anders?`

`Welke plaatsen noemt de psalmist. Wat hebben ze gemeen? Wat zijn de nuances? Wat dragen zij bij tot de psalm?`

`Wat is de enige actie die de psalmist voorstelt? Welk werkwoord wordt gebruikt (verschillende versies vergelijken)? Wat denk je dat dit suggereert over het partnerschap tussen de Heer en de psalmist?`

`Efeziërs 6:12 Waar moeten wij ons op richten?`

#### Ik Pas Toe

Via het beeld van een herder wordt God getekend in zijn constante bijstand en in de zorg die Hij geeft.

`Wat betekent het voor jou God te erkennen als de Herder? Hoe ervaar jij Gods leiding?`

`Hoe zie jij Gods aanwezigheid op momenten van ‘groene weiden’, ‘vredig water’ en ‘veilige paden’?`

De herdersstaf stelt de schapen gerust want dat duidt op zijn aanwezigheid.

`Wat stelt jou gerust en laat je weten dat God er steeds voor je is? Kun je daarover een ervaring vertellen?`

Het beeld van de gedekte tafel is een uitnodiging om deel te nemen aan een feestmaal.

`Waartoe nodigt de Heer jou uit, als je geconfronteerd wordt met mensen die je kwaad willen doen?`

In vers 6 zegt de psalmist dat ‘geluk en genade’ hem zullen ‘volgen’. Dit zijn twee belangrijke woorden: ‘tov’ betekent dat iets goed is, en ‘chèsed’ verwijst naar genade, welwillendheid, liefde en trouw. Die dingen zullen de mens dagelijks ‘volgen’, en niet andersom.

`Wat houdt dit volgens jou in voor je spirituele leven en je relaties met anderen?`

`Waartoe nodigt deze tekst je door de beeldspraak en de taal uit om persoonlijk te doen?`

#### Ik bid …

Heer, geef mij vertrouwen in uw aanwezigheid wanneer ik moeilijke tijden doormaak. Leer mij dagelijks te hopen op uw genade en goedheid. Heer, dank U dat U voor een ieder van ons de ‘goede Herder’ wilt zijn die zijn leven geeft (Johannes 10:11-16). Geef me de kracht mensen om mij heen te helpen als zij door een donker dal gaan. 