---
title:  Een onverwachte omweg: het donkere dal
date:   28/06/2022
---

‘Al gaat mijn weg door een donker dal, ik vrees geen gevaar, want U bent bij mij, uw stok en uw staf, zij geven mij moed.’ (Psalm 23:4)

Wat zou het fijn zijn als die veilige paden alleen de met gras beklede oevers van koele waterstromen zouden volgen. Dat is echter niet het beeld wat David schetst. Langs deze wegen ligt ook het ‘dal vol schaduw van de dood’ (HSV). Dat is geen plek die we graag willen bezoeken! In bepaalde jaargetijden kunnen de wadi’s en ravijnen in Israël onverwachts op een overweldigende wijze volstromen. Deze plaatsen zijn vaak ook nauw, met steile wanden die al het zonlicht wegnemen. ‘De schaduw van de dood’ staat dus voor een ‘zeer diepe schaduw’ of ‘diepe duisternis’.

`Lees Psalm 23:4 (HSV). Denk aan de momenten dat je zelf door ‘het dal vol schaduw van de dood’ bent gegaan. Hoe was dat? Was je bang, al wist je dat de herder bij je was? Welke Bijbelverzen waren toen heel belangrijk voor je en waarom? `

`Lees nogmaals Psalm 23:4. Hoe denk je dat het schaap in dat dal terechtkwam? Is het schaap daar op eigen houtje naartoe gegaan of heeft de herder het dier daar naartoe geleid? Verklaar je antwoord.`

Elisabeth Elliot zegt, ‘Een lam dat in het dal vol schaduw van de dood terechtkomt, denkt misschien dat hij door een verkeerde hand is geleid. Het was nodig voor hem om door die duisternis te gaan om te leren niet bang te zijn. De herder is nog altijd bij hem.’ (Elisabeth Elliot, Quest for Love (Grand Rapids, MI: Revell Books, 1996), p. 218.)

`Heb jij ooit het idee gehad dat je ‘door een verkeerde hand’ het donkere dal werd ingeleid? Hoe reageerde je toen op God? Waarom denk je dat de herder het aandurft ons een donker dal in te laten gaan, al begrijpen we Hem misschien verkeerd?`

`Psalm 23:4 Welke bemoediging geeft David?`
