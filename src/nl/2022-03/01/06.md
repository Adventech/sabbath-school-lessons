---
title:  Op reis met een vaststaande belofte
date:   30/06/2022
---

‘Geluk en genade volgen mij alle dagen van mijn leven, ik verblijf in het huis van de HEER tot in lengte van dagen.’ (Psalm 23:6)

Wanneer we in het donkere dal zitten of omringd worden door vijanden, zijn we snel geneigd te denken dat we in de steek zijn gelaten. We krijgen dan niet altijd het gevoel dat God druk bezig is geweest. We komen tot de conclusie dat wij, als Hij ons had bijgestaan, helemaal niet in deze situatie terecht zouden zijn gekomen. David zag het anders.

`Lees Psalm 23:6. Aan welke twee dingen twijfelt David niet, ondanks zijn ellende?`

Sommige vertalingen zeggen dat geluk en genade [Gods verbondsbelofte] mij alle dagen van mijn leven ‘zullen volgen’. Toch is het oorspronkelijke werkwoord veel krachtiger, waardoor het vers letterlijk inhoudt dat geluk en genade mij alle dagen van mijn leven ‘zullen achtervolgen’. Hetzelfde Hebreeuwse werkwoord wordt ook elders gebruikt waar het beeld van een ‘achtervolging’ heel duidelijk naar voren komt (Genesis 14:14; Jozua 10:19 en 1 Samuël 25:29).

`Lees opnieuw Psalm 23:6. Welk beeld roept het bij jou op als je bedenkt dat geluk en genade je ‘achtervolgen’? Wat denk je dat David ons over God wilde vertellen door zijn zorg voor ons op deze manier te beschrijven?`

Hoe diep het dal ook is en hoezeer de vijanden ook aanhouden, Gods genade en zijn niet aflatende liefde, staan vast. Tot het einde van onze reis hoeven we niet te twijfelen aan de zekerheid van zijn leiding. Als Jezus Golgota kon verdragen door aan deze dingen te denken, moeten wij ze ook ter harte nemen. Er zijn echter momenten dat onze geliefden vol vragen zitten. Net als David doen we er dan goed aan deze zorgen niet te benaderen met een theologische omschrijving van wat God kan doen. David laat hier zien dat we dat beter kunnen doen door hen in hun geloof te bevestigen door bijvoorbeeld een persoonlijk getuigenis van de waarheid over onze God.

`Hoe kan jouw relatie met God aantonen dat zijn goedheid en genade ons altijd achtervolgen? Welk bewijs kun je daar vanuit de Bijbel aan toevoegen? Hoe kun je dit delen met degenen die misschien twijfelen aan de echtheid van Gods zorg? Waarom is het kruis het beste voorbeeld van deze ‘achtervolging’?`

`Psalm 23:6. Waar twijfelt David niet aan?`