---
title:  Plekken onderweg
date:   27/06/2022
---

‘Hij leidt mij langs veilige paden tot eer van zijn naam.’ (Psalm 23:3)

Stel je eens voor dat je die ‘veilige paden’ voor je ziet liggen, helemaal tot in de verte. Het einde blijft verborgen, maar je weet dat aan het einde van de weg jouw thuis ligt, namelijk Gods huis. Als je goed kijkt, kun je dan zien waar de wegen naartoe leiden? Sommige plekken zijn misschien heel goed te zien, maar andere delen van de weg zullen volledig aan het oog zijn onttrokken door grote of gevaarlijke obstakels. Soms verdwijnt het pad uit het zicht door een bergrug. Sommige delen van de weg zijn gemakkelijk te begaan, terwijl andere delen juist heel moeilijk zijn. Zo was het ook toen Israël van Egypte naar het beloofde land reisde. Deze psalm beschrijft het op precies dezelfde manier.

`Lees Psalm 23. Langs welke plekken ziet David de schapen gaan op hun weg via de veilige paden van gerechtigheid naar het huis van de Heer?`

Waarom worden deze wegen ‘spoor van gerechtigheid’ (HSV) of ‘veilige paden’ (NBV) genoemd? (Noot van de vertaler: de schrijver van de oorspronkelijke Engelse tekst baseert zich op de KJV: ‘he leadeth me in the paths of righteousness’. De SV en de HSV komen daar dicht bij in de buurt. In de vertaling van de les volgen we echter de bewoording van de NBV (‘veilige paden’) als er op de Bijbeltekst wordt gezinspeeld.) Daar zijn vier belangrijke redenen voor. Allereerst zijn het veilige paden omdat ze de juiste eindbestemming hebben, namelijk het huis van de herder. Ook stellen ze ons in staat om in harmonie te zijn met de juiste persoon, de herder zelf. Daarnaast zijn het veilige paden omdat ze ons leren hoe we goede mensen kunnen zijn. Dat zijn we als we op de herder lijken. Ten vierde zijn het veilige paden omdat ze ons tot een goede getuige maken. Hoe beter we als mens worden, hoe meer we de Heer verheerlijken. Het zijn ‘veilige’ of ‘rechtvaardige’ wegen, of ze nou makkelijk of moeilijk begaanbaar zijn.

Het is belangrijk te beseffen dat Gods leiding niet simpelweg een kwestie is van of Hij het pakketje op de plaats van bestemming aflevert. Het gaat om veel meer dan leiding en bescherming. Denk aan de vele voorbeelden in de Bijbel waar God zijn volk leidt. Of het nou gaat om Abraham die door zijn beloften wordt gedreven of om Israël dat een vuur -en wolkkolom voor zich had, bij Gods leiding draait het er altijd om dat Hij mensen oefent in het doen van gerechtigheid.

`Hoezeer ben jij je ervan bewust dat de herder de absolute prioriteit geeft aan gerechtigheid in jouw leven? Hoe kunnen beproevingen jouw leven zo veranderen dat je het karakter van Christus beter weerspiegelt?`

`Psalm 23:3 Wat zegt David hier?`