---
title:  Zendingsbericht
date:   26/08/2022
---

#### Een discipel in plaats van een criticus

_Brazilië, 27 augustus_

Breno

Breno werd geboren in een gezin in Salvador, Brazilië, dat het christendom vermengde met het occulte. In zijn jonge jaren ging hij naar een adventistische school. Op die school kreeg hij door een onderwijzer interesse in het lezen van de Bijbel. Toch groeide Breno op tot een opstandige tiener. Terwijl hij volop meedeed aan feestjes en buiten de campus alcohol dronk, begonnen de schoolregels hem tegen te staan. Het leek wel of school hem alles verbood. De meisjes mochten geen oorbellen dragen. De meisjes mochten geen korte rokjes dragen. De meisjes mochten geen nagellak dragen. En nog erger, de jongens mochten niet naast de meisjes zitten in de kerk bij de school. De schoolregels om een christelijk gedrag te waarborgen, sloegen naar zijn mening nergens op en hij twijfelde aan elke vorm van autoriteit.

Nadat Breno zijn diploma had gehaald, ging hij niet langer naar de kerk en zette hij een punt achter het lezen van de Bijbel. Fel bekritiseerde hij het christendom. Hij snoefde tegen zijn vrienden: ‘Ik wil elke plek ter wereld wel bezoeken, behalve de kerk’. Hij voelde God openlijk aan de tand over passages in de Bijbel die hij niet begreep. Hij sprak zelfs slecht over de kerk. Ook verdreef hij zijn adventistische vriendin. Vijf jaar nadat hij zijn diploma had gehaald op de middelbare school, kreeg hij een onverwachte uitnodiging van een vriend van de middelbare school, Victor, om zijn doop bij te wonen. De dag van de doop bleek een mijlpaal te zijn. Na zijn doop stelde Victor Breno voor aan de adventistische predikant. De predikant bad meteen voor zowel Breno als Victor. Na het gebed omhelsde de predikant Breno en vroeg hem naar de kerk te komen voor de erediensten.

Beduusd verliet Breno de doopdienst. Het gebed van de predikant en het hartelijke welkom hadden zijn hart geraakt. Hij wilde weer naar de kerk. Breno keerde terug om aanwezig te zijn bij de erediensten en daar ontmoette hij God voor het eerst. Hij leerde de God van liefde kennen. Door de preken van de predikant kwam hij steeds meer te weten over Christus, zijn evangelie en zijn genade. Breno’s ogen werden geopend en de jaren vol negatieve gedachten verdwenen als sneeuw voor de zon. Hij voelde zich welkom en geliefd bij de andere kerkleden, al kenden ze hem nauwelijks. Ze uitten Gods liefde waar hij over hoorde in de preken op sabbat.

Kort nadat Breno weer terug was gekomen naar de kerk, besloot hij Bijbelstudies te volgen met de predikant. Tot hij tijdens de Covid-19 pandemie, op een hele speciale sabbat, werd gedoopt. Breno weet nu dat de uitnodiging van zijn vriend om naar zijn doop te komen zijn leven voorgoed heeft veranderd. ‘Christus heeft mijn leven volledig op de kop gezet’, zei hij. ‘In een mum van tijd was ik geen criticus meer, maar een discipel. Dat is niet aan mijzelf te danken, maar aan het feit dat Gods wil goed is, perfect en aangenaam’. 