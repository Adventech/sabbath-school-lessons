---
title:  Een leven van lofprijzing
date:   23/08/2022
---

Misschien is het niet vanzelfsprekend voor ons om de Heer te prijzen, zelfs als alles goed gaat. Hoeveel moeilijker is het dan om dat te doen als het slecht gaat? Toch worden we daartoe wel opgeroepen. Lofprijzing is iets wat we onszelf moeten aanwennen, net zolang totdat het niet langer een activiteit is die we op een bepaald moment uitvoeren, maar dat het de sfeer is waarin we leven. Lofprijzing zou geen daad op zich moeten zijn, maar een manier van leven.

`Lees Psalm 145. Wat brengt David ertoe God te prijzen? Waarom zouden de woorden van deze psalm ook de onze moeten zijn?`

De bekende Britse predikant, Charles Haddon Spurgeon, schreef een boek genaamd The Practice of Praise (Lofprijzing in de praktijk). Het is gebaseerd op vers 7 van Psalm 145. In dit korte vers wijst Spurgeon ons op drie belangrijke punten die ons kunnen helpen steeds meer een leven te gaan leiden van lofprijzing.

1. Lofprijzen komt tot stand door om ons heen te kijken. Als we niet om ons heen kijken om de grootheid van God te zien, dan hebben we geen reden om Hem te prijzen. Wat kun je in de geschapen wereld zien dat prijzenswaardig is, zoals de schoonheid van Gods schepping? Wat kun je in de geestelijke wereld zien dat prijzenswaardig is, zoals het groeiende geloof in een christen die nog maar net tot bekering is gekomen?

2. Lofprijzen komt tot stand door stil te staan bij wat we hebben gezien. Om te leven in een sfeer van lofprijzing, moeten we weten welke redenen we hebben óm te prijzen. Hoe kunnen we de ontzagwekkende daden van God in gedachten houden (bijvoorbeeld door nieuwe gebruiken of symbolen in te voeren die ons doen denken aan zijn goedheid), zodat zijn goedheid en de waarheid over Hem ons niet ontglippen?

3. Lofprijzen komt tot stand door erover te praten. Lofprijzing is niet iets dat we alleen in onze gedachten doen. Het is de bedoeling dat het uit onze mond komt, opdat de mensen om ons heen het horen.

`Welke redenen hebben we om God met woorden te prijzen? Wat zal het gevolg zijn van die lofprijzing en op wie heeft het zijn uitwerking? Neem pen en papier en ga deze drie punten één voor één na. Wat kun jij doen om het tot een gewoonte te maken dat je God prijst in je leven?`

`Psalm 145 Wat brengt David ertoe God te prijzen?`