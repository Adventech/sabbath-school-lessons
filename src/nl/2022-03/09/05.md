---
title:  Een getuige die overtuigt
date:   24/08/2022
---

In het boek Handelingen had lofprijzing een verbazingwekkend effect op degenen die het hoorden. Nadat ze waren uitgekleed en stokslagen hadden gekregen, werden Paulus en Silas in de gevangenis gegooid. Er was niemand in de buurt om hun pijnlijke sneeën en gekneusde rug met olie te behandelen. Onder intense lichamelijke pijn en met hun voeten in het blok, werden ze in de duisternis van de binnenste kerker gezet. Terwijl de andere gevangenen luisterden, begonnen Paulus en Silas te bidden en te zingen.

Na de aardbeving en nadat de gevangenisbewaarder had vastgesteld dat noch Paulus noch Silas noch een andere gevangene was ontsnapt, ‘viel [hij] bevend voor Paulus en Silas op de grond. Hij bracht hen naar buiten en vroeg: “Heren, wat moet ik doen om gered te worden?”’ (Handelingen16:29-30)

`Lees Handelingen 16:16-34. Waarom bracht deze gebeurtenis de gevangenisbewaarder ertoe te denken aan zijn eigen behoefte aan verlossing? In welk opzicht hebben Paulus’ en Silas’ gebeden en liederen bijgedragen aan het feit dat de gevangenen niet ontsnapten en dat deze man, met al zijn huisgenoten, zich bekeerde?`

Het is toch geweldig dat onze lofprijzing invloed kan hebben op de toekomstige bestemming van degenen om ons heen. Als Paulus en Silas mopperend en klagend in het donker hadden gezeten, wat gebruikelijk is voor gevangenen, denk je dat er dan ook maar iemand gered zou zijn die nacht? We weten niet hoe het verder ging met de gevangenisbewaarder en zijn huisgenoten. Laten we ons eens proberen voor te stellen dat ze de woorden hebben gelezen die Paulus later schreef toen hij in een andere gevangenis in Rome zat: ‘Aan u is de genade geschonken niet alleen in Christus te geloven, maar ook omwille van Hem te lijden. U voert dezelfde strijd die u mij vroeger hebt zien voeren en die ik, zoals u hoort, nog steeds voer.’ (Filippenzen 1:29-30) Als ze dit hebben gelezen en beseften hoe veel vreugde Paulus’ lijden hun had gebracht, dan zal er ongetwijfeld een lied in hun hart zijn opgekomen en was het een hernieuwde uitdaging trouw te blijven, tegen welke prijs dan ook.

`Wie kan tot God gebracht worden door een loflied dat uit jouw hart komt? Stel jezelf doelbewust ten doel tegenover anderen opener en blijer te zijn in hoe je God eert. Je weet niet welke positieve uitwerking dat kan hebben.`

`Handelingen 16:16-34 Wat gebeurde er en wat was het gevolg?`
