---
title:  Lofprijzing in haar context
date:   21/08/2022
---

De bekende Russische auteur, Fjodor Dostojevski, was ter dood veroordeeld, totdat zijn vonnis op het laatste moment werd aangepast. In plaats daarvan heeft hij jaren in de gevangenis gezeten. Toen hij zijn ervaringen in de gevangenis omschreef, zei hij: ‘Blijf geloven, al laat iedereen het verder afweten en ben je de enige die trouw blijft. Breng ook onder die omstandigheden je offergaven en prijs God, ook al ben je eenzaam.’

In voorgaande sabbatschoollessen is al naar voren gekomen dat Paulus ontzagwekkende tegenstand en vervolging had te verduren. Nu zit hij in een Romeinse gevangenis. Toch zit hij niet in de put. In plaats daarvan schrijft hij ijverig brieven aan de gelovigen in Filippi om hen te bemoedigen!

`Lees Filippenzen 4:4-7. Hoe kon Paulus zulke dingen schrijven, terwijl hij zelf in de gevangenis zat? Hoe kunnen we ‘de vrede van God’ volgens deze passage ontvangen?`

Het is één ding om blij te zijn als alles goed gaat. Paulus roept ons echter op altijd blij te zijn. Dat klinkt misschien wat vreemd in onze oren. Als we Paulus’ woorden letterlijk nemen, leert deze passage ons twee belangrijke dingen. Als we altijd blij horen te zijn, betekent dat allereerst dat we vreugdevol moeten zijn, ook al geven onze omstandigheden ons daar helemaal geen reden toe. Als we altijd blij horen te zijn, houdt dat daarnaast ook in dat we het ons eigen moeten maken om tegen onze eigen zin in blij te zijn.

Paulus spoort ons aan God te prijzen, al zijn we daar vaak niet toe geneigd. Soms lijkt het zelfs onredelijk dat te verwachten. We zullen zien dat juist de tijden waarop het onredelijk lijkt om blij te zijn, een reden is om vreugdevol te blijven. Met andere woorden, lofprijzing is een geloofsdaad. Net zoals geloof zich niet baseert op onze omstandigheden maar op de waarheid over God, zo prijzen we God niet omdat we goed in ons vel zitten maar vanwege de waarheid over wie Hij is en wat Hij ons heeft beloofd. Wonderbaarlijk genoeg leidt een dergelijk geloof ertoe dat juist dat onze gedachten, gevoelens en situaties vormt.

`Welke waarheid over God ontvouwt Paulus in de passage van vandaag, een waarheid die hem ertoe brengt zich te verheugen, ook al zit hij in de gevangenis? Noteer in het kort wat jij als waarheden over God beschouwt. Loop die lijst na en prijs God voor alles wat er staat. Wat verandert dat in hoe je over jouw situatie denkt en ernaar kijkt?`

`Filippenzen 4:4-7 Hoe kunnen we de vrede van God ontvangen?`