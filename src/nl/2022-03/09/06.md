---
title:  Een wapen dat overwint
date:   25/08/2022
---

`Lees 2 Kronieken 20:1-30. Als jij wordt geconfronteerd met een ‘groot leger’, wat zou dan jouw eerste reactie zijn? Hoe kan Josafats reactie je helpen om overweldigende tegenstand het hoofd te bieden?`

Josafat ontdekte dat lofprijzing een machtig wapen is. Nadat hij had vernomen dat er een ‘groot leger’ zijn kant op kwam, begon Josafat niet meteen te denken aan een militaire tegenzet. In plaats daarvan ‘besloot hij de HEER om raad te vragen’ (2 Kronieken 20:3). Toen het volk van Juda naar Jeruzalem kwam om te vasten, beaamde Josafat hoe ernstig de situatie was. Hij zei ‘Wij zijn niet opgewassen tegen de grote legermacht die ons nu aanvalt. Wij weten niet wat we moeten doen, op U zijn onze ogen gevestigd.’ (2 Kronieken 20:12)

Toen de Geest van de Heer over Jachaziël kwam, kondigde hij onverschrokken aan: ‘Jullie hoeven in deze strijd geen slag te leveren. Wacht rustig af, dan zullen jullie zien hoe de HEER, die jullie, Juda en Jeruzalem, bijstaat, voor jullie de overwinning behaalt. Laat je door hen geen angst aanjagen. Trek hun morgen tegemoet, de HEER staat jullie bij.’ (2 Kronieken 20:17) Daarna prezen ze God en zongen ze lofliederen tot Hem ‘met luide stem’ (2 Kronieken 20:19). Al zou God voor hen strijden, ze moesten evengoed de vijand onder ogen komen.

Toch marcheerden ze niet op de gewone manier ten oorlog. Josafat stelde een koor aan om de Heer tijdens hun marsroute te prijzen. ‘Zodra zij jubelend hun lofzang aanhieven, zorgde de HEER ervoor dat de Ammonieten en Moabieten en de bewoners van het Seïrgebergte, die Juda wilden aanvallen, vanuit verdekte stellingen werden belaagd, en zo werden ze verslagen.’ (2 Kronieken 20:22) De auteur zegt dat God tussenbeide kwam op het moment dat zij zich in geloof vastklampten aan zijn belofte, terwijl ze ‘Loof de HEER, eeuwig duurt zijn trouw’ zongen (2 Kronieken 20:21).

`Welk geestelijk principe bevat deze tekst wat jij in je eigen wandel met God kunt gebruiken, vooral in moeilijke en stressvolle periodes?`

`2 Kronieken 20:1-30 Hoe kan Josafats reactie ons helpen?`