---
title:  Verdieping
date:   26/08/2022
---

## God je leven lang loven

### Psalm 145

#### IJsbrekervraag

`Wanneer is een koning voor jou een echte koning en wanneer vermindert de populariteit van een dergelijke persoon?`

#### Ik Verken

Psalm 145 staat op naam van koning David, die in zijn leven met veel tegenstanders te maken had, maar telkens door God werd beschermd. David leefde in Israël in de 11e en 10e eeuw v.Chr. Toen hij eens ernstig in de fout was gegaan en daar enorm onder gebukt ging, stak God hem de helpende hand toe. Psalm 145:14 bevat dan ook geen woorden van iemand die mooi kan praten, maar geen weet heeft van het echte leven. Nee, uit eigen ervaring heeft David ontdekt dat de Heer inderdaad ‘een steun is ... voor wie is gevallen’ en opricht ‘wie gebukt gaat.’ Volgens de Talmoed (joods Bijbelcommentaar) bestaan de Psalmen uit 5 boeken. Psalm 145 staat in het vijfde boek, dat van de feestliederen (Psalm 107-150).

#### Ik Bestudeer

Deze psalm is een zogenaamde alfabetpsalm. Dat wil zeggen dat elk vers met een andere letter van het Hebreeuwse alfabet begint. Deze letters staan in alfabetische volgorde. Dergelijk taalgebruik diende het onthouden van de tekst. De psalm is één oproep tot eeuwigdurende lof aan God. De dichter wil niet alleen zelf God eeuwig prijzen en loven (vers 1 en 2), maar wil ‘alles wat leeft’ ertoe brengen Gods heilige naam tot in eeuwigheid te prijzen (vers 21). Dat David veel woorden met dezelfde betekenis gebruikt, helpt ons beter te begrijpen wat hij bedoelt.

`Zoek naar verschillende van deze ‘synoniemen’ en zet die op een rijtje.`

In de meeste kerkdiensten is de ‘verkondiging’ een onderdeel van het samenzijn.

`Hoe kan in een dienst verkondiging plaatsvinden op een andere manier dan via een preek of overdenking? Welke aanwijzing hiervoor vinden we in onze psalm?`

Vers 14: Als je ergens onder ‘gebukt gaat’, kan dat komen omdat je innerlijk last hebt van iets wat je verkeerd hebt gedaan. Die last kan vooral groot zijn als het gaat om iets wat je niet meer ongedaan kunt maken. Zelfverwijt en verdriet kunnen een last zijn, maar dit geldt ook voor leed dat anderen je bezorgen vanwege een door jou begane misstap.

`Noem een nieuwtestamentische persoon die met zo’n last te maken had en door Jezus gesteund en bemoedigd werd.`

Vers 18: Wij mogen er volgens David op vertrouwen dat de Heer dicht bij allen is ‘die Hem aanroepen in waarheid.’ (HSV)

`Wat voor ‘aanroepen’ is dit, en bekijk hiervoor verschillende vertalingen, en Johannes 4:23-24.`

Vers 19: David zegt ook dat wie God eert, op zijn hulp kan rekenen.

`Hoe kun je volgens de man die door Jezus van zijn blindheid werd genezen, God eren? Zie Johannes 9:31.`

`Filippenzen 4:4 Welk advies krijgen we hier?`

#### Ik Pas Toe

Het is goed bepaalde Bijbelgedeelten uit het hoofd te leren, omdat ze van pas kunnen komen op momenten dat je ze nodig hebt.

`Welke psalm spreekt je het meest aan, en waarom?`

Er is iets wat belangrijker is dan God eren.

`Omschrijf dat in je eigen woorden, na lezing van Matteüs 15:8.`

In het boekje Blessed Be Your Name, blz. 71, van Matt en Beth Redman staan de woorden: ‘Het feit ligt er dat we snel vraagtekens zetten bij God als de zaken voor ons niet goed lopen, maar langzaam [zijn] om Hem de eer te geven als alles goed gaat. ... Dankbaarheid is een essentieel ingrediënt van ons “dieet” van aanbidding.’

`Wat vind je van deze woorden? Lees hierbij Lucas 17:11-19 en 1 Tessalonicenzen 5:18.`

Lees nu Psalm 103:1-5.

`Waaruit blijkt hier dat het prijzen van God niet vanzelfsprekend is?`

`Waarvoor kunnen we God loven? `

#### Ik bid …

Heer, ik vind het moeilijk U altijd te loven en te prijzen, vooral als ik te maken heb met tegenslag. Geef mij het vertrouwen dat U niet alleen naast mij staat en weet hebt van wat ik meemaak, maar mij ook boven moeilijke situaties uit kunt tillen. Maak mijn leven tot één groot loflied voor U. Amen.