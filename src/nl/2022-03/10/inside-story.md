---
title:  Zendingsbericht
date:   02/09/2022
---

#### Bikini in de kerk

_Brazilië, 3 september_

Regina

De medewerkers van het kantoor hadden er plezier in Álvaro belachelijk te maken. ‘Waarom ga je op vrijdag na het werk niet met ons mee om wat te drinken?, zei er één. ‘Waar was je afgelopen zaterdag?’, hoonde weer een ander. ‘Je bent nooit bij onze feestjes op zaterdag’. Álvaro glimlachte dan altijd geduldig. Hij sprak vriendelijk en liefdevol tegen zijn collega’s. Zijn gedrag trok Regina’s aandacht. Ze ontdekte dat hij adventist was. De grappen en grollen hielden nog een paar jaar aan in het Braziliaanse gemeentehuis in Salvador waar Regina en Álvaro werkten. Toch verloor Álvaro nooit zijn geduld.

Op een dag nodigde een collega, Gilberto, Regina uit om de plek te bezoeken waar Álvaro elke sabbat naartoe ging. ‘Ik heb gehoord dat het een nogal rare plek is, geen kerk’, zei Gilberto. ‘We kunnen daar meer over de Bijbel leren’. Regina was benieuwd naar de Bijbel en daarom ging ze op zaterdag met Gilberto mee. Ze droeg haar bikini onder een paar schaarse kledingstukken. Ze wilde naderhand naar het strand.

Gilberto bracht haar naar een normaal uitziend huis in een woonwijk. Regina voelde zich meteen thuis. Het huis leek helemaal niet op een kerk en er was geen uithangbord te bekennen waarop de naam van een religieuze stroming prijkte. De plek stond bekend als ‘Jezus delen’. De mensen begroetten Regina met een warme glimlach en omhelzingen. Ze zag Álvaro in een groep van vooral studenten en onderwijzers.

De predikant en zijn vrouw leidden de Bijbelstudie en hielden daarna een vraag-enantwoordronde. Er waren veel vragen en Regina merkte dat ze glimlachend zat te luisteren. Ze vond het fijn te merken dat de mensen in de groep oprecht geïnteresseerd waren in de Bijbel. Na de Bijbelstudie stond de predikant op om te prediken. Gilberto ging weer naar huis en Regina zette koers naar het strand. Zo ging het een paar zaterdagen. Gilberto en Regina woonden de Bijbelstudie bij, waarna hij naar huis ging en zij naar het strand.

Op een zaterdag nodigde één van hun nieuwe vrienden hen uit om ook naar de preek te luisteren. ‘Ik preek vandaag en het zou me heel gelukkig maken als jullie blijven’, zei hij. Regina en Gilberto durfden niet te weigeren en dus bleven ze. Ze probeerden uit het zicht te blijven, omdat ze niet gekleed waren voor de kerk. Toch genoten ze van de preek en vanaf die dag luisterden ze ook elke zaterdag naar de preek.

Een jaar ging voorbij en Gilberto gaf zijn hart aan Jezus door de doop. Regina bleef twijfelen. Wat zouden haar familie en vrienden zeggen? Ze wist nog goed hoe mensen Álvaro op zijn werk hadden behandeld. Ze was in een andere kerk opgegroeid en de Adventkerk leek, in vergelijking daarmee, zo ongewoon. Vier jaar verstreken en Regina hoorde dat de predikant werd overgeplaatst. Meteen nam ze contact met hem op. Ze kon geen reden bedenken om nog langer te wachten. Ze wilde openlijk voor Jezus kiezen via de doop.

Veel familieleden en vrienden waren niet blij met Regina’s keuze, maar ze heeft er geen spijt van gehad. Ze werd een actief lid en probeert nu ook degenen in nood te bereiken. Na verloop van tijd kreeg ze een plek aangeboden in het kerkbestuur. Regina dankt God elke dag voor de liefdevolle manier waarop ze Jezus leerde kennen. Ze zegt dat ze daarom nu deel is van Gods adventistische familie.

‘Zodra ik de kans heb, deel ik mijn liefde voor Jezus op mijn werk en waar dan ook’, zegt ze. ‘Wij zijn Gods werktuigen om mensen kennis te laten maken met zijn grote liefde’. 