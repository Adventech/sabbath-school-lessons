---
title:  Verdieping
date:   02/09/2022
---

## Zachtmoedig in het strijdperk

### Exodus 32:7-14

#### IJsbrekervraag

`Hoe reageer jij, als iemand op wie je vertrouwde je zwaar heeft teleurgesteld? Wat doe je als het daarbij om je eigen broer of zus gaat?`

#### Ik Verken

Aäron heeft op aandringen van en samen met de andere Israëlieten het beeld van een stierkalf gemaakt; het volk knielt daarvoor neer en schrijft daaraan de verlossing uit Egypte toe (Exodus 32:2-4,8). Exodus 32:7-14 beschrijft hoe Mozes probeert te voorkomen dat de Heer het volk Israël in zijn brandende toorn gaat ‘verteren’, d.w.z. ‘doden’ en ‘van de aarde wegvagen’ (Exodus 32:10,12). Hij dringt er bij de Heer op aan af te zien onheil te brengen over het volk (Exodus 32:12). Mozes voorkomt hiermee totale vernietiging, al laat hij wel even later de Levieten, die allemaal voor de Heer kozen, in opdracht van Hem ongeveer drieduizend Israëlieten ombrengen (Exodus 32:26-28). Mozes’ optreden lijkt op dat van Jezus. Zoals Mozes opkwam voor het volk, pleit Jezus bij zijn Vader voor wie op Hem hun vertrouwen stellen. Exodus is één van de boeken van Mozes (vgl. Marcus 12:26), al is het niet uitgesloten dat de oorspronkelijke versie jaren later een redactie heeft ondergaan.

#### Ik Bestudeer

Mozes was veertig dagen met Jozua op de berg Sinaï (Exodus 24:12-18). Aan het eind daarvan raakte het geduld van het volk Israël op en wilden ze dat Aäron een god maakte die voor hen uit kon gaan (Exodus 32:1). Zo kwam het stierkalf tot stand (vers 4).

`Waarom was het uitblijven van de terugkomst van Mozes geen goede reden om een afgodsbeeld te maken? Zie Exodus 20:22-23.`

Mozes vraagt de Heer: ‘Wees niet langer toornig en zie ervan af onheil over uw volk te brengen’ (Exodus 32:12). Het gevolg is dat de Heer ervan afziet het gehele volk met onheil te treffen (vers 14). Daarna zegt Aäron tegen Mozes: ‘Ik smeek je je woede te bedwingen’ (vers 22); Mozes had al de twee platen met de verbondstekst aan stukken gesmeten (vers 19).

`Wat deed Mozes in reactie op zijn boosheid, nadat hij met Aäron gesproken had? Zie vers 30-32.`

`Wat vind je van de manier waarop de Heer uiteindelijk wel een deel van het volk strafte? Lees vers 26-29.`

Mozes heet in Numeri 12:3 (NBG) ‘zeer zachtmoedig, meer dan alle mensen die op de aardbodem waren’ en Jezus zegt in Matteüs 11:29: ‘Ik ben zachtmoedig’. Zachtmoedigheid is onderdeel van de vrucht van de Geest (zie Galaten 5:23), en Jezus gaf aan de zachtmoedigen een prachtige belofte (Matteüs 5:5).

`Noem een moment uit het leven van Jezus waarop Hij zich zachtmoedig gedroeg, en een situatie waarin Hij woedend werd.`

`Matteüs 11:28-29 Wat kunnen wij van Jezus leren en wat brengt het ons?`

#### Ik Pas Toe

Een zachtmoedig iemand is ook verdraagzaam. Maar uit Exodus 32 blijkt, dat zachtmoedigheid woede niet uitsluit. Soms kan woede terecht zijn, maar dan is het wel belangrijk wat we met die woede doen.

`Hoe wil jij reageren als jou groot onrecht wordt aangedaan?`

`Is het mogelijk iemand zachtmoedig terecht te wijzen, zoals 2 Timoteüs 2:24-25 suggereert? Zo ja, hoe dan?`

God kan moeilijk in en door ons heen werken wanneer we iets of iemand boven Hem verheffen.

`Is dit op jou van toepassing, en zo ja, wat kun je dan doen om daar verandering in te brengen?`

`Wie is God voor jou, en zou je willen doen wat die God zegt? Waarom wel, of waarom niet?`

`Wat bemoeilijkt of vergemakkelijkt een radicaal breken met de zonde van onverdraagzaamheid?`

Mozes en Jezus geven ons met hun zachtmoedigheid een voorbeeld ter navolging, als andere mensen voor ons een beproeving zijn. Hierbij is het goed te beseffen dat we niet altijd kunnen voorkomen dat mensen niet voor de Heer kiezen.

#### Ik bid …

Heer, ik vind het niet altijd gemakkelijk zachtmoedig te zijn. Laat mij zien wanneer ik terecht of onterecht boos ben, en doe mij beseffen hoe zachtmoedig U naar mij toe bent. Vul mij met die zachtmoedigheid, opdat ik ook hierin een getuige van U mag zijn. Amen.