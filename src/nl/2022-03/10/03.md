---
title:  Middelaar van genade
date:   29/08/2022
---

`Lees Exodus 32:1-14. Welke rol speelt Mozes hier?`

Nadat het volk het gouden kalf was gaan aanbidden, kwam God tot de conclusie dat ze te ver waren gegaan. Hij kondigde aan dat Hij het volk zou vernietigen en een groot volk uit Mozes zou laten voortkomen. In plaats dat hij Gods aanbod aannam, pleitte Mozes ervoor dat God zijn volk genade zou tonen, en God gaf toe aan dat verzoek.

Exodus 32:1-14 stelt twee belangrijke zaken aan de orde. Allereerst was Gods aanbod, om het afvallige volk te vernietigen en Mozes te zegenen, bedoeld als een test voor hem. God verlangde dat Mozes liet zien hoeveel medelijden hij kon opbrengen voor dit uiterst ongehoorzame volk. Mozes slaagde met vlag en wimpel voor de test. Net als Jezus smeekte hij om genade voor de zondaars. Dit openbaart iets heel opmerkelijks: soms laat God het toe dat we met tegenstand te maken krijgen. Soms laat Hij ons in een strijdperk belanden zodat Hij, wij en het universum dat toekijkt, kunnen zien hoeveel we geven om degenen die een andere weg hebben gekozen.

`Lees Exodus 32:11-14. Waarom vroeg Mozes de Heer om Israël niet te vernietigen?`

Deze passage wijst er ook op dat tegenstand en ongehoorzaamheid aanzetten tot het tonen van genade. Genade is nodig, juist als mensen dat absoluut niet verdienen. Als ze het absoluut niet verdienen, hebben we ook het minst de neiging hun die genade aan te bieden. Toen Mozes’ zus, Mirjam, haar broer bekritiseerde, wendde hij zich echter tot de Heer om haar melaatsheid te genezen (Numeri 12). Toen God boos was op Korach en zijn medestanders en dreigde hen allen te vernietigen, wierp Mozes zich ter aarde om te pleiten voor hun leven. De volgende dag beklaagde Israël zich bij Mozes over de dood van degenen die opstandig waren geweest en toen God opnieuw dreigde hen allen te doden, viel Mozes met zijn gezicht ter aarde en spoorde Aäron aan om snel verzoening te doen voor die mensen (Numeri 16). In zijn zachtmoedigheid en onzelfzuchtigheid, toen hij midden in het strijdperk stond, probeerde Mozes genade te verkrijgen voor de mensen die er beslist geen recht op hadden.

`Bedenk voor jezelf of er mensen zijn in jouw omgeving die genade het minste verdienen. Hoe kun jij, in zachtmoedigheid en onzelfzuchtige nederigheid, toch Gods genade aan hen openbaren?`

`Exodus 32:1-14 Welke rol speelt Mozes hier?`