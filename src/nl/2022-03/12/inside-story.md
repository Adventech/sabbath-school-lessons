---
title:  Zendingsbericht
date:   16/09/2022
---

#### Vertrouwen op God alleen

_Brazilië, 17 september_

Marcelo

Alles leek van een leien dakje te gaan nadat Marcelo zijn leven aan Jezus had gegeven in Brazilië. Tot een nieuw managementteam de leiding kreeg over het textielbedrijf waar hij werkte. De veranderingen die zij doorvoerden, brachten zijn baan in gevaar. De nieuwe managers verminderden het aantal uren dat de werknemers doordeweeks werkten en voerden de zaterdag in als extra werkdag om die uren te compenseren.

Marcelo wilde niet op sabbat werken. Elke week had hij de sabbat trouw gehouden sinds hij en zijn vrouw, Cláudia, zich drie jaar geleden hadden aangesloten bij de Adventkerk. Marcelo probeerde tevergeefs met de leiding in gesprek te gaan. Alle werknemers moesten een contract ondertekenen waarin ze akkoord gingen met de nieuwe werkuren. Alleen Marcelo weigerde. Angst overspoelde Marcelo toen hij besefte hoe onzeker zijn toekomst was. Zou hij ontslagen worden? Hoe zou het allemaal verlopen?

Toch besloot hij alles over te geven aan God. Hij liet God voor hem vechten. Vrede vulde zijn hart na dat besluit genomen te hebben. Hij wist zeker dat God hem niet in de steek zou laten. Het vuur van verzoeking laaide nog hoger op toen het bedrijf het nieuwe werkrooster invoerde. In de eerste week volgde Marcelo hetzelfde werkrooster als de anderen. Maar op sabbat ging hij naar de kerk, terwijl zijn collega’s werkten.

Toen hij op maandag weer op zijn werk kwam, ontdekte hij tot zijn verbazing dat hij zijn baan niet kwijt was. De dagen verstreken en hij vroeg zich af hoe het verder zou lopen. Op de dag dat hij zijn salaris kreeg, zag hij dat zijn salaris minder was geworden. Marcelo wist niet hoe hij en zijn vrouw het hoofd boven water konden houden. En wat het nog moeilijker maakte, zijn vrouw was net zwanger. Het bedrijf was geen fijne plek meer om te werken. Collega’s mopperden tegen Marcelo.

‘Je bent gek’, zei er één. ‘Je bent lui’, zei een ander. Marcelo is nooit vergeten dat een medewerker tegen hem zei: ‘Ik wil wel eens zien wat jouw God voor jou zal doen’. Opnieuw besloot Marcelo alles in Gods handen te laten. Maand na maand leefden hij en zijn vrouw op geloof en op de noodhulp die kerk- en familieleden boden. Hoe langer de crisis duurde, hoe standvastiger hij werd in zijn besluit. Hij zou God trouw blijven, wat er ook gebeurde.

Na een tijdje treiterden Marcelo’s collega’s hem niet meer toen ze zijn trouw aan God zagen en zijn ijver op het werk. Ze begonnen hem zelfs te helpen. Op een dag stelden ze een petitie op voor de leiding, met de eis dat Marcelo op zaterdag vrij zou krijgen en toch volledig uitbetaald werd. De petitie kreeg geen gehoor. Twee jaar gingen voorbij, maar God liet Marcelo en zijn gezin niet in de steek. Marcelo zag de woorden van de psalmist in vervulling gaan: ‘Ooit was ik jong, nu ben ik oud, en nooit zag ik dat een rechtvaardige werd verlaten, nooit zag ik zijn kinderen zoeken naar brood’ (Psalm 37:25).

God eerde Marcelo omdat hij Hem eer toekende. Op een dag kreeg Marcelo onverwachts een brief van de managers. Ze erkenden dat ze hem onterecht behandeld hadden, beloofden zijn salaris te verhogen naar hoe het geweest was en respect te hebben voor zijn recht op sabbat te aanbidden. Marcelo en zijn vrouw waren zo blij! God had hun gebeden beantwoord! Marcelo bleef nog veertien jaar in dienst van het bedrijf. Hij zegt: ‘Ik kan beamen dat God het waard is om te dienen. Ik geloof dat Gods genade mij een stempel heeft laten drukken op het bedrijf. Vele collega’s hebben door mijn ervaring over God geleerd en over zijn trouw. Ze zagen voor hun ogen gebeuren wat God kan doen’.