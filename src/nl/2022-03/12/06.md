---
title:  Plaatsvervangers
date:   15/09/2022
---

Zoals we gisteren hebben gezien, kan de overgave aan Gods wil worden ondermijnd wanneer we op onze eigen kracht vertrouwen. Het is ook mogelijk dat we gaan vertrouwen op andere plaatsvervangers die de plaats van God innemen. Sommige mensen gaan winkelen als ze neerslachtig zijn om iets te vinden dat hen weer gelukkig maakt. Sommige mensen streven naar roem als ze zich minderwaardig voelen. Anderen, die problemen hebben met hun partner, zoeken hun heil bij een ander om intimiteit en opwinding te ervaren.

Veel van de dingen die we inzetten kunnen de druk verminderen, maar ze lossen het probleem niet noodzakelijkerwijs op. Die leren ons ook niet hoe we de situatie beter kunnen aanpakken als die zich weer voordoet. Slechts de bovennatuurlijke hulp van God kan dat voor elkaar krijgen. Het probleem is dat we vaker op plaatsvervangers voor God vertrouwen dan op God zelf. Drie van zulke alternatieven zijn bijvoorbeeld:

1. Menselijke logica of een ervaring uit het verleden, terwijl we eigenlijk behoefte hebben aan een nieuwe goddelijke openbaring.

2. Problemen uit onze gedachten bannen, terwijl we behoefte hebben aan goddelijke oplossingen.

3. De ogen sluiten voor de realiteit en God negeren, terwijl we het contact met God nodig hebben voor goddelijke kracht.

Zacharia helpt ons om ons te richten op wat echt belangrijk is, als we in de verleiding komen te vertrouwen op plaatsvervangers. Nadat ze vele jaren weg waren geweest, keerden de ballingen terug uit Babylon en begonnen ze direct aan de wederopbouw van de tempel. Daarbij ondervinden ze veel tegenwerking (Voor achtergrondinformatie zie Ezra 4-6.). Daarom bracht Zacharia een bemoedigende boodschap tot Zerubbabel, die de leiding had over het herstelwerk.

`Lees Zacharia 4. Wat bedoelt God in Zacharia 4:6? Welke invloed kon de heilige Geest uitoefenen op de voltooiing van het bouwproject? Wat leert ons dit over het verband tussen de heilige Geest en de praktische activiteiten die we ondernemen?`

God voorkwam de weerstand tegen de tempelbouw niet. Hij bespaarde Zerubbabel ook niet de stress om daarmee om te gaan. God zal ons ook niet altijd beschermen tegen tegenstand. Als die komt, dan kan God het gebruiken als een strijdperk om ons te leren op Hem te vertrouwen.

`Wat is jouw eerste reactie als je met stress te maken krijgt? Eten? Televisie? Gebed? Overgave aan God? Wat leert je antwoord je over jezelf en wat jij moet leren of wat jij moet veranderen?`

`Zacharia 4:6 â€“ Wat leert ons dit over het verband tussen de heilige Geest en wat wij doen?`
