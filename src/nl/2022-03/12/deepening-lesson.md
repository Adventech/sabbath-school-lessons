---
title:  Verdieping
date:   16/09/2022
---

## Sterven als een zaadje

### Filippenzen 2:3-11

#### IJsbrekervraag

`Ken jij iemand die zich op een bijzondere manier voor je heeft ingezet, en waarom was dat voor jou zo bijzonder?`

#### Ik Verken

Het is belangrijk dat we leren los te laten, en zeker als het om een verkeerde levenshouding gaat. Een uitdrukking luidt: ‘Hoogmoed komt voor de val’ en in Lucas 14:11 staat: ‘Wie zichzelf verhoogt zal worden vernederd.’ Het is daarom niet zomaar dat Christus ons wil leren bescheiden en nederig in onze relatie met onze medemensen te zijn, ook al gaat dat leerproces soms met moeite en strijd gepaard. Filippenzen 2:3-11 is onderdeel van hoofdstuk 1:27-2:18, een gedeelte dat aansporingen tot een volkomen manier van leven bevat. Waarschijnlijk schreef Paulus Filippenzen rond 62 na Christus vanuit gevangenschap te Rome.

#### Ik Bestudeer

De leden van de christelijke gemeente van de stad Filippi hadden heel verschillende achtergronden en levenswijzen (vgl. Handelingen 16:12-40). Eenheid was dan ook zeker niet vanzelfsprekend (vgl. Filippenzen 2:2). Paulus benadrukt het belang van bescheidenheid (Filippenzen 2:3). Hierbij wijst hij op de gezindheid van Christus (vers 5-8), die zichzelf vernederde en daarbij zover ging dat Hij zelfs de kruisdood onderging. Vers 3: In dit vers ontraadt Paulus eritheia (zelfzucht, partijdigheid, geldingsdrang, egoïsme, eigenbelang, gekonkel) en kenodoxia (trots zonder reden, ongegronde eigendunk/ zelfachting, eigenwaan), terwijl hij tapeinofrosunè (nederigheid, nederig denkend, bescheidenheid) aanmoedigt.

`Wat zegt Paulus in 1:17 over iemand die geldingsdrang heeft?`

`Hoe waarschuwt Paulus in Romeinen 2:8 en Galaten 5:21 degenen die vanuit een dergelijke houding (in Galaten 5:20 ‘gekonkel’ genoemd) handelen?`

`Waartoe kan eigenwaan leiden? Zie Galaten 5:26.`

`Welke belofte bevat 1 Petrus 5:5 voor wie nederig is?`

`Waarom is nederigheid niet altijd gemakkelijk? Zie Handelingen 20:19.`

`Hoe stimuleerde Paulus de Kolossenzen tot bescheidenheid? Zie Kolossenzen 3:12.`

Vers 4: Dit vers gaat over eigen en andermans belangen.

`Waarom zijn het advies in Filippenzen 2:4 en dat in 1 Korintiërs 10:24 waardevol, en wanneer zou jij het ene, en wanneer het andere advies opvolgen? Vgl. 1 Korintiërs 10:33.`

Vers 7: Christus heeft zichzelf ‘leeggemaakt’.

`Wat betekent dat? Vgl. 2 Kor. 8:9.`

`Vers 8: Christus heeft zichzelf vernederd tot en met zijn kruisdood. Het is dan ook ongepast ereplaatsen voor jezelf te kiezen (vgl. Lucas 14:7-11) of op andere manieren jezelf op een voetstuk te plaatsen.`

`Zacharia 4:1-14 Welke inzichten worden hier gegeven?`

#### Ik Pas Toe

Het sterven van Christus is als het vallen van een graankorrel in de aarde (vgl. Johannes 12:24). Een gezaaide graankorrel draagt vrucht. Evenzo levert het sterven van Christus vrucht op in de levens van mensen die zich door Hem laten veranderen. Dit veranderingsproces is niet altijd prettig (vgl. Johannes 15:2, waar Jezus ‘snoeien’ als beeld gebruikt). Het gaat erom dat we datgene in ons wat verkeerd is laten ‘afsterven’ (Kolossenzen 3:5).

`Hoe zou jij met één woord de denkwijze in Galaten 6:3 omschrijven?`

`Wat is een even grote valkuil als zelfoverschatting, en welk advies bevat Romeinen 12:3, opdat de lezers niet in een van die beide valkuilen vallen?`

Een zendeling evangeliseerde jarenlang onder inboorlingen. Helaas kwam niemand van deze mensen tijdens zijn leven tot geloof. Hij werd zelfs op zeker moment door een van hen vermoord. Jaren later kwam er opnieuw een zendeling, en de ene na de andere inboorling kwam tot geloof.

`Wat zegt dat, vooral als je denkt dat jouw inspanningen als christen geen zin hebben, en je geen ‘vrucht’ op je werk ziet?`

Regelmatig kiezen gemeentes een nieuw bestuur. Dan is het belangrijk te onderzoeken of iemand geschikt is een bepaalde functie te vervullen, maar ook om vast te stellen wat iemand motiveert zich beschikbaar te stellen voor een bepaalde taak.

`Wat zijn in zo’n geval in jouw ogen zuivere motieven, en wat niet?`

#### Ik bid …

Heer, leer mij anderen te dienen met de gaven die U aan mij hebt gegeven. Help mij nederig te blijven, vooral als anderen mij prijzen. Dank U, Jezus, voor de bijzondere manier waarop U dienend bezig bent geweest. Laat dat mij altijd mogen inspireren. Amen.