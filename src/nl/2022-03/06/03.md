---
title:  Het goddelijke en het menselijke gaan samen
date:   01/08/2022
---

Wat is jouw grootste prestatie tot nu toe? De kans is heel groot dat, wat je ook bereikt hebt, het niet alleen tot stand kwam doordat je ’s ochtends uit je bed bent gestapt. Als we iets waardevols willen bereiken in het leven, dan kost dat tijd en moeite. Dat is niet anders met het leerling zijn van Christus.

`Lees Kolossenzen 1:28-29; Deuteronomium 4:4; Lucas 13:24; 1 Korintiërs 9:25; Hebreeën 12:4. Paulus weidt in die tekst uit Kolossenzen weliswaar uit over de manier waarop God in hem werkt, maar hoe laat hij tegelijkertijd zien dat daar ook menselijke inspanningen bij horen?`

Kolossenzen 1:29 biedt ons een interessant inzicht in Paulus’ kijk op zijn relatie met God in het dienstwerk waar hij zich voor inzet. Hij zegt dat hij worstelt, maar dan wel samen met de macht van God. Het woord voor ‘inspanning’ betekent letterlijk ‘moe worden’, ‘je inzetten tot het punt van uitputting’. Dit woord werd vooral gebruikt in verband met atleten die aan het trainen zijn. Het woord voor ‘strijd’, dat volgt in de zin, wordt in sommige talen vertaald met ‘kwellen’. Dit vers biedt dus een woordbeeld van een atleet die alles op alles zet om te winnen. Tot Paulus daar een draai aan geeft, omdat hij de strijd aangaat, niet met inzet van alles waar hij over beschikt, maar met behulp van alles wat God hem schenkt. Een eenvoudige conclusie over Paulus’ dienstwerk ligt dus voor de hand: het was een dienstwerk waarvoor hij zich enorm inspande en gedisciplineerd te werk ging, maar hij deed dat door de kracht van God. Hetzelfde geldt voor de relatie die wij aangaan als we ernaar streven Christus’ karakter in ons te openbaren.

Het is belangrijk dat te onthouden, omdat we leven in een wereld waarin we steeds meer willen met zo min mogelijk inspanning. Dat idee is ook het christendom binnengeslopen. Sommige christelijke evangelisten beloven dat de heilige Geest met een wonderbaarlijke bovennatuurlijke kracht over je zal komen en geweldige wonderen zal verrichten, zolang je maar gelooft. Dit kan een gevaarlijke halve waarheid zijn, omdat het mensen tot de conclusie kan leiden dat we enkel op Gods kracht hoeven te wachten, terwijl we rustig in onze stoel blijven zitten!

`Wat is je eigen ervaring met het soort streven waar Paulus over spreekt? Welke dingen heeft God jou in het hart gegeven en waarmee worstel jij? Hoe kun je leren je over te geven aan Gods wil?`

`Kolossenzen 1:28-29; Deuteronomium 4:4; Lucas 13:24; 1 Korintiërs 9:25; Hebreeën 12:4 – Hoe werkt God in ons en wat is ons aandeel?`
