---
title:  Je moet wel volhouden
date:   04/08/2022
---

`Lees Genesis 32. Dit is het verhaal over Jacob die met God worstelde. Wat leert dit verhaal ons over volharding te midden van grote ontmoediging? Houd Jacobs situatie en levensgeschiedenis in gedachten als je die vraag beantwoordt.`

We kunnen weten wat goed is en we kunnen onze vrije wil ook inzetten om het juiste te doen. Als we echter onder druk staan, kan het moeilijk zijn ons vast te blijven houden aan God en zijn beloftes. Dat komt omdat we zwak zijn en bang. Daarom is volharding één van de belangrijkste kwaliteiten voor een christen. Dat is het vermogen door te blijven gaan, ook al willen we het bijltje erbij neergooien.

In de Bijbel is Jacob één van de beste voorbeelden van volharding. Vele jaren daarvoor had Jacob zijn broer Esau en zijn vader misleid om hem het geboorterecht te geven. Vanaf dat moment was hij op de vlucht uit angst dat Esau hem wilde doden. Hij was nog steeds bang ook al had zijn droom over de ladder die tot de hemel reikte hem verzekerd van Gods leiding en zegen (Genesis 27-28). Jacob probeerde wanhopig de zekerheid te krijgen dat God hem nog steeds aanvaardde en dat de beloftes nog steeds golden die hem vele jaren daarvoor waren gedaan. Terwijl hij vocht tegen Iemand, die later Jezus bleek te zijn, raakte Jacobs heup ontwricht. Het is ondenkbaar dat hij vanaf dat moment nog heeft kunnen doorvechten, want de pijn zou ondraaglijk zijn geweest. Er moet een subtiele kentering zijn geweest van vechten naar volhouden. Te midden van vreselijke pijnen hield Jacob zich vast aan Jezus tot hij verzekerd was van zijn zegen. Dus zei Jezus tegen hem, ‘Laat mij gaan, het wordt al dag.’ (Genesis 32:27)

Jacob ontving de zegen omdat hij doorging ondanks de pijn. Hetzelfde geldt voor ons. God ontwricht soms ook onze ‘heup’ en roept ons dan op ons, ongeacht de pijn, aan Hem vast te klampen. God stond immers ook toe dat de verwonding bleef, want Jacob liep nog steeds mank toen hij zijn broer ontmoette. Van buitenaf leek het zwakte, maar wat Jacob betreft was het een aanwijzing voor zijn kracht.

`Welke praktische beslissingen moet jij nemen (relaties, levensstijl, leesmateriaal, gezondheidsgewoonten, je geestelijke leven) om bij de Heer te blijven ondanks ontmoediging en verleiding?`

`Genesis 32 Wat leert dit verhaal ons over volharding?`