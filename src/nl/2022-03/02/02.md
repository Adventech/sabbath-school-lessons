---
title:  Verrassingen
date:   03/07/2022
---

‘Geliefde broeders en zusters, wees niet verbaasd over de vuurproef die u ondergaat; er overkomt u niets uitzonderlijks.’ (1 Petrus 4:12)

Verrassingen, pijnlijke verrassingen, kunnen zich op vele manieren aandienen. Een auto die slingerend op jouw pad komt. Een onverwacht bericht dat je je baan kwijt bent. Een medisch onderzoek dat tot slecht nieuws leidt. Ontrouw door iemand van wie je hield en van wie je dacht dat de liefde wederzijds was. Hoe erg de pijn ook is, door het onverwachte karakter wordt het erger. Deze week richten we ons op een paar pijnlijke situaties of strijdperken die voor ons niet als een verrassing hoeven te komen.

Laten we eerst teruggaan naar 1 Petrus 4:12. Het Griekse woord voor ‘verbazing’ in 1 Petrus 4:12 betekent letterlijk ‘vreemd’ of ‘uitheems’. Petrus dringt er bij zijn lezers op aan dat ze zich niet wijs moeten laten maken dat beproevingen en moeilijkheden vreemd zijn aan het christelijk leven. In plaats daarvan zouden ze die juist als vanzelfsprekend moeten zien. Je kunt erop wachten. Het woord voor ‘verdrukking’ (HSV) of ‘vuurproef’ (NBV) komt van een andere Grieks woord dat ‘verbranding’ betekent. Op andere plekken wordt het ook wel vertaald met ‘oven’. Het lijden dat we vanwege ons geloof ervaren, kunnen we dus ook zien als een ‘smeltproces’. Dat is het proces dat in een smeltkroes plaatsvindt.

`Lees 1 Petrus 4:12-19. Hoe luidt Petrus’ boodschap?`

Velen van ons zijn verbaasd als we met ellende worden geconfronteerd, omdat we vaak een te eenvoudig beeld hebben van het christelijk leven. We weten dat er twee partijen zijn: God, die goed is, en de tegenstander die slecht is. Toch plaatsen we als vanzelf alle positieve dingen in het vakje van God en alle negatieve dingen in dat van de tegenstander. Zo eenvoudig is het leven niet. We kunnen niet op ons gevoel afgaan om te bepalen wat bij God hoort en wat bij de tegenstander. Soms is het moeilijk en uitdagend met God te leven. Het navolgen van de tegenstander kan ogenschijnlijk goede dingen opleveren. Job is een rechtvaardig man die toch met ellende te maken krijgt. Daarom vraagt hij God: ‘Waarom leven goddelozen lang, tot in hun ouderdom welvarend en gezond?’ ( Job 21:7)

`Petrus had het over de beproevingen die op ons pad komen als we Christus verdedigen. Toch zijn er meer redenen te noemen waarom we met moeilijkheden te maken krijgen. Hoe kan 1 Petrus 4:12-19 ons helpen om tactvol aan een vriend uit te leggen waarom hij niet gek op moet kijken dat pijnlijke ervaringen hem of haar treffen?`

` 1 Petrus 4:12-19 Hoe luidt Petrus’ boodschap?`