---
title:  Verdieping
date:   08/07/2022
---

## De strijdperken die nog gaan komen

### 2 Korintiërs 12:7-10

#### IJsbrekervraag

`Wat zou jij doen wanneer je in een bergkloof bent en het plotseling hard begint te regenen?`

#### Ik Verken

Dit gedeelte uit 2 Korintiërs 12 maakt deel uit van een groter geheel (11:30-12:10), waarin het thema ‘Stof tot roemen’ centraal staat. Paulus zegt dat hij ook zelf zal roemen, maar alleen in zijn eigen zwakheid (11:30; 12:5,9; bewoording ontleend aan de NBG-vertaling; in de NBV staat ‘laten voorstaan op’). Die zwakheid schenkt hem vreugde, omdat Christus hem kracht schenkt wanneer hij met beledigingen, nood, vervolging en ellende te maken krijgt (12:10). 2 Korintiërs is rond 55 na Christus geschreven aan de gelovigen in deze grote handelsstad in Griekenland en in het daaromheen liggende gebied in Achaje (2 Korintiërs 1:1). Daarvóór was Paulus er al anderhalf jaar geweest, waar hij onderwijs in het Woord van God had gegeven (Handelingen 18:1,11; vgl. 2 Korintiërs 10:14).

#### Ik Bestudeer

In 2 Korintiërs 10 t/m 12 verdedigt Paulus zijn apostelambt. In 2 Korintiërs 12:7-10 komt naar voren dat Paulus niet pocht over zijn eigen kwaliteiten, maar zich wel beroemt op de zwakheid die hij onder moeilijke omstandigheden ervaart.

`Aan welke omstandigheden denkt Paulus? Zie 2 Korintiërs 11: 23-28; 12:10.`

`Wat had Paulus ervaren in die moeilijke periodes? Zie 2 Korintiërs 4:7-9.`

`Wat is de sleutel van de volharding waarover Paulus in 2 Korintiërs 6:4 spreekt? Zie 2 Korintiërs 12:10, maar formuleer voor jezelf ook in eigen woorden een antwoord.`

`Waarom spreekt Paulus zichzelf niet tegen, wanneer je 2 Korintiërs 10:17 met 12:5b vergelijkt?`

In 2 Korintiërs 11:30 en 12:5,9 gebruikte Paulus het woord ‘zwakheid’. Hij doelde hiermee op door hemzelf ervaren pijn of ongemak. Een dergelijke zwakheid ervoer hij onder invloed van ‘een doorn in/voor het vlees’, door hem ook ‘een engel van satan’ genoemd ( 2 Korintiërs 12:7). Een doorn kan in de Bijbel op iets slaan, maar ook op iemand betrekking hebben.

`Naar wie verwijzen de in Numeri 33:55 genoemde ‘dorens’?`

In 2 Korintiërs 10-13 verdedigt Paulus zijn apostolische gezag, want hij had tegenstanders die dat betwistten. Ook op andere manieren had hij te maken met personen die hem veel last bezorgden.

`Wie maakte het Paulus moeilijk volgens 2 Timoteüs 4:14? Zou hij deze persoon ‘een engel van satan’ (2 Korintiërs 12:7) genoemd kunnen hebben ? Vgl. 1 Timoteüs 1:19-20.`

`Volgens anderen slaat de ‘doorn in het vlees’ (2 Korintiërs 12:7) van Paulus op een oogziekte, waardoor hij slecht zag (vgl. Galaten 4:13-14; 6:11 en Handelingen 23:5), epilepsie of periodiek terugkerende malariakoorts.`

In Job 2:6 en Lucas 13:16 wordt de tegenstander in verband gebracht met ziekte.

`Welke overeenkomst zie je tussen Job 2:6 en 2 Korintiërs 12:7?`

`` #### Ik Pas Toe

Als we op een rijtje zetten wat Paulus allemaal heeft meegemaakt, en lezen hoe hij daarmee is omgegaan, kunnen we daar veel van leren.

`Hoe kunnen de woorden ‘In mijn zwakheid ben ik sterk’ (2 Korintiërs 12:10) en ‘Ik ben tegen alles bestand door Hem die mij kracht geeft’ (Filippenzen 4:13) in jouw leven werkelijkheid worden?`

Door bepaalde omstandigheden kun je jezelf enorm in het nauw gebracht voelen. Dat heeft op sommige mensen zo’n uitwerking, dat ze uit het leven stappen. Toch is er een beter alternatief in een dergelijke situatie, gezien 1 Korintiërs 10:13.

`Hoe omschrijft opwekkingslied 429 dit betere alternatief, en hoe reageer je zelf op tegenspoed?`

`Wat maakt ‘de geringe last die we tijdelijk te dragen hebben’ draaglijker? Zie 2 Korintiërs 4:17.`

`Waarom vindt volgens jou niet altijd genezing op gebed plaats? Vgl. 2 Korintiërs 12:7.`

#### Ik bid …

Heer, het is een geruststellende gedachte te weten dat U ons in dit leven altijd terzijde staat. Dank U voor uw Woord waarin zoveel levenslessen staan, maar ook voor de heilige Geest in ons, en voor uw Zoon, die het lijden doorstond en zo een eeuwig leven voor ons mogelijk heeft gemaakt. Amen!
