---
title:  Zendingsbericht
date:   08/07/2022
---

#### Een wonder tijdens de pandemie

_Bolivia, 9 juli _

Guillermo

Bolivia ging in lockdown tijdens de coronapandemie. Alle kerken moesten dicht en de erediensten en andere kerkactiviteiten waren niet langer toegestaan om te voorkomen dat het virus zich zou verspreiden. Kleine groepen gelovigen begonnen samen te komen in hun huizen in El Alto, de op één na grootste stad in Bolivia. Guillermo bad vurig. Hoe konden mensen God aanbidden te midden van een pandemie? Terwijl Guillermo bad, kreeg hij een idee. Was het niet raadzaam de stad te verlaten en erediensten te organiseren in een verlaten omgeving?

Onder leiding van veel gebeden en met de hulp van een paar kerkleden besloot hij God te aanbidden op één van de vele heuvels rondom de stad. De groep koos een heuvel uit die in het Aymara ‘Waña Quta’ of ‘Droog meer’ wordt genoemd. Het ligt aan de voet van een met sneeuw bedekte berg. Acht mannelijke kerkleden kwamen naar de eerste sabbatviering. De mannen verloren de moed niet en elke sabbat waren ze er weer. Terwijl ze baden en God eerbiedigden, kwamen er hoe langer hoe meer mensen. Na drie maanden telde de groep 100 mensen, met zowel adventisten en leden van de evangelische kerk als mensen uit andere christelijke denominaties.

De kou, regen en vermoeidheid weerhield de mannen, vrouwen, jonge mensen en kinderen er niet van om 2 kilometer de heuvel op te klauteren. Één enkele gedachte overheerste al hun gedachten, ‘Blijf lopen. God is met ons’. Ze vertrouwden op God door te mediteren, te vasten en te bidden. Terwijl ze neerknielden op de berg, baden ze met aanhoudende blijdschap tot de HEER. Het was een enorme zegen om elke sabbat samen te komen op de heuvel. Veel mensen zochten de HEER terwijl ze te kampen hadden met werkeloosheid en ziekte. Ze verlieten de heuvel met tranen in hun ogen en met het geloof dat God de touwtjes evengoed in handen had en grote wonderen zou doen in hun leven.

Ze bemoedigden elkaar met de woorden uit Filippenzen 4:19, waar staat: ‘Mijn God zal uit de overvloed van Zijn majesteit elk tekort van u aanvullen, door Christus Jezus’. Terwijl de wereld vertraagde vanwege de pandemie, hield de verkondiging van het eeuwig evangelie niet op. Als gevolg van de wonderbare bijeenkomsten op de heuvel tijdens de pandemie, gaven dertien mensen hun leven aan de HEER in de doop. De trouwe heuvelgroep bestaat nu uit meer dan vijftig mensen die elke sabbat samenkomen in een gehuurde zaal.

Ondanks de pandemie verspreidt het evangelie zich door heel El Alto, de op één na grootste stad in Bolivia. Toch moeten sommige delen van El Alto het nog steeds zonder adventkerk doen. In dit kwartaal zal er een kerk gebouwd worden in één van die buurten met behulp van uw zendingsgeld voor de dertiende sabbat. Dank u voor uw gift tijdens de dertiende sabbat op 24 september. Daarmee steunt u de bouw van deze kerk en nog drie andere [kerken] in Bolivia. 