---
title:  Strijdperken van de zonde
date:   05/07/2022
---

‘Vanuit de hemel openbaart Gods toorn zich over al het kwaad en onrecht van hen die met hun onrechtvaardigheid de waarheid geweld aandoen.’ (Romeinen 1:18)

Alles wat we doen heeft gevolgen. Als je in de hete zon staat met een ijsje, zal het ongetwijfeld smelten. Oorzaak en gevolg gaan altijd hand in hand. Hetzelfde geldt voor de zonde, hoe graag we ook zouden willen dat het anders was. Je oogst altijd wat je zaait. Het is niet zo dat God in de hemel zit en zich afvraagt welke vreselijke dingen Hij zondige mensen kan aandoen. De zonde komt met onlosmakelijk daarmee verbonden consequenties.

Het probleem is dat we vaak denken dat we God op de een of andere manier te slim af kunnen zijn en kunnen zondigen zonder de gevolgen ervan te hoeven dragen. Dat is nooit zo. Paulus maakt heel duidelijk dat zonden consequenties hebben, niet alleen wat de eeuwigheid betreft maar de zonde heeft ook nu pijnlijke en verontrustende gevolgen.

`Lees Romeinen 1:21-32. Paulus beschrijft hoe mensen in zonde vervallen en welke gevolgen daarmee zijn verbonden. Lees deze verzen zorgvuldig en onder leiding van gebed en vat de kern samen van Paulus’ woorden. Richt je daarbij voornamelijk op de verschillende stadia van de zonde en de consequenties daarvan.`

Een paar verzen eerder beschrijft Paulus deze gevolgen als ‘Gods toorn’. In deze passage wijst Gods toorn er eenvoudigweg op dat God toestaat dat mensen oogsten wat ze hebben gezaaid. Ook bij christenen grijpt God soms niet meteen in om de pijn weg te nemen die onze eigen daden veroorzaken. Hij laat ons vaak de gevolgen van onze daden ondervinden zodat wij begrijpen hoe intens schadelijk en weerzinwekkend onze zonde is.

We zijn nagegaan welke gevolgen ons wachten als we Gods morele wetten overtreden. Hoe zit dat met Gods gezondheidswetten? Ons lichaam is Gods woning. Als we ons lichaam misbruiken door niet gezond te eten of door niet te sporten of door regelmatig overwerken, dan zondigen we evengoed tegen God. Dit kan ook consequenties hebben die tot een strijdperk worden.

`Hoe heb jij de directe gevolgen van zonden in je eigen leven ervaren? Wat heb je daarvan geleerd? Welke veranderingen moet je aanbrengen om niet opnieuw in dezelfde situatie te belanden?`

`Romeinen 1:18-32 Waar wil Paulus op wijzen?`