---
title:  David - een voorbeeld in wachten
date:   06/09/2022
---

In 1 Samuël 16:1-13 lezen we dat Samuël David als jonge jongen tot koning zalft. Toch was het nog een lange weg om van de velden van zijn vader, Jesse, tot aan de troon in Jeruzalem te gaan. Hij zal ongetwijfeld van tijd tot tijd het gevoel hebben gehad dat hij midden in een strijdperk stond. Allereerst werd de jongeman gevraagd muziek te maken om Sauls onrustige geest te kalmeren (1 Samuël 16). Op een later moment werd hij de held van Israël door Goliat te doden (1 Samuël 17). Daarna volgen vele jaren waarin David moet rennen voor zijn leven. Zowel Saul als zijn zoon Jonathan weten dat David voorbestemd is om de volgende koning te worden (1 Samuël 23:17; 1 Samuël 24:20). Toch onderneemt David geen actie om zijn door God gegeven bestemming te bespoedigen. Het lijkt er juist op dat hij het tegenovergestelde doet. Toen Saul hem probeerde te doden en David een stuk van zijn koninklijke mantel had afgesneden, wenste hij zelfs dat hij dat nooit had gedaan (1 Samuël 24:5-7). Toen Saul hem opnieuw om het leven probeerde te brengen, weigerde David Saul te doden ook al had hij daartoe de kans (1 Samuël 26:7-11).

`Lees 1 Samuël 26:1-11. Waarom wil David Saul niet doden? Welke les leert het ons als we denken aan de manier waarop God zijn plannen in ons leven ten uitvoer brengt? `

`Lees nu 1 Samuël 26:12-25. Wat doet het met Saul dat David hem weigert te doden? Wat leert dit ons wat betreft de voordelen van wachten op God?`

We zouden Davids weg tot de troon in één korte zin kunnen samenvatten: probeer niet te pakken wat God je nog niet heeft gegeven. Het is altijd het beste om Gods geschenken uit zijn hand te ontvangen en op zijn tijd. Het kan zijn dat dit een lange tijd van wachten vereist. Taugé komt in een paar uur tot volle wasdom, terwijl een eikenboom er jarenlang over doet. Als er echter een sterke wind komt, is de boom niet omver te krijgen.

`Ga voor jezelf na hoe makkelijk David de moord op Saul had kunnen goedpraten. (Er was David per slot van rekening gezegd dat hij de troon zou krijgen en Saul was sowieso slecht). Toch getuigen zijn daden van een oprecht geloof in God. Hoe kan dit voorbeeld je helpen om geduldig te wachten op datgene waar jij naar uitziet?`

`1 Samuël 26:1-25 Welke lessen kunnen we uit dit gedeelte leren?`