---
title:  Jongerenles
date:   09/09/2022
---

### Wachten terwijl je in het strijdperk staat

#### Opdracht van de vorige week

`Hoe toont Jezus ons zijn liefde?`

#### Lees samen

Psalm 37:1-11

#### Ijsbrekervraag

`Ben jij wel of niet geduldig en waar blijkt dat uit?`

#### Inspiratie

‘Blijf kalm en wacht op de HEER, erger je niet aan wie slaagt in het leven, aan wie met listen te werk gaat.’ (Psalm 37:7, NBV21.)

#### Behandel de tekst

Psalm 37 is een acrostichon: elk vers of elk paar verzen begint steeds met een volgende letter van het Hebreeuwse alfabet. Er zijn kleine onregelmatigheden, maar de alfabetische reeks is compleet. Dit wijst op prachtige dichtkunst van David, de auteur van deze psalm. De psalm gaat onder andere over leven vanuit vertrouwen. Een goed en waar advies, maar lang niet altijd even makkelijk uitvoerbaar. Wanneer het leven je toelacht en alles meezit is het niet zo moeilijk om te leven vanuit vertrouwen. Het is aanzienlijk moeilijker wanneer het leven tegenzit en je met allerlei vormen van tegenslagen en verdriet te maken hebt. En die tegenslagen, of die ‘strijdperken’ zoals het in de titel van deze studie staat, zullen er altijd zijn. Iedereen krijgt er vroeg of laat mee te maken in zijn leven. Je afvragen waarom het je overkomt en in paniek raken en ongeduldig worden is niet het beste dat je dan moet doen. Wel begrijpelijk wellicht, maar niet verstandig. Beter is het om met vertrouwen (op God) in het leven te staan en geduldig te zijn.

#### Gespreksvragen naar aanleiding van de tekst

`Welk advies geeft David in de verzen 1-6 en waarom zou je dat opvolgen?`

`Waarom is het beter om kalm te blijven dan boos te worden en je te ergeren? (verzen 7-11)`

`Wie het laatst lacht, lacht het best. Hoe past David dit toe in de verzen 12-15?`

`Wat is ware rijkdom? (verzen 16-17)`

`Lees 18-20. Herken je die wel of niet in het leven van alledag? Licht je antwoord toe.`

`Waaruit blijkt het verschil tussen een zondaar en een rechtvaardige? (21-26, 30-33))`

`Wat is het gevolg van goed doen? (27-40)`

#### Opdracht

`Hoe toon jij je vertrouwen in God?`