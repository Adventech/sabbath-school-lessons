---
title:  Elia: te gehaast
date:   07/09/2022
---

Het spektakel bovenop de berg Karmel was ten einde (1 Koningen 18). Er was vuur uit de hemel gekomen, alle mensen hadden de ware God erkend en de valse profeten waren ter dood gebracht. God had gelijk gekregen. Je zou denken dat Elia’s geestelijke kracht toenam naarmate de dag vorderde, maar plotseling hoorde hij iets dat hem zo bang maakte dat hij wenste te sterven. Vooral de laatste woorden zijn verontrustend: ‘Toen richtte de HEER zich tot hem met de woorden: “Elia, wat doe je hier?”’ (1 Koningen 19:9) Blijkbaar spoorde Elia’s angst hem aan op de vlucht te slaan en bevond hij zich op de verkeerde plek.

`Lees 1 Koningen 19:1-9. Nadat de Heer zoiets geweldigs had gedaan op de berg Karmel, zou Elia vervuld moeten zijn van geloof en vertrouwen. In plaats daarvan slaat hij op de vlucht uit angst voor zijn leven. Welke les leert dit voorbeeld ons?`

Dit verhaal laat iets heel belangrijks zien: als we ons haasten, kan het zomaar gebeuren dat we op de verkeerde plek terechtkomen. In Elia’s geval zorgde zijn angst ervoor dat hij overweldigd werd en haastig de woestijn in vluchtte, terwijl hij wenste dat hij nooit was geboren. Toch zijn er genoeg andere dingen die ervoor zorgen dat we gehaast voorbij gaan aan Gods plan voor ons.

`Lees Genesis 16:1-3; Numeri 20:10-12; Rechters 14:1-3; Matteüs 20:20-21; Lucas 9:52-56; Handelingen 9:1. Waarom haastten de personages in deze verzen zich om zich niet naar Gods wil te voegen?`

Hoe makkelijk is het om ons door ambitie, woede, passie, een gebrek aan geloof, of een zogenaamde ‘ijver’ voor de Heer te laten leiden en ons te haasten naar een plek waar we nog niet zouden moeten zijn. Iedereen is vatbaar voor deze valkuil. Het is van groot belang dat we een vertrouwend geloof ontwikkelen in de goedheid en genade van God. We weten dat Hij van ons houdt en het beste met ons voorheeft. Dat gebeurt echter niet vanzelf. Geloof is een geschenk, maar het is een geschenk dat zich moet ontwikkelen, verzorgd moet worden en wat met grote zorg moet worden beschermd.

`Hoe heeft jouw geloof zich de laatste tijd ontwikkeld?`

`1 Koningen 19:1-9 Welke les leert dit voorbeeld ons?`
