---
title:  Zendingsbericht
date:   09/09/2022
---

#### Op zoek naar de waarheid

_Brazilië, 10 september_

Liu en Cris

Naiara hoopte al heel lang dat haar broer met haar naar de adventkerk zou gaan in Brodowski, Brazilië. Ze zag haar kans schoon hem en zijn vrouw uit te nodigen toen ze hun eigen kerk de rug toekeerden door een aantal meningsverschillen. Haar broer, Liu en zijn vrouw, Cris, gingen op zoek naar een kerk die enkel de leringen van de Bijbel als leidraad nam.

Naiara bood Liu en Cris adventistische boeken aan. Ze stelde voor hen Bijbelstudies te geven. Maar Liu toonde geen interesse. Hij vond het raar dat de adventisten bepaald voedsel weigerden te eten. Hij begreep niet waarom adventisten op zaterdag naar de kerk gingen in plaats van op zondag. Zijn vrouw Cris daarentegen was enorm nieuwsgierig naar het boek Openbaring. Haar kerk had daar nooit enig woord over gerept. Toch wilde ze geen Bijbelstudies volgen zonder haar man.

Zonder dat de moed haar in de schoenen zonk vertelde Naiara Cris over Bijbelstudiegroepen die in haar kerk bij elkaar kwamen tijdens de sabbatschool. ‘Het is zo fijn in groepen bijeen te komen om de Bijbel te bestuderen voordat de heilige eredienst begint’, zei Naiara. Cris vond het een fijn idee om de Bijbel wekelijks te bestuderen in de kerk. Ze zag al voor zich hoe ze in één van die klassen zat. Hoewel ze nog nooit bij de sabbatschool geweest, begon haar hart al naar de sabbatschool te verlangen.

Naiara stuurde christelijke liederen naar Cris en Liu om via hun telefoon te beluisteren. Ook liet ze hen een dvd zien met adventistische preken van het Novo Tempo-kanaal op televisie, de Portugeestalige variant van Hope Channel International. Cris wilde geen ruzie thuis en daarom bekeek ze de preken als haar man naar zijn werk was. Toen liep Liu een ernstige hoofdwond op. Op zijn werk viel hij van een vrachtwagen en werd met loeiende sirenes naar het ziekenhuis gebracht.

Terwijl hij geopereerd werd, bemoedigde Naiara Cris in de wachtruimte. ‘De predikant en anderen in de kerk bidden nu voor Liu’, zei Naiara. De chirurg liet weten dat de operatie succesvol verlopen was. De hoofdwond was niet niks, maar Liu zou helemaal de oude worden. Toen Cris de volgende dag de ziekenhuiskamer in mocht om haar man te bezoeken, zei hij dat een adventistische predikant al langs was geweest om met hem te bidden.

Weer bood Naiara Bijbelstudies aan en Cris stemde toe, op voorwaarde dat haar man het niet zou merken. Ze wilde geen ruzie. Ze spraken een datum af voor de eerste Bijbelstudie en Cris en Naiara besloten bij elkaar te komen als Liu op zijn werk was. Toch voelde het niet goed voor Cris om geheimen te hebben voor Liu. Ze vertelde hem over de Bijbelstudie. Op de dag van de geplande Bijbelstudie ging Liu niet, zoals gewoonlijk, naar zijn werk. In plaats daarvan bleef hij thuis om met de twee vrouwen de Bijbel te bestuderen.

In de daaropvolgende twee maanden verdiepten Liu en Cris zich in alle 28 Bijbellessen, samen met Naiara. Hoe meer ze leerden over de Bijbel, hoe meer hun vooroordelen over de Adventkerk vervaagden. Ze ontdekten dat de kerk uitsluitend de leringen van de Bijbel probeerde te volgen. Cris liet zich met haar zoon, Ezekiel, dopen. Een jaar later volgden Liu en hun dochter, Tamiris, hun voorbeeld. Liu en Cris zijn nu sabbatschoolleiders in de Adventkerk in Brodowski. Het motto van de sabbatschoolafdeling dringt door in hun eigen leven: ‘Mijn gezin en ik dienen God met vreugde’.

In dit kwartaal gaat een deel van de dertiende sabbatcollecte naar de bouw van een nieuwe kerk in Brodowski, Brazilië, zodat meer gezinnen God blij kunnen eren. Dank voor uw bijdrage op 24 september. 
