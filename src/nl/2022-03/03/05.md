---
title:  Een onvergankelijke erfenis
date:   13/07/2022
---

Petrus schrijft aan mensen die worstelden met moeilijkheden en die zich vaak erg alleen voelden. Hij richtte het woord tot ‘de uitverkorenen die als vreemdelingen verspreid in Pontus, Galatië, Kappadocië, Asia en Bithynië verblijven’ (1 Petrus 1:1). Dit gebied staat tegenwoordig bekend als de westkust van Turkije. Een paar verzen later zegt Petrus dat hij weet dat ze ‘allerlei beproevingen te verduren hebben.’ (1 Petrus 1:6)

`Lees 1 Petrus 1:1-2,6-7. Wat zegt Petrus hier? Waarom zegt Petrus dat ze ‘vreemdelingen’ zijn en ‘verspreid’? Hoe draagt dat extra bij aan hun beproevingen?`

Een christen zijn in die tijd was iets heel nieuws. Er waren maar weinig gelovigen en op veel plekken waren ze beslist een minderheidsgroep. In het beste geval werden ze vaak verkeerd begrepen en in het slechtste geval kregen ze met vervolging te maken. Toch verzekert Petrus hen ervan dat deze beproevingen niet zomaar of zonder reden op hun pad komen. Oprecht geloof is het doel van degenen die ‘allerlei beproevingen’ hebben te verduren.

`Lees 1 Petrus 1:6-9. Welke uiteindelijke bemoediging biedt Petrus deze mensen aan te midden van hun beproevingen? Wat betekent deze hoop voor ons?`

Waar ze ook mee te maken kregen, en welke ellende ze ook moesten doorstaan, dat was toch van geen betekenis in het licht van de eeuwigheid die hun te wachten staat als Christus terugkeert? Petrus’ woorden tot hen zijn Gods woorden aan ons, ongeacht het hartzeer dat we verduren. Hoe moeilijk en pijnlijk onze beproevingen ook zijn, we moeten het uiteindelijke doel niet uit het oog verliezen: een eeuwig leven in een nieuwe hemel en op een nieuwe aarde zonder pijn, lijden of dood. Met zo’n belofte van wat voor ons ligt is het belangrijk dat we ons geloof niet verliezen. Die belofte staat vast door de dood van Jezus. In plaats daarvan is het belangrijk dat we de Heer midden in onze beproevingen vragen om ons te reinigen van alles dat ons geloof in de weg staat.

`Hoe zeker ben jij ervan dat je eenmaal die nieuwe hemel zult mogen binnengaan en op die nieuwe aarde mag wonen`

`1 Petrus 1:1-2, 6-9 Welke bemoediging geeft Petrus?`
