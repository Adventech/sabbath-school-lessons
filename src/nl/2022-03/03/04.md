---
title:  De grote strijd in de woestijn
date:   12/07/2022
---

‘Vervuld van de heilige Geest trok Jezus weg van de Jordaan. Hij werd door de Geest naar de woestijn geleid, waar Hij veertig dagen bleef en door de duivel op de proef gesteld werd. Al die tijd at Hij niets, en toen de veertig dagen verstreken waren, had Hij grote honger.’ (Lucas 4:1-2)

`Lees Lucas 4:1-13. Hoe kan dit verhaal ons leren beproevingen te doorstaan en niet toe te geven aan de zonde?`

Beproevingen kunnen rauw op ons dak vallen omdat ze te maken hebben met dingen die we echt graag willen. Ze lijken altijd te komen op momenten dat we ons zwak voelen. Het verhaal over de duivel die Jezus op de proef stelt, begint in Lucas 4. Daar komen een paar moeilijke vragen aan bod. Op het eerste gezicht lijkt het alsof de heilige Geest Jezus tot de verzoeking leidt. Toch brengt God ons nooit in verleiding (Jakobus 1:13). We hebben al gezien dat Hij ons naar strijdperken brengt waar we worden getest. Uit Lucas 4 blijkt opmerkelijk genoeg dat de heilige Geest ons naar momenten kan leiden waarin wij op de proef worden gesteld en dat we te maken krijgen met zware beproevingen van de tegenstander. Wanneer we beproevingen zo sterk ervaren, kunnen we het verkeerd begrijpen en denken dat we God niet op de juiste wijze hebben gevolgd. Toch hoeft dit niet per se zo te zijn. ‘We twijfelen er vaak aan of Gods Geest ons heeft geleid wanneer we in een moeilijke situatie terecht zijn gekomen. Gods Geest had Jezus de woestijn in geleid om door de tegenstander verleid te worden. Wanneer God verleidingen laat komen, dan is het zijn bedoeling ons tot iets goeds te laten komen. Jezus maakte geen misbruik van Gods beloften door nodeloos de verleiding op te zoeken. Hij gaf evenmin toe aan moedeloosheid toen Hij werd verzocht. Dat moet ons ook niet gebeuren.’ (Ellen White, De wens der eeuwen, p. 96.)

Soms reinigt een strijdperk ons niet, maar lopen we brandwonden op. Het is een enorme bemoediging om te weten dat we, al dreigen we te bezwijken onder de beproeving, toch moed kunnen putten uit het feit dat Jezus sterk bleef. Het goede nieuws is dat wij nooit verworpen of verlaten worden door God, omdat Jezus de drager is van onze zonden en omdat Hij de prijs heeft betaald voor ons onvermogen om de verleiding (wat het ook is) te weerstaan. Hij heeft in een strijdperk gestaan dat veel erger was dan waar iemand van ons ooit mee te maken krijgt. Er is hoop, zelfs voor de ‘eerste’ van alle zondaars (1 Timoteüs 1:15 (HSV)).

`Met welke beproevingen heb jij recent te maken gekregen? Breng enige tijd door in gebed en vraag de Heer of Hij je wil leren hoe je de lessen van Jezus’ voorbeeld in je eigen leven kunt toepassen. Bedenk dat je nooit hoeft toe te geven aan verleidingen! Weet ook dat je een Verlosser hebt, als je toch mocht bezwijken onder de last.`

`Lucas 4:1-13 Wat kan dit verhaal ons leren?`
