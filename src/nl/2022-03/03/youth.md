---
title:  Jongerenles
date:   15/07/2022
---

### De vogelkooi

#### Opdracht van de vorige week

`Wat helpt jou als je het moeilijk hebt?`

#### Lees samen

Lucas 4:1-13

#### Ijsbrekervraag

`Welke tegenslag vond je het lastigst om mee om te gaan?`

#### Inspiratie

‘U hebt geen beproevingen te doorstaan die niet voor mensen te dragen zijn. God ... geeft u mét de beproeving ook de uitweg, zodat u haar kunt doorstaan.’ (1 Korintiërs 10:13, NBV21.)

#### Behandel de tekst

Pas wanneer de eigenaar van een vogel in zijn kooi de kooi bedekt, is de vogel in staat een lied te leren zingen. Eerder niet. Wanneer de eigenaar na een tijdje de bedekking weghaalt en die vogel weer in het licht zet, zal de vogel het geleerde lied zingen. Zo gaat het ook met ons, zegt Ellen White, God wil ons een levensles leren en die les leren we vooral te midden van beproevingen (Ellen White, De weg tot gezondheid, pp. 281-282.). Beproevingen kunnen rauw op ons dak vallen. Ze lijken altijd te komen op momenten dat we ons zwak voelen. In het verhaal over satan die Jezus op de proef stelt komen een paar moeilijke vragen aan bod. Op het eerste gezicht lijkt het alsof de heilige Geest Jezus tot de verzoeking leidt, maar God brengt ons nooit in verleiding. Lucas 4 leert ons dat we wel in situaties terecht kunnen komen waarin wij op de proef worden gesteld. Gods Geest had Jezus de woestijn in geleid om door satan te worden getest. Wanneer God verleidingen in ons leven toestaat, dan is het zijn bedoeling ons ervan te laten leren.

#### Gespreksvragen naar aanleiding van de tekst

`In welke gesteldheid ging Jezus de woestijn in? Wat leer je daarvan? (vers 1)`

`Door wie en met welk doel werd Jezus naar de woestijn gebracht? (vers 2)`

`Jezus had 40 dagen niet gegeten. Waarom probeerde de duivel Hem op dat moment te verleiden? In welke situatie kom je het snelst in verleiding iets verkeerds te doen?`

`Welk antwoord gaf Jezus op de verleidingen van de duivel? (vers 4, 8 ) Welke les trek je hieruit?`

`Hoe paste de duivel zich aan, aan de manier waarop Jezus antwoord gaf? (vers 10) Hoe pareerde Jezus die opmerking? Wat zegt jou dit?`

#### Opdracht

`Hoe weet je dat God het is die tot je spreekt?` 