---
title:  Zendingsbericht
date:   15/07/2022
---

#### Een lied in mijn hart

_Bolivia, 16 juli _

Gabriela

Sommige bekende zangers zijn van jongs af aan al gek op muziek, maar dat gold niet voor Gabriela. Ze groeide op in La Paz, Bolivia, met een grote passie voor Jezus. Vanaf de dag dat ze geboren werd, vertelde haar moeder haar over Jezus’ liefde. Ze groeide op in de wetenschap dat de Tien Geboden, inclusief het vierde gebod over de sabbat van de zevende dag, een weerspiegeling waren van Gods liefdevolle karakter. Ze wist hoe belangrijk het was tienden te betalen en offergaven te schenken. Op negenjarige leeftijd gaf ze haar hart aan Jezus door de doop.

Met het verstrijken van de jaren maakte ze echter kennis met de pleziertjes van de wereld en de deur naar die pleziertjes was muziek. Gabriela genoot ervan om tijdens de schoolvakanties voor de lol te zingen. Enige tijd later vroeg een band haar om met hen mee te doen en ze nam het aanbod maar al te graag aan, met het vooruitzicht dat dit het begin was van een muzikale carrière en ze beroemd kon worden. Toen ze negentien was, wist ze zeker dat ze leefde om te zingen.

Tijdens haar studie aan de universiteit zong Gabriela in meerdere bands. Soms vroeg ze zich af of ze verkeerd bezig was, bijvoorbeeld in de tijd dat ze een vreselijk verkeersongeluk kreeg en alleen zij gewond raakte. Ze haalde haar bachelor graad in psychologie. Daarna begonnen zij en een paar vrienden een nieuwe band die meteen aansloeg bij het publiek. De band trad bij diverse evenementen op en Gabriela vond het heerlijk naar feestjes te gaan en geld uit te geven aan dure spullen.

Ze hield van zingen en geld uitgeven. Maar op de momenten dat ze niet zong en geen geld uitgaf, voelde ze zich leeg vanbinnen. Haar leven leek zo doelloos. Gabriela was er nooit helemaal mee opgehouden de Adventkerk te bezoeken. Op sommige sabbatochtenden was ze een christen, maar na de eredienst pakte ze haar andere leventje weer op. Op een zekere sabbatochtend luisterde ze naar een special in de kerk en ineens verlangde ze ernaar voor God te zingen. ‘Ik zou in de kerk willen zingen’, dacht ze. ‘Mijn moeder zou er zo trots op zijn haar dochter in de kerk te horen zingen’.

Al snel ging Gabriela regelmatig naar de kerk, niet alleen voor de eredienst in de ochtend, maar ook voor de bijeenkomst in de middag. Ze begon te luisteren naar adventistische zangers. Ze besefte dat ze de wereldse muziek achter zich wilde laten, maar het verlangen om beroemd te zijn was ook zo groot. Ze vroeg God om hulp. Toen bracht de coronapandemie de wereld tot stilstand. Gabriela kon niet langer optreden. In plaats van wanhoop voelde ze enkel opluchting. Nu zou het makkelijker voor haar zijn om helemaal te breken met het lege, betekenisloze deel van haar leven.

Ze werd goede vrienden met de predikant van de kerk en hij bood haar Bijbelstudies aan. Blij aanvaardde ze die. Na afloop van de Bijbelstudies besloot ze zich opnieuw te laten dopen als teken dat ze zich voor de tweede keer aan God had gegeven. Het leek voor haar alsof God haar een nieuwe kans bood om voor Hem te leven. Een jaar na de uitbraak van de pandemie stapte Gabriela het doopwater in. In het gebed bij haar doop verklaarde ze dat alles wat ze bezat God toebehoorde. ‘Ik zet mijn leven, geschenken en talenten in voor uw dienst’, bad ze.

Na haar doop ruilde ze het podium in voor Zoom om God door haar zang te eren en te aanbidden. Op verzoek van de kerkelijke leiders kreeg ze ook de leiding over online psychologieseminars en Bijbelstudies. Door haar invloed hebben vier mensen zich tijdens de pandemie laten dopen. Gabriela heeft een speciale boodschap voor jonge mensen die misschien, net als zij, in de verleiding komen om af te wijken van het pad dat naar Christus leidt. ‘Verspil je tijd niet in de wereld’, zegt ze. ‘Iedereen heeft gaven en talenten. Je hoeft ze enkel te vinden en ze in te zetten tot Gods eer’.

In dit kwartaal wordt een deel van de opbrengst tijdens de dertiende sabbat gebruikt om een nieuwe kerk te bouwen in La Paz, Gabriela’s woonplaats in Bolivia. Dank u voor uw gift tijdens de dertiende sabbat op 24 september. 