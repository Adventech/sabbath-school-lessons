---
title:  Verdieping
date:   15/07/2022
---

## De vogelkooi

### Lucas 4:1-13

#### IJsbrekervraag

`Welke gedachten had je toen je voor het laatst een belangrijke opdracht kreeg?`

#### Ik Verken

Dit evangelie begint met de geboorten van Johannes de Doper en Jezus (hoofdstuk 1 en 2). Daarna volgt een samenvatting van de roeping en het werk van Johannes de Doper (3:1-20). Vervolgens begint Lucas te vertellen over het begin van het dienstwerk van Jezus: hoe de heilige Geest op Jezus neerdaalde toen Hij vlak na zijn doop bad (3:21-22), en met informatie over Jezus’ afstamming. Die liep van Jozef tot Adam en ten slotte tot God (3:23-38). Ons tekstgedeelte (4:1-13) gaat over de eerste gebeurtenis in het dienstwerk van Jezus. Net als tijdens zijn gehele missie, wordt Hij geleid door de heilige Geest. De gebeurtenis (4:14-30) hierna speelt zich af in de synagoge van Nazaret. Daar geeft Lucas een toespraak van Jezus weer en legt uit wat Jezus’ zending inhoudt. Ons tekstgedeelte laat zien welke middelen moeten worden ingezet om deze zending te volbrengen.

#### Ik Bestudeer

Lees Lucas 4:1-13 aandachtig in verschillende Bijbelvertalingen. Kijk naar de context van deze drie confrontaties (verzen 1-2, 13):

`Wat zegt de tekst over de plaats en het tijdstip van deze aanvallen? Hoe worden ze genoemd? Wie initieert ze? Welk wapen heeft Jezus? Waar bevindt dit wapen zich? Wat lezen we over Jezus’ zwakheid als de drie beproevingen op het punt staan te beginnen?`

Eerste beproeving (vs. 3-4):

`Wat staat er op het spel in deze beproeving? Op welke mogelijkheid van Jezus doet de duivel een beroep? Op welke andere gaven van Jezus berust zijn antwoord? Welke tekst citeert Hij? Welke status claimt Jezus door dit antwoord te geven? Welke middelen denkt Hij te gebruiken om zijn missie te kunnen volbrengen?`

Tweede beproeving (vs. 5-8):

`In welke nieuwe omgeving vindt deze beproeving plaats? Wat kan Jezus doen volgens de duivel? Welke status zoekt de duivel, volgens het antwoord van Jezus? Welke teksten citeert Jezus? Welke positie claimt Jezus? Wat staat er op het spel bij deze test? Welke middelen weigert Jezus te gebruiken om zijn missie te volbrengen?`

Derde beproeving (vs. 9-12):

`Wat is het kader van deze nieuwe beproeving? Op welk vermogen van Jezus doet de duivel een beroep? Welke tekst citeert hij? Hoe wordt Jezus’ antwoord ingeleid? Heeft deze verandering ten opzichte van de vorige twee beproevingen een betekenis voor je? Zo ja, welke? Wat staat er hier op het spel? Welke middelen zal Jezus gebruiken om zijn missie te volbrengen?`

`1 Johannes 5:1-4 Wat houdt God liefhebben in?`

#### Ik Pas Toe

Het woord duivel komt van het Griekse diabolos, wat aanklager of lasteraar betekent. Het werkwoord wordt gewoonlijk vertaald met verleiden en het daarvan afgeleide zelfstandig naamwoord, verzoeking betekent: testen, op de proef stellen.

`Welk effect heeft de beknoptheid van deze drie dialogen op jou?`

`Hoe kunnen we op de juiste manier gebruik maken van Bijbelteksten?`

`Hoe kan ik, als ik aan een nieuwe taak begin, onderscheid maken tussen de suggesties van de heilige Geest en die van de duivel? Hoe goed ken ik de Bijbel? Hoe gebruik ik tekstgedeelten uit de Bijbel op de juiste manier? Wat kan ik doen om ze beter te leren begrijpen?`

`Met welk brood, anders dan dat van de bakker, voed ik mij? Hoe kan ik mijn dieet van aards voedsel (kranten, boeken, films, websites, sociale media, entertainment, muziek, kunst, etc.) verbeteren? Welke invloed hebben deze voedingsmiddelen op mij als ik met beproevingen te maken krijg?`

`Hoe kunnen wij elkaar helpen om ons bewust te blijven van onze menselijke status als dochters en zonen van God, aan wie gevraagd wordt om het soort ‘brood’ te bakken waarmee we ons goed kunnen voeden, en om nederige aanbidders van God te blijven zonder Hem op de proef te stellen?`

#### Ik bid …

Vader in de hemel, ik weet dat de duivel naar mij toe komt om mij te testen. Laat mij zien Heer voor welke suggesties ik dan vatbaar ben. Geef mij de kracht om te voorkomen dat ik zou falen als ik op de proef word gesteld.