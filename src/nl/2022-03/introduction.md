# De gekruisigde Schepper

‘Alles is erdoor ontstaan, zonder het Woord is niets ontstaan van wat bestaat.’ (Johannes 1:3) ‘Alle dingen’ zijn door Hem gemaakt, door Jezus, en toch staat er ook dit in de Bijbel: ‘Jezus begon te huilen.’ (Johannes11:35) De Schepper huilde? Sterker nog, Jezus ‘werd veracht, door mensen gemeden: Hij was een man die het lijden kende en met ziekte vertrouwd was.’ (Jesaja 53:3) De Schepper, een man die het lijden kende, werd veracht en door mensen vermeden? Eens riep Hij dit uit, ‘Mijn God, mijn God, waarom hebt U Mij verlaten?’ (Matteüs 27:46) Hoe is dat mogelijk? Dat komt doordat Jezus, onze Schepper, ook onze Verlosser is en als zodanig was Hij de gekruisigde God, de Schepper die het mens zijn op zich nam en als mens een leven leidde vol ontberingen en inspanningen, een leven dat tot een einde kwam toen Hij aan een Romeins kruis werd gehangen.

Het lijden dat onze Schepper, degene in wie ‘wij leven, bewegen en zijn’, als mens heeft ondergaan op een wijze waartoe wij in geen enkel opzicht in staat zijn (Handelingen 17:28). Wij kunnen enkel en alleen onze eigen ziekten en ons eigen lijden ondervinden. Op het kruis droeg Hij al ‘onze ziekten en nam Hij ons lijden op zich’ (Jesaja 53:4). Het is de meest verbazingwekkende daad in de hele geschiedenis van het universum. Met dat in ons achterhoofd (dat deze gekruisigde God over ons waakt), streven we er de komende paar maanden naar om het onbegrijpelijke beter te begrijpen, namelijk onze eigen ellende, het lijden van christenen, van degenen die hun leven aan Christus hebben toegewijd. We beweren niet dat wij alle antwoorden hebben en zelfs niet dat wij heel veel antwoorden hebben. We houden ons alleen vast aan het feit dat ‘God liefde is.’ (1 Johannes 4:8) We kunnen op God vertrouwen wat er ook gebeurt. Ondanks alles kunnen we juist groeien in genade, hoe pijnlijk dat proces ook is.

Dit kwartaal zullen we het Woord van God bestuderen en zien hoe andere mensen van vlees en bloed toch te maken kregen met wanhoop, verraad, teleurstelling, verliezen, ongerechtigheid en misbruik, ook al waren ze een lichtend voorbeeld in hun geloof. Klinkt je dat niet bekend in de oren? Hoe gingen ze daarmee om? Wat leerden ze ervan? Wat kunnen wij leren van hun voorbeelden? Als we kijken naar het leven van deze mensen, hun ervaringen, worstelingen en geloofsbeproevingen (die we zelf misschien ook wel kennen), moeten we die altijd zien in het licht van het kruis. Het is belangrijk in gedachten te houden dat, wat iemand ook meemaakt, Jezus Christus, onze Schepper en Verlosser, het veel zwaarder heeft gehad.

Onze God is een lijdende God. Zelfs Albert Camus, en die kun je toch nauwelijks een christen noemen, begreep in zekere mate wat het kruis en het lijden van God aan het kruis met zich meebracht: ‘Die nacht op Golgota is zo belangrijk in de geschiedenis van de mens, omdat de Godheid daar zijn oorspronkelijke voorrechten aflegde en tot het bittere einde deelhad aan doodsangst met inbegrip van wanhoop.’ (Albert Camus, The Rebel (New York: Vintage International, 1991), p. 33.) Ellen White omschreef het zo: ‘Omdat ons begripsvermogen zo is afgestompt, openbaart het kruis de pijn die de zonde vanaf haar ontstaan heeft veroorzaakt in het hart van God.’ (Ellen White, Karaktervorming, p. 262.) Onze Bijbelstudies zijn geen theodicee, dat wil zeggen een rechtvaardiging van God ten overstaan van het kwaad. Zoals we al hebben gezegd, zijn ze bedoeld om ons te helpen met het onvermijdelijke lijden waarmee we allemaal te maken krijgen in een wereld waarin de zonde net zo vanzelfsprekend is als ademen. We willen laten zien dat pijn, lijden en verlies niet betekenen dat God ons in de steek heeft gelaten. Ze wijzen er enkel op dat wij, zelfs als gelovigen, delen in het gemeenschappelijke lot van een gevallen mensheid. Het verschil is alleen dat wij, door Jezus en de hoop die Hij biedt, kunnen zien waarom en met welk doel de dingen gebeuren die op het eerste gezicht zo betekenisloos en doelloos lijken. We kunnen het ons nauwelijks voorstellen, maar op de één of andere manier mogen we vertrouwen op de belofte dat ‘alles bijdraagt aan het goede voor wie God liefhebben’ (Romeinen 8:28). God onderging alles, ofschoon Hij alles heeft gemaakt en daarom houden wij van Hem.

**Gavin Anthony** is de belangrijkste bijdrager aan dit kwartaal van de sabbatschool. Hij groeide op als zendelingskind in Sri Lanka. Hij heeft als predikant gewerkt in Engeland en was de voorzitter van de IJslandse Conferentie toen hij deze lessen schreef.