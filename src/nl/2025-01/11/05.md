---
title:  Christus’ gelijkenis van de wijngaard
date:   12/03/2025
---

In de gelijkenis van de eigenaar van de wijngaard gaat Jezus verder waar Jesaja is gebleven en werpt Hij extra licht op het karakter en de daden van de eigenaar voor zijn wijngaard (Jesaja 5 en Matteüs 21).

`Lees Matteüs 21:33-39; Jesaja 5:4. Houd vooral de vraag uit Jesaja in gedachten. Wat had Hij nog meer kunnen doen dan wat Hij heeft gedaan?`

In het eerste deel van de gelijkenis citeert Christus woordelijk uit het lied van Jesaja over de eigenaar en zijn wijngaard. Dan voegt Jezus daaraan toe, dat de eigenaar de wijngaard ‘verpachtte aan wijnbouwers en op reis ging’. Toen de eigenaar tot tweemaal toe zijn dienaren (de profeten) stuurde om de opbrengst op te halen, sloegen de pachters zijn dienaren en doodden hen. Ten slotte stuurde Hij zijn Zoon (Jezus) met de woorden: ‘Voor mijn zoon zullen ze ontzag hebben’. Zij vermoordden ook zijn Zoon en zeiden: ‘Dat is de erfgenaam! Kom op, laten we hem doden en zo zijn erfenis opstrijken.’

Wat had Hij nog meer kunnen doen? De Vader hield zoveel van ons dat Hij zijn geliefde Zoon gaf (Johannes 3:16). Als de aard van het kosmische conflict zo is als hier wordt voorgesteld, dan kan het niet voortijdig worden opgelost door de uitoefening van goddelijke macht. Dan was er eerst een openbare demonstratie nodig van Gods karakter. Dat heeft uiteindelijk plaatsgevonden door het werk van Christus (Romeinen 3:25-26; 5:8). Wat kunnen we nog meer vragen dan dat God zichzelf (in Christus) gaf om voor ons te sterven, zodat Hij ons zou kunnen rechtvaardigen zonder op enigerlei wijze zijn gerechtigheid en zijn volmaakte liefde in diskrediet te brengen?

De gebeurtenis van het kruis laat zien dat God alles heeft gedaan wat mogelijk was om het kwaad te verlichten en te elimineren, zonder de omstandigheden te vernietigen waarin liefde kan bloeien. Als een andere weg, die de voorkeur zou genieten en beschikbaar was geweest voor God, zou Hij die dan niet hebben gekozen? Mensen lijden enorm in dit kosmische conflict, maar God zelf lijdt het meest. Als we naar het kruis kijken, zien we wat voor lijden en pijn de zonde God heeft gebracht. Toch was de vrijheid die onlosmakelijk is verbonden aan de liefde zo heilig dat Christus bereid was dit voor ons te verdragen.

`Lees Jesaja 53:4. Wiens ‘ziekten’ en ‘lijden’ droeg Christus? Wat moet dit ons zeggen over alles wat God voor ons heeft gedaan en wat de verlossing Hem heeft gekost?`
