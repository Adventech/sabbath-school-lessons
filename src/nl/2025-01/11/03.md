---
title:  De rechtvaardige en Hij die rechtvaardig maakt
date:   10/03/2025
---

Telkens weer maakt het werk van Christus dat van de duivel ongedaan. Jezus ‘is verschenen, om de daden van de duivel teniet te doen’ en ‘om door zijn dood definitief af te rekenen met de heerser over de dood, de duivel’ (1 Johannes 3:8; Hebreeën 2:14). De totale nederlaag van de heerschappij van de vijand vindt echter in twee fasen plaats. Ten eerste weerlegt Christus door wat hij deed aan het kruis de lasterlijke aantijgingen van de tegenstander. Later worden zijn koninkrijk en hijzelf vernietigd.

`Lees Romeinen 3:23-26; 5:8. Wat onthullen deze teksten over hoe Christus de aantijgingen van de duivel weerlegt?`

We hebben al gezien dat de vijand beweert dat God niet geheel en al rechtvaardig en liefdevol is. In Christus voorziet God echter in de ultieme demonstratie van zijn gerechtigheid en liefde, en dat deed Hij door het kruis. Na de dood van Jezus ‘zag Gods tegenstander dat zijn vermomming was weggerukt. Zijn wijze van besturen was openbaar gemaakt aan de niet-gevallen engelen en aan het hemelse universum. Hij had laten zien dat hij een moordenaar is. Door het bloed van de Zoon van God te vergieten, had hij zichzelf beroofd van de sympathie van de hemelse wezens.’ (Ellen White, De wens der eeuwen, blz. 667.)

`Lees Openbaring 12:10-12; Genesis 3:15. Hoe werpen deze teksten licht op de kosmische betekenis van Christus’ overwinning aan het kruis?`

De geschiedenis van de verlossing levert overvloedig bewijs dat we erop kunnen vertrouwen dat God er altijd aan werkt om tot stand te brengen wat uiteindelijk goed is voor alle betrokkenen. De God van de Schrift doet altijd wat goed is en wat de voorkeur geniet binnen de mogelijkheden die Hem ter beschikking staan in de grote strijd (Genesis 18:25; Deuteronomium 32:4; 1 Samuel 3:18; Psalm 145:17; Daniël 4:37; Habakuk 1:13; Openbaring 15:3 11).

`Waarom is de demonstratie van Gods gerechtigheid en liefde in het kosmische conflict zo belangrijk? Denk na over het kruis en al Gods werken in het verlossingsplan. Hoe geeft Gods inzet je dan vertrouwen in zijn liefde, zelfs als beproevingen en lijden je omringen?`
