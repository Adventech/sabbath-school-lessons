---
title:  De zuivering van Gods naam
date:   13/03/2025
---

Uiteindelijk wordt Gods naam op alle mogelijke manieren gezuiverd. Door het werk van Vader, Zoon en heilige Geest in het verlossingsplan worden de volmaakte gerechtigheid en de liefde van God boven elke redelijke twijfel aangetoond (Romeinen 3:25-26; 5:8).

`Lees Romeinen 3:1-4; Jesaja 5:3-4. Wat leert dit ons over de rechtvaardiging van God zelf in het kosmische conflict?`

In deze teksten zien we dat God (in een wat beperkte zin) louter schepselen uitnodigt om zijn karakter te beoordelen, ook al hebben we daar niet echt het recht toe of het aanzien voor. Als uiteindelijk alle ‘boeken’ worden geopend, zullen we het bewijs zien dat God volkomen rechtvaardig en rechtschapen is. God zal zijn naam zuiveren voor de hele denkende schepping.

`Lees Openbaring 15:3; 19:1-6. Wat leren deze teksten ons over de uiteindelijke zuivering van Gods naam?`

Door de hele Bijbel heen toont God zorg voor zijn naam. Waarom? Je kunt geen diepe relatie van liefde hebben met iemand van wie je het karakter verafschuwt of die je niet vertrouwt. Als iemand jouw echtgeno(o)t(e) of toekomstige echtgeno(o)t(e) vreselijke leugens over jouw karakter vertelt, dan doe je er alles aan wat je kunt om dat te weerleggen. Als zulke beweringen worden geloofd, maken die jouw liefdesrelatie kapot.

Uiteindelijk wordt God gerechtvaardigd aan het kruis en door het hele verlossingsplan. In het oordeel vóór Jezus’ wederkomst wordt God gerechtvaardigd voor het toeziende universum. In het oordeel na die komst zullen de verlosten zelfs engelen oordelen (1 Korintiërs 6:2-3). God wordt gerechtvaardigd, omdat de verlosten de gelegenheid hebben gekregen de verslagen in te zien en zelf vast te stellen waarom God heeft gehandeld zoals Hij dat heeft gedaan. Ze zien dat al Gods oordelen altijd en alleen volkomen rechtvaardig en liefdevol zijn geweest. Wie van ons heeft niet veel vragen die om een antwoord vragen? Voordat alles voorbij is, zullen we antwoord krijgen op deze vragen (1 Korintiërs 4:5). Uiteindelijk zal elke knie zich buigen en elke tong belijden dat Jezus Heer is (Filippenzen 2:10-11). Dit maakt allemaal deel uit van de rechtvaardiging van het karakter van God.

`Welke vragen ga jij stellen?`
