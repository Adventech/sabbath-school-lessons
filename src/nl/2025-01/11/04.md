---
title:  Het lied van mijn geliefde
date:   11/03/2025
---

Op wonderbaarlijke wijzen heeft God zijn liefde en gerechtigheid middenin het kosmische conflict laten zien. Toch zouden sommigen zich kunnen afvragen of God niet meer had moeten doen dan Hij heeft gedaan om het kwaad te voorkomen en/of te verwijderen. We hebben een kosmisch raamwerk gezien in de grote strijd dat erop duidt dat wat God heeft gedaan te maken heeft met respect voor de vrije wil. Die vrije wil is nodig om de relatie van liefde tussen Hem en de mens tot maximale bloei te laten komen. Bovendien heeft Hij blijkbaar gehandeld binnen morele beperkingen, of regels wat betreft de inzet van machtsmiddelen die passen binnen het verband van een kosmische strijd over zijn karakter. Die strijd kan alleen worden beslecht door zijn liefde te tonen.

`Lees Jesaja 5:1-4. Wie spreekt er in deze verzen? Over wie heeft Jesaja het? Voor wat of wie staan de wijngaard en de eigenaar daavan? Wat is de betekenis van het handelen van de eigenaar ten behoeve van de wijngaard? Wat is het resultaat?`

In deze verzen zingt Jesaja een lied over zijn geliefde en dat is een wijngaard. De eigenaar van de wijngaard is God zelf, en de wijngaard staat hier voor Gods volk (Jesaja 1:8; 2:21). De consequenties hiervan kun je ook uitbreiden tot Gods bredere inzet voor deze wereld. Volgens deze verzen deed de eigenaar van de wijngaard (God) alles wat redelijkerwijs verwacht kon worden om het tot bloei komen van zijn wijngaard te verzekeren. De wijngaard had goede druiven moeten voortbrengen, maar hij bracht alleen ‘wrange druiven’ voort, die in andere vertalingen ‘stinkende druiven’ worden genoemd. De Hebreeuwse bewoording kun je inderdaad letterlijk vertalen met ‘stinkfruit’. Gods wijngaard brengt rottende druiven voort.

Jesaja 5:3 laat ten slotte God zelf aan het woord en dan nodigt Hij mensen uit om tussen Hem en zijn wijngaard ‘recht te spreken’. In vers 4 stelt God de allerbelangrijkste vraag: ‘Wat kon ik meer aan mijn wijngaard doen, wat heb ik te weinig gedaan? Ik verwachtte zoveel van mijn wijngaard, waarom bracht hij slechts wrange druiven voort?’ Wat kon Hij nog meer doen? Het is toch wel opvallend dat Hij zelfs anderen vraagt te oordelen over wat Hij heeft gedaan.

`Kijk naar het kruis waar God zichzelf gaf als offer voor al onze zonden en vervolgens naar deze woorden: ‘Wat kon ik meer aan mijn wijngaard doen, wat heb ik te weinig gedaan?‘ Welke verbazingwekkende betekenis krijgt dat offer aan het kruis dan wel niet?`
