---
title:  Toon mededogen
date:   30/01/2025
---

Goddelijke toorn is verschrikkelijk, maar is geenszins immoreel of liefdeloos. In het Oude en Nieuwe Testament komt Gods toorn over het kwaad juist tot uitdrukking vanwege zijn liefde. Goddelijke toorn is inderdaad verschrikkelijk vanwege de verraderlijke arglistigheid van het kwaad, wat in schril contrast staat tot de zuivere goedheid en luister van God.

Liefde is essentieel voor God en toorn juist niet. Waar geen kwaad of onrechtvaardigheid is, is ook geen toorn. Uiteindelijk is Gods meest liefdevolle actie, het uitroeien van het kwaad uit het universum, wat tegelijkertijd ook op doeltreffende wijze een einde maakt aan woede en toorn. Dat komt omdat er nooit meer enig onrecht of kwaad zal zijn. Voor altijd zal er alleen een toestand van eeuwigdurende gelukzaligheid en rechtvaardigheid zijn in een volmaakte relatie van liefde. Er zal nooit meer sprake zijn van goddelijke toorn, omdat daar nooit meer behoefte aan zal zijn. Wat een prachtige gedachte!

Sommigen maken zich zorgen dat goddelijke woede onbedoeld zou kunnen worden opgevat als een reden voor menselijke wraak.

`Lees Deuteronomium 32:35; Spreuken 20:22; 24:29; Romeinen 12:17-21; Hebreeën 10:30. Hoe waken deze teksten tegen menselijke wraak?`

Volgens de Bijbel heeft God het recht een oordeel te vellen. Wanneer Hij dat doet, doet Hij dat altijd met volmaakte gerechtigheid. Zowel het Oude als het Nieuwe Testament hebben de wraak uitdrukkelijk voorbehouden aan God. Zoals Paulus schrijft: ‘Neem geen wraak, geliefde broeders en zusters, maar laat God uw wreker zijn, want er staat geschreven dat de Heer zegt: “Het is aan Mij om wraak te nemen, Ik zal vergelden.”’ (Paulus citeert hier uit Deuteronomium 32:35) Terwijl God uiteindelijk een oordeel uitspreekt over onrecht en kwaad, heeft Christus voor een uitweg gezorgd voor allen die in Hem geloven. Het is inderdaad ‘Jezus, die ons redt van het komende oordeel’ (1 Tessalonicenzen 1:10; Romeinen 5:8-9). Dit is in overeenstemming met Gods plan: ‘Gods bedoeling met ons is niet dat wij veroordeeld worden, maar dat wij gered worden door onze Heer Jezus Christus.’ (1 Tessalonicenzen 5:9) Goddelijke toorn wordt niet tenietgedaan, maar degenen die geloof in Jezus hebben, zullen dankzij Christus van deze toorn worden verlost.

`Op welke manier heeft de verzoening van Christus de gerechtigheid gehandhaafd en ons tegelijkertijd van de toorn bevrijd? Als je beseft dat er voorzieningen voor jou zijn getroffen, ondanks je tekortkomingen, hoeveel genadiger moet jij dan niet zijn voor anderen? `
