---
title:  Gerechtvaardigde verontwaardiging
date:   28/01/2025
---

Hoewel er veel ongepaste vormen van woede zijn, leert de Bijbel ook dat er sprake kan zijn van ‘gerechtvaardigde verontwaardiging’. Stel je voor dat een moeder haar driejarige dochtertje ziet spelen in de speeltuin en dat er plotseling een man haar dochter aanvalt. Moet ze dan niet boos worden? Natuurlijk wel. Woede is in zulke omstandigheden de juiste reactie die wordt ingegeven door liefde. Dit voorbeeld helpt ons te begrijpen wat Gods ‘gerechtvaardigde verontwaardiging’ inhoudt.

`Lees Matteüs 21:12-13; Johannes 2:14-15. Wat zegt Jezus’ reactie op de wijze waarop de tempel werd gebruikt ons over het feit dat God boos wordt op het kwaad? `

In deze gevallen geeft Jezus blijk van de ‘goddelijke ijver’ van gerechtvaardigde verontwaardiging tegen degenen die met Gods tempel omgingen alsof het iets gewoons was. Ze maakten er een ‘rovershol’ van om misbruik te maken van weduwen, wezen en armen. De tempel en de diensten daarin waren bedoeld om Gods genadige vergeving en zijn reiniging van zondaars te symboliseren. In plaats daarvan werd de tempel gebruikt om enkele van de meest kwetsbare mensen te bedriegen en te onderdrukken. Had Jezus niet inderdaad boos moeten zijn over deze gruwel?

Er zijn nog meer voorbeelden van zijn rechtvaardige verontwaardiging (Marcus 3:4-5; 10:13-14). Toen mensen kleine kinderen bij Jezus brachten en ‘de leerlingen hen berispten’, wordt van Jezus dit gezegd: ‘Hij wond zich erover op.’ Dat is letterlijk ‘Hij was verontwaardigd’. Hij zei tegen hen: ‘Laat de kinderen bij Me komen.’ Toen de farizeeën erop wachtten Jezus te beschuldigen van het schenden van de sabbat door op die dag te genezen, vroeg Jezus hun: ‘Wat mag men op sabbat doen: goed of kwaad? Een leven redden of het vernietigen?’ De tekst zegt: ‘Hij keek hen boos aan, maar ook diepbedroefd vanwege hun hardleersheid’. Vervolgens ging Hij verder met het genezen van de man. De woede van Christus wordt hier in verband gebracht met verdriet over hun hardleersheid. Het is de rechtvaardige woede van liefde, net zoals het Oude Testament die aan God toeschrijft. Beide zijn uitingen van rechtvaardige woede ingegeven door liefde. Hoe kan liefde niet van streek zijn door het kwaad, vooral wanneer het kwaad hun pijn doet die deze liefde ontvangen?

`Hoe kunnen we ervoor zorgen dat we zelfzuchtige woede niet proberen te laten doorgaan voor ‘gerechtvaardigde verontwaardiging’? Waarom trap je zo gemakkelijk in die val, en hoe kunnen we onszelf beschermen tegen die subtiele maar echte valkuil?`
