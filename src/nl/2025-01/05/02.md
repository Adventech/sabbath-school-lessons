---
title:  Les
date:   26/01/2025
---

De God van de Bijbel houdt van gerechtigheid en haat het kwaad. Zonde en kwaad wekken daarom een hartstochtelijke reactie bij Hem op. Een dergelijke hartstocht komt tot uitdrukking ten behoeve van degenen die worden onderdrukt en mishandeld. Dat geldt zelfs voor die gevallen waarin iemand door zijn kwaad in de eerste plaats zichzelf treft. God haat het kwaad omdat het kwaad altijd zijn schepselen pijn doet, zelfs als zij het zichzelf toebrengen. In de Bijbelverhalen wordt God herhaaldelijk geprikkeld tot woede door wat Bijbelgeleerden de cirkel van rebellie noemen. Deze cirkel gaat als volgt:

|    |                                                                                                                                                            |
|----|------------------------------------------------------------------------------------------------------------------------------------------------------------|
| a  | Het volk komt in opstand tegen God en doet iets kwaads, soms zelfs gruwelijke  wreedheden, zoals het offeren van kinderen en andere gruwelen in Gods ogen. |
| b  | God trekt zich terug afhankelijk van de beslissingen van het volk.                                                                                         |
| c  | Het volk wordt onderdrukt door vreemde volkeren.                                                                                                           |
| c’ | Het volk roept tot God om verlossing.                                                                                                                      |
| b’ | God bevrijdt genadig de mensen.                                                                                                                            |
| a’ | Het volk komt opnieuw tegen God in opstand, vaak op nog grovere wijze dan voorheen.                                                                        |

In het licht van deze cirkel van grof kwaad en ontrouw komt God echter herhaaldelijk de menselijke ontrouw tegemoet met oneindige trouw, lankmoedige verdraagzaamheid, verbazingwekkende genade en diep mededogen.

`Lees Psalm 78. Wat zegt deze psalm over Gods reactie op de herhaalde opstandigheid van zijn volk?`

Volgens de Bijbel houden liefde en gerechtigheid met elkaar verband. Goddelijke woede is de juiste, liefdevolle reactie op het kwaad, omdat het kwaad altijd iemand pijn doet van wie God houdt. Er is geen voorbeeld in de Bijbel te vinden waar God willekeurig, of op een oneerlijke wijze, toornig is of boos.

Ofschoon Gods volk Hem herhaaldelijk in de steek liet en verraadde, bleef God door de eeuwen heen geduldig mededogen schenken. Dat ging alle redelijke verwachtingen te boven (Nehemia 9:7-33). Daarmee liet Hij de onpeilbare diepte van zijn lankmoedige mededogen en barmhartige liefde zien. Volgens deze psalm vergaf God inderdaad ‘uit erbarmen’ hun ongerechtigheid en vernietigde hen niet. Vaak ‘joeg Hij het vuur van zijn woede niet aan’. (Zie Psalm 78:38)

`Natuurlijk ben jij ook wel eens boos geweest over het kwaad dat anderen is aangedaan. Hoe helpt deze emotie je dan om Gods toorn jegens het kwaad beter te begrijpen? `
