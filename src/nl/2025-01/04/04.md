---
title:  Het mededogen van Jezus
date:   21/01/2025
---

Het Nieuwe Testament gebruikt dezelfde soort beeldspraak als het Oude om Gods mededogen uit te beelden. Paulus verwijst naar de Vader als ‘de Vader die zich over ons ontfermt, de God die ons altijd troost’. In Efeziërs legt Paulus uit dat God ‘zo barmhartig is’ en dat Hij mensen verlost omdat Hij ‘liefde voor ons heeft opgevat’ (2 Korintiërs 1:3; Efeziërs 2:4). Christus gebruikt in diverse gelijkenissen herhaaldelijk woorden van diepgewortelde, hartverscheurende emoties om het mededogen van de Vader uit te beelden (Matteüs 18:27; Lucas 10:33; 15:20). De taal die goddelijk mededogen uitbeeldt in Oude en Nieuwe Testament, wordt in de Evangeliën gebruikt om de meelevende reacties van Jezus op mensen in nood mee weer te geven.

`Lees Matteüs 9:36; 14:14; 23:37 Marcus 1:41; 6:34; Lucas 7:13. Hoe werpen deze verzen licht op hoe Christus werd geraakt door de benarde situatie van mensen?`

Keer op keer wordt in de Evangeliën gezegd dat Christus tot mededogen werd bewogen door mensen in nood. Hij voelde niet alleen mededogen, maar Hij voorzag ook in de noden van de mensen. Zeker, Jezus klaagde ook over zijn volk. Je zou je de tranen in de ogen van Christus zo kunnen voorstellen als Hij over de stad uitkijkt en zegt: ‘Hoe vaak heb Ik je kinderen niet bijeen willen brengen zoals een hen haar kuikens verzamelt onder haar vleugels, maar jullie hebben het niet gewild.’ (Matteüs 23:37) Hier zien we dat de klaagzang van Christus nauw aansluit bij die van God door het hele Oude Testament heen. Veel Bijbelgeleerden merken dan ook op dat de beeldspraak van een vogel die voor haar jongen zorgt, beeldspraak is die alleen in het oude Nabije Oosten werd gebruikt om over godheden te spreken. Velen zien hier een toespeling op de beeldspraak die God beschrijft als een vogel die boven zijn jongen zweeft en die beschermt en verzorgt. (Deuteronomium 32:11)

Er is geen groter voorbeeld van Gods medelevende liefde voor ons dan Jezus zelf, die zichzelf voor ons gaf als de ultieme demonstratie van liefde. Toch is Christus niet alleen het volmaakte beeld van God. Hij is ook het volmaakte beeld van de mens.

`Hoe kunnen we ons leven inrichten op basis van het model van het leven van Christus, waarbij we ons concentreren op de gevoelde noden van anderen, en zo niet alleen Gods liefde prediken, maar deze ook op tastbare manieren zichtbaar maken?`
