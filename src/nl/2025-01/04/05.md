---
title:  Een jaloerse God?
date:   22/01/2025
---

De God van de Bijbel is de ‘mededogende God’. In het Hebreeuws wordt God ‘el rahum’ genoemd (Deuteronomium 4:31). Het woord ‘el’ betekent ‘God’ en ‘rahum’ is een andere vorm van het woord voor mededogen (raḥam). Toch wordt God niet alleen de mededogende God genoemd, maar ook de jaloerse/naijverige God, el qana’: ‘De Heer, uw God, is een verterend vuur, een naijverig God [el qana’ ].’ (Deuteronomium 4:24; 6:15; Jozua 24:19; Nahum 1:2) Paulus zegt dat ‘de liefde geen afgunst kent (1 Korintiërs 13:4). Hoe kan het dan zijn dat God een ‘jaloerse God’ is?

`Lees 2 Korintiërs 11:2; Psalm 78:58. Overweeg de manier waarop Gods volk Hem ontrouw was in al die verhalen van de Bijbel. Welk licht werpen deze teksten op het begrijpen van goddelijke ‘jaloezie’?`

De ‘jaloezie’ van God wordt vaak verkeerd begrepen. Als je iemand een jaloerse echtgenoot of echtgenote noemt, bedoel je dit waarschijnlijk niet als een compliment. Het woord jaloezie heeft in veel talen veelal een negatieve betekenis. In de Bijbel heeft die goddelijke jaloezie die negatieve betekenis niet. Het is de rechtvaardige passie van een liefhebbende echtgenoot voor een exclusieve relatie met zijn vrouw.

Hoewel er een soort jaloezie bestaat die tegen de liefde ingaat, is er ook een goede en rechtvaardige ‘jaloezie’ of ’ijver’ (1 Korintiërs 13:4; 2 Korintiërs 11:2 (gebruik hier voor de NBG vertaling)). Paulus noemt het ‘goddelijke jaloezie/ijver’. Die is uitsluitend en altijd van de rechtvaardige soort en er kan beter over worden gesproken als Gods hartstochtelijke liefde voor zijn volk.

Gods passie (qana’) voor zijn volk komt voort uit zijn diepe liefde voor hen. God verlangt naar een exclusieve relatie met zijn volk. Hij alleen dient hun God te zijn. Toch wordt God vaak afgebeeld als een versmade minnaar, wiens liefde onbeantwoord blijft (Hosea 1-3; Jeremia 2:2; 3:1-12). Gods ‘jaloezie’ of ‘(na)ijver’ heeft dus altijd een oorzaak. Het is altijd de reactie op ontrouw en slechte mensen. Gods jaloezie (of ‘hartstochtelijke liefde’ ) mist de negatieve betekenis van menselijke jaloezie. Het is nooit afgunstig, maar altijd de juiste, rechtvaardige passie voor een exclusieve relatie met zijn volk en voor hun welzijn.

`Hoe kunnen wij leren dezelfde soort goede ‘jaloezie’ jegens anderen te weerspiegelen die God naar ons toe laat zien? `
