---
title:  Met mededogen en met hartstocht
date:   23/01/2025
---

De God van de Bijbel is vol mededogen en hartstochtelijk, en deze goddelijke emoties worden op zijn best geïllustreerd in het leven van Jezus Christus. God leeft mee, is diep getroffen door het verdriet van zijn volk, en is bereid te luisteren, te antwoorden en te troosten (Jesaja 63:9; Hebreeën 4:15; Rechters 10:16; Lucas 19:41; Jesaja 49:10,15; Matteüs 9:36; 14:14).

`Lees 1 Korintiërs 13:4-8 en vergelijk Jesaja 63:9; Hebreeën 4:15. Op welke manier roept de tekst uit Korintiërs ons op Gods mededogen en verbazingwekkende liefde in onze relaties met anderen te weerspiegelen?`

Wij verlangen ernaar een relatie te hebben met mensen die een voorbeeld zijn van het soort liefde dat in die tekst uit Korintiërs wordt beschreven. Hoe vaak proberen we echter zelf zo iemand te worden voor anderen? Hoe vaak proberen we echter zelf zo iemand te zijn voor anderen? We kunnen onszelf niet geduldig en vol goedheid maken; we kunnen niet voorkomen dat we afgunstig, ijdel, grof of zelfzuchtig zijn. We kunnen geen liefde uit onszelf opbrengen die ‘alles verdraagt, alles gelooft, alles hoopt en in alles volhardt’ en ‘nooit vergaat’. Een dergelijke liefde kan in ons leven alleen tot uiting komen als vrucht van de heilige Geest. Prijs de Heer dat de heilige Geest de liefde van God uitstort in de harten van degenen die, door geloof, in Christus Jezus zijn (Romeinen 5:5).

Door de genade van God en de kracht van de heilige Geest, kunnen we op praktische wijze reageren op Gods diepe, liefdevolle genegenheid en die weerspiegelen. Die emotionele liefde is altijd volmaakt, rechtvaardig en rationeel. Ten eerste is de enige passende reactie het aanbidden van de God die liefde is. Ten tweede moeten we op Gods liefde reageren door actief mededogen en welwillende liefde aan anderen te tonen. We moeten niet simpelweg alleen maar getroost worden door ons christelijk geloof. We moeten ook gemotiveerd zijn om anderen te troosten. Ten slotte moeten we erkennen dat wij ons hart niet kunnen veranderen, maar dat alleen God dat kan. Laten we God vragen ons een nieuw hart te geven, voor Hem en voor anderen, met een zuivere en zuiverende liefde die het goede verheft en het kaf van binnenuit verwijdert.

Laat ons gebed zijn: ‘Moge de Heer uw liefde voor elkaar en ieder ander groter maken, zodat uw liefde even overvloedig wordt als onze liefde voor u. ... zodat u zuiver en heilig voor onze God en Vader zult staan wanneer onze Heer Jezus komt met al zijn heiligen.’ (1 Tessalonicenzen 3:12-13)

`Waarom is de dood aan onszelf, egoïsme en de corruptie van ons natuurlijke hart de enige manier om dit soort liefde te openbaren? Welke keuzes kunnen we maken om deze dood aan onszelf te kunnen sterven?`
