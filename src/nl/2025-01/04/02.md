---
title:  Meer dan de liefde van een moeder
date:   19/01/2025
---

De grootste liefde die de menselijke ervaring gewoonlijk kent, is de liefde van een ouder voor een kind. De Bijbel gebruikt vaak het beeld van de ouder-kindrelatie om Gods verbazingwekkende mededogen voor mensen mee weer te geven. Daarbij wordt benadrukt dat Gods mededogen exponentieel groter is dan zelfs de diepste en mooiste menselijke uiting van dezelfde emotie.

`Lees Psalm 103:13; Jesaja 49:15; Jeremia 31:20. Wat zeggen deze beelden over de aard en de diepte van Gods mededogen?`

Volgens deze teksten gaat God met ons om als zijn geliefde kinderen. Hij houdt van ons zoals een goede vader en moeder van hun kinderen houden. Zoals Jesaja uitlegt, zou zelfs een menselijke moeder ‘haar zuigeling kunnen vergeten’ of ‘zich niet ontfermen over het kind dat zij droeg’. God vergeet zijn kinderen echter nooit, en ‘zijn ontferming kent geen einde’. (Klaagliederen 3:22)

Men neemt aan dat het Hebreeuwse woord raḥam is afgeleid van het woord voor baarmoeder (reḥem). Het wordt hier en in veel andere teksten gebruikt om Gods overvloedige, ontfermende liefde mee te beschrijven. Zoals geleerden hebben opgemerkt, is Gods mededogen dus als een ‘moederliefde die lijkt op een baarmoeder’. Het is inderdaad veel groter dan welke menselijke ontferming dan ook. Het is zelfs groter dan die van een moeder voor haar pasgeboren kind.

Volgens Jeremia beschouwt God zijn verbondsvolk als zijn ‘geliefde zoon’ en ‘oogappel’, ondanks het feit dat ze vaak tegen Hem in opstand kwamen en Hem bedroefden.Toch zegt God: ‘Ik raak diep bewogen. Ik móet mij over hem ontfermen’ (Jeremia 31:20). Het woord dat hier met ontferming wordt vertaald, is het woord dat hierboven wordt gebruikt voor goddelijke ontferming (raḥam). Verder kan de zinsnede ‘dan raak Ik diep bewogen’ letterlijk worden vertaald met ‘mijn ingewanden brullen’ (Vergelijk de Statenvertaling: ‘daarom rommelt Mijn ingewand over hem’. ). Deze beschrijving is een diep in je binnenste gevoelde goddelijke emotie. Het is een verwijzing naar de diepte van Gods ontfermende liefde voor zijn volk. Ondanks hun ontrouw blijft God zijn overvloedige ontferming en barmhartigheid schenken aan zijn volk, en Hij doet dit boven alles wat je redelijkerwijs kunt verwachten.

`Voor sommigen van ons is de erkenning dat Gods ontferming over ons verwant is aan dat van een liefhebbende vader of moeder een diepe troost. Sommige mensen kunnen er echter moeite mee hebben omdat hun ouder of ouders niet zo liefdevol waren. Op welke andere manieren zou Gods mededogen aan hen geopenbaard kunnen worden?`
