---
title:  Hartverscheurende liefde
date:   20/01/2025
---

De onpeilbare diepten van Gods ontfermende liefde voor de mens komen tot uiting in Hosea. God had de profeet Hosea opgedragen: ‘Trouw een overspelige vrouw en verwek kinderen bij haar, want het land maakt zich schuldig aan overspel door zich van de HEER af te keren.’ (Hosea 1:2) Hosea 11 stelt echter Gods relatie met zijn volk voor met het beeld van een vader die zijn kind liefheeft.

`Lees Hosea 11:1-9. Hoe brengen de beelden in deze verzen de manier tot leven waarop God zijn volk liefheeft en daarvoor zorgt?`

Gods liefde voor zijn volk wordt vergeleken met de tedere genegenheid van een ouder voor een kind. De Bijbel gebruikt het beeld van het leren lopen van een kind, van het in je armen nemen van je geliefde kind, van het genezen en het voorzien in levensonderhoud en anderszins het teder voor zijn volk zorgen. De Bijbel stelt ook dat God zijn volk rechtvaardig ‘draagt’, net ‘zoals een vader zijn kind draagt’. In ‘zijn liefde en mededogen heeft Hij hen zelf verlost’ en ‘tilde Hij hen op en heeft hen gedragen alle jaren door’ (Deuteronomium 1:31; Jesaja 63:9).

In tegenstelling tot Gods niet aflatende trouw, was zijn volk herhaaldelijk ontrouw. Daarmee hebben zij God uiteindelijk van zich afgeduwd, en een oordeel over zichzelf afgeroepen en Hem diep bedroefd gemaakt. God is vol mededogen, maar Hij gaat daarin nooit zover dat daardoor de gerechtigheid wordt uitgesloten. In een volgende les zullen we zien, dat liefde en gerechtigheid samengaan.

Bent u ooit zo van streek geweest dat uw maag zich daardoor omdraaide? Dat is het soort beeldspraak dat wordt gebruikt om de diepte van Gods emoties over zijn volk te schetsen. De beelden van iemands hart dat zich omdraait en mededogen dat wordt aangewakkerd, zijn vormen van idiomatisch taalgebruik om diepe emoties mee te beschrijven. Die worden zowel voor God als voor mensen gebruikt. Deze beeldspraak, van het oproepen van mededogen (kamar), wordt gebruikt in het geval van de twee vrouwen die naar Salomo gaan en die elk dezelfde baby claimen als de hare. Als Salomo opdracht geeft het kind in tweeën te hakken (zonder het kind kwaad te willen doen), wordt deze beeldspraak gebruikt voor de emotionele reactie van de echte moeder (1 Koningen 3:26; vergelijk met Genesis 43:30).

`Iedereen die ooit ouder is geweest, weet waar deze les over gaat. Geen enkele andere aardse liefde kan ermee worden vergeleken. Hoe helpt dit ons de realiteit van Gods liefde te begrijpen, en welke troost kunnen en moeten we putten uit het begrijpen daarvan?`
