---
title:  Christus heeft de wereld overwonnen
date:   20/02/2025
---

Als alles zou gebeuren volgens Gods ideale wil, dan zou het kwaad er nooit zijn geweest, maar alleen de volmaakte gelukzaligheid van liefde en harmonie. Uiteindelijk zal het universum worden hersteld in overeenstemming met deze volmaakte, ideale wil van God. In de tussentijd werkt God zijn wil uit op een manier die rekening houdt met de vrije beslissingen van zijn schepselen.

Stel je een bakwedstrijd voor waarbij alle deelnemers bepaalde ingrediënten moeten gebruiken. Ze kunnen daarnaast ook andere ingrediënten toevoegen om elke gewenste cake te bakken. Uiteindelijk zal de taart die een bakker maakt, in ieder geval gedeeltelijk, worden bepaald door de ingrediënten die de bakker niet heeft gekozen. Op dezelfde manier zijn (in dit voorbeeld met al zijn beperkingen) veel van de ‘ingrediënten’ waaruit de wereldgeschiedenis bestaat niet door God gekozen. Ze staan feitelijk haaks op wat God wil, omdat God zichzelf ertoe heeft verplicht het soort vrijheid van het schepsel te respecteren dat nodig is voor de liefde.

In deze visie is de goddelijke voorzienigheid niet uitsluitend eendimensionaal, alsof God eenzijdig alles bepaalt wat er gebeurt. Dit vereist eerder (tenminste) een tweedimensionale kijk op Gods voorzienigheid. Sommige dingen in deze wereld worden veroorzaakt door God, maar andere gebeurtenissen zijn het resultaat van de vrije beslissingen van schepselen. Dat geldt voor al het kwade. Er gebeuren veel dingen waarvan God niet wil dat die gebeuren.

`Lees Johannes 16:33. Welke hoop biedt de tekst ons, zelfs te midden van beproevingen? `

Vooral in tijden van lijden of beproevingen kan het geloof van mensen wankelen, omdat ze vasthouden aan de verkeerde overtuiging dat God hun in dit leven het lijden en de beproevingen zal of zelfs moet besparen. Jezus vertelt ons een heel ander verhaal en waarschuwt zijn volgelingen dat ze beproevingen en moeilijkheden zullen ervaren in deze wereld. Er is echter hoop, want Christus heeft de wereld overwonnen.

Het feit dat we met lijden en beproevingen te maken krijgen, betekent niet dat dit Gods ideale wil voor ons is. We moeten altijd het grote plaatje voor ogen houden: de grote strijd. We kunnen er echter op vertrouwen dat, hoewel het kwaad zelf niet noodzakelijk is voor het goede, God zelfs uit kwade gebeurtenissen het goede kan voortbrengen. Als we God vertrouwen, kan God zelfs ons lijden gebruiken om ons dichter bij Hem te brengen en ons te motiveren medelevend te zijn en voor anderen te zorgen.

`Hoe ga jij om met tegenslagen in het leven? Kun je inderdaad zeggen dat God alles doet medewerken ten goede?`
