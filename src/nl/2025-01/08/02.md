---
title:  Onze Soevereine God
date:   16/02/2025
---

‘God is soeverein’, leerde de jeugdpredikant zijn middelbare schoolgroep. ‘Dat betekent dat Hij alles aanstuurt wat er gebeurt.’ Een verbaasde middelbare scholier antwoordde: ‘Dus God had er de hand in toen mijn hond stierf? Waarom zou God mijn hond doden?’ In een poging deze vraag te beantwoorden, antwoordde de jeugdpredikant: ‘Dat is een moeilijke vraag. Soms laat God ons door moeilijke tijden heengaan, zodat we voorbereid zijn op nog moeilijkere dingen in de toekomst. Ik weet nog hoe moeilijk het was toen mijn hond stierf. Door dat mee te maken, kon ik later, toen mijn oma stierf, een nog moeilijkere tijd doorstaan. Klinkt dat logisch?’ Na een lange stilte antwoordde de middelbare scholier: ‘Dus God heeft mijn hond gedood om mij voor te bereiden op het moment dat Hij mijn oma gaat doden?’ ( Marc Cortez, geciteerd in John C. Peckham, Divine Attributes: Knowing the Covenantal God of Scripture (Michigan: Baker Academic, 2021), blz. 141.)

Mensen gaan er soms van uit dat alles wat er gebeurt precies zo gebeurt zoals God het wil. Wat er ook in de wereld gebeurt, het is precies dat wat God wilde dat er zou gebeuren. God is tenslotte almachtig. Hoe kan er dan iets gebeuren dat God niet wil dat er gebeurt? Hoe erg het ook is wat er dus gebeurt, het was Gods wil. Dat is ten minste wat deze theologie leert.

`Lees Psalm 81:11-14; Jesaja 30:15,18; 66:4; Lucas 13:34. Wat zeggen deze teksten over de vraag of Gods wil altijd wordt gedaan? `

Veel mensen geloven dat God altijd moet krijgen wat Hij wil. De Bijbel vertelt een heel ander verhaal. Keer op keer beeldt de Bijbel God af als iemand wiens verlangens niet worden vervuld. Dat wil zeggen: wat er gebeurt, druist vaak juist in tegen wat God zegt dat Hij eigenlijk het liefst zou willen zien gebeuren. In veel gevallen benadrukt God dat wat er gebeurt juist het tegenovergestelde is van wat Hij wil. Hij wilde één bepaalde uitkomst voor zijn volk, maar zij kozen voor een andere uitkomst. God zelf klaagt: ‘Maar mijn volk luisterde niet ... Ach, wilde mijn volk maar horen, wilde Israël mijn wegen maar volgen.’ (Psalm 81:12,14-15)

`Denk eens na over wat de consequenties zijn van een theologie die alles wat er gebeurt toeschrijft aan de directe wil van God. Voor wat voor diepgaande problemen zou een dergelijke theologie zorgen, vooral in de context van het kwaad? `
