---
title:  Pantokrator
date:   17/02/2025
---

Door de hele Bijbel heen is Gods wonderbaarlijke macht zichtbaar. De Bijbel bevat talloze verhalen over hoe Hij zijn macht uitoefende en wonderen verrichtte. Toch gebeuren er desondanks veel dingen waarvan God niet wil dat ze gebeuren.

`Lees Openbaring 11:17; Jeremia 32:17-20; Lucas 1:37; Matteüs 19:26; Hebreeën 1:3. Wat leren deze teksten over Gods macht?`

Deze en andere teksten leren dat God almachtig is en dat Hij de wereld door zijn kracht in stand houdt. Het boek Openbaring verwijst inderdaad herhaaldelijk naar God als ‘Heer, onze God, Almachtige’ (Openbaring 11:17; vergelijk 2 Korintiërs 6:18; Openbaring 1:8; 16:14; 19:15; 21:22). Het woord dat met ‘Almachtig’ is vertaald is ‘pantokrator’ en dat betekent ‘almachtig’ (Noot van de vertaler: letterlijk betekent het Griekse woord pantokrator ‘alles (pan) schepper (krator).). Het feit dat God almachtig is, wordt niet alleen met woorden bevestigd, maar komt ook tot uiting in de vele wonderbaarlijke gevallen waarin God zijn macht gebruikt om zijn volk te bevrijden of op andere miraculeuze wijze in de wereld in te grijpen. Zeggen dat God ‘almachtig’ is, betekent echter niet dat God ook zomaar alles kan doen. De Bijbel leert dat er sommige dingen zijn die God niet kan doen. God kan bijvoorbeeld ‘zichzelf niet verloochenen’ (2 Timoteüs 2:13).

De meeste christenen zijn het er wel over eens dat God almachtig is en dat betekent dat God de macht heeft om alles te doen dat niet in tegenstrijd is met zichzelf. Dat wil zeggen dat God alles kan doen wat logisch mogelijk is en wat overeenkomt met Gods natuur. Dat sommige dingen niet mogelijk zijn voor God komt omdat ze een tegenstrijdigheid met zich meebrengen. Dat blijkt duidelijk uit het gebed van Christus in Getsemane. Terwijl Christus toch bevestigde: ‘bij God is alles mogelijk’ (Matteüs 19:26). Hij bad ook tot de Vader toen de kruisiging naderde: ‘Vader, als het mogelijk is, laat deze beker dan aan Mij voorbijgaan! Maar laat het niet gebeuren zoals Ik het wil, maar zoals U het wilt.’ (Matteüs 26:39) Natuurlijk had de Vader de pure macht om Christus te bevrijden van het lijden aan het kruis, maar Hij kon dit niet doen en tegelijkertijd zondaars redden. Het was het één of het ander, maar niet allebei.

`De Bijbel leert ook dat God iedereen wil redden (1 Timoteüs 2:4-6; Titus 2:11; 2 Petrus 3:9; Ezechiël 33:11). Niet iedereen zal echter worden gered. Wat leert dit feit ons over de realiteit van de vrije wil en de grenzen van Gods macht met betrekking tot wezens aan wie een vrije wil is gegeven?`
