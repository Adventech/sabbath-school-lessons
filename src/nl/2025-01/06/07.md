---
title:  Verdere studie
date:   07/02/2025
---

> <p>Lees</p> 
> Ellen White, ‘Gods liefde voor de mens’, blz. 10-21 in Op weg naar Christus.

‘De Bijbel toont ons het karakter van God. God zelf vertelt ons over zijn eeuwigdurende liefde en mededogen. Toen Mozes bad: “Laat mij toch uw majesteit zien”, antwoordde de Heer: “Ik zal in mijn volle luister voor je langs gaan.” (Exodus 33:18-19) Gods luister is zijn majesteit. De Heer ging voor Mozes langs en zei: “De HEER! De HEER! Een God die liefdevol is en genadig, geduldig, trouw en waarachtig, die duizenden geslachten zijn liefde bewijst, die schuld, misdaad en zonde vergeeft.” (Exodus 34:6-7) God is “genadig en liefdevol, geduldig en trouw” en laat ons steeds zijn liefde zien (Jona 4:2; Micha 7:18).

God trekt onze harten op verschillende manieren naar zich toe. Door de natuur en door de diepste en tederste liefde die het menselijk hart kan kennen, heeft Hij geprobeerd over zichzelf te vertellen. Toch laat dit allemaal niet op een volmaakte manier zijn liefde zien. Hoewel God dit bewijs aan ons heeft gegeven, heeft Satan, de vijand van het goede, de geest van de mensen verblind, zodat ze in angst naar God kijken en Hem zijn gaan zien als moeilijk en niet tot vergeving bereid. Satan wil dat de mensen denken dat God een wrede rechter zonder mededogen is. Hij zegt dat de Schepper steeds op de uitkijk staat om te ontdekken of mensen fouten maken, zodat Hij hen kan straffen. Om te laten zien dat dit een leugen is, is Jezus naar de aarde gekomen om hier te wonen. Hij wilde de mensen de oneindige liefde van God laten zien.’ (Ellen White, Op weg naar Christus, blz. 15-16.)

**Gespreksvragen**

`Waarom is het zo belangrijk om te erkennen dat Gods heerlijkheid verbonden is met zijn goedheid? Hoe corrigeert dit een theologie van heerlijkheid die alleen de macht benadrukt zonder oog te hebben voor de liefde en het karakter van God?`

`Heb je ooit Gods goedheid in twijfel getrokken? Ken je iemand die Gods goedheid in twijfel heeft getrokken vanwege de manier waarop mensen zich soms gedragen die zeggen God te volgen, of eenvoudigweg vanwege al het kwaad in de wereld? Hoe heb je die vraag voor jezelf beantwoord, en hoe zou je iemand kunnen helpen die worstelt met de vraag naar Gods goedheid? Zie ook de les van volgende week.`

`Werk met de gespreksgroep het antwoord uit op de vraag van maandag. Hoe helpt de realiteit van de grote strijd ons om al het kwaad te begrijpen dat er nu is?`
