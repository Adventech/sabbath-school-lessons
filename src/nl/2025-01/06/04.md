---
title:  Gods onveranderlijke karakter
date:   04/02/2025
---

`Lees Maleachi 3:6 en Jakobus 1:17. Wat leren deze teksten over Gods karakter?`

God zegt hier: ‘Ik, de Heer, ben niet veranderd’. Sommigen lezen dit deel van het vers en denken dat het betekent dat God op geen enkele manier verandert. De rest van het vers en de directe context ervan laten zien dat de onveranderlijkheid van God die hier wordt bevestigd, Gods morele onveranderlijkheid is. De rest van het vers geeft aan dat God relationeel kan veranderen, want God zegt: ‘Ú kinderen van Jakob, bent daarom niet omgekomen (NBG).’ (Noot van de vertaler: de Engelse vertaling luidt letterlijk: ‘Daarom bent u niet verteerd, o zonen van Jacob’. De Nederlandse NBG wil net als die Engelse vertaling zeggen dat God niet is veranderd en dat ze daarom niet zijn omgekomen. De NBV vertaling daarentegen wil duidelijk maken dat God niet is veranderd, maar dat ook Israël niet is veranderd: zij gedragen zich nog net zo afvallig als altijd.) En in het volgende vers verkondigt God aan zijn volk: ‘Keer terug naar Mij ... dan zal Ik naar jullie terugkeren’ (Maleachi 3:7). God gaat dus relaties aan met zijn schepping die aan en uit zijn. Dwars door al dat heen en weer in die relaties, en door al het andere wat er gebeurt, is Gods karakter altijd hetzelfde. Jakobus bevestigt dat ook. Hij zegt dat alle goede en volmaakte gaven van God komen, omdat er bij Hem geen sprake is van verandering. God is niet de bron van het kwaad.

Hier en elders leert de Schrift telkens weer dat Gods karakter onveranderlijk is. De Bijbel leert met andere woorden consequent dat God moreel onveranderlijk is. Toch kan God een echte relatie aangaan met schepselen, op wie God reageert, maar altijd met liefde en gerechtigheid.

`Lees 2 Timoteüs 2:13; Titus 1:2; Hebreeën 6:17-18. Wat leren deze teksten over God?`

God kan zichzelf niet verloochenen. God liegt nooit en zijn beloften zijn onverbreekbaar. We kunnen erop vertrouwen dat de God van de Bijbel dezelfde God is die zichzelf (in Christus) vrijwillig gaf voor ons aan het kruis. Hij is een God die we kunnen vertrouwen, zonder voorbehoud, en we kunnen vertrouwen en hoop hebben voor de toekomst. Want ‘Jezus Christus blijft dezelfde, gisteren, vandaag en tot in eeuwigheid!’ (Hebreeën 13:8)

`Hoe kun je leren vertrouwen op de goedheid van God, zelfs als er dingen in je leven soms heel slecht zijn gegaan? Wat doet het beeld van God aan het kruis met je om je te helpen te leren vertrouwen op zijn goedheid?`
