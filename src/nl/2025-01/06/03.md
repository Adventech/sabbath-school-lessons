---
title:  God is volkomen goed en rechtvaardig
date:   03/02/2025
---

`God zegt niet alleen dat Hij gerechtigheid liefheeft en mensen oproept om liefde en gerechtigheid te betonen, maar Hij is zelf het volmaakte en onveranderlijke voorbeeld van deze eigenschappen. De Bijbel leert dat God geheel en al heilig, trouw, rechtvaardig en liefdevol is. God doet alleen en altijd wat liefdevol, rechtvaardig en juist is. Hij doet nooit iets verkeerd.`

`Lees Deuteronomium 32:4 en Psalm 92:16. Wat leren deze teksten ons over de trouw en gerechtigheid van God?`

Deze en vele andere teksten zeggen dat God rechtvaardig en liefdevol is. Er is ‘geen onrecht in Hem’ (Psalm 92:15, vergelijk met 25:8; 129:4). ‘De Heer doet geen onrecht. Iedere ochtend spreekt Hij recht; als het licht wordt, ontbreekt Hij niet. Maar wie onrecht doet, kent geen schaamte.’ (Sefanja 3:5) Let op het contrast tussen Gods karakter en dat van degenen die onrechtvaardigheid liefhebben. God weet wat het beste is voor iedereen en Hij wil wat het beste is voor iedereen en werkt voortdurend aan het beste resultaat voor alle betrokkenen.

`Lees Psalm 9:8-9; 145:10-18. Wat leren deze verzen over God?`

De God van de Bijbel is ‘een rechtvaardige rechter’ en ‘Hij verheugt zich niet in het kwaad’ (Psalm 7:12; 5:5). Zoals 1 Johannes 1:5 leert: ‘God is licht en in Hem is geen spoor van duisternis’. God is inderdaad niet alleen volkomen goed, maar volgens Jakobus 1:13 kan God ‘niet door iets slechts in verleiding worden gebracht’ (Vergelijk met Habakuk 1:13).

In dit alles zijn Gods goedheid en heerlijkheid onlosmakelijk met elkaar verbonden. Hoewel velen macht verafgoden, is God almachtig, maar Hij oefent zijn macht alleen uit op manieren die rechtvaardig en liefdevol zijn. Het is geen toeval dat toen Mozes God vroeg: ‘Laat mij toch uw majesteit zien’, God antwoordde door te zeggen: ‘Ik zal in mijn volle luister voor je langs gaan.’ (Exodus 33:18-19)

`Waarom laat zo’n goede God zoveel kwaad toe in deze wereld? Bespreek je antwoord in de gespreksgroep.`
