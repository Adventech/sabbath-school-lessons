---
title:  Houd vast aan liefde en gerechtigheid
date:   06/02/2025
---

De Schrift leert consequent dat ‘alleen de HEER, uw God, is God en Hij houdt woord; Hij komt zijn beloften na en is trouw aan ieder die Hem liefheeft en die doet wat Hij gebiedt, tot in het duizendste geslacht.’ (Deuteronomium 7:9) Zijn karakter van goedheid en liefde werd op ultieme wijze getoond door Jezus aan het kruis (Romeinen 3:25-26;5:8). De psalmist zegt: ‘De Heer is goed, zijn liefde duurt eeuwig, zijn trouw van geslacht op geslacht.’ (Psalm 100:5 en vergelijk Psalm 89:2) Je kunt dus op God vertrouwen. Hij geeft alleen goede gaven aan zijn kinderen (Jakobus 1:17; Lucas 11:11-13). Hij schenkt goede dingen, zelfs aan degenen die zich opstellen als zijn vijanden.

`Lees Matteüs 5:43-48. Wat leert dit ons over Gods verbazingwekkende liefde? Hoe moeten we tegenover anderen handelen in het licht van wat Jezus leert?`

Matteüs 5 beschrijft Gods liefde als volmaakte liefde. Onvolmaakte liefde is de liefde die je bewijst aan degenen die van jou houden. God houdt zelfs van hen die Hem haten, ja zelfs van hen die zich opstellen als zijn vijanden. Zijn liefde is totaal en daarom volmaakt. Gods liefde en barmhartigheid gaan alle redelijke verwachtingen ver te boven, maar toch zijn deze nooit in strijd met de gerechtigheid of doorkruisen ze die. Het brengt recht en liefde juist bij elkaar (Psalm85:11). Op gelijke wijze spoort de Bijbel ons aan: ‘Laat je leiden door liefde en recht. Blijf voortdurend hopen op je God.’ Of zoals de NBG-vertaling zegt: ‘bewaar liefde en recht.’ (Hosea 12:7 en vergelijk Lukas 11:42)

Uiteindelijk brengt God zelf volmaakte gerechtigheid tot stand: ‘Hij velt zijn vonnis rechtvaardig’ (Romeinen 2:5). Ten slotte zingen de verlosten: ‘Ze zongen het lied van Gods dienaar Mozes en het lied van het lam: “Groot en wonderbaarlijk zijn uw werken, Heer, onze God, Almachtige, rechtvaardig en betrouwbaar is uw bestuur, vorst van de volken. Wie zou U, Heer, niet vereren, uw naam niet prijzen? Want U alleen bent heilig. Alle volken zullen komen en zich voor U neerwerpen, want uw rechtvaardige daden zijn geopenbaard.”’ (Openbaring 15:3-4; 19:1-2)

`Jesaja 25:1 verkondigt: ‘HEER, U bent mijn God. Hoog zal ik U prijzen, uw naam loven. Want wonderbaarlijk zijn uw daden, sinds mensenheugenis hebt U uw plannen uitgevoerd, trouw en betrouwbaar.’ Hoe kunnen we leren God te prijzen, zelfs in slechte tijden? Op welke manieren kan jouw leven zelf een lofoffer aan God zijn op een manier die bijdraagt aan de gerechtigheid in jouw invloedssfeer?`
