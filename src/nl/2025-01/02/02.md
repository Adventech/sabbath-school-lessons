---
title:  De eeuwigdurende liefde van God
date:   05/01/2025
---

De Bijbel is duidelijk: God houdt van iedereen. Het beroemdste Bijbelvers is Johannes 3:16 en daarin staat deze waarheid: ‘Want God had de wereld zo lief dat Hij zijn enige Zoon heeft gegeven, opdat iedereen die in Hem gelooft niet verloren gaat, maar eeuwig leven heeft.’

`Lees Psalm 33:5 en 145:9. Wat leren deze verzen over hoe ver Gods goedertierenheid, mededogen en barmhartigheid gaan?`

Sommige mensen denken misschien dat er niet van hen gehouden kan worden, of dat God wel van alle andere mensen houdt, maar niet van hen. Toch verkondigt de Bijbel consequent dat God van ieder mens houdt. Er is niemand van wie Hij niet houdt. Omdat God van iedereen houdt, wil Hij ook dat iedereen wordt gered.

`Lees 2 Petrus 3:9; 1 Timoteüs 2:4; Ezechiël 33:11. Wat leren deze teksten over Gods verlangen om iedereen te redden?`

Het vers na Johannes 3:16 voegt dit hieraan toe: ‘Want God had de wereld zo lief dat Hij zijn enige Zoon heeft gegeven, opdat iedereen die in Hem gelooft niet verloren gaat, maar eeuwig leven heeft. God heeft zijn Zoon niet naar de wereld gestuurd om een oordeel over haar te vellen, maar om de wereld door Hem te redden.’ Als het alleen aan God lag, zou ieder mens zijn liefde aanvaarden en worden gered. De Heer zal zijn liefde echter aan niemand opdringen. Mensen zijn vrij om het te aanvaarden of af te wijzen.

Ook al wijzen sommigen het af, toch houdt God nooit op van hen te houden. In Jeremia 31:3 zegt Hij tegen zijn volk: ‘Ik heb je altijd liefgehad, mijn liefde zal je altijd vergezellen.’ Elders leert de Bijbel telkens weer dat Gods liefde eeuwig duurt (Zie bijvoorbeeld Psalm 136). Gods liefde raakt nooit uitgeput. Die is eeuwig. Dit is moeilijk voor ons om te begrijpen, omdat we het vaak gemakkelijk vinden om niet van anderen te houden, nietwaar? Als wij als individu de realiteit van die liefde zouden kunnen leren ervaren - dat wil zeggen: wanneer wij Gods liefde voor onszelf leren kennen - hoe anders zouden we dan kunnen leven en hoe anders zouden we anderen behandelen.

`Als God van iedereen houdt, betekent dit dat Hij van een aantal behoorlijk verachtelijke mensen moet houden, omdat er een aantal (in feite heel veel) verachtelijke mensen zijn. Wat leert Gods liefde voor deze mensen ons over hoe we ook met hen moeten omgaan?`
