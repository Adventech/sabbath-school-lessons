---
title:  Om niet ontvangen - om niet geven
date:   09/01/2025
---

Zoals de dienaar zijn schuld aan zijn meester nooit kon terugbetalen, zo kunnen wij God nooit terugbetalen. Wij kunnen Gods liefde nooit verdienen of waardig zijn. ‘God bewijst ons zijn liefde, doordat Christus voor ons gestorven is toen wij nog zondaars waren.’ Wat een geweldige liefde! Johannes zegt het zo: ‘Bedenk toch hoe groot de liefde is die de Vader ons heeft geschonken! Wij worden kinderen van God genoemd, en dat zijn we ook.’ (Romeinen 5:8; 1 Johannes 3:1) Wat we echter wel kunnen en moeten doen, is Gods liefde voor anderen zoveel mogelijk weerspiegelen. Als we zoveel mededogen en vergevingsgezindheid hebben ontvangen, hoeveel te meer moeten we dan medeleven en vergeving aan anderen schenken? Bedenk dat de dienaar het medeleven en de vergevingsgezindheid van zijn meester verspeelde omdat hij er niet in slaagde deze aan zijn mededienaar te schenken. Als we God werkelijk liefhebben, zullen wij zijn liefde naar anderen weerspiegelen.

`Lees Johannes 15:12; 1 Johannes 3:16; 4:7-12. Wat leren deze teksten ons over de relatie tussen Gods liefde, onze liefde voor God en liefde voor anderen?`

Jezus zei tegen zijn leerlingen: ‘Jullie zijn mijn vrienden wanneer je doet wat Ik zeg.’ (Johannes 15:14) Wat heeft Jezus hun gezegd? Jezus zei onder andere tegen hen (en ons) om anderen lief te hebben, net zoals Hij hen liefhad. Hier en elders draagt de Heer ons op God lief te hebben en elkaar lief te hebben. Kortom, we moeten erkennen dat ons een oneindige schuld is kwijtgescholden, eentje die we nooit kunnen terugbetalen. Die schuld is voor ons aan het kruis betaald. Daarom moeten we God liefhebben en prijzen, en met liefde en genade voor anderen leven. Wie veel vergeven is, heeft ook veel liefde, maar ‘Wie weinig wordt vergeven, betoont ook weinig liefde.’ (Lucas 7:47) Wie van ons beseft niet hoeveel hem of haar is vergeven?

Als het liefhebben van God inhoudt dat we anderen liefhebben, dan moeten we dringend de boodschap van Gods liefde delen, zowel in woord als in daad. We moeten mensen helpen in hun dagelijkse leven in het hier en nu, proberen een kanaal te zijn van Gods liefde, mensen te wijzen op Hem die hun de belofte biedt van eeuwig leven in een nieuwe hemel en op een nieuwe aarde. Dat is een geheel nieuwe schepping van deze wereld, die zo ontsierd en geteisterd wordt door zonde en dood, want dat zijn de treurige vruchten van het verwerpen van Gods liefde.

`Welke specifieke stappen kun jij zetten om God lief te hebben door anderen lief te hebben? Wat kun je vandaag en in de komende dagen doen om mensen Gods liefde te tonen en hen uit te nodigen deel te nemen aan de belofte van eeuwig leven? `
