---
title:  Verdieping
date:   10/01/2025
---

## Verbondsliefde

### 1 Johannes 4:7-21

#### IJsbrekervraag

`Hoeveel mensen zijn er in jouw leven van wie je houdt, maar tegen wie je nog nooit hebt gezegd: ‘Ik hou van jou’?`

#### Ik Verken

In de brieven van Johannes speelt liefde een centrale rol. Maar nemen we de impact van deze liefde op het leven van iedereen die onder het Nieuwe Verbond leeft wel serieus? Vaak lijkt dat niet het geval. Veel kerken richten zich liever op ‘zwaardere’ thema’s zoals heiliging, rechtvaardiging, verzoening of profetieën. Was Johannes misschien te mild en sprak hij te veel over liefde? Kan een te sterke focus op liefde zelfs schadelijk zijn voor de liefde zelf? In hoofdstuk 4 laat Johannes zien hoe liefde praktisch vorm krijgt in het leven van de gelovige.

#### Ik Bestudeer

Lees 1 Johannes 4:7-8. Als gelovigen begrijpen we dat God van ons verwacht dat we zijn geboden naleven. Toch zien we dat er, ook onder niet-gelovigen, mensen zijn die oprecht liefde tonen aan hun medemensen.

`Hoe passen we dit in binnen Gods geboden?`

`Wat betekent dit voor ons begrip van eeuwige redding?`

`Wat zegt het over God als de enige bron van liefde, dat er mensen zijn die hun naasten oprecht liefhebben zonder zijn geboden te kennen?`

De verzen 9 en 10 drukken met andere woorden hetzelfde uit, volgens een Hebreeuwse schrijfstijl: A) 9 En hierin is Gods liefde ons geopenbaard: A’) God heeft zijn enige Zoon in de wereld gezonden, opdat we door Hem zouden leven. B) 10 Het wezenlijke van de liefde is niet dat wij God hebben liefgehad, maar dat Hij ons heeft liefgehad B’) en zijn Zoon heeft gezonden om verzoening te brengen voor onze zonden.

God toonde zijn liefde voor ons door zijn Zoon te sturen om onze zonden weg te nemen, zodat wij door hem kunnen leven. In vers 11 benadrukt Johannes dit nog eens extra: ‘Geliefde broeders en zusters, als God ons zo heeft liefgehad, moeten ook wij elkaar liefhebben.’

Johannes stelt een idee voor dat zelden in onze kerken wordt besproken: de verzoening door Jezus voor onze zonden, die vaak alleen wordt gezien als iets tussen ons en God, moet ook leiden tot liefde voor elkaar. Hoe leggen we deze visie uit en verdedigen we haar? Jezus herstelt door zijn verzoening niet alleen onze relatie met God, maar ook die met onze naaste. Het is dan moeilijk voor te stellen welke aspecten van rechtvaardiging, heiliging of verzoening daarbij zouden ontbreken. We moeten misschien leren om onze hoop op Jezus net zo eenvoudig en helder te verwoorden als de apostel Johannes deed. Dit is een gedachte om verder over na te denken.

#### Ik Pas Toe

Johannes legt in zijn brief en in zijn evangelie de liefde zo uit, dat het lijkt alsof hij geen betere manier kon bedenken om te beschrijven wat Jezus op aarde kwam doen. Jezus laat zien wie God werkelijk is, hoe Hij regeert, en wat Hij wil en kan doen voor mensen die besluiten Hem te vertrouwen en uit liefde te volgen. Het is een zegen om in Jezus deze liefde te ontdekken! Het is een voorrecht om, door verbonden te zijn met Hem, te leven met de ervaring van een vergeven, hersteld en veranderd leven. Daarnaast is het een geweldige kans om samen met Hem te ontdekken wat het betekent om in verbondenheid met anderen te leven.

#### Ik bid …

Heer, help ons om samen met alle heiligen te begrijpen hoe breed, lang, diep en hoog uw liefde is. heilige Geest, help ons de liefde van Christus te leren kennen, die al onze kennis overstijgt, zodat wij volledig vervuld worden met de volheid van God. Amen.
