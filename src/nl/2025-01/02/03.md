---
title:  Verbondsliefde
date:   06/01/2025
---

De Bijbel beeldt Gods bijzondere liefdevolle relatie met ons vaak uit door gebruik te maken van familie- of verwantschapsmetaforen. Dat zijn vooral metaforen van de liefde tussen man en vrouw of van een goede moeder voor haar kind. Deze metaforen worden vooral gebruikt om de bijzondere relatie tussen God en zijn verbondsvolk mee weer te geven. Dit is een relatie van verbondsliefde, die niet alleen betrekking heeft op Gods liefde voor zijn volk, maar ook op de verwachting dat mensen deze liefde zullen accepteren en in ruil daarvoor van Hem (en van elkaar) zullen houden.

`Lees Deuteronomium 7:6-9. Wat leren deze verzen over de relatie tussen het sluiten van verbonden door God en Gods goedertierenheid?`

Deuteronomium 7:9 beschrijft een speciaal soort liefde die God heeft voor zijn verbondsvolk, een relatie die gedeeltelijk afhankelijk is van het feit of zij wel of niet trouw blijven. Gods liefde is niet voorwaardelijk, maar de verbondsrelatie met zijn volk is dat wel. Het woord in vers 9 (ḥesed) staat voor ‘liefderijke goedheid’ of ‘barmhartigheid’ en is zelf een voorbeeld van het verbondsaspect van goddelijke liefde (en nog veel meer). Ḥesed wordt vaak gebruikt om de grootsheid van Gods barmhartigheid, goedheid en liefde mee te beschrijven. Ḥesed verwijst onder meer naar de goedertierenheid, of voortdurende liefde, voor een ander binnen een bestaande wederzijdse liefdesrelatie. Het neemt ook het initiatief tot zo’ n relatie, in de verwachting dat de andere partij deze goedertierenheid in ruil daarvoor terug zal geven.

Gods ḥesed laat zien dat zijn goedertierenheid buitengewoon betrouwbaar, standvastig en duurzaam is. Tegelijkertijd zijn er echter aan het ontvangen van de voordelen van ḥesed voorwaarden verbonden. Eén en ander is afhankelijk van de bereidheid van zijn volk om te gehoorzamen en hun aandeel in de relatie in stand te houden (2 Samuël 22:26; 1 Koningen 8:23; Psalm 25:10; 32:10; 2 Kronieken 6:14).

Gods voortdurende liefde is de basis van alle liefdesrelaties, en wij zijn niet in staat die liefde ooit te evenaren. God heeft ons niet alleen vrijwillig het leven gegeven, maar in Christus heeft Hij zichzelf vrijwillig voor ons gegeven. ‘Er is geen grotere liefde dan je leven te geven voor je vrienden.’ (Johannes 15:13) Er bestaat geen twijfel over dat de grootste uiting van Gods liefde werd geopenbaard toen de Heer ‘zich heeft vernederd en gehoorzaam werd tot in de dood – de dood aan het kruis’. (Filippenzen 2:8)

`Hoe kun je de realiteit van Gods liefde voortdurend in je gedachten houden? Waarom is het belangrijk dat te doen?`
