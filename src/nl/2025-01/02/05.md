---
title:  Genade verspeeld
date:   08/01/2025
---

Gods liefde is eeuwig en altijd onverdiend. Mensen kunnen die liefde afwijzen. We hebben de mogelijkheid die te accepteren of af te wijzen, maar alleen omdat God ons vrijwillig liefheeft met zijn volmaakte, eeuwige liefde. Die gaat vooraf aan alles wat we doen (Jeremia 31:3). Onze liefde voor God is een antwoord op wat ons al is gegeven, nog voordat we erom vroegen.

`Lees 1 Johannes 4:7-20. Let vooral op de verzen 7 en 19. Wat vertelt dit ons over de prioriteit die het hebben van Gods liefde heeft?`

Gods liefde komt altijd op de eerste plaats. Als God niet eerst van ons hield, zouden wij Hem ook niet kunnen liefhebben. Hoewel God ons heeft geschapen met het vermogen lief te hebben en geliefd te worden, is God zelf de grond en bron van alle liefde. We hebben echter de keuze of we het accepteren en daarna in ons leven weerspiegelen. De gelijkenis van de meedogenloze dienaar is daarvan een illustratie (Matteüs 18:23-35). In deze gelijkenis kunnen we zien dat de dienaar op geen enkele manier ooit had kunnen terugbetalen wat hij de meester schuldig was. De dienaar was zijn meester 10.000 talenten schuldig. Eén talent was ongeveer zesduizend denariën. En één denarie was het bedrag dat een gemiddelde arbeider zou krijgen voor één dag werken (Matteüs 20:2). Het kost een gemiddelde arbeider dus 6.000 arbeidsdagen om één talent te verdienen. Stel dat een gemiddelde arbeider, na rekening te hebben gehouden met vrije dagen, 300 dagen per jaar kan werken en dus 300 denariën in een jaar zou verdienen. Het zou een gemiddelde arbeider dus ongeveer twintig jaar kosten om één talent, dat uit 6.000 denariën bestond (6.000/300 = 20), terug te betalen. Om 10.000 talenten te verdienen zou een gemiddelde arbeider dus 200.000 jaar moeten werken. Kortom, de bediende zou deze schuld nooit kunnen terugbetalen. Toch voelde de meester medelijden met zijn dienaar en schold hij hem vrijwillig zijn enorme schuld kwijt.

Deze vergeven dienaar zelf weigerde echter de veel kleinere schuld van 100 denariën van een van zijn mededienaren kwijt te schelden. Hij liet hem vanwege de schuld in de gevangenis gooien. Toen werd de meester woedend en trok hij zijn barmhartige vergeving in. De dienaar verspeelde de liefde en vergeving van zijn meester. Hoewel Gods mededogen en barmhartigheid nooit opraken, kan men uiteindelijk de voordelen van Gods mededogen en barmhartigheid afwijzen of zelfs verspelen.

`Denk na over wat jou vergeven is en wat het jou heeft gekost om door Jezus vergeven te worden. Wat zou dit jou moeten vertellen over het vergeven van anderen?`
