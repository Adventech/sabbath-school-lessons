---
title:  Verbondsliefde
date:   04/01/2025
---

### Lezen

2 Petrus 3:9; Deuteronomium 7:6-9; Romeinen 11:22; 1 Johannes 4:7-20; 3:16; Johannes 15:12.

> <p>Kerntekst</p> 
> ‘Jezus antwoordde: “Wanneer iemand Mij liefheeft zal hij zich houden aan wat Ik zeg, mijn Vader zal hem liefhebben en mijn Vader en Ik zullen bij hem komen en bij hem wonen.”’ Johannes 14:23

Veel mensen is geleerd dat het Griekse woord agape verwijst naar een liefde die uniek is voor God, terwijl andere woorden voor liefde, zoals phileo, verwijzen naar verschillende soorten liefde, die minder zijn dan agape. Sommigen beweren ook dat agape verwijst naar eenzijdige liefde, een liefde die alleen geeft maar nooit ontvangt, een liefde die volledig onafhankelijk is van een menselijke reactie.

Zorgvuldige studie van goddelijke liefde in de hele Bijbel laat echter zien dat deze ideeën onjuist zijn, hoezeer ze ook algemeen worden gedeeld. Ten eerste verwijst het Griekse woord agape niet alleen naar Gods liefde, maar ook naar menselijke liefde, soms zelfs naar menselijke liefde die op iets verkeerds is gericht (2 Timoteüs 4:10). Ten tweede verwijzen in de Bijbel veel andere woorden dan agape ook naar Gods liefde. Jezus leerde bijvoorbeeld: ‘De Vader zelf heeft jullie lief [phileo], omdat jullie Mij liefhebben [phileo]’ (Johannes 16:27) Hier wordt de Griekse term phileo niet alleen gebruikt voor menselijke liefde, maar ook voor Gods liefde voor mensen. Phileo verwijst dus niet naar een minder soort liefde, maar het verwijst ook naar de liefde van God zelf.

De Schrift leert ook dat Gods liefde niet eenzijdig is, maar ten diepste relationeel van aard is. Daarmee wordt bedoeld dat het voor God een diepgaand verschil maakt of mensen zijn liefde wel of niet aan Hem en aan anderen teruggeven of doorgeven.

_Op sabbat 11 januari bespreken we met elkaar deze les._
