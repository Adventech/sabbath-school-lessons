---
title:  Wet en genade
date:   25/03/2025
---

Zoals we al zagen, staan wet en genade niet tegenover elkaar. Ze vervullen in plaats daarvan verschillende functies in overeenstemming met de liefde en de gerechtigheid van God. Een scherp contrast tussen wet en genade zou de oude Israëlieten in verwarring hebben gebracht. Zij zagen het geven van de wet door God zelf als een toonbeeld van Gods genade. De ‘goden’ van de omringende naties waren grillig en volkomen onvoorspelbaar en daardoor konden de mensen niet weten wat de ‘goden’ verlangden en wat hun zou behagen. De God van de Bijbel daarentegen instrueert zijn volk heel duidelijk over wat Hem behaagt. Dat komt precies overeen met wat het uiteindelijke welzijn van zijn hele volk dient, zowel het individu als het collectief. Toch kan de wet zelf ons niet van de zonde redden en kan die ook het menselijk hart niet veranderen. Door onze aangeboren zondigheid hebben we een geestelijke harttransplantatie nodig.

`Lees Jeremia 31:31-34; Johannes 3:1-21; Hebreeën 8:10. Wat leert Jeremia ons over Gods beloften om ons een nieuw hart te geven? Vergelijk dit met de woorden van Christus tot Nikodemus over de wedergeboorte.`

De Tien Geboden werden door God zelf op stenen platen geschreven, maar de wet moest ook in de harten van Gods volk worden geschreven (Exodus 31:18; Psalm 37:30-31). In het ideale geval is Gods wet van liefde niet iets dat buiten ons staat, maar maakt het in ons innerlijk deel uit van ons karakter. God is de enige die zijn wet in het menselijk hart kan griffen, en Hij beloofde zijn verbondsvolk dan ook dat Hij dat zou doen.

Wij kunnen onszelf niet redden door ons aan de wet te houden. Het is juist door genade dat we gered worden door geloof, en dat niet door onszelf, maar als een geschenk van God (Efeziërs 2:8). Wij houden ons niet aan de wet om gered te worden, maar we houden ons daaraan omdat we al gered zijn. We houden ons niet aan de wet om bemind te worden, maar omdat we bemind zijn. Daarom verlangen we ernaar God en anderen lief te hebben (Johannes 14:15). De wet toont ons onze zonde en wijst op onze behoefte aan een Verlosser (Jakobus 1:22-25; Romeinen 3:20; 7:7; Galaten 3:22-24). Tegelijkertijd leidt die ons tot hoe we het beste kunnen leven en openbaart die Gods karakter van liefde.

`Wat is jouw hoop in het oordeel? Is het je ijverige en trouwe naleving van de wet, of is het de gerechtigheid van Christus die je bedekt? Wat vertelt je antwoord je over de functie van Gods wet met betrekking tot wat deze wel of niet kan doen? `
