---
title:  De wet is heilig en rechtvaardig en goed
date:   24/03/2025
---

Liefde is het fundament onder Gods wet. Als God de wet handhaaft, handhaaft Hij ook de liefde. Dit is de reden waarom Jezus stierf om zondaars te redden, opdat Hij de wet kon handhaven en tegelijkertijd genade aan ons kon schenken. Zo kon Hij zowel rechtvaardig zijn als degene die hen rechtvaardig maakt die geloven (Romeinen 3:25-26). Dat is nog eens een uiting van liefde! Daarom wordt de wet ook niet ongeldig verklaard door het proces van verlossing maar wordt die veeleer bevestigd.

`Lees Romeinen 6:1-3; 7:7-12. Let vooral op vers 12. Wat vertellen deze verzen ons over de wet en wat ook geldt nadat Christus is gestorven?`

Terwijl sommigen geloven dat genade en verlossing de wet opheffen, maakt Paulus duidelijk dat we niet moeten blijven zondigen om de genade te laten toenemen. Zij die door geloof in Christus zijn, ‘zijn gedoopt in zijn dood’ en moeten zichzelf daarom als dood voor de zonde en levend voor Christus beschouwen.

De wet van God staat niet gelijk aan zonde, maar maakt (onder andere) aan ons duidelijk wat de zonde is en dat wij zondig zijn. Daarom is ‘de wet zelf heilig en de geboden zijn heilig, rechtvaardig en goed.’ (Romeinen 7:12) Het openbaart, zoals niets anders dat doet, onze grote behoefte aan redding en verlossing en die komen alleen door Christus. Daarom stellen wij de wet niet buiten werking door het geloof, maar bevestigen wij juist de wet (Romeinen 3:31).

Christus kwam niet om de wet af te schaffen, maar om alles te vervullen wat was beloofd in de Wet en Profeten. Zo benadrukt Hij dat ‘zolang de hemel en de aarde bestaan, elke jota, elke tittel in de wet van kracht blijft, totdat alles gebeurd zal zijn.’ (Matteüs 5:18) De wet van God zelf staat voor zijn heiligheid en voor zijn volmaakte karakter van liefde, gerechtigheid, goedheid en waarheid (Leviticus 19:2; Psalm 19:7-8; Psalm 119:142,172). In dit opzicht is het veelbetekenend dat God zelf de Tien Geboden op stenen platen schreef (Exodus 31:18). Deze wetten zijn in steen gegrift en getuigen van Gods onveranderlijke karakter en zijn op moreel gezag gebaseerde bestuur, dat weer is gegrond op liefde, het centrale thema in de grote strijd.

`Hoe helpt dit verband tussen wet en liefde ons om deze woorden van Jezus beter te begrijpen: ‘Als je Mij liefhebt, houd je dan aan mijn geboden’? (Johannes 14:15)`
