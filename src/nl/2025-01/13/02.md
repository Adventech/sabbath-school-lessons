---
title:  De wet van de liefde
date:   23/03/2025
---

Gods wet bestaat niet uit abstracte beginselen, maar in plaats daarvan komt Gods wet tot uitdrukking door relaties. Dit zie je nadrukkelijk terugkomen in de Tien Geboden. De basisprincipes van de Tien Geboden waren al aanwezig in de tuin van Eden. Dat zijn de beginselen van liefde die de relatie moet beheersen tussen God en mensen en tussen mensen onderling. Toen de Tien Geboden in Exodus 20 in steen werden geschreven, werden ze aan Israël gegeven in het verband van de verbondsrelatie. De geboden werden opgeschreven nadat de Heer het volk al uit Egypte had bevrijd. De geboden waren gebaseerd op Gods liefde en op zijn beloften aan het volk (Exodus 6:7-8; Leviticus 26:12). Je kunt in de twee delen van de Tien Geboden zien dat ze gericht zijn op het tot bloei laten komen van een relatie van de mens met God en van relaties met elkaar.

`Lees Exodus 20:1-17. Hoe tonen deze verzen de twee beginselen aan, namelijk die van liefde voor God en die van liefde voor anderen?`

De eerste vier geboden gaan over de relatie van de mens met God, en de laatste zes over de relaties van mensen onderling. Onze relatie met God en die met andere mensen moeten worden gereguleerd door de beginselen van Gods wet. Deze twee delen van de wet komen direct overeen met wat Jezus identificeerde als de twee grootste geboden: ‘Heb de Heer, uw God, lief met heel uw hart’ en ‘Heb uw naaste lief als uzelf’ (Matteüs 22:37,39; vergelijk Deuteronomium 6:5 en Leviticus 19:18).

De eerste vier geboden zijn de manier waarop we God moeten liefhebben met heel ons wezen, en de laatste zes beschrijven hoe we elkaar moeten liefhebben als onszelf. Jezus maakt heel duidelijk dat deze twee grote geboden van liefde diepgaand verband houden met de wet. ‘Deze twee geboden zijn de grondslag van alles wat er in de Wet en Profeten staat.’ (Matteüs 22:40)

Het geheel van Gods wet is dus gegrondvest op Gods liefde. Gods liefde en zijn wet zijn onafscheidelijk. Mensen zeggen nogal eens: we hoeven de wet niet te houden, we hoeven alleen God en anderen lief te hebben. Waarom is dat idee niet zo logisch?

`Hoe kunnen we onze liefde voor God of voor anderen tot uitdrukking brengen als we ook maar één van de Tien Geboden overtreden?`
