---
title:  Houd boven alles van elkaar
date:   27/03/2025
---

Als liefde de vervulling van de wet is, dan kan men Gods wet niet in de volledige zin van het woord houden door eenvoudigweg geen verkeerde dingen te doen. De wet van de liefde zelf komt in de hele Bijbel naar voren en gebiedt ons niet alleen om ons te onthouden van het doen van kwaad. De wet spoort ons ook aan om daden te doen die de liefde van God aan anderen laten zien en dan niet alleen maar aan andere gemeenteleden, maar ook aan de wereld als geheel. Die wereld heeft een wanhopige behoefte aan een waar christelijk getuigenis.

`Lees Jakobus 2:1-9. Welke boodschap van het allergrootste belang krijgen we hier?`

Hier keurt Jakobus met kracht het onrecht af in de samenleving, waarbij hij in het bijzonder wijst op de minachting van de armen en de onderdrukking door sommigen die rijk zijn. Vervolgens vestigt hij de aandacht op de wet van liefde voor de naaste, door te zeggen dat als je deze wet vervult, je ‘juist handelt’. Ellen White zegt het zo: ‘Liefde voor de mens is hoe de liefde van God op aarde zichtbaar wordt. Om deze liefde in ons hart te leggen en om ons tot kinderen van één gezin te maken, daarom is de Koning der heerlijkheid één geworden met ons. Wanneer zijn afscheidswoorden in vervulling gaan: “Heb elkaar lief, zoals Ik jullie heb liefgehad”, en wij de wereld liefhebben zoals Hij haar heeft liefgehad, dan hebben wij zijn opdracht voltooid (Johannes 15:12). Dan zijn we geschikt voor de hemel, want we hebben de hemel in ons hart.’ (Ellen White, De wens der eeuwen, blz. 534.)

Als we de wereld liefhebben, zoals Christus de wereld heeft liefgehad, dan zijn we geschikt voor de hemel. Wat een krachtige uitdrukking die duidelijk maakt wat het betekent een volgeling van Jezus te zijn! Hij draagt zijn volgelingen hier op ‘elkaar lief te hebben’ net zoals ‘Ik jullie heb liefgehad’. Jezus voegt hier dan nog aan toe: ‘Aan jullie liefde voor elkaar zal iedereen zien dat jullie mijn leerlingen zijn.’ (Johannes 13:34-35) Liefde staat zo centraal in het christelijk geloof omdat God liefde is. Degenen die beweren God lief te hebben, moeten elkaar liefhebben (1 Johannes 4:8,16; 1 Johannes 3:11; 4:20-21). In overeenstemming met deze woorden spoort ook Petrus christenen aan: ‘Heb elkaar vóór alles innig lief, want liefde bedekt tal van zonden.’ (1 Petrus 4:8; Hebreeën 10:24; 1 Tessalonicenzen 3:12)

`Sta nog eens stil bij het idee de wereld lief te hebben zoals Christus dat deed. Hoe helpt dit ons het idee van christelijke volmaaktheid beter te begrijpen en hoe we geschikt worden gemaakt voor het eeuwige leven? Neem je antwoord mee naar de gespreksgroep.`
