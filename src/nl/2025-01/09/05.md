---
title:  Als je mij aanbidt
date:   26/02/2025
---

De poging van Gods tegenstander om zich Gods troon toe te eigenen wordt ook zichtbaar in de verzoekingsverhalen (Matteüs 4:1-11; Lucas 4:1-13). In de opmerkelijke ontmoeting tussen Jezus en de verleider wordt veel duidelijk over de aard van het conflict. Hier zien we de realiteit van de grote strijd tussen Christus en de tegenstander, maar dan beschreven met grimmige en aanschouwelijke woorden.

`Lees Matteüs 4:1-11. Hoe wordt de realiteit van de grote strijd tussen Christus en de tegenstander hier openbaar?`

De Geest had Jezus naar de wildernis ‘meegevoerd’ met het uitdrukkelijke doel dat Jezus ‘door de duivel op de proef gesteld [zou] worden’. Voordat Jezus deze vooraf vastgestelde ontmoeting onder ogen zag, vastte hij veertig dagen. Dus toen de duivel kwam, verleidde hij Jezus om stenen in brood te veranderen, waarmee hij inspeelde op Jezus’ extreme honger. Jezus bestreed deze verleiding met de Schrift, en de list van de tegenstander mislukte. In een poging om Jezus overmoedig te laten handelen, verleidde de duivel Jezus om van de top van de tempel naar beneden te springen. De tegenstander verdraaide de Bijbel door te suggereren dat als Jezus werkelijk de Zoon van God was, Hij door engelen zou worden beschermd. Door de Schrift correct te lezen, bestrijdt Jezus ook deze verleiding. De derde verleiding laat duidelijk zien wat de duivel nu eigenlijk probeert te bereiken. Hij wil dat Jezus hem aanbidt. Hij probeert zich de aanbidding toe te eigenen die alleen God toekomt.

Om dat te doen ‘toonde hij Hem alle koninkrijken van de wereld in al hun pracht’ en beweert vervolgens: ‘Dit alles zal ik U geven als U zich voor mij neerwerpt en mij aanbidt’. In de paralleltekst in Lucas beweert de duivel inderdaad: ‘Ik geef U de macht over dat alles en ook de roem die ermee gepaard gaat, want ik kan daarover beschikken en ik geef het aan wie ik wil.’ Opnieuw bestrijdt Jezus de verleiding met de Schrift, en opnieuw faalt de tegenstander. Tot driemaal toe gebruikte Jezus de Schrift om zich tegen de aanvallen van de vijand te verdedigen.

`Deze tekst herinnert ons eraan dat ‘onze strijd niet is gericht tegen mensen maar tegen hemelse vorsten, de heersers en de machthebbers van de duisternis, tegen de kwade geesten in de hemelsferen.’ (Efeziërs 6:12) We dienen niet in angst te leven, maar waarom moeten we toch altijd de realiteit van de strijd om ons heen in gedachten houden?`
