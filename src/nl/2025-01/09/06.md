---
title:  De aard van het kosmische conflict
date:   27/02/2025
---

We hebben enkele teksten gezien die vertellen van een kosmisch conflict tussen God en de tegenstander. Is zo’ n conflict eigenlijk wel mogelijk? Hoe kan iemand zich verzetten tegen de almachtige God? Als dit kosmische conflict alleen om macht draaide, zou het al voorbij zijn geweest voordat het begon. Dit conflict moet wel van een andere aard zijn. De Bijbel openbaart dat dit conflict een strijd is over Gods karakter. Het is een conflict over lasterlijke beschuldigingen van de duivel tegen God, dat Hij (onder andere) niet echt volledig goed en liefdevol is. Dergelijke aantijgingen kun je niet weerleggen door macht of brute kracht, maar door de twee concurrerende karakters te vergelijken.

‘In hoe God omgaat met de zonde kon Hij alleen rechtvaardigheid en waarheid gebruiken. De tegenstander kon gebruiken wat God niet kon: vleierij en bedrog. Hij had geprobeerd Gods woorden te vervalsen en had zijn wijze van besturen tegenover de engelen verkeerd voorgesteld. Hij beweerde dat God niet rechtvaardig was in het opleggen van wetten en regels aan de bewoners van de hemel. Door onderwerping en gehoorzaamheid van zijn schepselen te eisen, zou Hij slechts zichzelf willen verheffen. Daarom moet aan de bewoners van de hemel en ook aan die van alle werelden, worden aangetoond dat Gods bestuur rechtvaardig is en zijn wet volmaakt. De tegenstander had de indruk gewekt dat hijzelf het welzijn van het universum nastreefde. Het ware karakter van de opstandeling en zijn werkelijke doel moeten door iedereen worden begrepen. Hij moet tijd krijgen om zichzelf door zijn boze werken te ontmaskeren.’ (Ellen White, De grote strijd, blz. 459.)

`Lees Johannes 8:44-45; Openbaring 12:7-10. Wat tonen deze teksten aan over het karakter van de duivel en zijn strategie?`

De duivel probeerde vanaf het begin schepselen te laten geloven dat God niet echt rechtvaardig en liefdevol was en dat zijn wet onderdrukkend en schadelijk was. Jezus verwijst naar de duivel als ‘een aartsleugenaar en de vader van de leugen’. Jezus kwam ‘om van de waarheid te getuigen’ (Johannes 18:37). Hij ging rechtstreeks in tegen de leugens en laster van de tegenstander, versloeg de duivel en zijn macht, en vernietigde hem uiteindelijk (1 Johannes 3:8; Hebreeën 2:14).

Johannes identificeert de tegenstander als (1) de ‘slang van weleer’, (2) als hij die in het hemelse gerechtshof Gods volk aanklaagt, en (3) als de grote draak die de wereld misleidt. Het Griekse woord voor ‘duivel’ betekent gewoon ‘lasteraar’, wat eens te meer aantoont dat de aard van het conflict gaat over overtuigingen en ook over Gods karakter.

`Waarom ben jij er echt van overtuigd dat God het beste voor heeft met al zijn schepselen?`
