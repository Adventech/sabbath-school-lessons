---
title:  De oorsprong van de strijd in de hemel
date:   25/02/2025
---

Uit Genesis 1-3 alleen al blijkt dat het kwaad er al was vóór de val van Adam en Eva. Het kwaad is als idee al verschenen in de naam van ‘de boom van de kennis van goed en kwaad’ (Genesis 2:9,17). Vervolgens beschuldigt de slang God van liegen, terwijl het in werkelijkheid de slang is die liegt. Het bestaan van de slang toont, samen met zijn leugens, de realiteit van het kwaad aan (Openbaring 12:9). Zelfs in Eden vóór de zondeval is duidelijk dat het kwaad er is.

`Lees Ezechiël 28:12-19; Exodus 25:19-20. Lees Ezechiël in het licht van Exodus. Wat is de aard van de val van dit wezen?`

Volgens Ezechiël ligt de oorsprong van het kwaad en het kosmische conflict in de hemel. Voordat hij ten val kwam, was het wezen dat bekend werd als de Satan een cherub met beschermend uitgespreide vleugels. Behalve dat hij werd geïdentificeerd als deze cherub, was hij ‘een toonbeeld van perfectie, vervuld van wijsheid en volmaakt van schoonheid’ en die ‘leefde in Eden, in de tuin van God’. Van geen van deze dingen kan worden gezegd dat die op de menselijke koning van Tyrus (of enig ander mens) van toepassing zijn. Daarom weten we dat ons hier een blik wordt gegeven op de val van Lucifer.

`Lees Jesaja 14:12-15. Welk extra licht werpt dit op de oorsprong van de grote strijd?`

Volgens Jesaja besloot Lucifer zich te verheffen en zichzelf gelijk aan God te maken. Dit vers is een aanvulling op wat we in Ezechiël 28 zagen, dat zijn ‘schoonheid hem hoogmoedig had gemaakt’. Dat had hem ertoe moeten aanzetten God te verheerlijken die hem zo mooi had gemaakt. In plaats daarvan werd hij trots. Wat nog erger was, was dat hij door deze trots probeerde Gods plaats in te nemen en Hem begon te lasteren. Het Hebreeuwse woord voor ‘handeldrijven’ in Ezechiël betekent ook ‘laster’ en is een aanwijzing hoe de tegenstander zich zal opstellen tegenover God en ons.

`Hoe vatten we het feit op dat Lucifer, die ten val kwam, oorspronkelijk ‘een toonbeeld van perfectie was, vervuld van wijsheid en volmaakt van schoonheid’? Hoe kan een volmaakt wezen vallen als ‘perfect’ iets anders inhoudt dan ware morele vrijheid? `
