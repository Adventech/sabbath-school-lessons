---
title:  Verdieping
date:   03/01/2025
---

## God heeft vrijwillig lief

### Exodus 33:12-23

#### IJsbrekervraag

`Heb je een voorbeeld van een moeilijk gesprek dat je moest voeren? Hoe was de houding van de ander? Maakte hij of zij het jou gemakkelijker of niet? Waardoor?`

#### Ik Verken

God verlost Israël uit de slavernij in Egypte. Hij zorgt voor een wonderbaarlijke doorgang door de Rietzee, maar het leger van Farao vernietigt Hij door het water te laten terugvloeien. Tijdens hun verdere tocht tergt het volk de Heer echter door Hem op de proef te stellen en te tarten. Tot overmaat van ramp richten ze, terwijl Mozes op de Horeb de wet ontvangt, een gouden kalf op. Mozes smeekt God het volk te vergeven. (Exodus 32:32). Buiten het kamp slaat Mozes een ontmoetingstent op waar de Heer met hem spreekt als met een vriend.

#### Ik Bestudeer

`Waaruit blijkt in Exodus 33:12 de vrijmoedigheid waarmee Mozes met God spreekt?`

`Lees in Genesis 18:22-32 over een gesprek tussen God en Abraham. Merk op dat ook in dit contact God zich ‘klein’ heeft gemaakt om op welhaast gelijk niveau met de mens Abraham, te spreken. Zou de kennis hiervan voor Mozes een bemoediging zijn om voor Gods genade te pleiten?`

`Hoe daagt God (in Exodus 33:14) Mozes als het ware door een vraag uit om te komen met wat hij (Mozes) op zijn hart heeft?`

Mozes gaat direct in op de vraag van God, ‘als U zelf niet meegaat, laat ons dan niet verder trekken’ (Exodus 33:15).

`Lees nogmaals de vraag van Mozes in Exodus 33:16. Waar heeft Mozes dringend behoefte aan na alles wat is voorgevallen? Merk op dat Mozes in zijn reactie toevoegt: ‘en ook uw volk’!`

`Wat is Gods reactie? (Exodus 33:17) Merk op hoe God door herhalingen Mozes bevestigt met hem te zijn: ‘Ik verzeker je’, ‘Ik zal doen’, ‘Ik ben je goedgezind’, ‘Ik heb je uitgekozen’.`

`Dan vraagt Mozes iets waar God niet aan kan voldoen: zijn volledige Majesteit tonen. Het zou zijn dood betekenen. (Exodus 33:20). De vraag van Mozes is begrijpelijk, God was met hem in gesprek gegaan als met een vriend. Maar de werkelijke verhoudingen zijn verschillend. Het is van belang dat Mozes die kent: God zijn vriend is God de Almachtige.`

Maar toch mag Mozes heel dicht tot de Heer naderen, zoals geen mens ooit heeft ervaren, terwijl God zijn naam uitroept. Wat zijn daarin de twee belangrijke kenmerken? (Exodus 33:19)

#### Ik Pas Toe

`De almachtige God heeft ieder mens lief, ook jou. Hij zoekt daarom relatie met ons in gebed. Kunnen en mogen wij daarbij, net zoals Mozes deed, met Hem praten als met een vriend?`

`We hoeven in gesprek met God geen verheven taal te gebruiken. Hoe kunnen we in ons gebed wel het nodige respect en nederigheid tonen? Hoe deed Abraham dat terwijl hij bij God pleitte voor onschuldigen in Sodom en Gomorra?`

`Tijdens onze persoonlijke levensreis stellen we God meermaals teleur, en maken we misschien ook weleens een hele grote fout. (Vgl. Romeinen 3:30 e.v.) Welke bemoediging vinden we in het thema van deze les dat God ons ondanks alles toch goedgezind is en met ons mee blijft gaan? Lees in dit kader ook Johannes 3:16-17.`

`God zei bij het uitroepen van zijn naam: ‘Ik schenk genade aan wie Ik genade wil schenken’. Aan wie wil God vanuit zijn liefde in principe genade schenken? (Zie 1 Timoteüs 2:4)`

`Wat is van onze kant de juiste reactie en houding naar God toe om deel te krijgen aan die genade en deel te hebben aan zijn barmhartigheid, die Hij vanuit zijn liefde wil geven?`

#### Ik bid …

Liefdevolle Vader, ik dank U dat ik U mag ontmoeten en met U kan spreken zoals ik ben. Vergeef alstublieft mijn fouten die storing brengen in mijn band met U. Help me om de liefde die U met mij deelt ook met mensen om mij heen te delen. Amen.
