---
title:  Boven elke redelijke verwachting verheven
date:   29/12/2024
---

God vraagt ons niet alleen: ‘Houd je van Mij?’ God zelf houdt van ieder mens, en Hij doet dat vrijwillig. Sterker nog, Hij houdt vrijwillig van jou en mij en van ieder ander persoon, meer dan we ons ooit zouden kunnen voorstellen. Wij kennen deze liefde door de wijze waarop Hij heeft gehandeld in de geschiedenis van zijn volk.

`Lees Exodus 33:15-22. Denk na over de context van deze verzen en het verhaal waarin ze staan. Wat openbaart dit gedeelte, en vooral vers 19, ons over Gods wil en zijn liefde?`

Alles leek verloren. Niet lang na Gods verbazingwekkende bevrijding van zijn volk uit de slavernij in Egypte, kwam het volk van Israël tegen God in opstand en aanbaden ze een gouden kalf. Toen Mozes van de berg afdaalde, zag hij wat ze hadden gedaan en hij gooide de stenen platen met de Tien Geboden op de grond en verpulverde ze. Het volk had elk recht verspeeld op de verbondsvoorrechten en zegeningen die God hun vrijwillig had geschonken. Desondanks koos God er vrijwillig voor om de verbondsrelatie met hen voort te zetten, ondanks het feit dat ze de zegeningen van het verbond onwaardig waren.

Deze woorden ‘Ik schenk genade aan wie Ik genade wil schenken, en Ik ben barmhartig voor wie Ik barmhartig wil zijn’ worden vaak verkeerd begrepen. Alsof de betekenis ervan is dat God er naar willekeur voor kiest om met mededogen en genadig om te gaan met sommigen, maar niet met anderen. De context maakt duidelijk dat God hier niet met willekeur genadig en met mededogen zal omgaan met sommigen en niet met anderen. Zo doet God dat niet. Dat is in tegenstelling tot wat sommige populaire theologieën zeggen. Daarin heeft God sommigen voorbestemd om verloren te gaan en om eeuwige veroordeling te ondergaan.

Wat zegt God hier dan wel? In wezen zegt God dat Hij, als de Schepper van alles, het recht en het gezag heeft om vrijwillig genade en mededogen te schenken aan zelfs die mensen die dat het minst verdienen. Dat doet Hij ook in deze situatie, zelfs na de opstand van het gouden kalf, door zijn volk Israël genadig te zijn, ook al verdienden zij het niet. Dit is één van de vele voorbeelden waarin God zijn liefde openbaart en wat Hij doet gaat uit boven alles wat je redelijkerwijs kunt verwachten. Dat is toch goed nieuws voor ons allemaal?

`Op welke manieren is God zijn liefde aan jou blijven tonen, zelfs boven alle redelijke verwachtingen uit?`
