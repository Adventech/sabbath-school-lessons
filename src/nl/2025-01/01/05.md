---
title:  Velen geroepen, weinigen uitverkoren
date:   01/01/2025
---

God houdt niet alleen van mensen uit eigen vrije wil, maar Hij nodigt hen ook uit om op hun beurt van Hem te houden. Dat God hun de mogelijkheid biedt om vrijwillig te kiezen of zij Gods liefde zullen aanvaarden of afwijzen, blijkt duidelijk uit (onder andere) Christus’ gelijkenis van het bruiloftsfeest.

`Lees Matteüs 22:1-14. Wat is de betekenis van deze gelijkenis?`

In deze gelijkenis van Christus over het bruiloftsfeest organiseert een koning de bruiloft van zijn zoon en stuurt zijn dienaren eropuit ‘om de genodigden voor de bruiloft bijeen te roepen, maar die wilden niet komen’. Meer dan eens zond de koning zijn dienaren eropuit om hen te roepen, maar zij negeerden zijn oproep en wat nog erger was, zij grepen zijn dienaren en doodden hen.

Nadat hij had afgerekend met degenen die enkelen van zijn dienaren hadden vermoord, zei de koning tegen zijn dienaren: ’’Alles staat klaar voor het bruiloftsfeest, maar de genodigden waren het niet waard. Ga daarom naar de toegangswegen van de stad en nodig voor de bruiloft iedereen uit die je tegenkomt.’ Dan volgt er nog een episode van een man zonder bruiloftskleed die wordt uitgeworpen en dat duidt erop dat hij een bruiloftskleed van de koning moet ontvangen om het bruiloftsbanket bij te wonen. Ten slotte sluit Jezus de gelijkenis af met de cryptische maar zeer betekenisvolle zinsnede: ‘velen zijn geroepen, maar slechts weinigen uitverkoren.’

Wat betekent dit? Degenen die uiteindelijk worden ‘geroepen’, de ‘uitverkorenen’, zijn degenen die de uitnodiging van de Heer voor de bruiloft ook hebben aanvaard. Het woord dat in de hele gelijkenis met ‘roepen’ en ‘uitnodigen’ wordt vertaald, is het Griekse woord kaleo, wat inderdaad roepen of uitnodigen betekent. Wie uiteindelijk de ‘uitverkorenen’ (eklektos) zijn, wordt bepaald door het antwoord op de vraag wie de uitnodiging vrijwillig heeft aanvaard. God ‘roept’ iedereen (dat wil zeggen ‘nodigt uit’) tot het bruiloftsfeest. Iedereen kan Gods liefde weigeren. Vrijheid is essentieel voor liefde. God zal zijn liefde nooit aan iemand opdringen. Het is jammer om te zeggen, maar we kunnen het hebben van een liefdevolle relatie met God afwijzen.

De ‘uitverkorenen’ zijn degenen die de uitnodiging aanvaarden. Voor degenen die van God houden, heeft God dingen voorbereid die mooier zijn dan wij ons ooit kunnen voorstellen. Nogmaals, het komt allemaal neer op de vraag wat liefde is en de vrijheid die onlosmakelijk is verbonden aan liefde.

`Hoe zit het met jouw leven? Waaruit blijkt dat jij de uitnodiging tot de bruiloft hebt aanvaard en met gepaste kleding bent gekomen?`
