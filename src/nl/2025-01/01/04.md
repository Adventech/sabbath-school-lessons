---
title:  Liefde die vrijwillig wordt gegeven
date:   31/12/2024
---

God bleef niet alleen vrijwillig zijn liefde aan Israël schenken, ondanks herhaalde opstanden, maar God blijft ook aan ons vrijwillig die liefde schenken. Dat doet Hij, ook al zijn wij zondaars. Wij verdienen Gods liefde niet en die kunnen we ook nooit verdienen. Het tegendeel geldt ook namelijk dat God ons niet nodig heeft. De God van de Bijbel heeft niets nodig (Handelingen 17:25). Gods liefde voor jou, voor mij en voor alle mensen is geheel uit eigen vrije wil.

`Vergelijk Openbaring 4:11 en Psalm 33:6. Wat vertellen deze verzen ons over Gods vrijheid ten opzichte van de schepping?`

God heeft deze wereld uit vrije wil geschapen. Daarom is God alle heerlijkheid, eer en macht waardig. God hoefde geen enkele wereld te scheppen. Vóór de grondlegging van de wereld genoot God al van de liefdesrelatie die er binnen de Godheid is.

`Lees Johannes 17:24. Wat vertelt dit ons over Gods liefde voordat de wereld bestond?`

God had geen schepselen nodig als doel van zijn liefde. In overeenstemming met zijn karakter van liefde koos God ervoor de wereld te scheppen en een relatie van liefde aan te gaan met schepselen. God heeft deze wereld uit vrije wil geschapen om daaraan zijn overvloedige liefde te schenken. Niet alleen dat, maar God blijft ook vrijwillig mensen liefhebben. Dat doet Hij zelfs nadat de mens in Eden in zonde was gevallen, en ook nadat wij hebben gezondigd.

Na de zondeval in Eden hadden Adam en Eva niet het recht om te blijven leven en Gods liefde te ontvangen. ‘God draagt met zijn machtig woord alles wat bestaat.’ (Hebreeën 1:3) Hij heeft in zijn grote liefde, barmhartigheid en genade hun leven in stand gehouden en voor een uitweg gezorgd. Door liefde heeft Hij de mens weer met zichzelf verzoend. Die verzoening geldt ook voor ons.

`God blijft deze wereld liefde geven, ondanks dat zij in zonde is gevallen en dat zij kwaad doet. Wat vertelt dat feit ons over zijn liefde en karakter? Hoe zou deze waarheid ervoor moeten zorgen dat wij in antwoord daarop Hem onze liefde tonen?`
