---
title:  Gekruisigd voor ons
date:   02/01/2025
---

God nodigt iedereen uit voor een liefdevolle relatie met Hem, maar alleen zij die de uitnodiging vrijwillig aanvaarden, genieten van de eeuwige resultaten. De gelijkenis van het bruiloftsmaal vertelt ons dat velen die de koning had uitgenodigd ‘niet wilden komen’ (Matteüs 22:3).

Op gelijke wijze klaagde Christus kort voor zijn kruisiging: ‘Jeruzalem, Jeruzalem, jij die de profeten doodt en stenigt wie naar je toe zijn gestuurd! Hoe vaak heb Ik je kinderen niet bijeen willen brengen zoals een hen haar kuikens verzamelt onder haar vleugels, maar jullie hebben het niet gewild.’ (Matteüs 23:37) Christus wilde hen bijeenbrengen, maar dat wilden ze niet. Hetzelfde gebruikelijke Griekse woord dat ‘willen’ (thelo) betekent, wordt gebruikt voor het ‘willen’ van Christus om hen te redden en voor hun ‘niet willen’ om gered te worden (en dat woord wordt ook in Matteüs 22:3 gebruikt). Toch ging Christus zowel voor deze mensen als voor ons naar het kruis. Dat is een verbazingwekkende liefde! Terwijl de mens de dood verdient voor zijn zonde, heeft God daarvoor zelf (in Christus) de prijs betaald en een weg geopend om de verbroken relatie tussen hemel en aarde te herstellen. Ondertussen gaat Hij door met het toedelen van zijn liefde aan ons, hoewel Hij daartoe geen enkele verplichting heeft die verder gaat dan zijn eigen vrije toewijding om dat te doen.

`Lees Johannes 10:17-18; Galaten 2:20. Welke boodschap bevatten deze teksten voor ons?`

De ultieme uiting van Gods liefde is het kruis en daar zien we dat Christus zichzelf uit vrije wil voor ons heeft gegeven. Hij legde zijn leven op ‘eigen initiatief’ af. Niemand ontnam Hem zijn leven. Hij bood het vrijwillig aan, in overeenstemming met het verlossingsplan dat vóór de grondlegging van de wereld in de hemel was overeengekomen. ‘Het plan voor onze verlossing was geen idee achteraf, een plan dat werd opgesteld na de val van Adam. Het was een openbaring van ‘het geheim waarover eeuwenlang gezwegen is’ (Romeinen 16:25). Het was het ontvouwen van de principes die van eeuwigheid af het fundament zijn geweest van Gods troon. Vanaf het begin waren God en Christus op de hoogte van de afvalligheid van de satan, en van de val van de mens door de bedrieglijke macht van de afvallige. God heeft niet bepaald dat er zonde zou komen, maar Hij voorzag het bestaan ervan en trof voorzieningen om aan de verschrikkelijke noodsituatie het hoofd te bieden. Zijn liefde voor de wereld was zo groot, dat Hij een verbond sloot om zijn eniggeboren Zoon te geven, ‘opdat iedereen die in Hem gelooft niet verloren gaat, maar eeuwig leven heeft.’ (Johannes 3:16; Ellen White, Jezus – De wens der eeuwen, blz. 12.)

`Wat is voor jou de ultieme uiting van Gods liefde?`
