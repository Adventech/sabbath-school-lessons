---
title:  Een waardig doel
date:   16/01/2025
---

Onder de paraplu van Gods barmhartigheid en bemiddeling schept God genoegen in zelfs de kleinste positieve reactie op zijn liefde. Door Hem, die alleen liefde waardig is en zelf volkomen rechtvaardig, kan ieder van ons als rechtvaardig worden beschouwd en tot de geliefden van God worden gerekend. Zij zullen voor eeuwig in volmaakte liefde met Hem leven. Dit is de grote hoop op de verlossing en dat heeft te maken met het werk van Christus voor ons in de hemel. Misschien vraag je je af, hoor zelfs ik daarbij? Als ik nu eens niet goed genoeg ben? Als ik nu eens bang ben dat ik niet genoeg geloof heb?

`Lees Marcus 9:17-29. Hoe reageert God op de man in het verhaal? Hoeveel geloof is genoeg geloof?`

De leerlingen konden de geest niet uitwerpen en alle hoop leek verloren. Toen kwam Jezus en zei tegen de vader: ‘Alles is mogelijk voor wie gelooft’.’ En de vader antwoordde aangedaan: ‘Ik geloof! Kom mijn ongeloof te hulp!’ Merk op dat Jezus niet tegen de man zei: ‘Kom bij mij terug als je meer geloof hebt.’ In plaats daarvan was zijn uitroep voldoende: ‘Kom mijn ongeloof te hulp’.

Zonder geloof is het onmogelijk God vreugde te geven (Hebreeën 11:6). Toch aanvaardt Jezus zelfs het kleinste geloof. Door geloof in de bemiddeling van Christus kunnen wij Hem vreugde geven. Door geloof en dankzij het werk van Christus voor ons kunnen we reageren op een manier die God blij maakt. Het is vergelijkbaar met de manier waarop een menselijke vader blij is als een kind hem een geschenk geeft dat verder geen waarde heeft.

We moeten dus de raad van Paulus opvolgen om het tot ons doel te maken om ‘te doen wat Hij wil’ (2 Korintiërs 5:9-10; vergelijk met Kolossenzen 1:10; 1 Tessalonicenzen 4:1; Hebreeën 11:5). We moeten God vragen onze aandacht te richten op wat belangrijk is voor degenen van wie we houden, en onze liefde te vergroten zodat deze ook anderen bereikt. ‘Heb elkaar lief met de innige liefde van broeders en zusters en acht de ander hoger dan uzelf. Laat uw enthousiasme niet bekoelen, maar laat u aanvuren door de Geest en dien de Heer. Wees verheugd door de hoop die u hebt, wees standvastig wanneer u tegenspoed ondervindt, en bid onophoudelijk. Bekommer u om de noden van de heiligen en wees gastvrij.’ (Romeinen 12:10-13)

`Als God ons door Christus accepteert, hoeveel te meer moeten wij dan anderen accepteren? Welk licht werpen het gebod je naaste lief te hebben als jezelf en de gulden regel mensen te behandelen zoals jij behandeld wilt worden op dit idee? (Leviticus 19:18 ;Matteüs 22:39)`
