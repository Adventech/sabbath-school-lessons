---
title:  Waardevoller dan je je kunt voorstellen
date:   12/01/2025
---

Zoals we in een eerdere les al hebben gezien, is er niemand van wie God niet houdt. Dat geldt zelfs voor de ergste zondaar of de grootste boosdoener. Omdat God meer waardering heeft voor mensen dan we ons ooit zouden kunnen voorstellen, is Hij ontstemd over de zonde, omdat Hij van ons houdt en weet wat zonde met ons doet.

`Lees Lucas 15:11-32. Wat laat de gelijkenis van de verloren zoon zien over Gods mededogen en liefde? Welke waarschuwing bevat het voor degenen die thuis zijn gebleven, zoals die andere zoon?`

In het verhaal dat Jezus vertelt, vraagt de zoon al vroeg om zijn erfenis. Daarmee zegt hij in feite nee tegen zijn vader en de gezinssituatie. De verloren zoon verkwist vervolgens zijn erfenis, vervalt tot armoede en honger, en kijkt jaloers naar de varkens die uit een trog eten. Hij beseft dat de bedienden in het huis van zijn vader meer dan genoeg te eten hebben en daarom besluit hij naar huis terug te keren in de hoop een bediende te worden. Wat er dan volgt, is indrukwekkend. Sommige vaders zouden zo’n zoon bij zijn terugkeer wegsturen. ‘Je hebt je erfenis meegenomen en mijn huis de rug toegekeerd. Dit is niet langer je thuis.’ Dat zou toch een logische en zelfs redelijke houding zijn om aan te nemen? In de ogen van sommige menselijke ouders was de zoon te ver gegaan om nog thuis te worden geaccepteerd, en al helemaal niet als zoon.

In de gelijkenis staat die vader voor God zelf en reageert niet op één van deze manieren. Het is eerder zo: ‘Zijn vader zag hem [de verloren zoon] in de verte al aankomen. Hij kreeg medelijden en rende op zijn zoon af, viel hem om de hals en kuste hem.’ In die tijd werd het als minder dan waardig beschouwd dat de heer des huizes naar buiten rende om iemand te ontmoeten. Deze vader rende in zijn grote medeleven naar buiten om zijn zoon te ontmoeten en wat nog verbazingwekkender is, hij nam hem weer op in zijn gezin. Hij gaf opdracht feest te vieren ten behoeve van hem en dat staat symbool voor het grote mededogen van God voor elke eigenzinnige persoon en voor de vreugde die Hij ervaart als zelfs maar één persoon naar huis terugkeert. Wat een beeld van God!

`De reactie van die andere zoon is interessant. Waarom was deze reactie zo menselijk en tenminste gedeeltelijk gebaseerd op eerlijkheid, en ook zo begrijpelijk? Wat leert zijn deel van het verhaal ons echter over de manier waarop menselijke ideeën over eerlijkheid niet de diepte van het evangelie of van Gods liefde voor ons weerspiegelen?`
