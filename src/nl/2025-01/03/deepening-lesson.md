---
title:  Verdieping
date:   17/01/2025
---

## Om God welgevallig te zijn

### Lucas 15:11-32

#### IJsbrekervraag

`Dit Bijbelgedeelte heeft een open einde: we weten niet of die oudste zoon wel of niet naar binnengaat. Hoe zou jij dit verhaal laten eindigen?`

#### Ik Verken

Lucas 15 begint met te zeggen dat tollenaars en zondaars naar Jezus toekomen. Zijn boodschap raakt hen in hun hart. De farizeeën en de schriftgeleerden verwijten Jezus juist dat Hij omgaat met zondaars. Jezus reageert daarop met drie bekende verhalen: een herder die alles doet om een verloren schaap te vinden, een vrouw die een muntje kwijt is en het hele huis op zijn kop zet. In beide gevallen is er vreugde als het verlorene wordt gevonden. De laatste gelijkenis gaat over twee zoons, de één blijft netjes thuis en de ander raakt de weg kwijt en doolt verloren rond in de wereld.

#### Ik Bestudeer

Het schaap en het muntje hebben geen enkele invloed op het terugvinden. Het hangt geheel en al af van degene die zoekt. De toepassing ligt voor de hand: Jezus zoekt mensen die verloren dreigen te gaan. Elders noemt Hij hen zieken die een geneesheer nodig hebben.

**Lees Lucas 5:30-32.**

` Wat ziet Jezus hier als zijn opdracht? Tot welke groep richt Jezus zich? Vergelijk Lucas 15:2!`

`Wat voor conclusie trek je uit het feit dat ‘de geschiedenis zich herhaalt’.`

**Lees Lucas 15:7 en 10.**

`Waarover moet je je met recht verheugen? Wat zegt dat over je houding ten opzichte van je medemens?`

De hemel is blij als mensen de weg terugvinden. God wil maar één ding: dat alle mensen gelukkig zijn in het leven. Hij heeft ze geschapen om te leven in een paradijs. Daar leidt Hij de mens ook naar terug: het Nieuwe Jeruzalem in Openbaring 21.

**Vergelijk Lucas 15:3-10 met 11-32.**

`Wat is de betekenis van het feit dat Jezus in zeven verzen twee gelijkenissen vertelt en dat die over de verloren zoon tweeëntwintig verzen in beslag neemt?`

` Welke rol speelt de vrije wil van de mens hierin? Kun je iemand ‘vinden’ die niet gevonden wil worden?`

`Wat is het keerpunt in deze gelijkenis? Zie verzen 17-19.`

`Wie is er eigenlijk de verloren zoon? Kijk daarom nog eens naar de IJsbrekervraag!!`

Afhankelijk van het antwoord op de vraag of die oudste zoon er nu in volhardt om geen deel te willen nemen aan het feest ter gelegenheid van de terugkeer van zijn broer, is hij de verloren zoon, ook al heeft hij het huis van zijn vader nooit verlaten.

#### Ik Pas Toe

Je kunt als mens nog zo ‘verloren’ zijn, zelfs God is machteloos als je niet wilt luisteren naar zijn roepstem. Dat is ook het verschil tussen het schaap en het muntje enerzijds en de beide zoons anderzijds. Die laatsten hebben keuzevrijheid. Daarom kan die vader ook alleen afwachten.

` Zijn er in jouw omgeving mensen die niet willen luisteren naar Gods stem? Kun je je voorstellen dat mensen zich tegen die stem verzetten?`

`Hoe moeilijk vind jij het om toe te kijken als mensen, bijvoorbeeld je kinderen, beslissingen nemen die verkeerd kunnen uitpakken?`

`In hoeverre lijken wij op die oudste zoon en kijken we neer op iemand die ‘de weg kwijt is’? Wat kun jij leren van die vader die staat te wachten op zijn zoon, maar er niet op uit trekt om hem te zoeken? Hoe moeilijk is dat?`

`Waarom is lidmaatschap van een kerk wel of geen garantie dat je mag ingaan in Gods koninkrijk?`

`Waarom maakt het dan wel of niet uit wat je gelooft?`

#### Ik bid …

Heer, help ons te beseffen dat U de Vader bent van alle mensen en dat U wilt dat iedereen wordt gered. Help mij in te zien dat ik ook iemand kan zijn die in uw huis woont en leeft en toch de verkeerde instelling kan hebben naar zijn naaste. Help mij om niet zelf een ‘verloren zoon’ te zijn. Amen.
