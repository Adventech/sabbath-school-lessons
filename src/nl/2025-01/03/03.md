---
title:  Jubelen in vreugde
date:   13/01/2025
---

Hoe moeilijk we het ons ook kunnen voorstellen, voor God is ieder mens van onschatbare waarde. Daarom jubelt Hij over de redding van zelfs maar één ziel.

`Lees Sefanja 3:17. Hoe werpt dit vers licht op de gelijkenis van de verloren zoon?`

Deze tekst laat nadrukkelijk de vreugde van God over zijn verloste volk zien. Zo’n beetje elk woord voor vreugde en verrukking in de Hebreeuwse taal staat in dit ene vers en is een beschrijving van Gods vreugde over zijn verloste volk. Het lijkt wel alsof geen enkel woord op zichzelf voldoende is om de omvang van Gods vreugde op die dag te beschrijven. Merk ook op waar God volgens dit vers is: in het ‘midden’ van zijn volk. De verzoening die voortkomt uit deze relatie van liefde komt door de directe aanwezigheid van God. De vader komt aanrennen wanneer hij zijn zoon in de verte ziet. Net als die vader is God hier te midden van zijn volk.

Jesaja gebruikt voor soortgelijke beeldspraak een huwelijksanalogie. Gods volk zal ‘Mijn verlangen’ heten en het land zal ‘Gehuwde’ worden genoemd (Jesaja 62:4). Waarom? Omdat de tekst zegt ‘de Heer verlangt naar jou en je land wordt ten huwelijk genomen’. Het hoogtepunt van Gods vreugde is gereserveerd voor de dag van het herstel, wanneer Hij zijn volk zal ontvangen en zich over ons zal verheugen, net zoals de vader zich verheugde over zijn verloren zoon.

`Lees Efeziërs 5:25-28. Wat zegt dit over het soort liefde waartoe wij ook zijn geroepen?`

Deze passage spoort mannen aan hun vrouw lief te hebben ‘zoals Christus de kerk heeft liefgehad en zichzelf voor haar heeft prijsgegeven’ en om hun vrouwen lief te hebben ‘als hun eigen lichaam’. Deze teksten benadrukken niet alleen het soort onzelfzuchtige en opofferende liefde die een man voor zijn vrouw moet koesteren, maar laten ook zien dat Christus zelf zijn volk (de kerk) liefheeft als een deel van Hemzelf.

`Wat doet het jou om te weten dat God in je midden is en dat Hij jou ‘Mijn verlangen’ noemt?`
