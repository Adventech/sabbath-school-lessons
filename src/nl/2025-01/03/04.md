---
title:  God welgevallig zijn?
date:   14/01/2025
---

Hoe kan het zijn dat de God van het universum behagen schept in gewone mensen, vluchtige klodders protoplasma op een kleine planeet te midden van wat waarschijnlijk een oneindig universum is? Hoe is het mogelijk dat mensen zo belangrijk kunnen zijn voor het Opperwezen, dat almachtig is en niets nodig heeft? Deze vragen kun je opdelen in twee delen. Ten eerste: hoe zou God zelf vreugde kunnen ervaren? Ten tweede: hoe kunnen mensen Hem vreugde brengen, vooral met het oog op onze zondigheid? Het eerste deel van deze vragen is het onderwerp voor vandaag en het tweede voor morgen.

`Lees Jesaja 43:4; Psalm 149:4; Spreuken 15:8-9. Wat vertellen deze teksten ons over het feit dat zijn volk God welgevallig is?`

We hebben gisteren gedeeltelijk gezien dat God blij kan zijn met mensen. God houdt van mensen op een manier die rekening houdt met hun belangen, zoals iedereen doet die van anderen houdt en voor anderen zorgt. Daar staat tegenover dat God ontevreden is over zijn volk als zij kwaad doen. De tekst uit Spreuken leert inderdaad dat, hoewel het ‘offer’ en de ‘weg’ van de goddelozen beide ‘de Heer een gruwel’ zijn, ‘het gebed van de oprechten Hem welgevallig is’ en ‘Hij liefheeft wie rechtvaardigheid nastreeft’. Deze tekst laat niet alleen zien dat God gruwelt over het kwade, maar dat het goede Hem welgevallig is. Het plaatst ook het welgevallen dat God heeft en liefde als parallel met elkaar. Daardoor wordt het diepe verband getoond dat er is tussen Gods liefde en dat Hij welgevallen ervaart, wat door de hele Bijbel heen naar voren komt.

De Psalmist zegt: ‘De Heer heeft de rechtvaardigen lief’ en Paulus voegt toe: ‘God heeft lief wie blijmoedig geeft’ (Psalm 146:8; 2 Korintiërs 9:7). Merk eerst op wat deze teksten niet zeggen. Ze zeggen niet dat God alleen de rechtvaardigen liefheeft, of dat God alleen de blijmoedige gever liefheeft. God houdt van iedereen. Als deze teksten echter ook iets willen aanreiken, dan moeten ze betekenen dat God op een speciale wijze van de ‘rechtvaardigen’ en de ‘blijmoedige gever’ houdt. Wat er in de tekst uit Spreuken staat, geeft ons de sleutel: God houdt van deze mensen en van anderen in de zin dat Hij welgevallen aan hen heeft.

`Denk er eens over na hoe nauw hemel en aarde met elkaar verbonden moeten zijn dat de Schepper van het universum, zo nauw en zelfs emotioneel, bij ons betrokken is. Welke hoop zou dit geweldige idee je moeten geven, vooral als je het moeilijk hebt?`
