---
title:  Liefde en kwaad?
date:   13/02/2025
---

God heeft schepselen een vrije wil gegeven omdat die noodzakelijk is voor de liefde. Het misbruiken van deze vrije wil is de oorzaak van het kwaad. Toch blijven er opnieuw veel vragen bestaan. God laat het kwaad toe (voor een bepaalde tijd), terwijl Hij er een hartstochtelijke hekel aan heeft. Het uitsluiten van de mogelijkheid ervan zou de liefde ook uitsluiten. Het voortijdig wegnemen van de vrije wil zou het vertrouwen schaden dat nodig is voor de liefde. ‘De aarde was donker door een verkeerd begrip van God. Om de donkere schaduwen te laten oplichten en om de wereld tot God terug te brengen, zou de bedrieglijke macht van de tegenstander moeten worden gebroken. Dit kon niet met geweld worden gedaan. Het uitoefenen van geweld is in strijd met de beginselen van Gods bestuur. Hij wil alleen door de liefde worden gediend. Liefde kun je niet geven op bevel en je kunt het niet ontvangen door geweld of gezag. Liefde wordt alleen opgewekt door liefde. God kennen houdt tegelijkertijd in Hem liefhebben. Zijn karakter moet zichtbaar worden als tegengesteld aan het karakter van de tegenstander.’ (Ellen White, De wens der eeuwen, blz. 13.)

Zonder vrije wil zou er geen liefde kunnen zijn. Als God liefde is, dan lijkt het duidelijk dat het voor God niet echt een optie is om de liefde of de vrijheid teniet te doen, want zonder vrijheid kan de liefde niet bestaan. Je zou ook kunnen denken dat als we, zoals God het einde vanaf het begin kende, niet zouden willen dat Hij onze vrijheid zou wegnemen. Wie wil er immers in een liefdeloos universum leven?

`Lees Romeinen 8:18; Openbaring 21:3-4. Hoe kunnen deze teksten ons het vertrouwen geven om op Gods goedheid te vertrouwen, ondanks al het kwaad in onze wereld? `

Ook al kunnen wij niet door de duisternis heen kijken, God is wel in staat het einde vanaf het begin te zien. Hij kan ook de eeuwige gelukzaligheid zien die beloofd is aan allen die hun vertrouwen op Jezus stellen. ‘Ik ben ervan overtuigd dat het lijden van deze tijd in geen verhouding staat tot de luister die ons in de toekomst zal worden geopenbaard.’ (Romeinen 8:18) Hebben wij het geloof en het vertrouwen deze wonderbaarlijke belofte te geloven? De liefde is zo heilig en zo fundamenteel, en de vrijheid is daar onlosmakelijk mee verbonden dat Jezus ons die niet wilde ontzeggen. Hij wist dat dit Hem naar het kruis zou sturen, en daar zou Hij enorm lijden. Toch heeft Hij ons deze vrijheid gegeven, al wist Hij wat het Hem zou kosten. Waarom is dit zo’ n belangrijke gedachte dat we die altijd voor ogen moeten houden?

`Hoe kan de herinnering dat God ons vrijheid schenkt ons helpen om te weerstaan aan de gedachte dat alles wat gebeurt Gods wil is?`
