---
title:  ‘Veel dingen weten we niet’
date:   10/02/2025
---

Het einde van de geschiedenis zal komen wanneer de liefde triomfeert over het kwaad. Intussen blijven er echter nog veel verontrustende vragen over. Hoe kunnen we nadenken en praten over het probleem van het kwaad op een manier die nuttig is?

`Lees Job 38:1-12. Hoe werpt Gods antwoord aan Job licht op het probleem van het kwaad? Hoeveel weten we wel of niet over wat er achter de schermen gebeurt?`

In het verhaal had Job veel geleden en had hij zelf ook veel vragen gesteld over waarom hem zoveel kwaad en lijden was overkomen. Hij verzocht door God gehoord te worden om antwoorden op zijn vragen te vinden, niet wetende dat er achter de schermen, aan het hemelse hof, veel meer aan de hand was (Job 1-2).

Gods antwoord aan Job is opvallend. In het bijzonder ‘antwoordde de HEER Job vanuit een storm. Hij zei: “Wie is het die mijn besluit bedekt onder woorden vol onverstand?”’ En God voegt daar in vers 4 aan toe: ‘Waar was jij toen ik de aarde grondvestte? Vertel het Me, als je zoveel weet’.

`Lees Job 42:3. Hoe maakt Jobs reactie duidelijk wat we moeten weten over onze eigen positie?`

Door zijn antwoorden aan Job maakte God Job duidelijk dat er veel dingen zijn die hij niet wist en niet begreep. Wij moeten net als Job ook nederig erkennen dat er veel dingen gaande zijn in de wereld, ook achter de schermen, waar we niets van weten. Het feit dat we misschien niet weten wat de antwoorden op onze vragen zijn, betekent niet dat er geen goede antwoorden zijn of dat op een dag niet alles wordt opgelost. Tot die tijd moeten we vertrouwen op de goedheid van God, die ons op zoveel manieren is geopenbaard.

`Denk eens na over hoe weinig we van alles weten. Moeten we dan ook niet leren leven met onbeantwoorde vragen over de moeilijkste onderwerpen: het kwaad en het lijden?`
