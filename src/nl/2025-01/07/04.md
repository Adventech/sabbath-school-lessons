---
title:  De sceptische theïst
date:   11/02/2025
---

In Jesaja staat: ‘Mijn plannen zijn niet jullie plannen, en jullie wegen zijn niet mijn wegen – spreekt de HEER. Want zo hoog als de hemel is boven de aarde, zo ver gaan mijn wegen jullie wegen te boven, en mijn plannen jullie plannen.’ (Jesaja 55:7-8) Gods gedachten zijn veel dieper dan de onze. We kunnen ons de complexiteit van Gods plan voor de geschiedenis niet eens voorstellen. Waarom zouden we met dit in gedachten dan verwachten dat we in een positie zitten om precies te weten wat Gods redenen zijn voor wat Hij wel of niet doet in verschillende situaties?

Eén manier om het probleem van het kwaad te benaderen, is gebaseerd op de erkenning dat we maar weinig weten en wordt ‘sceptisch theïsme’ genoemd. De sceptische theïst is iemand die gelooft dat God goede redenen heeft om te handelen zoals Hij doet, maar gezien onze beperkte kennis mogen we niet verwachten dat we in een positie verkeren om te weten wat die redenen precies zijn. De sceptische theïst trekt het menselijk vermogen in twijfel om zich bewust te zijn van Gods redeneringen met betrekking tot het kwaad in deze wereld of om die volledig te kunnen begrijpen. Het feit dat je ziektekiemen niet in de lucht ziet zweven, betekent niet dat ze er niet zijn. Het feit dat je niet weet wat Gods redenen zijn, betekent beslist niet dat God geen goede redenen heeft.

`Lees Psalm 73. Hoe gaat de psalmist om met het kwaad en het onrecht om hem heen? Wat ziet hij dat zijn begrip in een ander perspectief plaatst?`

De psalmist was buitengewoon verontrust door het kwaad in de wereld. Hij keek om zich heen en zag dat het de goddelozen voor de wind ging. Het leek allemaal onrechtvaardig en oneerlijk te zijn en hij had daarop geen antwoorden. Hij vroeg zich af of het wel de moeite waard is om in God te geloven en Hem te dienen. Totdat hij in het heiligdom keek. Het heiligdom biedt gedeeltelijk de sleutel tot de oplossing van het probleem van het kwaad. Daar wordt duidelijk dat er een rechtvaardige Rechter is, die op zijn eigen tijd voor gerechtigheid en oordeel zal zorgen.

`Hoe kan het adventistische begrip van het oordeel en de heiligdomsleer licht werpen op het probleem van het kwaad? Is het nuttig voor jou om te weten dat de details van de geschiedenis en Gods rechtvaardige oordelen uiteindelijk aan het licht zullen komen, ook al hebben we nu nog veel vragen?`
