---
title:  ‘Hoe lang nog Heer?’
date:   09/02/2025
---

Het probleem van het kwaad is niet alleen in hedendaagse omstandigheden onder woorden gebracht. Ook in de Bijbel zelf komt het aan de orde.

`Lees Job 30:26; Jeremia 12:1; 13:22; Maleachi 2:17; Psalm 10:1; 13:1. Hoe brengen deze teksten het probleem van het kwaad onder de aandacht van de menselijke ervaring?`

Deze teksten roepen veel vragen op die we nog steeds kennen. Waarom lijkt het alsof de goddelozen voorspoedig zijn en degenen die kwaad doen daarvan profiteren, ook al gebeurt dat niet altijd, maar toch vaak genoeg? Waarom lijden de rechtvaardigen zoveel? Waar is God als er kwaad gebeurt? Waarom lijkt God soms ver van ons weg, ja zelfs verborgen?

Wat we ook zeggen over deze vragen en het probleem van het kwaad in het algemeen, we moeten ervoor zorgen dat we het kwaad niet bagatelliseren. We moeten niet proberen het probleem op te lossen door het soort of de hoeveelheid kwaad in de wereld af te zwakken. Het kwaad is heel slecht en God haat het zelfs nog meer dan wij. We zouden ons kunnen aansluiten bij de roep die door de hele Bijbel heen weerklinkt als reactie op het vele kwaad en onrecht in de wereld: ‘Hoe lang nog, o Heer?’

`Lees Matteüs 27:46. Hoe begrijp jij deze woorden van Jezus? Wat brengen ze over hoe het kwaad God op de meest opvallende manier heeft geraakt?`

Aan het kruis sprak Jezus zelf deze vraag uit: ‘Mijn God, mijn God, waarom hebt U mij verlaten?’ Hier zien we vooral dat ook God zelf wordt geraakt door het kwaad. Dat is een verbijsterende waarheid die krachtig naar voren wordt gebracht in het lijden en de dood van Christus aan het kruis. Daar kwam al het kwaad van de wereld op Hem te rusten. Zelfs hier is er echter toch nog hoop. Wat Christus aan het kruis deed, was de bron van het kwaad verslaan, de duivel. Dat zal uiteindelijk het kwaad volledig ongedaan maken. Jezus citeerde deze woorden uit Psalm 22:1 maar deze Psalm eindigt triomfantelijk.

`Aan het kruis keek Jezus uit naar een hoop die Hij op dat moment nog niet kon zien. Hoe kunnen we troost putten uit zijn ervaring als ook wij geen hoop zien op de weg voor ons?`
