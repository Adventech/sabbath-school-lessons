---
title:  De vuurrode draak uit Openbaring
date:   03/03/2025
---

Het overkoepelende perspectief van hemelse heersers in het kosmische conflict is ingekapseld in het boek Openbaring, waar de duivel wordt afgebeeld als ‘de grote vuurrode draak’ die zich tegen God verzet en ‘de hele wereld misleidt’ (Openbaring 12:9).

`Lees Openbaring 13:1-8. Wat onthult dit over de omvang van het rechtsgebied van de draak?`

De draak (de satan) voert niet alleen oorlog tegen God en zijn dienaren, maar hij wordt afgebeeld als de heerser achter de aardse koninkrijken die Gods volk vervolgt door de eeuwen heen (Openbaring 12:1-9). ‘De draak droeg zijn kracht en heerschappij en gezag aan het beest’ over (Openbaring 13:5; 17:13-14). Dit beest uit de zee ‘kreeg de macht om zijn bek te gebruiken voor grootspraak en godslasteringen, en dat tweeënveertig maanden lang.’

De tegenstander (de draak) geeft dus macht en gezag om te heersen aan een beest (een aardse religieus-politieke macht). Deze macht wordt uitgeoefend om zich de aanbidding toe te eigenen die God toekomt. Het beest lastert Gods naam. Het voert ook oorlog tegen Gods heiligen en overwint hen zelfs, althans voor een bepaalde periode. Dit wereldwijde gezag en rechtsgebied wordt hem gegeven door de draak, de opstandige heerser van deze wereld.

Toch worden er ook duidelijke grenzen aan de tegenstander en zijn werktuigen gesteld, inclusief grenzen die te maken hebben met een tijdslimiet. ‘Daarom: juich, hemel, en jullie die daar wonen! Maar wee de aarde en de zee: de duivel is naar jullie afgedaald! Hij is woedend, want hij weet dat hij geen tijd te verliezen heeft.’ (Openbaring 12:12) De tegenstander ‘weet dat hij geen tijd te verliezen heeft’ en dat de gebeurtenissen die Openbaring beschrijft, verlopen langs profetische tijdlijnen en dat die specifieke grenzen stellen aan de heerschappij van deze kwade krachten (Openbaring 12:14; 13:5). Uiteindelijk triomfeert God. ‘Hij zal alle tranen uit hun ogen wissen. Er zal geen dood meer zijn, geen rouw, geen jammerklacht, geen pijn, want wat er eerst was is voorbij.’ (Openbaring 21:4)

`Hoe moeilijk we het nu ook kunnen zien, uiteindelijk zal het goede voor altijd zegevieren over het kwade. Waarom is het belangrijk dat we deze prachtige belofte nooit vergeten?`
