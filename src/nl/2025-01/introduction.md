# Gods liefde en gerechtigheid

___Door John C. Peckman___

God is liefde. Dat staat er in 1 Johannes 4:8 en 16. De hele Bijbel getuigt van dit feit. Het christelijk geloof is zo opgebouwd dat Gods karakter van liefde centraal staat. Liefde vormt de kern van wie God is en het is ook de kern van alles wat we geloven. De liefde zou centraal moeten staan bij alles wat we doen. Daarom beïnvloedt de manier waarop we liefde begrijpen alles wat te maken heeft met ons geloof en hoe we dat in de praktijk brengen. Als iemand bijvoorbeeld denkt dat Gods liefde verdiend moet worden of dat je die waardig moet zijn, dan zou iemand kunnen denken dat God niet van hem of haar houdt, omdat hij of zij zondig is en onwaardig. Naar anderen toe zou je ook kunnen gaan denken dat ze liefde moeten verdienen. Dat is een recept voor tragedies.

Op deze en vele andere manieren heeft de manier waarop we Gods liefde begrijpen een enorme uitwerking op ons geloof en hoe we dat in de praktijk vorm geven. Wat is liefde? Als je tien mensen vraagt om een definitie te geven van liefde, dan krijg je misschien wel tien verschillende antwoorden. Zelfs onder christenen zijn er veel mythen en misverstanden over Gods liefde.

Christenen geven bijvoorbeeld verschillende antwoorden op vragen als: Is Gods liefde alleen een gevende liefde die nooit iets terugverlangt? Is goddelijke liefde alleen maar zelfopofferend, of ervaart God ook vreugde door met mensen samen te zijn? Is Gods liefde emotioneel? Geeft God werkelijk om mensen? Kan Gods liefde worden afgewezen of kun je die verliezen? Gaat God een liefdesrelatie aan met schepselen die heen en weer gaat? Is woede onverenigbaar met liefde? Hoe verhouden liefde en rechtvaardigheid zich ten opzichte van elkaar? Als God liefde is, waarom zijn er dan zoveel slechte dingen in deze wereld? Kunnen mensen liefhebben zoals God dat doet? Zo ja, hoe ziet dat er dan uit?

De antwoorden op sommige van deze vragen lijken misschien voor de hand te liggen, maar worden vaak betwist in christelijke uiteenzettingen over goddelijke liefde. Veel antwoorden die soms als voor de hand liggend worden beschouwd, blijken bij nadere beschouwing onverenigbaar te zijn met wat de Bijbel leert over Gods liefde.

We zullen niet al deze vragen in één keer behandelen, maar we zullen aan deze en andere vragen gedurende dit kwartaal aandacht besteden. We zullen zien dat Gods liefde veel groter is dan we misschien denken. De Bijbel spreekt over Gods liefde op een wijze die superieur is aan de ideeën die in een groot deel van onze wereld vandaag de dag voor ‘liefde’ doorgaan. In de komende weken zullen we dieper ingaan op enkele van de meest prominente en prachtige aspecten van Gods liefde die in de Bijbel worden geopenbaard.

Naarmate we daarmee meer bezig zijn, zullen we zien hoe goddelijke liefde en gerechtigheid onlosmakelijk met elkaar verbonden zijn. De God van de Bijbel heeft gerechtigheid hoog in het vaandel staan (Zie bijvoorbeeld Jesaja 61:8). Zoals de Bijbel die beide beschrijft, gaan goddelijke liefde en rechtvaardigheid zo samen dat je het één niet kunt hebben zonder het ander. Omdat God liefde is, maakt Hij zich grote zorgen over het onrecht en het lijden in deze wereld, en identificeert Hij zich met de onderdrukten en degenen die lijden. Hij ondergaat gewillig de pijn en het verdriet waarvoor het kwaad in de schepping heeft gezorgd. Het is zelfs zo dat God zelf het grootste slachtoffer van het kwaad is.

Door de hele Bijbel heen wordt God herhaaldelijk bedroefd en ervaart Hij pijn door het kwaad en het lijden. Dat komt omdat Hij meer van ieder mens houdt dan we ons ooit kunnen voorstellen. Men kan de diepte van Gods liefde zien in de klaagzang van Christus over zijn volk toen Hij zei:‘Jeruzalem, Jeruzalem, jij die de profeten doodt en stenigt wie naar je toe zijn gestuurd! Hoe vaak heb Ik je kinderen niet bijeen willen brengen zoals een hen haar kuikens verzamelt onder haar vleugels, maar jullie hebben het niet gewild.’ (Matteüs 23:37)

De God van de Bijbel is liefde en wordt in de hele Bijbel vaak afgeschilderd als iemand met een gebroken hart en bedroefd door liefde die wordt afgewezen en verloren gaat. Het hele verhaal van de Bijbel gaat over wat God heeft gedaan en nog steeds doet om de liefde in alle hoeken en gaten van het universum te herstellen. Dit en nog veel meer is het onderwerp van de lessen van dit kwartaal.

**John C. Peckman** is een redacteur van de Adventist Review. Op het moment dat deze studiegids werd geschreven, was hij hoogleraar theologie en christelijke filosofie op Andrews University, het Seventh-day Adventist Theological Seminary.
