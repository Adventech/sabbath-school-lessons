---
title:  Wie is mijn naaste?
date:   20/03/2025
---

In het verslag van Lucas komt vlak nadat Jezus de twee grootste geboden van liefde voor God en liefde voor de naaste had verklaard een wetgeleerde naar Hem toe, ‘die zijn gelijk wilde halen en die aan Jezus vroeg: “Wie is mijn naaste?”’ In reactie hierop vertelt Jezus de inmiddels bekende, maar toen schokkende gelijkenis van de barmhartige Samaritaan.

`Lees Lucas 10:25-37. Lees dit gedeelte in het licht van de roep van de profeten om barmhartigheid en gerechtigheid. Welke consequenties heeft dat voor het onrecht dat verschillende bevolkingsgroepen in het verleden aan ‘anderen’ hebben toegebracht?`

Jezus sprak niet alleen over gerechtigheid, maar Hij kwam het ook brengen. Hij was en zal de vervulling zijn van de profetische oproep en het verlangen naar gerechtigheid (Lees Lucas 4:16-21 in het licht van Jesaja 61:1-2). Hij is het waar alle naties naar uitzien, vooral zij die hun behoefte aan bevrijding erkennen. In tegenstelling tot de vijand, die naar macht greep en Gods troon wilde toe-eigenen, vernederde Jezus zichzelf en identificeerde zich met degenen die gebukt gingen onder zonde, onrecht en onderdrukking. Jezus deed dat zonder zelf door de zonde besmet te worden. Hij versloeg de vijand door zichzelf in liefde te geven, door gerechtigheid tot stand te brengen als Hij die rechtvaardig is en allen die geloven rechtvaardig maakt. Hoe kunnen we beweren bezorgd te zijn over de wet waarvoor Christus stierf om deze te handhaven, als we ons geen zorgen maken over wat Christus noemt als datgene wat zwaarder weegt in de wet?

De psalmist zegt: ‘Hij bestuurt de wereld naar recht en wet, alle volken berecht Hij eerlijk. Moge de HEER een burcht zijn voor de verdrukte, een burcht in tijden van nood.’ Daar voegt hij elders aan toe dat God ‘recht doet aan de verdrukten, brood geeft aan de hongerigen. De HEER bevrijdt de gevangenen, de HEER opent de ogen van blinden, de HEER richt de gebogenen op, de HEER heeft de rechtvaardigen lief, de HEER beschermt de vreemdelingen, wezen en weduwen steunt Hij, maar goddelozen richt Hij te gronde.’ (Psalm 9:9-10;146:7-9) Hoeveel duidelijker kan het Woord van God zijn met betrekking tot de manier waarop we moeten proberen de mensen om ons heen te dienen die in nood zijn en pijn lijden?

`Wat kunnen we leren van het leven en het dienstwerk van Jezus over het er zijn voor mensen in nood? Ook al kunnen wij geen wonderen verrichten zoals Hij, waarom kan onze hulp voor veel gekwetste mensen toch als echt ‘wonderbaarlijk’ worden beschouwd?`
