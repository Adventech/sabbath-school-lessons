---
title:  Geroepen om gerechtigheid vorm te geven
date:   19/03/2025
---

De profeten benadrukken in de Bijbel keer op keer Gods oproep tot gerechtigheid in de samenleving. Telkens weer deinst de Schrift er niet voor terug kwesties van onrechtvaardigheid en onderdrukking onder de aandacht te brengen. De oproep aan God om te oordelen was op zichzelf ook een oproep aan God om gerechtigheid vorm te geven. Zo neemt de profeet Jesaja geen blad voor de mond over het onrecht in Israël. Zijn woorden en oproep tot gerechtigheid moeten vandaag nog steeds luid en duidelijk in onze oren klinken. ‘Leer goed te doen. Zoek het recht, houd tirannen in toom, kom op voor wezen, sta weduwen bij.’ Verder verkondigt hij ‘wee’ tegen ‘degenen die onrechtvaardige wetten uitvaardigen’ en ‘die de onderdrukking wettelijk bekrachtigen’ (Jesaja 10:1-3). Hij waarschuwt: ‘Maar wat doen jullie op de dag van de vergelding, wanneer ver weg de storm opsteekt? Bij wie zoeken jullie dan je toevlucht, waar laten jullie je rijkdom?’ (Jesaja 1:17)

Op dezelfde manier verkondigt de profeet Jeremia Gods boodschap: ‘”Wee hem die zijn huis op onrechtvaardigheid bouwt, die de bovenvertrekken met onrecht schraagt, die anderen voor zich laat werken maar hun geen loon betaalt. Je vader had aan niets gebrek. Recht en gerechtigheid handhaafde hij – en hij leefde in voorspoed. Hij beschermde het recht van armen en behoeftigen – en hij leefde in voorspoed. Is dat niet: Mij kennen?” – spreekt de HEER.’ (Jeremia 22:13,15-16)

`Lees Matteüs 23:23-30. Wat leert Jezus hier over wat het allerbelangrijkste is? Wat denk je dat Hij bedoelt als Hij het heeft over ‘wat zwaarder weegt’?`

Men moet niet denken dat onrecht alleen een zaak was van oudtestamentische profeten. Dat zien we hier en elders in Jezus’ dienstwerk en dat maakt duidelijk dat dit van het grootste belang was voor Christus. Zoals Hij het zegt: ‘Wee jullie, schriftgeleerden en farizeeën, huichelaars, jullie geven tienden van munt, dille en komijn, maar veronachtzamen wat in de wet zwaarder weegt: recht, barmhartigheid en trouw, terwijl men het een zou moeten doen zonder het andere te laten.’ In de overeenkomende tekst in Lucas betreurt Jezus het dat zij ‘voorbijgaan aan de gerechtigheid en de liefde van God’ (Lucas 11:42).

`Als je je vandaag zou concentreren op ‘wat zwaarder weegt’, hoe zou dat er dan uitzien, in tegenstelling tot de ‘tienden van munt, dille en komijn’? Waar zouden we ons in plaats daarvan op moeten concentreren?`
