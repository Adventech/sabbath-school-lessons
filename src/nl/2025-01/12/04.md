---
title:  God houdt van gerechtigheid
date:   18/03/2025
---

De Schrift zegt dat God gerechtigheid liefheeft en het kwade haat en dat Hij zich grote zorgen maakt over onrecht (Psalm 33:5; Jesaja 61:8). Dat roept rechtvaardige verontwaardiging op ten behoeve van allen die het slachtoffer zijn van onrecht. Door het hele Oude en Nieuwe Testament heen zet God zich consequent en gedreven in voor de onderdrukten en verschoppelingen, en toont Hij terechte woede jegens daders en onderdrukkers.

`Lees Psalm 82. Hoe brengt deze psalm Gods zorg voor gerechtigheid in deze wereld tot uitdrukking? Wat zou dat vandaag de dag voor ons kunnen betekenen?`

Veel commentatoren begrijpen het zo dat deze passage de aardse heersers hekelt die verantwoordelijk zijn voor het onrecht in de samenleving. Tegelijkertijd is het ook een verwijzing naar het moment waarop God de hemelse heersers (de ‘goden’) oordeelt die schuilgaan achter die corrupte aardse rechters en heersers. Dat zijn natuurlijk demonische machten. Concreet wordt de heersers gevraagd: ‘Hoe lang nog oordeelt u onrechtvaardig en kiest u partij voor wie kwaad doen?’

Verder wordt hun ten laste gelegd: ‘Doe recht aan weerlozen en wezen, kom op voor verdrukten en zwakken, bevrijd wie weerloos zijn en arm, red hen uit de greep van wie kwaad wil.’ Hier en elders spreken de profeten van het Oude Testament zich luid en duidelijk uit voor gerechtigheid. Dit is niet de minste zorg die in de Bijbel tot uitdrukking komt. Het staat juist centraal in de boodschap van de profeten in het hele Oude Testament en ook in wat Jezus zei toen Hij hier als mens op aarde was.

Het is geen geheim wat God verlangt en eist van degenen die zeggen Hem lief te hebben en te gehoorzamen. Hij spelt het heel duidelijk uit in Micha en andere, soortgelijke teksten: ‘Er is jou, mens, gezegd wat goed is, je weet wat de HEER van je wil: niets anders dan recht te doen, trouw te betrachten en nederig de weg te gaan van je God.’ (Micha 6:8) Deze zienswijze vind je terug in de hele Bijbel. Jezus zei bijvoorbeeld: ‘Aan jullie liefde voor elkaar zal iedereen zien dat jullie mijn leerlingen zijn.’ (Johannes 13:35; 1 Johannes 4:8-16)

`Hoe zouden onze gezinnen en gemeenten eruit zien als we ons zouden concentreren op die tekst in Micha en dit doelbewust in woord en daad in de praktijk brengen? Hoe kan de toepassing van deze beginselen, in welk omstandigheden je je ook maar bevindt, beter tot uiting komen?`
