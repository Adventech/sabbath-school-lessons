---
title:  De twee grootste zonden
date:   17/03/2025
---

Volgens Jezus zelf zijn de twee grootste geboden liefde voor God en liefde voor elkaar. Het ten uitvoer brengen van deze geboden brengt offers met zich mee die op tastbare wijze liefde voor anderen tonen. Daar gaat het om bij het in de voetsporen treden van Jezus. Als de twee grootste geboden liefde voor God en liefde voor anderen zijn, wat zijn dan wel de twee grootste zonden?

`Lees Psalm 135:13-19. Wat laat dit zien over een veel voorkomende zonde die in de hele Bijbel wordt benadrukt? `

Het Oude Testament benadrukt voortdurend het belang van liefde voor God boven alles (Deuteronomium 6:5). Dit hangt nauw samen met de grote zonde van afgoderij, wat het tegenovergestelde is van liefde voor God.

`Lees Zacharia 7:9-12. Wat keurt God volgens de profeet in deze teksten af? Hoe verhouden dit en de zonde van afgoderij zich tot de twee grote geboden?`

Het is niet alleen afgoderij waarop God reageert met de toorn van liefde, maar ook het onjuiste handelen van zijn volk, zowel individueel als collectief. God wordt boos over onrecht, omdat God liefde is. De twee grote zonden die in het hele Oude Testament worden benadrukt, zijn tekortkomingen die in verband staan met de twee grote geboden: God liefhebben en elkaar liefhebben. De twee grootste zonden zijn beide het tekortschieten in de liefde. Je kunt de geboden niet naleven als je God niet liefhebt en niet van anderen houdt.

In 1 Johannes 4:20-21 staat: ‘Als iemand zegt: “Ik heb God lief,” maar hij haat zijn broeder of zuster, is hij een leugenaar. Want iemand kan onmogelijk God, die hij nooit gezien heeft, liefhebben als hij de ander, die hij wel ziet, niet liefheeft. We hebben dan ook dit gebod van Hem gekregen: wie God liefheeft, moet ook de ander liefhebben.’

`Hoe zou je uitleggen waarom liefde voor God niet gescheiden kan worden van liefde voor anderen? Hoe begrijp je deze onbreekbare link?`
