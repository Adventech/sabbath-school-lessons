---
title: Verdere studie
date: 15/08/2025
---

## Lees

Ellen White, 'Van de Rode Zee naar Sinaï', blz. 254-267, in Patriarchen en profeten.
Niet lang na het incident met het water, kwam het volk voor een nieuwe uitdaging te staan: (Zie: Exodus 17:8-16) een gewelddadige en oorlogszuchtige stam, de Amalekieten, viel hen aan.
'De Amalekieten kenden Gods karakter en zijn oppergezag, maar in plaats van Hem te vrezen, daagden ze zijn macht uit. De wonderen die Mozes deed ten aanschouwen van de Egyptenaren werden een voorwerp van spot bij het volk van Amalek en de vrees der omringende volken werd belachelijk gemaakt. Ze hadden bij hun goden gezworen dat ze de Hebreeën zouden verdelgen, zodat niemand zou ontkomen, en ze beroemden zich erop dat de God van Israël hen niet kon weerstaan. De Israëlieten hadden hen niet bedreigd of hen kwaad aangedaan. Hun aanval was volkomen ongegrond. Ze trachtten Gods volk uit te roeien om op deze wijze hun haat en minachting jegens God tot uiting te brengen. Lange tijd waren de Amalekieten grote zondaars geweest, en hun misdaden riepen tot God om vergelding, en toch had zijn barmhartigheid hen nog steeds opgeroepen zich te bekeren; maar toen de mannen van Amalek de vermoeide en onverdedigde rijen van Israël aanvielen, bezegelden ze hun eigen ondergang. (Ellen White, Patriarchen en profeten, blz. 264-265.)

## Gespreksvragen

Jetro leerde de ware God kennen door wat God voor zijn volk deed. (Zie Exodus 18:8-10) Waarom geldt die les ook nu nog? Stel uzelf en de klas de vraag: wat voor getuigenis geeft onze kerk aan de wereld om ons heen? Wat leren we de wereld over de aard en het karakter van onze God?

Lees 1 Korintiërs 10:4 nog een keer. Wat zou dit vers ons moeten leren over de verkeerde interpretatie, die sommigen ook nu geloven, dat het Oude Testament God zogenaamd afbeeldt als wraakzuchtig, haatdragend en onvergeeflijk, terwijl we het tegenovergestelde in Jezus zien? Waarom bewijst dit vers hoe fout een dergelijk beeld is?

Lees nogmaals wat Ellen White over de Amalekieten zegt: ze kregen kans na kans de ware God te leren kennen. Vergelijk hun reactie met die van Jetro. Wat leert het ons dat God het oordeel niet alleen over hen velde, maar over de vele stammen in de oude wereld waar Israël mee in aanraking kwam?