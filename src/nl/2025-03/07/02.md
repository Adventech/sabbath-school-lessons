---
title: Bitter water
date: 10/08/2025
---

In Bijbelse verhalen heeft elk personage zijn of haar eigen functie, goed of slecht, en we moeten oog hebben voor de situatie, de omstandigheden, het tijdsbestek en de slechteriken. Toch blijkt de kern van een verhaal maar al te vaak uit de oplossing ervan en de lessen die de personages leren. Hetzelfde geldt voor dit verhaal. Keer op keer is God de oplosser van problemen en de vredestichter; helaas bemoeilijkt het ongeloof van het volk zijn inspanningen. Door hun voortdurende geklaag en ongehoorzaamheid kregen de Hebreeërs met heel wat knelpunten, zelfs tragedies, te maken. Als gevolg van hun ongeloof en gebrek aan berouw riepen ze ongelooflijk veel moeilijkheden over zichzelf af.

`Lees Exodus 15:22-27. Wat waren de omstandigheden waarbinnen het eerste wonder zich afspeelde nadat het volk de Rode Zee was doorgegaan?`

Israëls geloof werd voor het eerst op de proef gesteld door de behoefte aan water. Dat zou ons niet moeten verbazen gezien de ruige, hete en droge woestijn om hen heen. Na drie dagen reizen vond het volk dan eindelijk water, maar het was niet te drinken. Mara betekent 'bitter' en aangezien het water bitter was, brokkelde Israëls geloof in hun zorgdragende Heer al snel af. Toch bracht God begrip voor hen op en het eerste wonder vereiste slechts een stuk hout. Natuurlijk lag de kracht niet in het hout, maar in de Heer; Hij maakte het water zoet en drinkbaar. Zo leerde het volk belangrijke lessen: 1. Geduld om te wachten op het tijdschema van de Heer en 2. God werkt samen met mensen.

Toch namen de kinderen van Israël zo ontzettend veel dingen voor lief en vergaten ze al snel de grote wonderen die God voor hen had verricht - wonderen waarvoor ze Hem even tevoren hadden bezongen met de woorden: 'Wie onder de goden is uw gelijke, HEER? Wie is uw gelijke, zo ontzagwekkend en heilig, wie dwingt zoveel eerbied af met roemrijke daden, wie anders verricht zulke wonderen?' (Exodus 15:11)

Zelfs na hun gemopper beloofde God dat Hij de Israëlieten 'met geen van de kwalen' (Exodus 15:26) zou treffen die de Egyptenaren geplaagd hadden. Hij zou hen beschermen. Ze konden die belofte alleen waarheid zien worden als ze trouw aan Hem bleven.

`Welke uitdagingen en worstelingen heeft u over uzelf afgeroepen? Welke hoop kunt u putten uit het feit dat God nog steeds voor u vecht zolang u bereid bent met Hem samen te werken?`