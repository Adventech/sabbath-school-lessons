---
title: Jetro
date: 13/08/2025
---

Mozes kreeg bezoek van Jetro, zijn schoonvader, die ook wel Reüel genoemd werd. (Exodus 2:18) Jetro bracht Mozes' vrouw, Sippora, met zich mee en zijn twee zonen, Gersom en Eliëzer. Toen Mozes hoorde dat ze eraan kwamen, liep hij op hen af om hen te begroeten.

`Lees Exodus 18:1-27. Wat betekenden deze fundamentele gebeurtenissen in de geschiedenis van het volk?`

Jetro was gekomen omdat hij had gehoord op welke wonderlijke manier God Israël had bevrijd. Mozes vertelde Jetro tot in het kleinste detail 'hoe de HEER omwille van Israël tegen de farao en Egypte was opgetreden, en ook welke moeilijkheden ze op hun tocht ondervonden hadden en hoe de HEER hen daaruit had gered. (Exodus 18:8)

Jetro prees God om de vriendelijkheid en uitzonderlijke zorg die Hij zijn volk had betoond. 'Geprezen zij de HEER, dat Hij jullie uit de macht van de Egyptenaren en de farao heeft bevrijd,' zei hij, 'dat Hij het volk bevrijd heeft van de onderdrukking door de Egyptenaren, door wie jullie met zoveel minachting behandeld zijn. Nu zie ik in dat de HEER machtiger is dan alle andere goden. (Exodus 18:10-11) Wat een prachtig voorbeeld van het getuigenis dat Gods inspanningen voor zijn volk aan de wereld geeft. Zijn werk vertelt niet alleen wie de ware God is, maar ook wat Hij kan doen voor zijn volk.

Terwijl Jetro de ware God leerde kennen, had hij Gods volk zelf ook iets te bieden: verstandig en nuttig advies. Hij raadde Mozes aan het wetssysteem, gegrond op rechtvaardige en eerlijke principes, te ordenen. Ook moest hij toegewijde en eerlijke richters aanstellen, integere mannen. Wijselijk benoemde Jetro de benodigde kenmerken: 1. Mannen die God vrezen, 2. betrouwbaar zijn en 3. zich niet om laten kopen. Mozes moest capabele mannen met een goede inborst aanstellen om leiding te geven aan groepen van duizend, honderd, vijftig en tien. Zo zou al het administratieve werk niet langer op Mozes' schouders terechtkomen en kon hij zich bezighouden met belangrijkere zaken. Op die manier konden ze het volk het best van dienst zijn. Mozes nam Jetro's verstandige raad ter harte (Exodus 18:24) en stelde bestuurders aan in diverse administratieve functies. (Zie ook: Deuteronomium 1:9-18)

`Mozes had de bejaarde man kunnen afschepen met de woorden dat hij zich met zijn eigen zaken moest bemoeien. Maar dat deed hij niet. Wat kunnen we leren van Mozes' bereidheid te luisteren naar iemand die geen Hebreeër was?`