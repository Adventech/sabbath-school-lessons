---
title: Kwartels en manna
date: 11/08/2025
---

# Kwartels en manna

Jammer genoeg is opstandigheid een steeds terugkerend thema in deze reisverhalen. Het volk is er berucht om voortdurend te vergeten dat de krachtige hand van God hen in het verleden geholpen had en dat Hij hun problemen had opgelost. Ze lieten zich verblinden door de problemen waar ze op dat moment mee worstelden en hadden zo geen oog voor hun uiteindelijke doel en de geweldige toekomst die hun beloofd was. Ook vandaag de dag maakt Gods volk zich hier vaak schuldig aan.

`Lees Exodus 16:1-36. Waarom mopperden de Israëlieten? Wat gebeurde er daarna?`

In de Bijbel opent voedsel vaak de deur voor verleidingen. In de hof van Eden deed de zondeval haar intrede omdat de mens at van de verboden boom van kennis van goed en kwaad. (Genesis 2:16-17; Genesis 3:1-6) Toen Jezus in de wildernis verbleef, draaide Satans eerste verleiding om voedsel. (Matteüs 4:3) Ezau verloor zijn eerstgeboorterecht door zijn bodemloze maag. (Genesis 25:29-34) Vaak had Israëls ongehoorzaamheid te maken met eten en drinken! Geen wonder dat Mozes latere generaties steeds voorhield: '[...] Een mens leeft niet van brood alleen, maar van alles wat de mond van de HEER voortbrengt. (Deuteronomium 8:3)

Manna was het hemelse brood waar God de Israëlieten mee voedde tijdens de veertig jaar dat ze de woestijn doortrokken. Door dat geschenk leerde Hij hun dat Hij de Schepper en voorziener is van alles. Ook zette God deze bovennatuurlijke proviand in om hun te leren hoe ze op de zevende dag de sabbat konden eren. Elke week waren ze getuige van vier wonderen:

1. Vijf dagen lang gaf God hun dagelijks manna,
2. Op vrijdag kregen ze een dubbele hoeveelheid manna,
3. Het manna bedierf niet van vrijdag op zaterdag en
4. Op sabbat viel er geen manna. God liet deze wonderen telkens terugkomen zodat het volk zich de sabbatdag zou herinneren en Gods goedheid op die dag zou vieren. God zei: 'Bedenkt dat de Here u de sabbat gegeven heeft.' (Exodus 16:29 (NBG51))

Mensen eten graag. We zijn zo geschapen dat we eten lekker vinden. De rijke overvloed aan eten die de aardbodem verschaft (ons dieet zoals oorspronkelijk bedoeld) bewijst niet alleen dat God wil dat wij eten, maar dat we ook mogen genieten van wat we eten. `Hoe kan dit prachtige geschenk van voedsel (en dat wij het lekker vinden) worden misbruikt?`