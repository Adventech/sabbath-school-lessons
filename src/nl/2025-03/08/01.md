---
title: Het verbond bij de Sinaï
date: 16/08/2025
---

### Lezen 

Exodus 19:1-20:17; Openbaring 21:3; Deuteronomium 5:6-21; Jakobus 1:23-25; Romeinen 3:20-24; Romeinen 10:4.

> <p>Kerntekst</p> 
> 'Jullie hebben gezien hoe Ik ben opgetreden tegen Egypte, en hoe Ik je op adelaarsvleugels gedragen heb en je hier bij Mij heb gebracht. Als je mijn woorden ter harte neemt en je aan het verbond met Mij houdt, zul je een kostbaar bezit voor Mij zijn, kostbaarder dan alle andere volken - want de hele aarde behoort Mij toe. Een koninkrijk van priesters zul je zijn, een heilig volk.' Exodus 19:4-6

Waar bracht God Israël nadat Hij hen uit Egypte had bevrijd? Naar het beloofde land natuurlijk - waar anders naartoe? Al klopt dit antwoord geografisch, theologisch gezien is het fout. God zelf geeft het juiste antwoord: 'Jullie hebben gezien hoe Ik ben opgetreden tegen Egypte, en hoe Ik je op adelaarsvleugels gedragen heb en je hier bij mij heb gebracht. (Exodus 19:4 (nadruk toegevoegd)) De correcte Bijbelse reactie op deze vraag legt Gods prioriteit en doelen bloot: de Heer bracht hen met Hem in aanraking.

Als mensen zich van God afkeren, zoekt Hij hen en doet er alles aan om hen met zichzelf te verzoenen. Het beste voorbeeld van deze fundamentele waarheid kunnen we vinden in de hof van Eden. Adam en Eva hadden zojuist tegen God gezondigd, ze waren ongehoorzaam geweest aan zijn gebod en ze verborgen zich voor Hem. Hij nam het initiatief en riep: 'Waar ben je? (Genesis 3:9) Hij zet altijd de eerste stap. Jezus verwoordt dat zo prachtig wanneer Hij zegt: 'Kom allen bij Mij, jullie die vermoeid en onder lasten gebukt gaan, Ik zal jullie rust geven. Neem mijn juk op je en leer van Mij: Ik ben zachtmoedig en nederig van hart. Dan zullen jullie werkelijk rust vinden. (Matteüs 11:28-29) God doet een oproep aan ieder mens: hoe wij op Hem reageren, bepaalt onze eeuwige bestemming.

_Op sabbat 23 augustus bespreken we met elkaar deze les._