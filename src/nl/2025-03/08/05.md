---
title: Meerdere functies van Gods wet
date: 20/08/2025
---

De wet van God toont Gods karakter, het laat zien wie Hij is. Zo heilig, rechtvaardig en goed als God is, zo is ook zijn wet. Paulus bevestigt dat: 'Kortom, de wet zelf is heilig en de geboden zijn heilig, rechtvaardig en goed.' (Romeinen 7:12) De Bijbel zet Gods wet in een zeer positief daglicht. (Matteüs 5:17-18; Johannes 14:15; 1 Korintiërs 7:19) De één schrijft gedichten over de wet (zoals in Psalm 119 bijvoorbeeld), de ander zingt over de wet (Psalm 19) of denkt er dag en nacht over na. (Psalm 1:2; Jozua 1:8) De wet kan een mens voor kwaad behoeden en schenkt wijsheid, begrip, gezondheid, voorspoed en vrede. (Deuteronomium 4:1-6; Spreuken 2-3)

1. Gods wet is als een hekwerk dat een grote vrije levensruimte creëert en ervoor waarschuwt dat buiten de omheining gevaar, problemen, moeilijkheden en zelfs de dood wachten. (Genesis 2:16-17; Jakobus 2:12)
2. De wet is eveneens een gids die op Jezus wijst om onze zonden te vergeven en ons leven te veranderen. (2 Korintiërs 5:17; 1 Johannes 1:7-9)

Zo leidt het ons als een paidagogos, een onderwijzer/beschermer, naar Christus. (Galaten 3:24)

`Lees Jakobus 1:23-25. Wat betekenen deze verzen? Waar is de wet, volgens deze verzen, voor bedoeld? Waarom is het zo belangrijk, al kan het ons niet redden?`

Een spiegel laat onze gebreken zien. Maar de spiegel kan ze niet verhelpen. De spiegel legt onze problemen bloot, maar biedt er geen oplossingen voor. Zo is het ook met Gods wet. Als we de wet houden om gerechtvaardigd te zijn in Gods ogen, kunnen we net zo goed in een spiegel blijven staren in de hoop dat onze gebreken vanzelf verdwijnen. Alleen geloof bevrijdt ons, niet onze daden, evenmin als de werken van de wet - hoewel sommige christenen beweren dat de wet teniet is gedaan en dat we er dus niet langer naar hoeven te leven. Aangezien juist de wet bepaalt wat zonde is - 'Ik ben me echter pas door de wet bewust geworden van de zonde' (Romeinen 7:7) - zet die gedachtegang de relatie tussen de wet en het evangelie in een geheel verkeerd daglicht. Juist de wet maakt het evangelie zo onmisbaar.

`Bent u erin geslaagd Gods wet op eigen kracht na te leven? Zou u uw redding er vanaf laten hangen? Zo niet, waarom is het evangelie dan belangrijk?`