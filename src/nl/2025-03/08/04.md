---
title: De Decaloog - een cadeau
date: 19/08/2025
---

`Lees Exodus 20:1-17. Op welke principes rust de Decaloog? Hoe is de Decaloog opgebouwd?`

Opmerkelijk genoeg begint de Decaloog niet met de geboden, maar met Gods genadige daden voor zijn volk: 'Ik ben de HEER, uw God, die u uit Egypte, uit de slavernij, heeft bevrijd. (Exodus 20:2) Eerst toont de Heer zijn genade door Israël te bevrijden en te verlossen. Pas dan openbaart Hij zijn wil. Ze moesten deze geboden gehoorzamen uit liefde en dank om wat God voor hen had gedaan. Gods Decaloog is samen te vatten in één woord: liefde. (Romeinen 13:10) Het grootste gebod is het gebod om lief te hebben dat op twee manieren tot uiting komt: liefde voor God (Deuteronomium 6:5) en liefde voor de mensen om ons heen. (Leviticus 19:18)

In de eerste vier geboden legt de Decaloog uit wat het betekent God lief te hebben: in de overige zes geboden geeft de wet er betekenis aan van je naasten te houden. De Decaloog begint ermee God op de eerste plek te zetten (verticale liefde) en vervolgt met respect voor andere mensen (horizontale liefde):

1. God eren en eerbiedigen door Hem de eerste en hoogste plaats te geven in ons leven (het eerste gebod);
2. Gods unieke positie eren en behouden door Hem niet te vervangen en er een idool op na te houden, hetzij fysiek, symbolisch of geestelijk. Onze zuiverste liefdesuitingen komen de Heer toe (het tweede gebod);
3. Gods naam in ere houden - zijn reputatie en karakter (het derde gebod);
4. Zijn dag van rust en aanbidding eerbiedigen - de sabbat (het vierde gebod);
5. Je ouders respecteren (het vijfde gebod);
6. Het leven in ere houden (het zesde gebod);
7. Het huwelijk waarborgen (het zevende gebod);
8. Respect hebben voor de eigendommen van mensen (het achtste gebod);
9. De reputatie van anderen hooghouden (het negende gebod);
10. Jezelf respecteren zodat geen enkel egoïstisch verlangen ons karakter ontsiert (het tiende gebod).

Zoals Jezus zei: 'Als je Mij liefhebt, houd je dan aan mijn geboden. (Johannes 14:15) Ware gehoorzaamheid is dus simpelweg een uiting van liefde en dank aan Jezus, een liefde die het meest tot uitdrukking komt in de manier waarop we de mensen om ons heen behandelen.