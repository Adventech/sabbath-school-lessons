---
title: Bij de Sinaï
date: 17/08/2025
---

`Lees Exodus 19:1-8. Wat beloofde God het volk daar, aan de voet van de berg Sinaï?`

God leidde de Israëlieten naar de berg Sinaï, waar Hij hun al snel de Tien Geboden (de Decaloog) zou geven. Jebel Musa (een berg van 2285 meter hoog) op het Sinaï-schiereiland is waarschijnlijk de plek waar Mozes meerdere keren God ontmoette (Bijvoorbeeld in: Exodus 3:1; Exodus 19:2; Exodus 24:18). Jaren later volgde Elia zijn voorbeeld (1 Koningen 19:8). Op deze berg gaf God Mozes de opdracht Israël uit Egypte te leiden (Exodus 3:1,10). God voorspelde Mozes toen ook dat hij God op precies deze plek met het bevrijde Israël zou aanbidden. Zo kon Mozes er zeker van zijn dat de God van Abraham, Isaak en Jakob hun voorging (Exodus 3:12).

Na twee maanden op pad te zijn geweest, kwamen de Israëlieten aan bij de Sinaï (Exodus 19:1). Daar zouden ze ongeveer een jaar verblijven (Vergelijk Exodus 19:1 met Numeri 10:11-12). Gedurende dit jaar kregen ze de vele wetten in handen, zoals omschreven in Exodus 19-40, Leviticus 1-27 en Numeri 1:1-10:10. Israëls verblijf bij de berg Sinaï is de spil van het verhaal in de eerste vijf boeken van Mozes. In die periode werd het fundament gelegd om Gods gekozen volk te zijn, het enige volk dat zich niet bezig zou houden met heidense praktijken en afgoderij.

God neemt het initiatief en vestigt een verbond tussen zichzelf en Israël. Op de voorwaarde dat het volk Hem zal gehoorzamen en een relatie met Hem onderhoudt, belooft God hen tot een speciale schat te maken, een koninkrijk van priesters, een heilig volk. Een heilig volk-zijn betekent dat ze zich aan God zouden wijden en zijn karakter aan anderen toonden, vooral aan de volkeren om hen heen. Ook moesten ze als een koninkrijk van priesters optreden om andere mensen met God in contact te brengen, hen tot Hem te leiden en hun zijn leerstellingen en wetten te onderwijzen. Zij waren Gods uitverkoren schat omdat Hij Israël had aangesteld als zijn kanaal om de wereld te verrijken met kennis over Hem en zijn karakter.

Dit verbond was de wettelijke vastlegging van de relatie tussen God en zijn volk. De verbondsbelofte, in diverse bewoordingen omschreven, is in feite als volgt samen te vatten: 'Ik zal hun God zijn en zij zullen mijn volk zijn' (Zie: Exodus 6:7; Leviticus 26:12; Jeremia 24:7; Jeremia 31:33; Hebreeën 8:10; Openbaring 21:3).

`Stel je voor dat je Gods 'speciale schat' bent! Welke unieke privileges brengt dat met zich mee? Welke speciale verantwoordelijkheden draag je dan ook?`