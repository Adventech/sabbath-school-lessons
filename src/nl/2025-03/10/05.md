---
title: Te midden van zijn volk
date: 03/09/2025
---

God had verschillende hulpmiddelen om zijn volk te onderwijzen. Eén van die hulpmiddelen was het heiligdom. Alle diensten in het heiligdom wezen naar Jezus: ze stonden symbool voor het verlossingsplan, dat Jezus vele honderden jaren later zou vervullen.

`Lees Exodus 25:1-9. Welke cruciale, praktische en theologische waarheden bevatten deze verzen?`

God begeleidde de Israëlieten en was voortdurend bij hen. Toch gaf Hij Mozes de opdracht een heiligdom te bouwen: 'De Israëlieten moeten een heiligdom voor Mij maken, zodat Ik te midden van hen kan wonen.' (Exodus 25:8) God wilde zijn aanwezigheid zichtbaar maken. Al waren ze zo vaak de mist in gegaan, Hij had hen niet in de steek gelaten, maar 'nadat de hemel hun zijn gunst weer had verleend,' (Ellen White, Patriarchen en profeten, blz. 308.) kregen ze het goddelijke gebod en begon de bouw van het heiligdom.

De Bijbel verzekert ons ervan dat God niet in tempels en gebouwen woont, door mensenhanden gemaakt. (Handelingen 7:47-50) Hij is groter dan alle hemelen bij elkaar, de hemel beperkt Hem niet. Op de Areopagus in Athene zei Paulus: 'De God die de wereld heeft gemaakt en alles wat er leeft, Hij die de Heer is van hemel en aarde, woont niet in door mensenhanden gemaakte tempels.' (Handelingen 17:24) Ook koning Salomo verklaart: 'Zou God werkelijk op aarde kunnen wonen? Zelfs de hoogste tempel kan $U$ niet bevatten, laat staan dit huis, dat ik voor $U$ heb gebouwd.' (1 Koningen 8:27) Het heiligdom was Gods manier om hun te laten zien dat Hij er was. De Israëlieten moesten vrijwillig spullen inleveren voor de bouw van het heiligdom: dure geschenken, zoals goud, zilver, brons, acaciahout, diverse prachtige stofferingen, olijfolie en kruiden.

In Exodus 25:10-27:21 krijgen we een heel gedetailleerd beeld van de tabernakel en de diensten die er gehouden moesten worden. God gaf Mozes een blauwdruk met specifieke instructies hoe alles in de tabernakel gebouwd en gemeubileerd moest worden, voor bijvoorbeeld de ark van het verbond, de tafel met de toonbroden, de kandelaar, de altaren, de gordijnen, de kleuren en de afmetingen. Mozes moest het heiligdom bouwen naar het voorbeeld dat God hem had laten zien, (Exodus 25:9,40; Exodus 26:30) dat in feite een afspiegeling was van het hemels heiligdom. (Hebreeën 8:1-2; Hebreeën 9:11) Het aardse heiligdom had een cruciale functie tot de dood van Jezus, waarna zijn bediening in het hemelse heiligdom begon. Vanaf dat moment verloor het aardse heiligdom zijn rol als plaats van verzoening, een waarheid die werd gesymboliseerd door het scheuren van het voorhangsel bij Christus' dood. (Matteüs 27:51; Marcus 15:38)