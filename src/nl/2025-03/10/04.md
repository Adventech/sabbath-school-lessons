---
title: De kracht om te gehoorzamen
date: 02/09/2025
---

`Lees Ezechiël 36:26-28. Hoe is de gehoorzaamheid waar de tekst over spreekt in ons leven zichtbaar?`

Op drie momenten beloofden de Israëlieten stellig God te gehoorzamen. (Exodus 19:8; Exodus 24:3, 7) Gehoorzaamheid is belangrijk, al leert de Bijbel dat we als mens zwak, gebroken, fragiel en zondig zijn. Deze verdrietige waarheid blijkt niet alleen uit de ervaringen van het oude Israël, de geschiedenis van de wereld als geheel staat er vol van. Hoe kunnen wij God dan trouw volgen? Het goede nieuws is dat God ons met de opdracht ook de kracht geeft. Die hulp komt niet vanuit onszelf, maar van buitenaf en helpt ons zo te doen wat God van ons vraagt. Hij maakt het mogelijk. In het hart van zijn theologische uitleg in Ezechiël 36:26-27 maakt de profeet Ezechiël dat punt heel duidelijk. Alleen God kan een harttransplantatie verrichten door ons hart van steen te verruilen voor een gevoelig hart van vlees en bloed. Zoals Jozua zijn toehoorders zei: 'U zult niet in staat zijn de HEER te dienen.' (Jozua 24:19)

Wij kunnen er slechts voor kiezen God te volgen: dat is ons aandeel. Wij moeten die beslissing nemen, dag na dag moeten we ervoor kiezen ons aan Hem over te geven. We hebben namelijk niet eens de kracht naar onze beslissing te leven om Hem te dienen. Maar zodra we God onze zwakheid geven, maakt Hij ons sterk. Paulus zegt: 'In mijn zwakheid ben ik sterk.' (2 Korintiërs 12:10) Kijk maar eens naar wat God, 'Ik', doet in Ezechiël 36:24-30: Hij brengt bijeen, reinigt, verwijdert, geeft, organiseert en herschikt ons om zijn wet te gehoorzamen. Wat Hij doet, doe jij ook. Hij komt naar jouw niveau toe, en als je dicht bij Hem blijft, zul je doen wat Hij doet. De eenheid tussen God en jou zal krachtig, levendig en vol energie zijn.

De nadruk in dit vers ligt op Gods ingrijpen. De NBV zegt het zo: 'Ik zal jullie mijn geest geven en ervoor zorgen dat jullie je aan mijn bepalingen houden en mijn regels naleven.' (Ezechiël 36:27) God draagt mensen op te gehoorzamen en geeft hun vervolgens de kracht om dat te doen. Als God zijn volk iets vraagt, maakt Hij dat ook mogelijk voor hen. Gehoorzaamheid is Gods geschenk (niet iets wat wij doen of bereiken), evenals Hij ons gerechtigheid en verlossing biedt. (Filippenzen 2:13)

`God biedt ons de kracht om te gehoorzamen. Waarom vervallen we dan zo gemakkelijk in zonde?`