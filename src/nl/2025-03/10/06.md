---
title: Gevuld met Gods Geest
date: 04/09/2025
---

Tot in het kleinste detail gaf God Mozes instructies voor de voorbereiding op de diensten in de tabernakel. Priesters moesten priesterlijke gewaden aan hebben. Alleen de hogepriester droeg een speciale efod met de namen van de zonen van Israël erop. Ook droeg hij een borstplaat met de Urim en de Tummim op zijn hart. (Exodus 28) Alle priesters moesten ingewijd zijn. (Exodus 29) Andere onderdelen die zorgvuldige voorbereiding vereisten, waren het wierookaltaar, het wasvat, de zalfolie en de wierook. (Exodus 30)

`Lees Exodus 31:1-18. Welke hulp bood God om de tabernakel tot in het kleinste detail en voor elke dienst prachtig en geschikt te maken?`

Voor het eerst in de Bijbel lezen we dat God iemand vervult met zijn Geest. Wat betekent dat? Besaleël werd in staat gesteld de tabernakel in artistiek opzicht te perfectioneren. Hij werd geïnspireerd in de zin dat hij uitgerust werd met nieuwe vaardigheden, inzichten en kennis over het benodigde vakmanschap. Zo gaf God Aholiab en vele andere handwerklieden diezelfde Geest om het werk gedaan te krijgen. Te midden van al deze creativiteit schittert Gods sabbat als een teken tussen God en zijn volk, waarmee de Heer hen heiligt. Dit betekent dat het houden van het vierde gebod te maken heeft met heiliging. Later zei Ezechiël dan ook: 'Verder gaf Ik hun mijn sabbat als een teken voor Mij en voor hen dat eraan herinnert dat Ik, de HEER, hen geheiligd heb. (Ezechiël 20:12)

De sabbat herinnert ons er niet alleen aan dat de Heer onze Schepper, (Genesis 2:2-3) Verlosser en God (Deuteronomium 5:15; Marcus 2:27-28) is, maar ook de Heilige. Hij verandert mensen door zijn aanwezigheid; door zijn Geest en Woord weerspiegelen ze hoe langer hoe meer zijn liefdevolle, vriendelijke, onzelfzuchtig en vergevingsgezinde karakter. Gods grootste geschenk aan Mozes was de Decaloog. (Exodus 31:18) God zelf schreef en gaf de twee stenen tafelen met de tien geboden erop. (Exodus 31:18; Deuteronomium 9:9-11) Beide tafelen moesten in het heilige der heiligen komen in de ark van het verbond, onder de verzoeningsplaat. (Exodus 25:21)

`De term 'verzoeningsplaat' is afgeleid van een Hebreeuws woord dat 'verzoenen' betekent. Waarom ligt deze 'verzoeningsplaat' bovenop Gods wet? Welke hoop biedt dat beeld ons?`