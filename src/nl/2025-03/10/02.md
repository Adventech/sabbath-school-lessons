---
title: Het boek en het bloed
date: 31/08/2025
---

`Lees Exodus 24:1-8. Welke rol speelt het lezen van Gods Woord en het besprenkelen van het bloed in de verzegeling van het verbond tussen God en zijn volk?`

De levende God van de Bijbel is een God van relaties. Onze Heer ziet ons niet als een ding of agendapunt. Het gaat Hem om de mens. En dus houdt God mensen goed in het oog en is het zijn voornaamste doel een persoonlijke relatie met ons op te bouwen. Een God die 'liefde is' moet wel een God zijn die om relaties geeft, toch? Hoe kan er liefde zijn zonder een relatie?

Jezus zei: 'Wanneer Ik van de aarde omhooggeheven word, zal Ik iedereen naar Mij toe halen.' (Johannes 12:32) God kijkt niet alleen naar onze normen en waarden, de juiste leerstellingen of een reeks goede daden. Het gaat Hem met name om een intieme relatie met ons. Bij de schepping (Genesis 1-2) werden twee relationele verbindingen ingesteld: de eerste draait om onze verticale relatie met God (de sabbat), de tweede om onze horizontale relatie met mensen (het huwelijk).

De bekrachtiging van het verbond op de Sinaï moest nieuw leven blazen in de speciale relatie die God met zijn volk wilde hebben. Tijdens de plechtigheid riep het volk tweemaal dat ze al Gods geboden zouden volgen. 'Alles wat de Heer zegt, zullen we doen', riepen ze uit. Ze meenden het oprecht, maar ze waren zich niet bewust van hun gebrokenheid, fragiliteit en gebrek aan kracht. Het bloed van het verbond werd op het volk gesprenkeld, wat betekende dat Israël uitsluitend door Christus' verdiensten in staat was Gods instructies op te volgen. Ook wij willen niet aanvaarden hoe fragiel onze menselijke natuur is, hoe zwak en door en door zondig. We hebben een ingebouwde neiging naar het kwaad. Om goed te doen, hebben we hulp nodig die niet van onszelf is. Deze hulp komt alleen van boven, door de kracht van Gods genade, uit zijn Woord en door de heilige Geest. En zelfs met al die hulpbronnen tot onze beschikking, gaan we zo ontzettend snel de mist in, nietwaar? Daarom is een nauwe, persoonlijke relatie met God net zo belangrijk voor ons als het was voor het volk bij de Sinaï.
'Alles wat de HEER gezegd heeft, zullen we doen.' (Exodus 24:3)

`Hoe vaak heeft u hetzelfde gezegd om vervolgens de fout in te gaan? Wat is onze enige uitweg?`