---
title: God zien
date: 01/09/2025
---

Lees Exodus 24:9-18. `Wat voor geweldigs maakten de kinderen van Israël mee?`

Na de majestueuze bekrachtiging van het verbond met God, beklom Mozes opnieuw de Sinaï. Aan het begin van zijn tocht was Mozes niet alleen. Hij werd vergezeld door niet minder dan 73 Israëlische leiders. Voor de leiders was dit een waar hoogtepunt: ze zagen God met eigen ogen (theofanie), een geweldig getuigenis wat de tekst tot tweemaal toe onderstreept. Het was ook een tijd waarin de leiders, door samen te eten, het verbond met God bezegelden. Het was een feestmaal, met de God van Israël als hun gastheer. De leiders voelden zich zeer vereerd.

Vroeger (en tot op zekere hoogte ook vandaag) werd het in het Midden-Oosten als een voorrecht, een grote gunst en een privilege gezien om de maaltijd met elkaar te delen. Het gaf blijk van vergeving en blies vriendschappen nieuw leven in. Het wees erop dat je paraat stond voor de ander en bij elkaar bleef in moeilijke omstandigheden en crisisperiodes. Door samen te eten beloofden ze elkaar, zonder het daadwerkelijk te zeggen, dat de één de ander zou helpen als hem iets zou overkomen. Een uitnodiging voor een maaltijd was een speciale traktatie die niet iedereen ten deel viel.

Een uitnodiging weigeren behoorde dan ook tot één van de zwaarste beledigingen. Die informatie werpt een nieuw licht op de verhalen in het Nieuwe Testament waar Jezus Christus enorm bekritiseerd werd toen Hij met zondaren at. (Lucas 5:30) Als gelovigen het heilig Avondmaal vieren, smeden ze eveneens nauwe banden met andere gelovigen die, net als zij, zondaren zijn. Tijdens die maaltijd vieren we de vergeving en verlossing die we in Jezus hebben. (Zie: Matteüs 26:26-30; Marcus 14:22-25; 1 Korintiërs 11:23-29)

Tragisch genoeg weken sommige mannen die Mozes hadden vergezeld op later moment van het juiste pad af en kwamen ze om het leven. (Zie: Leviticus 10:1-2, 9) Al hadden ze God van zo dichtbij ervaren, had die ervaring hen niet veranderd of getransformeerd. Wat een les kunnen we daaruit leren! Het bezitten van de waarheid en heilige voorrechten betekent niet automatisch dat we bekeerd zijn. Na alles wat ze mee hadden gemaakt, zouden deze leiders de laatsten geweest moeten zijn om zo'n tragische misstap te begaan.

`Bestudeer het verhaal van deze zeer bevoorrechte mannen - zelfs de zonen van Aäron. Welke waarschuwing biedt dit ons, als adventisten, die ook zeer bevoorrecht zijn gezien het licht dat ons is toevertrouwd?`