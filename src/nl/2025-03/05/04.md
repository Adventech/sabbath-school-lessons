---
title: Pesach
date: 29/07/2025
---

# Pesach

`Lees Exodus 12:17-23. Welke rol speelt bloed in de viering van dit nieuwe feest?`

Het bloed van het geofferde dier is onmisbaar bij deze viering. Zij die meededen aan dit feest moesten het bloed van het geslachte lam op de deurposten van hun woning smeren. Zo gaven ze blijk van hun geloof in God dat Hij hen zou bevrijden van wat degenen zonder het bloed te wachten stond. Wat een prachtige manier om het evangelie te demonstreren!

Het Pesachlam mocht geen enkel gebrek hebben. Het wees immers naar Jezus Christus, 'het Lam van God dat de zonde van de wereld wegneemt.' (Johannes 1:29) Het bloed van het dier speelde een cruciale rol: het symboliseerde bescherming en was het levensteken terwijl de dood passeerde. 'Maar jullie zal Ik voorbijgaan: aan het bloed zal Ik jullie huizen herkennen, en door dat merkteken zal de dodelijke plaag waarmee Ik Egypte straf, jullie niet treffen.' (Exodus 12:13) Het Pesach is het evangelie in een notendop, omdat het niet slechts wijst op de bevrijding uit slavernij en de tocht naar het beloofde land. Het staat symbool voor het offer dat Jezus Christus voor onze zonden bracht en zijn verdiensten voor eenieder die door zijn bloed bedekt is. Toen Paulus honderden jaren later op deze viering terugkeek, schreef hij: 'Doe de oude desem weg en wees als nieuw deeg. U bent immers als ongedesemd brood omdat ons Pesachlam, Christus, is geslacht.' (1 Korintiërs 5:7)

Gist, of zuurdesem, is noodzakelijk om verschillende soorten deeg te bereiden. De Bijbel spreekt er voor het eerst over wanneer de Israëlieten het ongegiste brood klaarmaken op de avond voor hun vertrek uit Egypte. Ook in hun huis mocht geen gist aanwezig zijn. (Exodus 12:8,15-20; Exodus 13:3-7) In dit specifieke verhaal stond gist symbool voor de zonde: (1 Korintiërs 5:6-8) daarom mocht het tijdens het Pesachfeest een week lang niet gebruikt worden. Het ongegiste brood vertegenwoordigt de zondeloze Messias, die alle beproevingen weerstond en zijn leven voor ons gaf. (Johannes 1:29; 1 Korintiërs 5:7; Hebreeën 4:15) 'Het bosje majoraan,' (Exodus 12:22) dat in het bloed werd gedoopt, symboliseerde Gods zuiverende genade.' (Psalm 51:7) Kort samengevat getuigt het Pesach van het verlossende werk dat Jezus heeft gedaan.

`Het bloed van Jezus, God zelf, was ervoor nodig om de zonde teniet te doen. Waarom leert ons dit hoe slecht de zonde in werkelijkheid is?`