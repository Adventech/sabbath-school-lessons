---
title: Nog één plaag
date: 27/07/2025
---

De profeet Amos verklaart dat 'God, de HEER, niets doet zonder dat Hij zijn plan heeft onthuld aan zijn dienaren, de profeten. (Amos 3:7) Via de profeet Mozes liet Hij de farao weten wat hem te wachten stond. De farao kreeg de ernstigste waarschuwing te horen. Een terecht oordeel zou geveld worden over trots, uitbuiting, geweld en afgoderij, de oorzaken van de rampen die over Egypte waren gekomen.

`Lees Exodus 11:1-10. Welke waarschuwing gaf God voordat Hij het oordeel over Egypte velde?`

God gaf Egypte tijd - drie dagen duisternis (Exodus 10:22, 23) - om na te denken over recente gebeurtenissen en hun betekenis. Ook gaf Hij hun een laatste, zeer duidelijke waarschuwing, de laatste kans om het juiste te doen. Toch lezen we in Exodus 11:8 dat 'Mozes hierop woedend het paleis verliet. (Exodus 11:8) `Waarom zou Mozes zo reageren?` Waarschijnlijk omdat hij wist dat het drama, de tiende plaag, veel onschuldige mensen zou treffen - en dat allemaal vanwege farao's verharde hart.

Het getal tien is belangrijk binnen Bijbelse symboliek. Tien staat voor volheid of volledigheid (zo zijn de Tien Geboden een volledige openbaring van de goddelijke morele wet). De tien Egyptische plagen laten zien hoe God zijn gerechtigheid en vergelding volledig tot uiting brengt. God is de Rechter. Hij heeft een afkeer van trots, ongerechtigheid, discriminatie, arrogantie, uitbuiting, wreedheid en egoïsme. Hij staat aan de kant van degenen die lijden, onderdrukt worden, mishandeld of vervolgd. God zal het recht laten zegevieren. Zo wil Hij zijn liefde tonen. (Zie: Psalm 2:12; Psalm 33:5; Psalm 85:11; Psalm 89:14; Psalm 101:1; Jesaja 16:5; Jeremia 9:24)

Ook wij moeten ernaar streven zowel liefdevol als rechtvaardig te zijn. Dat is makkelijker gezegd dan gedaan. We zoeken vaak de uitersten op, welke kant we ook opgaan. Uit 'liefde' zien we door de vingers wat in werkelijkheid gecorrigeerd moet worden. Anderzijds kunnen we zonder enig gevoel vechten voor het recht alsof er geen gevoelens aan te pas komen. Zoek de uitersten niet op. Dit is het ideaal: '[Mens,] je weet wat de HEER van je wil: niets anders dan recht te doen, trouw te betrachten en nederig de weg te gaan van je God. (Micha 6:8)

`Als we de middenweg niet kunnen vinden (vaak genoeg), waarom is het dan beter over te hellen naar de kant van genade in plaats van gerechtigheid? Bent u het daarmee eens?`