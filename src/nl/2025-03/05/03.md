---
title: Het Pesach
date: 28/07/2025
---

`Lees Exodus 12:1-20. Welke specifieke instructies geeft God aan Mozes en Aäron voordat Israël Egypte verlaat?`

Je zou denken dat God Mozes en Aäron instrueert hoe ze de uittocht uit Egypte het beste kunnen laten verlopen: welke voorbereidingen ze kunnen treffen, vooral voor de ouderen, moeders met kleine kinderen, dieren enzovoort. Maar dat doet God verrassend genoeg helemaal niet: in plaats daarvan vertelt Hij hun hoe ze het Pesach moeten vieren. Kortom, Hij richt hun ogen op het aanbidden van de Heer, die hen zou bevrijden. Al het andere zou op de daarvoor geschikte tijd volgen. Elk gezin moest een vlekkeloos lam voorbereiden. Iedereen moest zijn of haar eigen deel ervan eten. Als het gezin het lam niet op kreeg, moesten ze de maaltijd delen met de buren.

`Lees Exodus 12:13-14. Wat zou de Heer voor de Israëlieten doen als de laatste plaag zich aandiende? Wat is de symbolische betekenis hiervan?`

De exodus moest jaarlijks herdacht worden. Die viering was niet alleen bedoeld om te herdenken wat God voor hun voorvaderen in het verleden had gedaan. Het wees er ook op dat de huidige generatie in vrijheid kon leven door Gods bevrijdende daad. Elke generatie moest opnieuw tot dat besef komen. Vers 12 en 13 verklaren wat het Pesach betekent: het goddelijk, vernietigend oordeel 'ging voorbij' aan de Israëlieten; om die reden moesten ze 'het Pesach' herdenken. In het Engels is het woord voor Pesach ('Passover') een combinatie van twee woorden, 'pass' (voorbij) en 'over' (gaan): de vernietiging 'ging voorbij' aan de Israëlische huizen waarvan de deurpost gemarkeerd was door het bloed van het Lam, het teken van leven en verlossing. 'Pesach' is de Hebreeuwse naam voor deze viering en stamt ook af van het werkwoord voor 'voorbijgaan'.

Het Pesach moest elke Israëliet herinneren aan de grootse en genadige daden die God voor zijn volk had gedaan. Deze viering waarborgde hun nationale identiteit en verzegelde hun godsdienstige overtuigingen.

`Waarom is het zo belangrijk altijd te blijven denken aan het goede dat God voor u heeft gedaan en erop te vertrouwen dat Hij ook in de toekomst het beste met u voorheeft?`