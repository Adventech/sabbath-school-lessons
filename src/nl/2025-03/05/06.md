---
title: Het goddelijk oordeel
date: 31/07/2025
---

`Lees Exodus 12:29-30 over hoe God de eerstgeborenen in Egypte doodde. Waarom richtte God zich juist op de eerstgeborenen?` (Zie ook: Hebreeën 11:28)

De laatste plaag in Egypte trof de eerstgeborenen. Het was een goddelijk vonnis over alle Egyptische goden en gezinnen die deze goden aanbaden. Het waren waardeloze afgoden die slechts een weerspiegeling waren van de passies, verlangens en angsten van de mensen. Zoals de eerdere plagen al hadden bewezen, waren deze afgoden niet in staat het volk te redden. Hun nutteloosheid bereikte het dieptepunt nu de tiende plaag de ergst mogelijke consequenties over de Egyptenaren bracht.
'Door heel het gebied van Egypte was de trots van elk gezin weg. De klachten en het gejammer van de rouwklagers vulden de lucht. Koning en hovelingen stonden met bleek gelaat en bevende ledematen door de overweldigende schrik. (Ellen White, Patriarchen en profeten, blz. 243.)

Farao vertegenwoordigde de hoogste macht en god van Egypte en zijn eerstgeboren zoon werd beschouwd als zoon van een god. Isis was de godin die kinderen beschermde; Heket was de godin die waakte tijdens de geboorte; en Min was de god voor de voortplanting. En dan benoemen we nog niet eens alle Egyptische vruchtbaarheidsgoden die er waren. Al deze goden stonden machteloos tegenover de levende God. Mozes riep uit: 'Wie onder de goden is uw gelijke, HEER? Wie is uw gelijke, zo ontzagwekkend en heilig, wie dwingt zoveel eerbied af met roemrijke daden, wie anders verricht zulke wonderen? (Exodus 15:11) Later getuigde Jetro: 'Nu weet ik dat de HEERE groter is dan alle goden, want in de zaak waarin zij overmoedig handelden, stond Hij boven hen. (Exodus 18:11 (Herziene Statenvertaling))

In Exodus 1 lezen we dat de Egyptenaren de pasgeboren zonen van de Israëlieten op farao's bevel hadden gedood om hen te verzwakken, te onderdrukken en te vernederen. Nu trof Gods straf de eerstgeboren zonen van de Egyptenaren. Wat mensen zaaien, zullen ze ook oogsten. Onze keuzes en gedrag hebben consequenties. En de pijnlijke waarheid, zoals we allemaal ervaren hebben, is dat wij de gevolgen van onze verkeerde daden vaak niet alleen ondervinden. Anderen, soms velen, zelfs onschuldige mensen, lijden er ook onder. Dat is de aard van de zonde.

`Welke ellende hebben andermans zonden u bezorgd? En andersom, welk lijden hebben uw zonden veroorzaakt bij anderen? Wat is onze enige houvast?`