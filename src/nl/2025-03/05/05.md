---
title: Het stokje doorgeven
date: 30/07/2025
---

De psalmist legt uit hoe onze kinderen God en zijn liefdevolle zorg kunnen ervaren: 'Laat geslacht na geslacht uw schepping bezingen, uw machtige daden verkondigen. (Psalmen 145:4) Het ene gezin zou met het andere gezin over God moeten praten. Zo kan kennis over de Bijbel van de ene op de andere generatie overgaan.

`Lees Exodus 12:24-28. Welke belangrijke les leert deze passage ons?`

In Israël waren ouders ook de leraren van hun kinderen. Het was dus hun taak het verhaal over de uittocht met hen te delen. Ze moesten het niet alleen als gebeurtenis in het verleden vertellen, het moest een persoonlijk getuigenis zijn, al had het lang geleden plaatsgevonden. Door het feest te vieren, volgden ze in de voetstappen van hun voorvaderen en werd de geschiedenis herbeleefd en reëel. De vader zou vertellen: 'Ik was in Egypte, ik zag hoe de Egyptische goden verslagen werden en hoe de plagen over Egypte kwamen en ik werd bevrijd.' Tweemaal laat het boek Exodus ouders precies weten hoe ze moeten reageren op de vragen van hun kinderen over het Pesach. (Zie: Deuteronomium 6:6-8; Exodus 13:14-16)

Besef goed dat de Israëlieten nog in Egypte waren toen ze de opdracht kregen hun bevrijding uit Egypte te vieren. De hele viering was dus een uiting van geloof. Na deze instructies te hebben ontvangen, 'knielden de Israëlieten en bogen ze zich diep neer' (Exodus 12:27) voor hun Verlosser, waarna ze de voorschriften omtrent het Pesach opvolgden. Het boek Deuteronomium herinnert de Israëlieten eraan hun verhaal als hun eigen ervaring te vertellen. Let goed op het gemeenschappelijke karakter van deze vertelling evenals de nadruk op hun huidige situatie: 'Mijn vader was een zwervende Arameeër. Hij trok naar Egypte en woonde daar als vreemdeling met een handvol mensen, maar ze groeiden uit tot een zeer groot en machtig volk. De Egyptenaren begonnen ons slecht te behandelen: ze onderdrukten ons en dwongen ons tot slavenarbeid. Toen klaagden we de HEER, de God van onze voorouders, onze nood. Hij hoorde ons hulpgeroep en zag ons ellendig slavenbestaan. En de HEER bevrijdde ons uit Egypte, met sterke hand en opgeheven arm, op angstaanjagende wijze, met tekenen en wonderen. Hij bracht ons hierheen en gaf ons dit land, dat overvloeit van melk en honing. (Deuteronomium 26:5-9)

Door hun kinderen over de aanleiding voor het Pesachfeest (of welke gebeurtenis dan ook) te vertellen, liepen de ouders ook niet het gevaar te vergeten wat God voor hen en hun volk had gedaan. Erover vertellen was dus zowel in het voordeel van de spreker als van de luisteraars.