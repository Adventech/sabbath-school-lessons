# Exodus: reis naar het beloofde land

_Jiří Moskala_

De God in het boek Exodus is de liefdevolle Heer die zijn volk op het daarvoor bestemde moment, door middel van zijn grootse daden, bevrijdde en verloste (Genesis 15:12-16). De uittocht uit Egypte en de doortocht door de Rode Zee zijn unieke en ongeëvenaarde gebeurtenissen – momenten van Gods wonderbaarlijke en indrukwekkende handelen. Niets in de geschiedenis van Israël, voorafgaand aan het kruis, kan tippen aan deze geweldige en buitengewone belevenis. Eigenlijk is de exodus het evangelie in het klein, geschreven vanuit Mozes’ oogpunt.

vanuit Mozes’ oogpunt. Keer op keer spande God zich in zijn zorg en bescherming voor de Hebreeërs op wonderlijke wijze te tonen, hoe vaak ze ook de mist ingingen. Zijn genade ging hun begrip en gevoel in alle opzichten te boven. Met uitgestoken arm bevrijdde de Heer zijn volk. Deze onverwachte aaneenschakeling van goddelijke inmenging was het begin van hun vernieuwde reis met God, een reis vanuit Egypte met Kanaän als eindbestemming.

Al is Mozes niet weg te denken uit Exodus, het boek gaat vooral om God – de God vol liefde, waarheid, gerechtigheid, vrijheid en vergeving, de God die zelfs het kruis op zich nam om ons te redden. De studie van het boek Exodus leert ons te begrijpen hoe onze God werkelijk is. En hoe is Hij dan werkelijk? Hij is een God die zijn volk trouw bleef, al waren zij ontrouw. Hij bleef bij hen, al lieten ze Hem links liggen. Steeds weer toonde Hij hun genade, bemoedigde Hij hen, schaafde Hij hen bij en gaf Hij hun goddelijke raad. Door hen op de best mogelijke manier te leiden, hoopte Hij hen zover te krijgen dat ze Hem vrijwillig, uit liefde voor Hem en zijn karakter, gehoorzaamden en aanbaden, voor hun eigen bestwil.

De God van Mozes is een God van relaties. Gods voornaamste doel was niet het afvinken van een takenlijst of het nalopen van gemaakte afspraken; bovenal wilde Hij een betekenisvolle relatie smeden met zijn uitgekozen volk, Israël. Hij bracht hen naar de Sinaï om dat innige verbond te verdiepen. De apostel Paulus leert dat de ervaringen van Gods volk in het verleden een spiegel voor ons moeten zijn, zodat we van hun fouten kunnen leren en de Heer vandaag de dag trouw volgen: ‘Wat hun overkomen is, moet ons tot voorbeeld strekken; het is geschreven om ons, voor wie het einde van de tijd gekomen is, te waarschuwen.’ (1 Korintiërs 10:11)

Deze vroegere gebeurtenissen moeten een waarschuwing en een onvergetelijke leerbron voor ons zijn. We moeten erover lezen, ze bestuderen en ervan leren; al leven we in andere omstandigheden, de geestelijke principes erachter zijn gelijk gebleven. U hoeft zich dus niet af te vragen waarom wij het boek Exodus de komende 13 weken bestuderen. Elke week lezen we een selectie hoofdstukken (voor het gemak op thema ingedeeld):

1. Slavernij in Egypte, de geboorte van Mozes en de eerste 40 jaar van zijn leven (Exodus 1-2) 
2. Mozes’ opdracht (Exodus 3-4)
3. In de problemen: van kwaad tot erger (Exodus 5-6)
4. De eerste negen plagen (Exodus 7-10)
5. De tiende plaag en het Pesach (Exodus 11-12) 
6. De bevrijding uit Egypte en de Rode Zee (Exodus 13-15)
7. De reis naar de berg Sinaï (Exodus 16-18) 
8. Gods verbond en de Decaloog gegeven (Exodus 19-20) 
9. Gods wet in uitvoering (Exodus 21-23)
10. Het verbond bevestigd en de blauwdruk van de tabernakel (Exodus 24-31) 11. De afgoderij van het gouden kalf en Mozes’ bemiddeling (Exodus 32) 12. Gods zelfopenbaring en het stralende gezicht van Mozes (Exodus 33-34) 13. De bouw en inhuldiging van de tabernakel (Exodus 35-40) Elke week zetten we een aantal verzen en gebeurtenissen uit de aangegeven hoofdstukken centraal.

Moge onze genadige Heer ons zegenen bij onze studie van dit cruciale Bijbelboek dat ons eraan herinnert hoezeer God zijn volk van slavernij tot vrijheid wil leiden, van de dood naar het leven en vanuit de woestijn naar het nieuwe Jeruzalem. (Hebreeën 12:22)

`Jiří Moskala is hoogleraar exegese en theologie van het Oude Testament en voorzitter van de adventistische theologische faculteit binnen Andrews University.`
