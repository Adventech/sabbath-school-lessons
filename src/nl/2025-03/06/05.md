---
title: Voorwaarts in geloof
date: 06/08/2025
---

`Lees Exodus 14:13-31. Wat deed God voor de kinderen van Israël, ondanks hun zwakke geloof?`

Omdat Mozes met heel zijn hart op God en zijn Woord vertrouwde, probeerde hij het volk voortdurend te bemoedigen. Hij gaf hun vier cruciale handvatten voor moeilijke tijden: 'Wees niet bang. (Exodus 14:13) Allereerst moeten we op de Heer vertrouwen. Alleen zo is de angst te overwinnen. Jesaja herinnert ons aan die waarheid wanneer hij zegt dat God gelovigen in zijn hand bewaart en voor hen opkomt als ze Hem aannemen als hun God en Heer: 'Wees niet bang, want Ik ben bij je, vrees niet, want Ik ben je God [...] Want Ik ben de HEER, je God, Ik neem je bij je rechterhand en zeg je: Wees niet bang, Ik zal je helpen. (Jesaja 41:10, 13)
'Wacht rustig af. (Exodus 14:13) 'Rustig afwachten' betekent niet alleen dat we ophouden te mopperen en grote verwachtingen hebben. Het komt erop neer dat we op God vertrouwen en geduldig wachten tot Hij ingrijpt, wat Hij absoluut zal doen.
`Dan zult u zien hoe de HEER vandaag voor u de overwinning behaalt. (Exodus 14:13)` Ons geloof kan alleen groeien als we Gods leiding en hulp aanvaarden en blij zijn met zijn beloofde steun. 'Zien' betekent dat onze ogen geopend worden (ongeloof is blind). Alleen God kan de overwinning, veiligheid en verlossing geven. God is altijd met ons bezig; Hij zorgt ervoor dat wij krijgen wat we op de juiste tijd nodig hebben.
`De HEER zal voor u strijden. (Exodus 14:14)` We hoeven niet te twijfelen aan wat God voor ons doet: Hij zet zich persoonlijk in voor zijn volk. Golgota is het grootste bewijs daarvan: aan het kruis versloeg Christus Satan om ons het eeuwig leven te geven. (Johannes 5:24; Hebreeën 2:14; Openbaring 12:10-11) Later kwamen zelfs de Egyptenaren tot het besef dat de Heer voor de Israëlieten vocht. (Exodus 14:25)

Gods bevel aan Mozes was duidelijk: 'trek verder'. Stap voor stap ontvouwde God zijn draaiboek:

1. De engel van God en de wolkkolom verplaatsen zich van de voorkant van Israëls legerkamp naar de achterzijde om hen te beschermen tegen het Egyptische leger;
2. In geloof strekte Mozes zijn hand uit over de zee;
3. De Heer scheidde het water en legde de zee droog met een sterke wind;
4. Als gevolg daarvan konden de Israëlieten de droge zeebodem veilig doorkruisen. Blindelings achtervolgden de Egyptenaren hen, omdat ze niet zagen dat God een buitengewoon wonder verrichtte voor zijn volk. Met andere woorden, ze waren er blind voor tot het te laat was, zoals uit hun bekentenis in Exodus 14:25 blijkt.