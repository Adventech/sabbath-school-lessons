---
title: Het lied van Mozes en Mirjam
date: 07/08/2025
---

Het hele Egyptische leger was verslagen: er waren geen overlevenden, ook de farao niet. (Zie: Psalm 136:15) Het was een verpletterende nederlaag voor de Egyptenaren en een onverdeelde overwinning voor Gods volk. Geen wonder dat de Joden dit verhaal nog altijd vertellen.

`Lees Exodus 15:1-21. Wat is de kern van Mozes' lied?`

Dit lied prijst de Heer als de machtige strijder die de tegenstanders van zijn volk verslagen heeft. Mozes voegt daar een persoonlijk getuigenis aan toe door te benadrukken dat de Heer, zijn God, ook zijn kracht, lied en redding is. Niemand is als Hij, (Exodus 15:11)

Mozes' lied draait om God, om wie Hij is en wat Hij doet. De Heer wordt verheven, geprezen en bewonderd om zijn uitmuntende inzet voor zijn volk. Dankbaarheid en aanbidding zijn de natuurlijke reacties op Gods goedheid voor ons. Waardering voor zijn liefde is de voorwaarde om een levendig geestelijk leven te kunnen leiden. Gods blijvende liefde wordt vooral benadrukt en verheerlijkt omdat Hij het volk dat Hij bevrijd heeft ook zal leiden en voor zal gaan naar de heilige verblijfplaats. Mozes voorspelt dat God het heiligdom zal vestigen op de berg die zijn domein is, (Exodus 15:17) wat vooruitwijst naar Sion en de tempel in Jeruzalem.

In Openbaring 15:2-4 zingen de verlosten het lied van Mozes en van het Lam. Kunt u zich voorstellen hoe dat zal klinken in de hemel, deze lofprijzing tot God voor zijn geweldige en grootse daden, voor zijn gegronde en eerlijke oordelen en de lofprijzing voor zijn rechtvaardige daden en zijn heiligheid? Let goed op de laatste regel van het lied: 'Alle volken zullen komen en zich voor U neerwerpen, want uw rechtvaardige daden zijn geopenbaard. (Openbaring 15:4) Zodra Gods oordelen - vooral zijn oordelen over het kwaad en de onderdrukking die millennia lang onopgemerkt zijn gebleven - aan het licht gekomen zijn, zullen de verlosten van alle volken Hem prijzen voor zijn beslissingen.

`Immanuel Kant zei dat er meer moet zijn dan dit leven, als God werkelijk bestond. Waarom schuilt er waarheid in die uitspraak? Hoe kunnen we leren erop te vertrouwen dat op een dag die zo lang verwachte gerechtigheid zal komen? Welke bemoediging biedt dat vooruitzicht u?`