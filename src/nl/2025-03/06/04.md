---
title: De Rode Zee oversteken
date: 05/08/2025
---

`Lees Exodus 13:17-14:12. Hoe leidde God de Israëlieten uit Egypte? Wat gebeurde daarna?`

In navolging van Gods instructies aan Mozes verlieten de Israëlieten Egypte als een goed georganiseerd leger. De Hebreeuwse woorden tsaba' en makhaneh, 'leger', 'eenheid', 'kamp' en 'vijanden', (Exodus 6:26; Exodus 7:4; Exodus 12:17, 41, 51; Exodus 14:19-20; Vergelijk met: Exodus 13:18) bevestigen dat. Ze werden in eenheden opgedeeld en marcheerden als een leger. Later zag Bileam vanaf de heuvels van Moab dat Israël 'daar gelegerd was, stam bij stam.' (Numeri 24:2) Mozes had [ook] het lichaam van Jozef meegenomen. (Exodus 13:19) Dit is een heel belangrijk detail in het verhaal, aangezien het bewijst dat Jozefs geloof in Gods beloftes in vervulling ging. Omringd door de rijkdom en voorrechten in Egypte, verloor Jozef het beloofde land nooit uit het oog. Het was zijn wens dat zijn beenderen naar het land Kanaän gebracht zouden worden. (Genesis 50:24-25) Hij geloofde dat de Heer naar Israël om zou kijken in Egypte en hen zou brengen naar het land dat Hij beloofd had. (Hebreeën 11:22) Na Israëls aankomst in Kanaän werden Jozefs beenderen 'begraven in Sichem.' (Jozua 24:32)

De wolken vuurkolom waren de zichtbare tekenen van Gods aanwezigheid bij zijn volk. De Heer ging met hen mee en communiceerde ook met hen via de wolk. (Exodus 14:24; Numeri 12:5-6) Op zijn beurt openbaarde de farao wat zijn hart werkelijk dreef. Hij had zich helemaal niet bekeerd en had geen echt berouw. Zijn verzoek aan God om hem te zegenen was een leugen; misschien misleidde zijn eigen hart hem. Hij riep zijn leger bijeen om hun ontsnapte slaven te achtervolgen. Wat was deze man verblind door de zonde.

Toen het volk het leger van de farao in het oog kreeg, zeiden ze dingen en reageerden ze op een manier die zich maar al te vaak zou herhalen: 'Waren er soms in Egypte geen graven, dat u ons hebt meegenomen om in de woestijn te sterven? Hoe kon u ons dit aandoen! Waarom hebt u ons uit Egypte weggehaald?' (Exodus 14:11) Ze hadden Gods macht al op zoveel indrukwekkende manieren tot uiting zien komen, zelfs hun eigen eerstgeboren zonen werden gespaard, en toch legde het volk een ongelooflijk zwak geloof aan de dag.

`Denk aan de meest recente keer dat u zich in een moeilijke situatie bevond. Wat was uw eerste reactie: geloof in God of een totaal gebrek eraan? Wat kan die situatie u leren voor de volgende keer dat problemen zich aandienen?`
