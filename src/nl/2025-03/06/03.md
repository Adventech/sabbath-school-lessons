---
title: Inzegening van de eerstgeborenen
date: 04/08/2025
---

Het beloofde moment van de bevrijding, van verlossing, was daar. De mensen moesten zich klaarmaken. Ze moesten er niet alleen in geloven, maar er ook naar handelen. God had hen opgedragen wat ze moesten doen; in geloof moesten ze dat nu doen. Hoewel Jakobus over iets heel anders schreef, past dit principe hier erg goed: 'Dwaas, wilt u het bewijs dat geloof zonder daden nutteloos is?' (Jakobus 2:17-20)

`Lees Exodus 13:1-16. Gods genade spaarde de Israëlische eerstgeborenen tijdens de laatste plaag. Waarom krijgen ze deze eeuwigdurende instructie? Wat betekent het voor ons in deze tijd?`

Genadig beschermde God de Israëlische gezinnen die hun deurposten uit geloof met bloed bedekt hadden. Via Mozes kregen ze deze nieuwe instructies van de Heer te horen: ‘Wijd alle eerstgeborenen aan Mij.' (Exodus 13:2) Dit voorschrift gold voor mens én dier. De drijfveer achter deze opdracht is het feit dat alles Hem toekomt; Hij is onze Schepper en de eigenaar van alles: 'Van de HEER is de aarde en alles wat daar leeft, de wereld en wie haar bewonen;' (Psalmen 24:1) 'Het zilver is voor Mij en het goud is voor Mij - spreekt de HEER van de hemelse machten.' (Haggai 2:8) De Israëlische eerstgeboren zonen waren de eerste opbrengst van Gods zegeningen die Hij hun had geschonken: ook waren ze een teken van hun algehele toewijding aan Hem en dat ze begrepen dat al hun bezittingen uit zijn hand afkomstig waren.

Hier komen ook opnieuw verlossing en bevrijding aan bod. De eerstgeboren zonen werden gespaard omdat ze bedekt waren door het bloed. De dood was aan hen voorbijgegaan, wat geldt voor eenieder die zich met Jezus' bloed bedekt. Zoals Paulus over Jezus zegt: 'Die ons de verlossing heeft gebracht, de vergeving van onze zonden.' (Kolossenzen 1:14) De Israëlieten kregen ook te horen hoe ze het nieuwe voorschrift, een feest om het einde van hun slavernij in Egypte te herdenken, precies ten uitvoer moesten brengen. Ze moesten hun dieren offeren, hun zonen vrijkopen.

`Exodus 13:16 vertelt ons wat de mensen op hun handen en tussen hun ogen moesten plaatsen. Waarom staat dit voor de belangrijke geestelijke waarheid dat we ons ook moeten gedragen naar ons geloof, hoeveel geloof we ook hebben?`