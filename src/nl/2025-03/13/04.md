---
title: De bouw van de tabernakel
date: 23/09/2025
---

`Lees Exodus 36:9-39:31 vluchtig door. Waarom waren de instructies zo specifiek? Wat leert ons dit over Gods oog voor detail?`

Zorgvuldig bouwde Mozes de tabernakel. De instructies die hij op de berg Sinaï had ontvangen, werden nauwgezet gevolgd. De Bijbel somt de volgende onderdelen op: 1. De tabernakel met zijn verschillende stoffen, gordijnen en domeinen, (Exodus 36:8-38) 2. De ark, (Exodus 37:1-9) 3. De tafel voor de toonbroden, (Exodus 37:10-16) 4. De kandelaar, (Exodus 37:17-24) 5. Het wierookaltaar, (Exodus 37:25-29) 6. Het brandofferaltaar, (Exodus 38:1-7) 7. Het wasvat, (Exodus 38:8) 8. De voorhof (Exodus 38:9-20) en 9. Het materiaal dat gebruikt werd voor de tabernakel. (Exodus 38:21-31) Exodus 39 geeft verdere uitleg over de efod, borstplaat en andere delen van de priesterkleding.

De diensten in de tabernakel waren zichtbare gelijkenissen over het evangelie: ze illustreerden Gods volledige verlossingsplan. De verschillende ceremonieën bevestigen (1) hoezeer God de zonde haat en ermee omgaat, (2) hoe Hij berouwvolle mensen verlost, (3) wat het lot van de goddeloze is en (4) hoe Hij een schitterende toekomst voor ons bereidt, zonder enig kwaad. In het heiligdom werden door het jaar heen twee verschillende, maar nauw met elkaar verbonden diensten gehouden: het dagelijkse en het jaarlijkse. Deze combinatie toonde aan hoe God de zonde behandelt en zondaren redt. Door de dagelijkse heiligdomsdiensten verzekerde God de berouwvolle zondaar ervan dat Hij hun zonden vergaf en hun uit genade verlossing schonk. Dit geschenk van verlossing kon alleen gegeven worden door het brengen van een offer. Deze offers wezen vooruit op de dood van de Messias, wiens bloed 'ons reinigt van alle zonde. (1 Johannes 1:7) De belijdenis van zonden en het aanvaarden van het kleed van Christus' gerechtigheid waren de voorwaarden voor dit geschenk. (Psalm 32:1-2) Op die manier kon de berouwvolle zondaar zeker zijn van vergeving en zich verheugen in zijn verlossing.

De jaarlijkse dienst, op de Grote Verzoendag, demonstreerde hoe God de zonde verdelgt, het probleem van de zonde verhelpt en een zondeloze toekomst waarborgt. (Leviticus 16; Johannes 1:29) Christus' tweeledig dienstwerk in het hemelse heiligdom laat eveneens zien wat God allemaal voor ons doet (Hebreeën 7:25) en het probleem van het kwaad dan eindelijk teniet zal doen. (Daniël 7:13-14, 22, 27; Daniël 8:14; Openbaring 21:4) Het heiligdom was een plek om God te aanbidden, Hem te prijzen en te danken. Aanbidding draait erom dat we onze relatie met God op peil houden. Hij nodigt ons er voortdurend toe uit.