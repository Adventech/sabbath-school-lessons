---
title: Jezus onder de mensen
date: 25/09/2025
---

`Lees Johannes 1:14. Wat heeft Christus' menswording te maken met de tabernakel?`

De menswording van Jezus is zowel een mysterie als een exclusief studieonderwerp dat de verlosten tot in alle eeuwigheid zullen bestuderen. De apostel Johannes vertelt dat Christus, toen Hij mens werd, op een zichtbare manier liet zien dat Hij bij ons woont. De vleesgeworden Jezus vertegenwoordigt de God uit het Oude Testament, die bij de Israëlieten was in de tabernakel bij de Sinaï en met hen door de wildernis ging op hun tocht naar het beloofde land. Als mens 'tabernakelde' Jezus met de mensheid. Wat een ondoorgrondelijke opoffering! De eeuwige God daalt af tot ons, als één van ons, om ons ervan te verzekeren dat Hij werkelijk 'Immanuel, God met ons' is.

In Matteüs 18:20 zegt Jezus dat Hij aanwezig is als twee of drie samen zijn in zijn naam. Christus is met zijn volk via de heilige Geest. Christus nodigt zijn volgelingen uit een hechte band met Hem te hebben: 'Ik sta voor de deur en klop aan. Als iemand mijn stem hoort en de deur opent, zal Ik binnenkomen, en we zullen samen eten, Ik met hem en hij met Mij. (Openbaring 3:20)

`Lees Openbaring 21:1-3. Wat omschrijven deze verzen?`

Het nieuwe Jeruzalem zal vanuit de hemel op aarde neerdalen en Johannes vertelt: ‘Gods woonplaats is onder de mensen, Hij zal bij hen wonen. Zij zullen zijn volken zijn en God zelf zal als hun God bij hen zijn. (Openbaring 21:3) Er is geen tempel in het nieuwe Jeruzalem; (Openbaring 21:22) de stad is de tempel, Gods heiligdom. De lengte, breedte en hoogte van de stad zijn gelijk (Openbaring 21:16), zoals ook het geval was in het heilige der heiligen in het heiligdom. Die ruimte had de vorm van een kubus met gelijke zijden. Tot in alle eeuwigheid, in een wereld zonder zonde, dood of ellende, mogen we wonen in de directe nabijheid van onze God.

`Als we denken aan wat ons in Jezus beloofd is, hoe kunnen we dan leren tot het einde toe vol te houden?`