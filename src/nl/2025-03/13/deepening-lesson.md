---
title: Verdieping
date: 26/09/2025
---

# De tabernakel

## Exodus 40:17-38

## IJsbrekervraag

`Stel dat God zichtbaar in jouw huis woonde, zoals in de tabernakel bij Israël. Hoe zou dat je leven en keuzes beïnvloeden?`

## Ik verken

De tabernakel was niet zomaar een tent. Het was de zichtbare plek van Gods aanwezigheid onder Israël. In Exodus 40 lezen we hoe Mozes de tabernakel exact volgens Gods instructies oprichtte. Toen het werk voltooid was, gebeurde er iets wonderbaarlijks: Gods majesteit vulde de tabernakel. Deze tent was meer dan een gebouw; het symboliseerde Gods voortdurende aanwezigheid. Israël moest volledig afhankelijk zijn van Gods leiding: als de wolk bleef, bleven zij. Steeg de wolk op, dan vertrokken ze. De tabernakel laat zien dat God niet ver weg is, maar dichtbij wil zijn. Hij wil niet alleen een God van regels en wetten zijn, maar ook een God van relatie.

## Ik bestudeer

Exodus 40 benadrukt het belang van gehoorzaamheid, Gods aanwezigheid en zijn leiding.

## 1. Gehoorzaamheid aan Gods instructies

Mozes richtte de tabernakel op precies zoals de Heer hem had opgedragen (vers 19, 21, 23, 25, 27, 29, 32). Dit wordt zeven keer herhaald.

`Waarom denk je dat de Bijbel dit zo vaak benadrukt?`

`Wat zegt dit over Gods karakter en zijn verwachting van gehoorzaamheid?`

## 2. Gods majesteit vervult de tabernakel

Nadat alles gereed was, vulde Gods majesteit de tabernakel zo sterk dat Mozes niet naar binnen kon (vers 34-35).

`Waarom kon Mozes, ondanks zijn innige relatie met God, de tabernakel op dat moment niet betreden?`

`Wat betekent de 'majesteit van de HEER' (kavod)? Hoe verschilt dit van andere manifestaties van Gods aanwezigheid in de Bijbel? (Vergelijk: Exodus 3:2-4, Exodus 13:21-22, 1 Koningen 19:11-13).`

## 3. Gods voortdurende leiding

De wolk en het vuur symboliseren Gods altijd aanwezige leiding.

`Wat leert dit ons over afhankelijkheid van God?`

`Wat zou er gebeurd zijn als de Israëlieten zelf hadden bepaald wanneer ze vertrokken, in plaats van Gods leiding te volgen?`

## 4. De tabernakel en Jezus

Johannes 1:14 zegt dat Jezus 'heeft in ons midden gewoond' - letterlijk: getabernakeld.

`Waarom gebruikt Johannes dit woord om Jezus' komst te beschrijven?`

`Wat zegt dit over zijn rol als de zichtbare aanwezigheid van God op aarde?`

# Ik pas toe

De tabernakel laat zien dat God dichtbij wil zijn. Dit heeft directe gevolgen voor ons dagelijks leven.

## 1. Gehoorzaamheid aan Gods Woord

Net zoals Mozes de tabernakel volgens Gods richtlijnen bouwde, worden wij geroepen om ons leven af te stemmen op Gods wil.

`Welke aspecten van jouw leven vallen nog niet volledig onder Gods leiding?`

`Wat belemmert je om hierin volledig gehoorzaam te zijn?`

## 2. Gods aanwezigheid zoeken

De Israëlieten wachtten op Gods teken om te vertrekken. Ook wij mogen leren vertrouwen op Gods leiding.

`In welke situaties vertrouw jij meer op je eigen inzicht dan op Gods leiding?`

`Hoe kun je concreet leren om God te betrekken bij je beslissingen, zelfs als zijn wil niet direct duidelijk is?`

## 3. Een levende tabernakel zijn

1 Korintiërs 3:16 zegt dat wij nu de tempel van God zijn.

`Als jouw leven een tabernakel is voor Gods Geest, welke gewoonten of invloeden zouden verwijderd moeten worden om ruimte te maken voor zijn aanwezigheid?`

`Wat vormt hierin voor jou de grootste uitdaging?`

## 4. Gods licht verspreiden

De wolk en het vuur waren zichtbare tekenen van Gods aanwezigheid. Ook ons leven moet Gods aanwezigheid weerspiegelen.

`Als anderen jouw levensstijl en karakter observeren, herkennen zij dan Gods aanwezigheid in jou?`

`Op welke gebieden kun je groeien om een krachtiger getuigenis voor Christus te zijn?`

## Ik bid ...

Hemelse Vader, dank U dat U in ons midden wilt wonen, net zoals U bij Israël woonde in de tabernakel. Help ons U te gehoorzamen, uw aanwezigheid te zoeken en een tempel te zijn voor uw heilige Geest. Leid ons dagelijks zoals U Israël leidde, zodat wij uw licht in deze wereld kunnen laten schijnen. In Jezus' naam, amen.