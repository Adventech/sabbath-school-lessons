---
title: Verdere studie
date: 26/09/2025
---

## Lees

Ellen White, 'De tabernakel en zijn dienst', blz. 308-322, in Patriarchen en profeten.
'De bouw van het heiligdom werd voorafgegaan door een goddelijke daad van verlossing; de bevrijding van Israël uit de overheersende macht van Egypte. Daarna volgde Gods bereidwilligheid om een permanente verbondsrelatie aan te gaan met zijn volk. Hij zou hun God zijn en zij zijn volk. (Exodus 6:7) De wet van het verbond bepaalde hoe ze Hem en elkaar zouden behandelen. De tabernakel was werkelijk een plek van samenkomst, de plaats waar God en mensen elkaar ontmoetten. Pas na de bevrijding en de oprichting van een permanente eenheid met God door het verbond kreeg het volk toegang tot God in zijn verblijfplaats. (Andrews Bible Commentary; Old Testament, 'Exodus' (Berrien Springs, MI: Andrews University Press, 2020), blz. 226.)

Ellen White weidt uit over het doel van de diensten in het heiligdom: 'Op deze wijze werden door de heiligdomsdienst, en later door de dienst in de tempel, aan het volk de grote waarheden onderwezen die betrekking hadden op de dood en het dienstwerk van Christus, en eens per jaar werden hun gedachten gericht op de slotgebeurtenissen van de grote strijd tussen Christus en satan, en de uiteindelijke reiniging van het heelal van zonde en zondaars. (Ellen White, Patriarchen en profeten, blz. 322.)

## Gespreksvragen

`Het vergieten van bloed stond centraal in de aanbiddingsdiensten in het heiligdom. Allerlei soorten dieren werden geofferd, en hun bloed komt in bijna alle tempelrituelen voor. Wat symboliseert het bloed? Waar waren deze offers een voorafschaduwing van?`

`Hoe geweldig het ook is dat God, de Schepper van het universum, in een heiligdom woonde bij zijn volk, het is bijna niet te bevatten dat Hij bij ons kwam, als mens. Alleen dat al is de grootste liefdesuiting ooit. Maar vervolgens bood Hij zichzelf ook nog aan als het offer voor de zonde - en stierf in onze plaats. Wat leert ons dit over het karakter van God? Hoe graag wil God ons zien in zijn eeuwig koninkrijk?`

`Lees Hebreeën 8:1-6. In welke opzichten is het aardse heiligdom een weerspiegeling van wat Jezus nu voor ons doet in het hemels heiligdom?`