---
title: De geboorte van Mozes
date: 02/07/2025
---

# De geboorte van Mozes

`Lees Exodus 2:1-10. Hoe blijkt Gods voorzienigheid en bescherming uit Mozes' geboorteverhaal?`

De historische achtergrond van de geboorte en het leven van Mozes is fascinerend, omdat hij leefde ten tijde van de beroemde 18e Egyptische dynastie. Eén van de koningen uit deze dynastie - Thoetmosis III, ook wel de 'Napoleon van Egypte' genoemd - wordt beschouwd als een van de bekendste farao's uit het oude Egypte. Ondanks het doodvonnis bij zijn geboorte, was Mozes een 'mooi' (Hebreeuws: tob, letterlijk: 'goed') kind. In het Hebreeuws gaat het hierbij niet alleen om zijn uiterlijk. Dit woord wordt ook gebruikt om Gods scheppingswerk te beschrijven, toen Hij verklaarde dat alles 'goed' was, 'zeer goed' zelfs. Naar Gods plan zal dit nieuwe leven, dit 'mooie' kind, tot de volwassene opgroeien die de Hebreeërs uit hun slavernij zal leiden. Wie had gedacht bij de geboorte van dit jongetje dat die toekomst op hem wachtte, al waren zijn omstandigheden zo slecht? Evengoed komt God zijn belofte aan Abraham, Isaak en Jakob na. Hij had een verbond met hen gesloten dat Hij hun nakomelingen het beloofde land in handen zou geven. En Hij zou deze tob (mooie, goede) jongen, tientallen jaren later, inzetten om die belofte waar te maken.

Tot die tijd nam de Egyptische prinses Hatsjepsoet Mozes in huis als haar eigen zoon. De naam die Mozes kreeg is van Egyptische origine; het betekent 'zoon van' of 'geboren uit', zoals ook te zien is in de namen Ah-mose ('zoon van Ah') of Thoet-mose ('zoon van Thoet'). In het Hebreeuws wordt zijn naam dan ook als Mosheh gespeld, 'geplukt uit'. Zijn leven werd op wonderlijke wijze gespaard toen hij uit de rivier werd 'geplukt'. We weten maar weinig over zijn jonge jaren. Nadat hij gespaard was gebleven en Hatsjepsoet hem geadopteerd had, bracht Mozes de eerste twaalf jaar van zijn leven door bij zijn echte familie. Daarna doorliep Mozes de hoogst mogelijke opleiding in Egypte, allemaal om hem erop voor te bereiden het stokje van de farao over te nemen. Het is fascinerend dat een groot deel van zijn opleiding waardeloos en zelfs belemmerend bleek te zijn in het licht van wat er werkelijk toe deed, namelijk de kennis over God en zijn waarheid.

`Welke kennis heeft u opgedaan die er met het oog op de toekomst eigenlijk niet echt toe doet?`