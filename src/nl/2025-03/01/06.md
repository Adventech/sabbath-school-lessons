---
title: Andere plannen
date: 03/07/2025
---

# Andere plannen

`Lees Exodus 2:11-25. Wat bracht een rappe ommekeer in Mozes' leven? Wat kunnen we leren van dit verhaal?`

Wat zou Mozes doen? Zou hij zwichten voor de aantrekkingskracht van Egypte en de pleziertjes van het paleis of zou hij delen in de moeilijkheden van zijn verdrukte volk? Al snel beslisten de omstandigheden dat voor hem. 'Toen de farao ervan hoorde, wilde hij Mozes laten doden. Daarom vluchtte Mozes voor de farao. Zo kwam hij in Midjan terecht, en daar ging hij bij een put zitten. (Exodus 2:15) Nadat hij de opzichter had doodgeslagen, was het voor Mozes onmogelijk om nog in Egypte te blijven. Aan de plannen om hem de Egyptische troon te laten bestijgen en 'god' te worden, kwam direct een einde. In plaats van, zogenaamd, een god te worden, zou Mozes de ware God dienen. Ongetwijfeld had Mozes er geen flauw benul van wat de toekomst voor hem in petto had.
'De zaak [dat Mozes de Egyptenaar gedood had] was al spoedig bij de Egyptenaren bekend en bereikte, in sterk overdreven vorm, de oren van Farao. Het werd aan de koning voorgesteld dat deze daad veelbetekenend was; dat Mozes het plan had zijn volk aan te voeren tegen de Egyptenaren, de regering omver te werpen, en zichzelf te plaatsen op de troon van Egypte; dat het koninkrijk niet veilig zou zijn zolang hij leefde. Terstond besloot de vorst dat Mozes moest sterven. Toen Mozes zich van dit gevaar bewust werd, vluchtte hij en ontkwam naar Arabië. (Ellen White, Patriarchen en profeten, blz. 216)

Mozes werd 120 jaar. (Deuteronomium 34:7) Zijn leven is op te delen in drie periodes, van elk veertig jaar. De eerste veertig jaar bracht hij door in Egypte, vooral in het koninklijk paleis. De tweede veertig jaar woonde hij in Jetro's huis in het gebied van de Midjanieten. Het leeuwendeel van de eerste vijf boeken van Mozes (en dit kwartaal) gaat over de laatste veertig jaar van zijn leven; ze vertellen hoe Israël werd opgeroepen een licht te zijn voor een wereld, ondergedompeld in afgoderij, door Gods ware aard en karakter te openbaren. (Zie: Deuteronomium 4:6-8)

`Was het onderdeel van Gods plan dat Mozes de Egyptenaar doodde? Zo niet, hoe leert dit verhaal ons dat God in elke situatie kan ingrijpen en het kan aanpassen naar zijn eigen plannen? Hoe helpt Romeinen 8:28 ons deze belangrijke waarheid te begrijpen?`