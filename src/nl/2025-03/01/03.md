---
title: Een geschiedenisles
date: 30/06/2025
---

# Een geschiedenisles

Toen Jakobs familie in Egypte aankwam door de hongersnood in Kanaän, (Genesis 46) ontving de Egyptische farao de Hebreeërs gastvrij vanwege Jozef en zijn inspanningen voor de Egyptenaren. 'Hij vervolgde: "Hierbij stel ik u aan over heel Egypte," en hij deed zijn zegelring af, schoof die aan Jozefs vinger, gaf hem kleren van fijn linnen en hing hem een gouden keten om de hals. Hij liet hem rondrijden in de op een na mooiste wagen die hij bezat, en voor Jozef uit gingen dienaren die riepen: "Eerbied!" Zo stelde hij Jozef aan over heel Egypte. (Genesis 41:41-43)

`Lees Genesis 37:26-28 en Genesis 39:2, 21. Wat deed het tij keren voor Jozef na die moeilijke eerste jaren in Egypte?`

Het verhaal over Jozef is vermoedelijk als volgt ingebed in de geschiedenis: de nieuwe heerser, in Exodus 1:8, 'die Jozef niet kende,' is Ahmose I (1570 - 1546 voor Christus). Zijn opvolger was Amenhotep I (1553 - 1526 voor Christus), de farao die de Israëlieten vreesde en hen onderdrukte. Later vaardigde Thoetmosis I (1525 - 1512 voor Christus) een decreet uit om alle Hebreeuwse mannelijke kinderen ter dood te brengen. Zijn dochter Hatsjepsoet (1503 - 1482 voor Christus) was de prinses die Mozes als haar eigen zoon in huis nam. Farao Thoetmosis III (1504 - 1450 voor Christus), die het bestuur over Egypte op zeker moment deelde met Hatjepsoet, was de farao ten tijde van de exodus. Grondige berekeningen dateren de uittocht in september 1450 voor Christus. (Zie: William H. Shea, 'Exodus, Date of the', The International Standard Bible Encyclopedia, edited by Geoffrey W. Bromiley et al., deel 2 [Grand Rapids, MI: William B. Eerdmans, 1982], blz. 230-238.) De volgende Bijbelteksten geven een nog beter beeld over de stand van zaken rondom de exodus: Genesis 15:13-16; Exodus 12:40-41; Rechters 11:26; 1 Koningen 6:1.(Zie ook: Handelingen 7:6; Galaten 3:16-17)

Het eerste hoofdstuk in Exodus beslaat een lange tijdsperiode - vanaf de tijd waarin Jozef leefde, toen zijn vader Jakob met zijn hele familie naar Egypte trok, tot het doodvonnis door de farao. Er is enige twijfel over het precieze aantal jaren dat dit alles in beslag nam, maar het gaat erom dat de Heer zijn volk niet vergat, al leefden ze als slaven in een vreemd land. Met andere woorden, al hebben we (nu in ieder geval (Zie: 1 Korintiërs 13:12) ) nog geen antwoord op elke vraag over de Hebreeërs in Egypte, Gods karakter schittert op elke bladzijde van het boek, net als in de rest van de Bijbel. Hoe moeilijk onze situatie ook is, God is bij ons, en we mogen ons aan Hem vastklampen, waar we ook mee te maken krijgen.