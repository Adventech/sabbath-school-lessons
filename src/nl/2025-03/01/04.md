---
title: De Hebreeuwse vroedvrouwen
date: 01/07/2025
---

# De Hebreeuwse vroedvrouwen

Het boek Exodus is niet te begrijpen zonder Genesis erbij te betrekken. De Joden verhuisden naar Egypte en na een periode van grote voorspoed en vrede leefden ze in gevangenschap. Toch liet God zijn volk niet aan hun lot over, al leek dat misschien soms wel zo. Vele Hebreeërs wisten zich ongetwijfeld geen raad met hun benarde situatie. En juist in die angstige tijd komt God hun op krachtige manier te hulp. Onze Heer bemoedigt zijn volgelingen: 'Roep Mij te hulp in tijden van nood, Ik zal je redden, en je zult Mij eren.' (Psalm 50:15)

`Lees Exodus 1:9-21. Welk belangrijk werk deden de trouwe vroedvrouwen? Waarom zijn ze niet vergeten?`

Het boek Exodus noemt geen enkele farao bij naam. Het blijft bij 'farao', dat 'koning' betekent. Volgens de Egyptenaren was de farao een god op aarde, de zoon van de god Ra (ook wel Osiris of Horus). Ra was de Egyptische oppergod, de zonnegod. Ondanks al die zogenaamde kracht slaagde die 'god' er niet in de vroedvrouwen te dwingen hun overtuigingen links te laten liggen. Integendeel, terwijl de farao naamloos blijft, noemt de Bijbel de twee vroedvrouwen bij hun naam, Sifra en Pua; (Exodus 1:15) zij staan in hoog aanzien omdat ze groot respect hadden voor de Heer. Het goddeloze bevel van de farao deed hun niets, aangezien ze meer ontzag hadden voor God dan voor de bevelen van een aardse heerser. (Zie: Handelingen 5:29) En dus zegende God hen met veel nakomelingen. Wat een prachtig getuigenis van trouw! Al waren deze vrouwen niet hoog opgeleid, ze wisten niet alleen wat juist was, ze kozen er ook voor het juiste te doen.

Toen farao doorhad dat zijn plan niet werkte, gaf hij de Egyptenaren de opdracht alle Hebreeuwse pasgeboren jongetjes te doden. Ze moesten hen in de Nijl gooien, waarschijnlijk als offer aan Hapi, de god van de Nijl en de vruchtbaarheid (dit is de eerste keer in de geschiedenis dat de Joden gedood worden omdat ze Jood zijn). Het doodvonnis moest de Hebreeërs onderdrukken, alle mannelijke nakomelingen uitroeien en de vrouwen opnemen in het Egyptische volk. Op die manier hoopte de farao een einde te maken aan de dreiging die de Hebreeërs vormden voor zijn volk.

`De vroedvrouwen wisten niet alleen wat juist was om te doen, ze deden het ook. Welke les leert ons dit?`