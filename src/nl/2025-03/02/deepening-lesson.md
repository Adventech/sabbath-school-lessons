---
title: Verdieping
date: 11/07/2025
---

# De brandende doornstruik

Exodus 3:1-22

## IJsbrekervraag

`Wat komt in jouw leven overeen met die brandende doornstruik?`

## Ik verken

De eerste hoofdstukken van Exodus zijn een inleiding op de uittocht. Hier staat wat er is gebeurd nadat Jakob naar Egypte is gegaan en hoe het zijn gezin daar is vergaan (Genesis 46-47). Van gewaardeerde gasten worden de Israëlieten uiteindelijk slaven. Dan kiest God Mozes uit als leider van het volk. Als hij echter met geweld probeert om één Israëliet te redden van de wreedheden van een Egyptische slavendrijver, loopt dat uit op een fiasco. Mozes moet vluchten en verdwijnt voor jaren van het toneel. Gods belofte van een 'exodus' uit Egypte blijft echter staan. Mozes moet terug naar Egypte om zijn roeping waar te maken.

## Ik bestudeer

Exodus betekent uittocht. Het woord 'ex' kennen we van die verlichte groene bordjes waar 'exit', of kortweg 'uit', op staat. Het woord 'hodometer' is minder bekend. Daarmee meet je een afgelegde weg. Het woord 'hodos' betekent 'weg'.

## Lees Exodus 3:1.

`Waar woont Mozes' schoonvader?`
`Mozes ging 'ver de woestijn in'. Waar zou je verwachten dat de berg Horeb (ook Sinai genoemd) ligt als je bedenkt waar hij woont? Laat Galaten 4:24 goed tot je doordringen! Wat er bij de berg gebeurt, is echter belangrijker dan weten waar die ligt.`

## Lees Exodus 3:2-7

We moeten eerst weten wie zich hier aan Mozes openbaart.

`Wie verschijnt er aan Mozes? (vers 2)`
`Wiens stem klinkt er uit de doornstruik die niet verbrandt? (vers 4-5)`
`Hoe maakt de HEER zich bekend aan Mozes? (vers 6-7)`

Hier spreekt telkens weer de God die de voorvaderen een belofte heeft gedaan.

`Wat betekent het dat de Heer zich openbaart als 'de God van je vader, de God van Abraham, de God van Isaak en de God van Jakob'?`

## Lees Exodus 3:11-22

`Mozes zegt 'wie ben ik'? Waarom is dat wel of niet een teken van bescheidenheid?`
`Hoe neemt God zijn bezwaren weg?`
`Met welke naam maakt God zich bekend? Die naam moet Mozes ook aan de Israëlieten geven als antwoord op de vraag wie hem heeft gestuurd.`
`Wat heeft deze naam te maken met de herhaling van vers 6 in vers 16?`

De Heer is de God van verleden, heden en toekomst!

'Kom niet dichterbij,' waarschuwde de HEER, 'en trek je sandalen uit, want de grond waarop je staat, is heilig Exodus 3:5.

# Ik pas toe

Mozes heeft er tachtig jaar over gedaan om te beginnen aan de taak waartoe God hem had geroepen en waartoe Hij hem op zo wonderbaarlijke manier heeft gespaard.

`Hoelang heeft het jou gekost om uiteindelijk datgene te gaan doen waartoe God je had geroepen? Wat is voor jou de door God gegeven taak in je leven?`

## Lees Exodus 3:7-10

God ziet hier om naar zijn volk en bevrijdt hen van hun tegenstanders. Ook al hebben wij te maken met andere omstandigheden, toch kunnen we ons identificeren met de Israëlieten.

`Wat zijn jouw 'jammerklachten'? Door wie of wat voel jij je onderdrukt?`
`Hoelang moest Israël wachten op het ingrijpen van God? Bedenk hoe oud Mozes al was!`
`Hoe reageer jij als je lang moet wachten op het ingrijpen van God in jouw situatie? Herken je je in Israëls jammerklachten? Helpt dit om de klachten van de zielen aan de voet van het altaar te begrijpen (Openbaring 6:9-11)?`

Mozes sputtert tegen als hij de opdracht krijgt te gaan doen waartoe God hem had geroepen.

`Wanneer en waarom geef jij tegengas als je iets wordt gevraagd om te doen, ook al besef je heel goed dat dit weleens een door God zelf aan jou gestelde vraag kan zijn?`

## Ik bid ...

Lieve Vader in de hemel. Help mij om altijd op U te vertrouwen, ook al valt het wachten mij zwaar. Geef mij de kracht te doen wat U van mij vraagt. Verlicht mijn gedachten om te weten dat dit alles te maken heeft met waarom ik in deze wereld ben. Amen.