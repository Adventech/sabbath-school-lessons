---
title: Vier uitvluchten
date: 09/07/2025
---

`Lees Exodus 4:1-17. Welke tekenen gaf God aan Mozes om hem een riem onder het hart te steken dat God hem werkelijk als boodschapper wilde?`

Weer probeerde Mozes te ontsnappen aan de taak die God hem gegeven had. (Zie: Exodus 3:11) Hij wilde niet naar Egypte gaan en de farao onder ogen komen. Zijn eerdere poging de Hebreeërs op eigen houtje te helpen was jammerlijk mislukt. Ook geloofden en aanvaardden zijn eigen mensen hem niet als leider. Zo kwam Mozes tot de derde smoes: 'Ze zullen me vast niet geloven en niet naar me luisteren.' (Exodus 4:1) Hij bedoelde hier niet mee dat hij hier verandering in wilde brengen; hij probeerde 'nee' te zeggen tegen de verantwoordelijkheid die God op zijn schouders legde.

Mozes krijgt twee wonderen te zien om zelf uit te voeren als hij voor de oudsten van Israël verschijnt, en later voor farao: 1. Zijn staf verandert in een slang en vice versa, 2. Zijn hand wordt melaats en is direct genezen. Beide wonderen zouden de oudsten ervan overtuigen dat God met hen bezig was. Zo niet, dan zou het derde wonder, het water dat in bloed veranderde, daarvoor zorgen. (Exodus 4:8-9) Ondanks al deze prachtige wonderen draagt Mozes een vierde excuus aan: hij is geen goed spreker.

`Lees Exodus 4:10-18. Hoe reageert de Heer op Mozes? Wat kunnen we daarvan leren, welke opdracht God ons ook geeft?`

Deze vier excuses geven te kennen hoe onwillig Mozes was om Gods oproep te volgen. Met 'geloofwaardige' tegenwerpingen verhult hij zijn ongenoegen te gaan. De eerste drie uitvluchten zijn in de vorm van een vraag: 
1. Wie ben ik?
2. Wie bent U?
3. En als ze me niet geloven? 
4. Het vierde excuus is de opmerking: 'Ik ben geen goed spreker'. 

God wees alle vier van de hand en bood steeds een goede oplossing. Tegenover elke smoes stelt God een bemoedigende belofte.

Tot Mozes zijn vijfde en laatste uitvlucht inzet en ronduit vraagt: 'Neemt U mij niet kwalijk, Heer, stuur toch iemand anders, wie U maar wilt.' (Exodus 4:13) Als reactie vertelt God hem dat zijn broer Aäron al naar hem onderweg is om hem te steunen. Dan eindelijk stemt Mozes stilzwijgend toe en vraagt hij Jetro om zijn zegen om naar Egypte te gaan.