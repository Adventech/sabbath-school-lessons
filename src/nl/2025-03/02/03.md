---
title: De engel van de Heer
date: 07/07/2025
---

'De engel van de Heer' verscheen aan Mozes 'in een vuur dat uit een doornstruik opvlamde. (Exodus 3:2) De Heer Jezus zelf sprak met Mozes 'vanuit de struik. (Exodus 3:4) Dit houdt niet in dat 'engel van de Heer' te allen tijde op Jezus Christus doelt. Het woord engel betekent 'boodschapper' (Hebreeuws mal'akh) en het hangt van de context af of de engel menselijk of goddelijk is. (Maleachi 3:1) In de Bijbel is 'de engel van de Heer' ook redelijk vaak van goddelijke origine. (Denk bijvoorbeeld aan: Genesis 22:11, 15-18; Genesis 31:3, 11, 13; Rechters 2:1-2; Rechters 6:11-22; Zacharia 3:1-2) De engel van de Heer spreekt dan niet alleen namens de Heer, Hij is het zelf. Jezus is Gods boodschapper om ons te laten delen in het woord van de Vader.

`Lees Exodus 3:7-12. Wat bracht God ertoe voor de Israëlieten, gevangen in Egypte, op te komen?`

Gods volk had het zwaar in Egypte; tot in het diepst van hun wezen smeekten ze om verlossing. God hoorde hun jammerklacht en had medelijden met hen. (Exodus 2:23-25) Hij noemde hen 'mijn volk. (Exodus 3:7) Nog voordat het verbond werd bekrachtigd op de Sinaï, waren ze al zijn volk. Hij zou ervoor zorgen dat ze zouden wonen en het goed hadden (zolang ze gehoorzaam waren) in het land Kanaän, zoals Hij hun voorvaderen had beloofd.

God stuurde Mozes met een specifieke opdracht naar de farao: 'Daarom stuur Ik jou nu naar de farao: jij moet mijn volk, de Israëlieten, uit Egypte wegleiden. (Exodus 3:10) Weer noemt God hen 'mijn volk'. Wat een taak legde God op de schouders van zijn dienstknecht! Mozes, die op zijn beurt, reageerde met de vraag: '(maar) Wie ben ik?' Hij besefte maar al te goed wat er op het spel stond en welke rol hij in alles zou spelen. En dus vraagt Mozes zich af waarom juist hij hiervoor wordt aangewezen. In deze reactie krijgen we al heel vroeg in het verhaal een beeld van zijn karakter, zijn nederigheid en het besef dat hij onwaardig is de taak te vervullen die hem te wachten staat.

`Waarom is nederigheid en een besef van onze 'onwaardigheid' zo essentieel als je de Heer wilt volgen en je voor Hem wilt inzetten?`