---
title: De besnijdenis
date: 10/07/2025
---

Lees Exodus 4:18-31. `Wat heeft dit vreemde verhaal te betekenen? Wat kunnen we hiervan leren?`

Bijbellezers staan versteld zodra ze lezen dat de Heer 'hem [Mozes] probeerde te doden' (Exodus 4:24) toen Mozes de Heer dan eindelijk gehoorzaamde en op weg ging naar Egypte. Uit de context van dit vers blijkt wel dat de focus ligt op de besnijdenis. Zijn jongste zoon was niet besneden, terwijl het verbond, gesloten met Abraham, dat eiste. (Genesis 17:10-11) Als leider van Gods volk moest Mozes laten zien dat hij zich volledig aan God onderwierp en Hem in alles gehoorzaamde. Alleen zo zou hij andere mensen ertoe kunnen brengen gehoorzaam te zijn. Hij moest het toonbeeld zijn van algehele overgave aan God. Zijn vrouw Sippora wist van aanpakken en besneed haar zoon om het leven van haar man te sparen. Ze raakte Mozes aan met 'de bebloede voorhuid'. Dat bloed staat symbool voor verzoening, het leven en de verzegeling van het verbond. Het feit dat ze zo snel handelde, benadrukt dat het een kwestie was van leven of dood.

Deze gebeurtenis leert een belangrijke les: laat nooit na het juiste te doen. 'Op weg vanuit Midjan ontving Mozes een schrikwekkende en vreselijke waarschuwing van Gods ongenoegen. Een engel verscheen hem op dreigende wijze, alsof hij hem onmiddellijk wilde vernietigen. Hij kreeg een verklaring, maar Mozes herinnerde zich dat hij een van Gods geboden had veronachtzaamd: [...] hij had nagelaten zijn jongste zoon te besnijden. Hij had nagelaten te voldoen aan de voorwaarde waarop zijn kinderen aanspraak konden maken op de zegeningen van Gods verbond met IsraÃ«l; en zulk een veronachtzaming door de leider die door God was verkoren, kon slechts de kracht van Gods geboden bij het volk verzwakken. Zippora, die vreesde dat haar echtgenoot gedood zou worden, voltrok zelf de handeling, en daarop stond de engel Mozes toe zijn reis te vervolgen. Tijdens zijn zending naar Farao bevond Mozes zich in groot gevaar; zijn leven kon slechts gespaard worden door de bescherming van heilige engelen. Maar als hij tijdens zijn leven een hem bekende verplichting naliet, was hij niet veilig; want dan konden Gods engelen hem niet bewaren. (Ellen White, Patriarchen en profeten, blz. 223-224.)

`Waar zou dit verhaal u toe aan moeten zetten als u ook, willens en wetens, het juiste niet doet? Waar moet u verandering in brengen, zo snel mogelijk ook?`