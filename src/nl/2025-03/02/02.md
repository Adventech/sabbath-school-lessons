---
title: De brandende doornstruik
date: 06/07/2025
---

Nadat Mozes naar Midjan was gevlucht, leidde hij een redelijk rustig leven. Hij trouwde, kreeg twee zonen, Gersom en Eliëzer, (Exodus 18:3-4) en maakte deel uit van de omvangrijke familie van Jetro, zijn schoonvader en priester in Midjan. Hij bracht veertig ontspannen jaren door als herder en net als David (2 Samuel 7:8) genoot hij van Gods aanwezigheid in de natuur. Toch was deze periode niet alleen bedoeld om Mozes te laten genieten van de bloemen om zich heen (in dit geval, de cactus in de woestijn?). Deze jaren waarin hij met de Heer wandelde, veranderden hem en maakten hem waardig een leider te zijn. God stond ook toe dat Mozes in deze stille wildernis de pen oppakte om, onder goddelijke inspiratie, de twee oudste Bijbelse boeken op papier te zetten: Job en Genesis. (Zie: Ellen White, Patriarchen en profeten, blz. 219; Francis D. Nichol, et al., eds., The SDA Bible Commentary, deel 3, blz. 1140.)

Daarnaast gaf God Mozes onmisbaar inzicht in de grote strijd, de schepping, de zondeval, de zondvloed, de patriarchen en, nog belangrijker, het verlossingsplan. Zo werd Mozes volledig uitgerust om de mensheid te kunnen wijzen op de ware kennis over de levende God, onze Schepper en Verzorger, en kon hij vertellen hoe God de zonde aanpakt die zulk een chaos aanricht op deze planeet. De Bijbelgeschiedenis evenals de geschiedenis van het verlossingsplan zouden geen gegronde basis hebben zonder het boek Genesis dat Mozes ons, geïnspireerd, geschonken heeft.

`Lees Exodus 3:1-6. Waarom is het zo veelzeggend dat de Heer zich aan Mozes voorstelde als 'de God van Abraham, de God van Isaak en de God van Jakob?`

Mozes zag dat het vuur de doornstruik niet verteerde. En dus hoefde hij er geen seconde aan te twijfelen dat hij getuige was van een wonder en dat er iets groots en belangrijks te gebeuren stond. Toen hij de struik naderde, zei de Heer hem zijn sandalen uit te trekken om zijn diepste respect te tonen; Gods aanwezigheid maakte de plek heilig. De Heer omschreef zich aan Mozes als 'de God van Abraham, de God van Isaak en de God van Jakob. (Exodus 3:6) Aan deze patriarchen had God beloofd dat hun nakomelingen Kanaän binnen zouden gaan, een belofte die Mozes ongetwijfeld kende. Zonder dat er verdere uitleg nodig was, bereidde God Mozes er dus op voor wat zou komen en welke belangrijke rol hij daarin zou spelen.

`Het duurde tachtig jaar voordat God Mozes geschikt achtte voor de grote taak die voor hem lag. Wat leert deze waarheid ons over geduld?`