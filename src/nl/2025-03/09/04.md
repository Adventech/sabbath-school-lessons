---
title: Gods oorspronkelijke plan
date: 26/08/2025
---

`Lees Exodus 23:20-33. Hoe wilde God dat het beloofde land werd ingenomen?`

Het was niet Gods bedoeling dat de Israëlieten zouden vechten voor hun nieuwe grondgebied: ze zouden het zo in handen krijgen. Het land was beloofd aan Abraham, Isaak en Jakob: het was Gods speciale cadeau aan Israël. De blauwdruk voor het veroveren van het beloofde land blijkt uit de doortocht door de Rode Zee. God vocht voor zijn volk en liet hen de volledige overwinning behalen op degenen die hen wilden doden. (Exodus 14:13-14) De Egyptenaren werden verslagen omdat God zich op wonderlijke wijze mengde in de strijd. Op dezelfde manier, in de tijd van de Assyrische koning Sanherib, versloeg God het grote, zwaar bewapende en goedgetrainde Assyrische leger. De Israëlieten hoefden geen vinger uit te steken. God gaf hun de overwinning omdat koning Hizkia Gods woord geloofde dat de profeet Jesaja hem verteld had. (2 Koningen 19:35; Jesaja 37:36)

God zei al tegen Abraham dat het beloofde land niet direct aan zijn nageslacht gegeven zou worden, maar pas na 400 jaar. (Genesis 15:13-16) Waarom? De reden had te maken met de goddeloosheid van de inwoners van het land Kanaän. God was genadig met deze mensen bezig en gaf hun tijd om zich alsnog te bekeren. Toch bleven ze volhouden in hun rebellie tegen God en zijn waarden. Toen het onrecht van die volken het dieptepunt had bereikt, stond niets God meer in de weg hun grondgebied aan de Hebreeërs te geven als hun nieuwe thuisland.

Ook beloofde God dat Hij de volken voor Israël zou verdrijven op twee zeer ongebruikelijke, maar effectieve manieren: 1. door paniek en angst te zaaien onder de goddeloze volken, 2. door horzels te sturen die de mensen weg zouden jagen. Voordat de Israëlieten in hun nieuwe grondgebied aankwamen, zouden hun vijanden de plek al verlaten hebben, 'op de vlucht geslagen. (Exodus 23:27-28) Een speciale rol in het veroveren van het beloofde land is weggelegd voor de engel van God. Deze boodschapper was niemand minder dan Christus: Hij ging voor Israël uit, veroverde de gebieden en beschermde hen. Hij was de wolkkolom die hen gedurende de dag leidde en de vuurkolom die 's nachts voor hen uit ging. Israël moest goed op Hem letten en naar Hem luisteren: Hij had het goddelijke gezag. (Exodus 23:21) Het negeren van Gods wil en ongeloof in zijn leiderschap zou hun vooruitgang belemmeren.

`God gaf de heidenen jaren de tijd om hun werkwijze te veranderen. Wat leert ons dat over Gods genade, maar ook over de grenzen aan die genade voor degenen die weigeren op zijn uitnodiging in te gaan?`