---
title: Oog om oog
date: 27/08/2025
---

`Lees Matteüs 5:38-48. Hoe legt Jezus de wet van vergelding uit? Hoe moeten wij deze naleven?`

In de Bergrede citeerde Jezus Christus uit het Oude Testament. Hij noemde precies de teksten die de mensen bekend in de oren klonken. Toch ging Hij regelrecht in tegen de toenmalige interpretaties van de rabbi's, die de oorspronkelijke bedoeling van deze wetten gaandeweg uit het oog verloren hadden. Menselijke tradities verborgen het doel van Gods Woord niet alleen. In sommige gevallen (denk bijvoorbeeld aan het houden van de sabbat en het sabbatsgebod) verdraaiden ze hun bedoeling en betekenis zelfs. Door zijn woorden zette Jezus dit recht: Hij openbaarde de ware aard van deze wetten. Op de berg van de zaligsprekingen probeerde Jezus de verkeerde interpretaties te corrigeren door zijn toehoorders te herinneren aan het werkelijke doel en belang van de teksten.

In Matteüs 5:38 ('Jullie hebben...Ik daarover') citeert Hij Exodus 21:24 over 'een oog voor een oog en een tand voor een tand'. Dit vers doelt op de lex talionis, de zogenoemde vergeldingswet. De Bijbel heeft het hier verschillende keren over. (Leviticus 24:20; Deuteronomium 19:21) Deze wet was aanvankelijk bedoeld om persoonlijke wrok te vermijden. Het moest bloedvetes voorkomen evenals een eventuele vergelding zonder een rechtmatig proces. Rechters moesten het onrecht vaststellen, waarna een passende financiële vergoeding werd bepaald en betaald. Zo werd voorkomen dat mensen 'het recht in eigen handen zouden nemen'. Het recht zou zegevieren, maar alleen via Gods wet.

Jezus Christus, die deze maatschappelijke wetten aan Mozes gaf, wist maar al te goed waar deze wet voor diende: daarom kon Hij er ook op een objectieve manier over spreken om mensen te herinneren aan de oorspronkelijke bedoeling van de wet. De wet moest gerechtigheid en verzoening brengen en de vrede herstellen. Je zou kunnen zeggen dat gerechtigheid een zekere mate van wraak met zich meebrengt. Een juiste navolging van deze wetten zou garanderen dat er een juiste balans was tussen rechtvaardigheid en wraak.

`Op een dag zal het recht zegevieren. Hoe kan dat vooruitzicht u helpen om te gaan met alle ongerechtigheid in de wereld om ons heen?`