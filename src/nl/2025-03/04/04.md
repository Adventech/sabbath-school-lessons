---
title: De eerste drie plagen
date: 22/07/2025
---

De tien plagen hadden het Egyptische volk niet als doelwit, maar hun goden. Elke plaag ondermijnde in ieder geval één godheid.

`Lees Exodus 7:14-8:19. Wat gebeurde er tijdens deze plagen?`

God had Mozes al gezegd dat zijn gesprek met de farao moeilijk, vrijwel onmogelijk, zou zijn. (Exodus 7:14) Toch wilde God zich kenbaar maken aan de farao en de Egyptenaren. Daarom communiceerde Hij met hen op een manier die ze zouden begrijpen. De Hebreeërs zouden er ook van profiteren door hun God beter te leren kennen.

De eerste plaag had Hapi op het oog, de god van de Nijl. (Exodus 7:17-25) Het leven in Egypte hing volledig af van het water uit de Nijl. Water betekende leven. Water was de bron van het leven en dus verzonnen ze hun god, Hapi, en aanbaden hem als de schenker van het leven. Natuurlijk is alleen de levende God de levensbron, de Schepper van alles, ook het water en ons eten. (Genesis 1:1-2, 20-22; Psalm 104:27-28; Psalm 136:25; Johannes 11:25; Johannes 14:6) Het veranderen van water in bloed symboliseerde de overgang van het leven naar de dood. Hapi was niet langer in staat leven te geven en te beschermen. Alleen de macht van de Heer kan dat.

Vervolgens gaf God de farao een tweede kans. Deze keer was de plaag gericht op de kikkergod, Heqet. (Exodus 8:1-15) In plaats van leven bracht de Nijl nu kikkers voort, waar de Egyptenaren bang voor waren en dat niet alleen; ze verafschuwden ze en gruwelden ervan. Ze wilden niets liever dan dat de kikkers zouden verdwijnen. Het moment waarop de plaag ten einde kwam, bevestigt eveneens de aanwezigheid van Gods macht.

De derde plaag komt het kortst aan bod. (Exodus 8:16-19) Het is niet precies duidelijk om welk type insect het gaat (Hebreeuws: kinnim): het kan om steekmuggen gaan, muggen, teken of misschien luizen. Het was een aanklacht tegen de god Geb, de Egyptische god van de aarde. Uit de grond (hoort u de echo van het scheppingsverhaal?) bracht God muggen voort die zich over het hele land verspreiden. Omdat ze niet in staat waren dit wonder na te doen (alleen God kan leven voortbrengen), kwamen de magiërs tot de conclusie: 'Hier moet God de hand in hebben! (Exodus 8:15) De farao, echter, bleef onbuigzaam.

`Bedenk hoe hard farao's hart was. Het ging van kwaad tot erger toen hij Gods aanmoedigingen steeds van de hand wees. Wat kunnen wij hiervan leren? Wat gebeurt er als we niet luisteren naar Gods aandringen?`