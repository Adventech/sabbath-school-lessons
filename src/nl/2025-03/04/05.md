---
title: Vliegen, vee en zweren
date: 23/07/2025
---

`Lees Exodus 8:20-9:12. Wat leert het ons dat de mensheid God van de hand kan wijzen, ondanks de indrukwekkende openbaringen van zijn macht en heerlijkheid?`

De Egyptische god Uatchit was de vliegengod en beschermer van moerassen en waterlanden. De god Chepri (van de opkomende zon, schepping en hergeboorte) had het hoofd van een mestkever als kenmerkend symbool. De Heer versloeg deze 'goden'. Vanaf deze plagen kregen alleen de Egyptenaren het te verduren; de Hebreeën werden gespaard. Per slot van rekening was het een gevecht tussen God en de farao; Hij wilde de farao laten weten dat 'Ik, de HEER, aanwezig ben in je land.

En dus probeerde de farao het op een akkoordje te gooien. Hij stond ongetwijfeld onder hoge druk. Hij zou Israël toestaan hun God te aanbidden en tot Hem te offeren, maar dan wel in het land Egypte. Zijn voorstel was gedoemd te mislukken want sommige dieren waren heilig in Egypte. De offerdiensten zouden tot tumult leiden jegens de Hebreeën. Ook paste het niet in Gods plan voor Israël.

Ondertussen treft de volgende plaag het vee. Hathor, de Egyptische godin van de liefde en bescherming, werd afgebeeld met het hoofd van een koe. Ook de stiergod Apis was enorm populair en zeer beroemd in het oude Egypte. Bij deze vijfde plaag delfden dus meerdere vooraanstaande godheden het onderspit toen het vee van de Egyptenaren stierf. De zesde plaag betekende het einde van Isis, godin van de medicijnen, magie en wijsheid. Hetzelfde geldt voor goden als Sekhmet (godin van de oorlog en epidemieën) en Imhotep (god van de medicijnen en genezing). Zij waren niet in staat hun aanbidders te beschermen.

Ironisch genoeg werden ook de magiërs en tovenaars getroffen, zodat ze hun gezicht niet konden laten zien. Ook zij stonden machteloos tegenover de Schepper van hemel en aarde. Voor het eerst in het verhaal over de tien plagen stelt de Bijbel dat 'de HEER ervoor zorgde dat de farao hardnekkig bleef weigeren. Laat dit vers u niet op verkeerde gedachten brengen; gezien de volledige context bewijst het dat de Heer ons niet beschermt tegen de consequenties van onze eigen keuze Hem af te wijzen.

`Er was niets mis met farao's verstand: hij had genoeg rationeel bewijs om de juiste beslissing te nemen. Zijn hart was het probleem. Waarom leert ons dit dat we ons hart moeten bedwingen?`