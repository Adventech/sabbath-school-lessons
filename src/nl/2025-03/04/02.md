---
title: God versus goden
date: 20/07/2025
---

`Lees Exodus 7:8-15. Wat kunnen we leren van deze eerste confrontatie tussen de God van de Hebreeërs en de Egyptische goden?`

In de strijd die komen zou, kregen de levende God en de Egyptische 'goden' het met elkaar aan de stok. Het hielp zeker niet mee dat farao zich als één van die goden zag. De Heer vocht niet tegen de Egyptenaren of Egypte op zich, maar tegen hun godenwereld (de Egyptenaren vereerden meer dan 1500 goden en godinnen). De Bijbel is glashelder: 'Ik zal alle Egyptische goden een afstraffing geven, want Ik ben de HEER. (Exodus 12:12) Verderop wordt dit punt benadrukt ter nagedachtenis aan Israëls reis uit Egypte: 'De HEER had hun goden een afstraffing gegeven. (Numeri 33:4)

Deze afstraffing van hun goden blijkt bijvoorbeeld uit de wonderlijke staf die in een slang veranderde. (Exodus 7:9-12) In Egypte had de godin Wadjet het symbool van een cobra gekregen, het uraeussymbool. Zij had de onverdeelde regie over Beneden-Egypte. Het cobrasymbool prijkt ook op farao's kroon. Het onderstreept zijn macht, godheid, koningschap en goddelijke gezag, aangezien de godin zo gif kon uitspuwen over zijn vijanden. Ook geloofden de Egyptenaren dat de heilige slang de farao na zijn dood in het hiernamaals zou begeleiden.

Toen de staf van Aäron in een slang veranderde en de andere slangen verslond met de farao als getuige, was dat een onmiskenbaar bewijs dat de oppermacht van de levende God de Egyptische tovenarij en magie verreweg overtrof. Het embleem van farao's gezag was niet alleen verslagen, Aäron en Mozes hielden het zelf in handen. (Exodus 7:12, 15) Dit eerste duel bevestigde Gods macht en heerschappij over Egypte. En als Gods vertegenwoordiger had Mozes groter gezag en macht dan de zogenaamde 'god' farao.

Het is eveneens interessant dat de oude Egyptenaren de slangengod Nehebkau ('hij die de geesten huisvest') als heilig, verheven en eerbiedwaardig zagen. In hun religie had deze slangengod zijn grote macht te danken aan het feit dat hij zeven cobra's had ingeslikt. En zo liet God de Egyptenaren weten dat Hij, niet de slangengod, recht heeft op de alleenheerschappij en het gezag. Door deze confronterende les begrepen ze de boodschap luid en duidelijk.

`Hoe kunnen we de Heer de alleenheerschappij geven over alle andere 'goden' die vooraan willen staan in ons leven?`