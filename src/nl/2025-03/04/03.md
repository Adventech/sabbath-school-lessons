---
title: Wie verhardde farao's hart?
date: 21/07/2025
---

`Lees Exodus 7:3,13-14, 22. Hoe verklaart u deze verzen?`

Negen keer wijst Exodus God aan als degene die farao's hart verhardde. (Exodus 4:21; Exodus 7:3; Exodus 9:12; Exodus 10:1, 20, 27; Exodus 11:10; Exodus 14;4, 8. Zie ook: Romeinen 9:17-18) Tegelijkertijd lezen we ook negen keer dat farao zijn eigen hart verhardde. (Exodus 7:13-14, 22; Exodus 8:15, 19, 32; Exodus 9:7, 34-35) Wie was dus verantwoordelijk voor het verharden van zijn hart - God of de farao? In het Exodus-verhaal over de tien plagen is het opvallend dat farao bij de eerste vijf plagen zelf zijn hart verhardde. Hij gaf het startsein. Vanaf de zesde plaag laat de Bijbel weten dat God farao's hart verhardde. (Exodus 9:12) Samengevat betekent het dat God farao's eigen keuze, zijn vrijwillige daad, de vrije loop liet of versterkte, precies zoals God aan Mozes voorspeld had. (Exodus 4:21)

Met andere woorden, God confronteerde de farao met de plagen in de hoop hem van gedachten te doen veranderen en de donker en dwaling in zijn hoofd te verwijderen. God maakte farao's hart niet kwaadaardig. Hij gaf de farao simpelweg over aan zijn eigen kwaadaardige neigingen. Hij nam Gods beschermende genade van hem weg en leverde hem over aan zijn eigen goddeloosheid. (Zie: Romeinen 1:24-32) Farao had een vrije wil - hij kon voor God kiezen of tegen Hem - en hij koos het laatste.

De lessen zijn overduidelijk. Ook wij mogen kiezen tussen goed en kwaad, juist en verkeerd, gehoorzaamheid of ongehoorzaamheid. Van Lucifer in de hemel tot Adam en Eva in Eden, de farao in Egypte en wij in deze tijd - waar we ook wonen, we staan telkens weer voor de keuze tussen leven en dood. (Deuteronomium 30:19) Ter illustratie: stel dat de zon op boter en klei schijnt. De boter zal smelten, de klei wordt hard. De zonkracht verschilt niet, de reacties op de warmte wel. De consequentie van de warmte hangt af van het materiaal. In het geval van de farao hing het resultaat af van zijn gevoelens voor God en zijn volk.

`Welke vrije keuze(s) zult u in de komende dagen maken? Als u weet wat de juiste keuze is, hoe kunt u uzelf ertoe brengen daar ook voor te gaan?`