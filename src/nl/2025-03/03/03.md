---
title: Een moeilijke start
date: 14/07/2025
---

Mozes zal van begin af aan geweten hebben dat het niet makkelijk zou worden wat de Heer hem vroeg te doen (vandaar zijn pogingen eronderuit te komen). Toch zal hij niet hebben geweten wat hem te wachten stond.

`Lees Exodus 5:3-23. Wat waren de onmiddellijke gevolgen van Mozes' en Aäron's eerste (vermelde) ontmoeting met farao?`

Voordat ze naar de farao gingen, hadden Mozes en Aäron de oudsten en de overige Israëlieten bij elkaar geroepen. Ze deelden met hen wat God had gezegd en lieten hen Gods wonderen zien. Als gevolg daarvan geloofde het volk Israël dat de Heer hen uit de slavernij zou bevrijden. En dus loofden ze de Heer. (Exodus 4:29-31) Hun verwachtingen waren torenhoog: de Heer zou het Hebreeuwse volk - dan eindelijk - bevrijden!

Tot Mozes naar de koning van Egypte ging en hem Gods eis voor de voeten gooide. Dat bracht de Israëlieten vooralsnog van de regen in de drup. Hun ellende nam toe en hun dagelijkse slavenwerk werd nog zwaarder en veeleisender. Ze kregen het verwijt lui te zijn en dus werden de duimschroeven aangedraaid; hun slavenarbeid werd nog moeilijker dan het al was. Hun opzichters waren hier niet over te spreken. Dat blijkt wel uit hun ontmoeting met Mozes en Aäron. Zoals we later zullen zien, zou Mozes dergelijke discussies maar al te vaak voeren met zijn volk en was dit slechts het voorproefje.

`Lees Exodus 5:21. Stel dat u één van de mannen was die met Mozes en Aäron argumenteerden. Waarom zouden ze zo zijn opgetreden?`

Het is niet moeilijk te begrijpen waarom ze hun irritatie op Mozes botvierden ('Moge de HEER u hiervoor straffen!', zeiden ze). Ze waren ervan uitgegaan dat Mozes was gekomen om hen te bevrijden van de Egyptenaren, niet om hun slavenleven nog zwaarder te maken. Zo kregen Mozes en Aäron niet alleen met de weerstand van de Egyptenaren te maken, ook hun eigen volk liet van zich horen.

`Hoe zouden u en andere kerkleden onenigheden met plaatselijke kerkleiders, wanneer die zich voordoen, beter aan kunnen pakken?`