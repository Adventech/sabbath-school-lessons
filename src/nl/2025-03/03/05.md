---
title: Onbesneden lippen
date: 16/07/2025
---

De Heer had Mozes ervan verzekerd dat Hij zou doen wat Hij had beloofd. Hoewel die bevestiging Mozes bemoedigd heeft, zal de moed hem snel weer in de schoenen gezonken zijn. Kijk maar hoe het volk op hem reageert.

`Lees Exodus 6:9-13. Wat gebeurt er nu? Wat kunnen we hieruit leren over teleurstellende periodes en worstelingen in ons leven?`

De Hebreeërs zijn zo wanhopig door hun verdriet, ellende en harde werken dat Mozes' bemoedigende woorden over Gods beloofde optreden volledig langs hen heengaan. Ze hebben er zo lang op gewacht en hun verwachtingen zijn niet uitgekomen. Waarom zal het dan nu anders zijn? Ze hadden geen uitzicht meer, wat nog droeviger is gezien het feit dat ze, voor het eerst in hun leven, vlak voor de bevrijding stonden. Wie van ons kent dat gevoel niet? Wie van ons heeft zich niet gedeprimeerd, teleurgesteld en onvolledig gevoeld - misschien zelfs verlaten door God?

Denk eens aan het verhaal over Job. En Asaf, een psalmist die worstelde met de vraag waarom het de rijken goed gaat en de rechtvaardigen lijden. Ondanks zijn lijden heeft Asaf één van de mooiste geloofsbelijdenissen op papier gezet: 'Maar nu weet ik mij altijd bij $U$, $U$ houdt mij aan de hand en leidt mij volgens uw plan. Dan neemt $U$ mij weg, met eer bekleed. Wie buiten $U$ heb ik in de hemel? Naast $U$ wens ik geen ander op aarde. Al bezwijkt mijn hart en vergaat mijn lichaam, de rots van mijn bestaan, al wat ik heb, is God, nu en altijd. (Psalm 73:23-26)

Door de hele Bijbel heen verzekert God zijn volk ervan dat Hij met hen is. (Jesaja 41:13; Matteüs 28:20) Hij geeft hun zijn vrede, zijn rust en Hij sterkt hen om de moeilijkheden van het leven aan te kunnen. (Johannes 14:27; Johannes 16:33; Filippenzen 4:6-7) De verbondsbelofte, 'Ik zal jullie aannemen als mijn volk, en Ik zal jullie God zijn,' (Exodus 6:7) getuigt van de intieme relatie die de Heer met zijn volk wil hebben.

`Laat de zin goed tot u doordringen: 'Ik zal jullie aannemen als mijn volk, en Ik zal jullie God zijn.' (Exodus 6:7) Al sloeg de belofte in deze context op het volk als geheel, wat kan het persoonlijk voor ons betekenen? Hoe moet deze verbondsbelofte zichtbaar zijn in ons dagelijks leven? (Zie ook: 2 Korintiërs 6:16)`