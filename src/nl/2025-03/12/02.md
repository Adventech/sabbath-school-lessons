---
title: De ontmoetingstent
date: 14/09/2025
---

`Lees Exodus 33:7-11. Waarom vroeg God Mozes de ontmoetingstent te bouwen?`

We moeten de 'ontmoetingstent' (buiten het legerkamp van Israël) niet verwarren met de tabernakel, die in het hart van het kamp te vinden was. We weten niet hoe vaak Mozes God raadpleegde in de ontmoetingstent. Eén ding weten we wel: Mozes' ontmoetingen met God hadden een hechte vriendschap tot gevolg. 'De HEER sprak persoonlijk met Mozes, zoals iemand spreekt met een vriend. (Exodus 33:11) Een vriend is iemand aan wie we raad kunnen vragen en waar we bijna alles openlijk mee kunnen bespreken, in het vertrouwen dat hij/zij er met niemand over zal praten. Een vriend is één van de grootste rijkdommen om te bezitten en ongelooflijk fijn om te zijn.

Het verhaal over Mozes, te lezen in Exodus 19-34, is het onweerlegbare bewijs dat God levens verandert. Hoe bouwde God een relatie op met deze uitzonderlijke leider? Een studie van Mozes' leven laat zien dat hij groeide in kennis, niet alleen over Gods macht, maar ook over zijn liefde en karakter. Dat is onmisbaar als je een relatie met God wilt hebben. Voordat hij bij de berg Sinaï aankwam, was Mozes van groot nut voor God, zelfs terwijl hij voorbereid werd het leiderschap op zich te nemen.

In het land Midjan, waar Mozes voor de schapen zorgde, inspireerde God hem twee boeken te schrijven: Job en Genesis. Toen gaf God hem via de brandende doornstruik de opdracht Israël uit Egypte te leiden. Hij zag de Egyptische goden met eigen ogen ten onder gaan, evenals het machtige Egyptische leger in de Rode Zee. Weken achtereen was hij er getuige van hoe God het volk vanuit Egypte naar de Sinaï bracht. Nadat de ontmoeting met God zijn gezicht deed stralen, ging hij Israël nog 39 jaar voor, tot aan de rand van het beloofde land. De Bijbel omschrijft Mozes als een trouwe dienaar van God, (Deuteronomium 34:5; Jozua 1:1) een ongeëvenaard licht in de duisternis, een modelprofeet die anderen tot voorbeeld zou zijn. (Deuteronomium 18:15, 18) Hij nam het voortouw, al luisterde het volk niet altijd naar zijn aanwijzingen en instructies. Maar zodra ze dat deden, floreerden ze.

`Mozes is een grote inspiratiebron voor ons; zijn uitzonderlijke levensverhaal laat zien wat God kan doen als wij Hem toelaten ons te veranderen. Welke keerpunten ziet u in uw wandel met God? Wanneer besefte u hoeveel impact Hij op uw leven heeft?`