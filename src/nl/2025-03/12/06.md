---
title: Mozes' stralende gezicht
date: 18/09/2025
---

`Lees Exodus 34:29-35. Waardoor glansde Mozes' gezicht?`

Nadat God zijn liefdevolle karakter aan Mozes had geopenbaard, daalde Mozes met een stralend gezicht af naar Israëls legerkamp. Wist Mozes dat zijn gezicht glansde? Totaal niet. Hoe dichter iemand bij de Heer staat, hoe bewuster diegene is van zijn onvolkomenheden in vergelijking met Gods heiligheid. Wat zorgde ervoor dat Mozes' gezicht straalde? De oorzaak lag niet eenvoudigweg in het feit dat hij in Gods aanwezigheid was. Hij had de Heer al eerder ontmoet en zijn gezicht had na die ontmoetingen niet geglansd. Anderzijds is het zeker waar dat zijn gezicht nooit geschitterd had als hij niet in Gods aanwezigheid was geweest. Mozes veranderde, en zijn gezicht glansde, toen hij Gods goedheid en vriendelijkheid begreep en zichzelf volledig openstelde voor God vanwege de schoonheid van zijn karakter. Ons hart en verstand kunnen pas veranderen als we ons overgeven aan God en Hem toestaan de Heer en Koning van ons leven te zijn.

`Lees 2 Korintiërs 3:18. Hoe kan Jezus u geleidelijk veranderen naar zijn beeld?`

Paulus vergelijkt Mozes' stralende gezicht met Jezus Christus; de heerlijkheid van Jezus (in wie Gods wet en genade verpersoonlijkt zijn) overstijgt de heerlijkheid van de wet bij Mozes. Christus, en zijn wet, kan alleen in ons karakter verankerd raken als we ons oog op Jezus richten (Hebreeën 3:1; Hebreeën 12:2) en uitsluitend door de kracht van Gods Geest. (2 Korintiërs 3:12-18) Mozes is onze voorloper; hij laat zien wat God voor ons kan betekenen als we Hem toestaan onze karakters te veranderen en ons te vormen naar zijn goddelijk beeld. Dat bedoelt Paulus wanneer hij zegt 'een nieuw leven te leiden. (Romeinen 6:4)

`Welke veranderingen moet uw karakter ondergaan om Gods karakter te weerspiegelen? Een hele waslijst, nietwaar? Hoe kan een blik op het kruis, en de betekenis ervan, u bemoedigen en verzekeren van uw verlossing?`