---
title: Gods rechtvaardige woede
date: 10/09/2025
---

`Lees Exodus 32:9-29. Hoe reageerde Mozes op Gods dreiging Israël te vernietigen?`

Terwijl Mozes nog op de Sinaï was, zei God dat Hij de afvalligen zou vernietigen en Mozes' nakomelingen tot een groot volk zou maken. Maar dat wilde Mozes helemaal niet. In plaats daarvan pleitte hij voor hen bij de Heer en wees erop dat de Israëlieten niet Mozes' volk waren, maar van God. Hij, Mozes, had hen niet uit Egypte bevrijd. God had dat op wonderlijke wijze gedaan. En dus smeekte Mozes God en deed een beroep op zijn vroegere beloften aan de voorvaderen. Mozes trad hier op als een ware middelaar tussen God en de mensheid.
'Toen de HEER ervan afzag zijn volk te treffen met het onheil waarmee Hij gedreigd had, (Exodus 32:14) daalde Mozes de berg af. Er wordt niet gezegd - in tegenstelling tot Exodus 34:29-30 - dat zijn gezicht straalde door bij de Heer te zijn geweest. Op zijn gezicht was nu waarschijnlijk vooral zijn woede te zien. 'Dichter bij het kamp gekomen, zag hij het stierenbeeld en het gedans. Woedend smeet hij de platen aan de voet van de berg aan stukken. (Exodus 32:19) Het stukgooien van de Tien Geboden was een uiterlijk teken dat de inhoud ervan gebroken was. God bestrafte Mozes dat hij dit deed, maar gaf hem later de opdracht twee tafels uit te houwen ter vervanging van de 'eerste [...], die jij hebt stukgeslagen. (Deuteronomium 10:2) God zelf zou de geboden opnieuw in steen schrijven.

Fel bekritiseerde Mozes Aäron dat hij was gezwicht voor de eisen van het volk. 'Wat heeft dit volk je misdaan, dat je zo'n zware schuld op hen geladen hebt? (Exodus 32:21) Aäron probeerde zijn fout goed te praten door (1) anderen de schuld te geven en (2) magie. 'Ik gooide ze [het goud] in het vuur en toen kwam dat kalf eruit tevoorschijn. (Exodus 32:24) Zijn fout is nog pijnlijker als je bedenkt hoe bevoorrecht Aäron was door God, hoeveel voorrechten hij gekregen had, dat hij er bijvoorbeeld bij was geweest toen Mozes en de zeventig oudsten de berg opgingen. (Exodus 24:1) Wat een droevige ironie! Door een wonder te veinzen, probeerde Aäron zijn broer om de tuin te leiden (ziet u hoe één zonde tot de andere leidt; in dit geval, afgoderij tot liegen?). Mozes liet zich echter niet voor de gek houden, toen hij zag hoe krankzinnig het volk zich gedroeg. De negatieve gevolgen waren maar al te duidelijk en Mozes moest de rebellie direct een halt toeroepen.

`Wat leert dit verhaal ons over de kracht van een middelaarsgebed? Voor wie zou u willen bidden?`