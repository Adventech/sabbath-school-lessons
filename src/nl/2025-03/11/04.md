---
title: Ontaarden
date: 09/09/2025
---

`Lees Exodus 32:7-8. Waarom stuurde God Mozes terug naar het kamp van de Israëlieten?`

Door een afgod te maken, scheidden de Israëlieten zich af van de ware God, degene die hen uit Egypte had bevrijd. De Heer wees hen ook botweg aan als de schuldigen met de woorden dat zij 'zich misdragen' (Exodus 32:7) - helemaal door te beweren dat dit beeld hen uit Egypte had bevrijd. Wat een leugen ten opzichte van wat God hun zelf had gezegd! (Exodus 20:2) Deze ontkenning van Gods aanwezigheid en grootse daden was heel ernstig. Hun denkwijze en gevoelens waren verdraaid en compleet verdorven.

Volgens de profeet Ezechiël had Gods volk hun problemen te wijten aan hun afgoderij. Ook zegt hij dat afgoderij de bron is van alle zonden. (Zie bijvoorbeeld: Ezechiël 8:1-18; Ezechiël 20:1-44; Ezechiël 22:1-12) We vragen ons vaak af waarom gelovigen in vroegere tijden zo naïef en onverbeterlijk waren in het vereren van door mensen gemaakte afgoden. We pochen dat we zelf zoiets nooit zouden doen. Maar is dat werkelijk zo? De afgoden in deze tijd zien er dan misschien anders uit, maar ze hebben hetzelfde effect.

Een afgod is iets dat God vervangt en dat we tegen beter weten in, vaak veelvuldig, vereren. Het houdt onze gedachten, onze aandacht, tijd en wensen meer bezig dan God. Het kan zelfs zo zijn dat we aan niets anders kunnen denken. Waar het op neerkomt, is dat we gevormd worden door waar we ons mee bezig houden en dat we nooit voorbij kunnen gaan aan de 'god' die wij dienen. Als God niet de spil is van je leven, dan zullen andere goden zijn plek innemen. Als we niet genieten van en verlangen naar Gods levende aanwezigheid, zullen we ons leven wijden aan iets of iemand anders en daarvan genieten. Deze plaatsvervangers voor Christus kunnen van alles zijn: trots, egoïsme, geld, macht, seks, eten, televisie, drugs, alcohol, onreine gedachten, pornografie, genot, werk, sport, familie, videospelletjes, films, winkelen, ideeën, politiek, muziek, status, titels, rangen en ga zo maar door. De lijst is eindeloos.

Ook wij zijn heel creatief als het hierom gaat. Alles wat goed, prachtig en betekenisvol is, kunnen we binnen de kortste keren tot een idool maken. Afgoderij is ontzettend gevaarlijk omdat het onze persoonlijkheid verandert, onze manier van denken, onze affecties en ons sociale leven. Het verdraait onze identiteit en vervangt oprechte persoonlijke relaties met lege contacten die uiteindelijk niets betekenen en ons niet kunnen verlossen.