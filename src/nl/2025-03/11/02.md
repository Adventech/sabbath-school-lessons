---
title: Mislukt leiderschap
date: 07/09/2025
---

God vroeg Mozes tijd met Hem door te brengen. Veertig dagen en nachten zullen voor Mozes voorbij gevlogen zijn, maar voor de Israëlieten leek er geen einde aan te komen. Hun zichtbare leider was er niet. Ze raakten van het pad af, werden ongeduldig, angstig en onzeker. Ze wilden een zichtbare god die hen zou leiden, de 'goden' die ze hun hele leven hadden gezien in afgodisch Egypte.

`Lees Exodus 32:1-6. Hoe kon Aäron als leider zo gigantisch de mist ingaan?`

Aäron voldeed niet aan de verwachtingen. Hij slaagde er niet in op het juiste moment het juiste te doen. In plaats van op de Heer te vertrouwen, zwichtte hij voor de meerderheid. Het volk eiste het ondenkbare: 'Maak een god voor ons die voor ons uit kan gaan,' (Exodus 32:1) en hij gaf toe.

Het volk stond al klaar met het goud om de afgod te maken en Aäron liet het niet alleen gaan, hij moedigde hen zelfs aan het te brengen. Daarna hielp hij hen de afgod te maken. Nadien riep het volk: 'Israël, dit is je god, die je uit Egypte heeft geleid!' (Exodus 32:4) Wat zondig, goddeloos en kortzichtig! Ze hadden hun afgod nog maar net gemaakt en riepen vervolgens dat die hen bevrijd had. Wat kunnen zondige neigingen ons denken en ons handelen verdraaien! Mensen juichen over hun eigen creaties, terwijl die creaties hun menselijkheid en moraliteit in werkelijkheid verlagen.

'Voor zulk een crisis was een man nodig die vastbesloten, standvastig en moedig was; iemand die Gods eer stelde boven de gunst van mensen, boven eigen veiligheid, of zelfs boven het leven. De huidige leider van Israël was echter niet zo iemand. Op zwakke wijze protesteerde Aäron tegen de eisen van het volk, maar zijn aarzeling en onzekerheid in dit kritieke moment maakte het volk alleen maar vastbeslotener. Het tumult groeide. Een blinde, onberedeneerde woede scheen van de schare bezit te nemen. Er waren enkelen die trouw bleven aan hun verbond met God, maar het merendeel van het volk deed mee aan de afval. Enkelen die het waagden om de voorgestelde beeldendienst een afgoderij te noemen, werden opzij geduwd en ruw behandeld, en tijdens de verwarring en de opwinding die heersten verloren ze ten slotte het leven. Aäron vreesde voor zijn leven, en in plaats van moedig op te komen voor de eer van God, gaf hij toe aan de eisen van het volk.' (Ellen White, Patriarchen en profeten, blz. 281-282.)

`Hoe kon Aäron, een leider nog wel, zo zwak zijn? Hoe heeft Aäron zijn verschrikkelijke keuzes in zijn eigen hart gerechtvaardigd?`