---
title: Verdieping 
date:   02/06/2023
---

## Satans laatste bedrog

### Ezechiël 20:1-26

#### IJsbrekervraag

`Wat is het meest verschrikkelijke dat je ooit hebt gezien dat men met een kerk deed die niet meer als plaats van aanbidding werd gebruikt?`

#### Ik Verken

Jeremia profeteerde in Jeruzalem in verband met het wegvoeren van zijn landgenoten naar Babylon. Twee van die gedeporteerde mensen waren Daniël en Ezechiël. Zij richtten zich tot hun landgenoten in Babylon. Hun belangrijkste opdracht was hoop geven. Daniël deed dat op de korte termijn (9:1-2), maar hij schetste vooral de verre toekomst (hoofdstukken 2, 7-12). Ook Ezechiël biedt hoop voor de toekomst. In Ezechiël 40:1-2 wordt hij in een visioen meegenomen naar Israël waar hij iets ziet dat op een stad leek. In de volgende hoofdstukken geeft hij een gedetailleerde beschrijving van een herstelde tempel en een hersteld Jeruzalem.

#### Ik Bestudeer

Het is goed Ezechiël 20 te bestuderen tegen de achtergrond van hoop. De stralende verschijning van de Heer is indrukwekkend en geruststellend, zeker tegen de achtergrond van de verwijzing naar de regenboog (hoofdstuk 1, vooral vers 28).

`Waarop zinspeelt de profeet in 1:28 en waarom is dat zo geruststellend?`

Het verslag dat tussen hoofdstuk 1 en 40 in staat is helaas niet zo opbeurend.

`Welke beschrijving geeft Ezechiël in 37:1-3?`

Wanneer we ingaan op hoofdstuk 20 zien we dat dit een weinig hoopgevende beschrijving is van de toestand van het volk. Toch biedt de profeet vanaf dat moment ook weer hoop.

`Wat is er zo hoopgevend aan 37:3-6?`

Ezechiël 20 beschrijft wat er met Israël aan de hand is. In plaats van de Schepper van de zon te aanbidden, aanbaden ze de zon zelf.

`Waaraan maakten de Israëlieten zich schuldig? (8:7-9,12-16)`

`Wat vertellen de dateringen ons wat betreft de chronologie van Ezechiëls visioenen? (8:1; 20:1; 40:1) Hoeveel tijd zit er tussen 8:1 en 20:1 en vervolgens tussen 20:1 en 40:1?`

`Kort nadat de gruweldaden van Israël zijn vastgesteld gaan de oudsten van het volk naar de profeet om de Heer te raadplegen. Hoe reageert God? (20:1-4)`

Wat opvalt in hoofdstuk 20 is dat Ezechiël ingaat op het (verre) verleden en niet zozeer op het heden.

`Waarom is het zo belangrijk te begrijpen waarom de profeet zoveel aandacht schenkt aan het verleden? Toont dat aan dat we te maken hebben met een haatdragende godheid, of met een hardleers volk?`

`Wat doet God met Israël? Wat is Hij voor Israël? Wat moeten ze doen? (20:5-7)`

`Hoe reageert Israël? Waarom houdt God zich aan zijn woord? Welk teken geeft God hun als teken van heiliging? (20:8-12)`

`Psalm 46:2 Wat is God voor ons?`

`Wat gebeurt er in de woestijn? Wat doet Israël en hoe reageert God? (20:13-20) Je verwacht dat Israël de les heeft geleerd en vanaf dat moment trouw is. Let ook op de herhaalde verwijzingen naar de sabbat. De viering daarvan moet een heiligende werking hebben op Israël.`

`Hoe reageren ‘de kinderen’? Wat kondigt God op dat moment al aan? (20:21-26)`

#### Ik Pas Toe

`Hoe ervaar jij van dag tot dag en van week tot week de heiligende werking van de sabbat? Helpt het je om onvoorwaardelijke keuzes te maken voor de Heer?`

`Israël moet de consequenties dragen van haar daden. Dat geldt ook voor ons. Hoe moeilijk is het voor jou de consequenties van je daden te aanvaarden? Helpt dat je om beter om te gaan met leed?`

`Ben jij ook geneigd om net als Israël telkens weer in dezelfde fouten te vervallen? Wat doe je daaraan?`

#### Ik bid …

Almachtige Vader, het is goed te zien hoe genadig en barmhartig U omgaat met uw volk. Ik herken zoveel van de fouten die zij maken in mijn leven en ik vraag daarvoor vergiffenis. Ik leef vanuit de hoop dat U eenmaal een nieuwe aarde gaat scheppen waarop het kwaad er niet meer zal zijn. Amen.