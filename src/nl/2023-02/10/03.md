---
title:  De oude leugen van onsterfelijkheid
date:   29/05/2023
---

`Lees Openbaring 16:13-14; 18:2,23. Welke toespelingen op spiritisme vind je hier?`

Uitdrukkingen als ‘woonplaats van demonen’ of ‘demonische geesten’ en ‘toverij’ duiden allemaal op demonische activiteit. Geen wonder dat we zijn gewaarschuwd dat van de twee grote misleidingen in de laatste dagen, één ‘de onsterfelijkheid van de ziel’ zal zijn ( Ellen White, De grote strijd, p. 543.). Dat is heden ten dage natuurlijk heel makkelijk te zien. Zelfs in de christelijke wereld is het idee dat de ziel onsterfelijk is allesbehalve een leerstelling die maar op een paar velletjes papier staat met een nietje erdoor. Veel christenen geloven dat zij die gered zijn bij hun dood opstijgen naar de hemel en dat zij die verloren gaan afdalen in de hel. Hoe vaak hebben we bijvoorbeeld, na het overlijden van de grote evangelist Billy Graham, gehoord dat hij ‘nu veilig is in de hemel, in de liefdevolle armen van Jezus’, of iets dergelijks? Dit soort dingen wordt doorlopend onderwezen vanaf de preekstoel, in klaslokalen en vooral op begrafenissen.

`Lees Prediker 9:5; Job 19:25-27; 1 Tessalonicenzen 4:16-17; Openbaring 14:13. Welke duidelijke informatie gaf God zijn volk over het leven na de dood, en waarop rust onze hoop?`

Een van de pijlers van het Babylonische bedrog is een verkeerd begrip van de dood. Dat is gebouwd op het idee van de onsterfelijkheid met de ziel als middelpunt en dat maakt de weg vrij voor de bedrieglijke invloed van het spiritisme. Als je gelooft dat de doden op een of andere manier voortleven en misschien zelfs met ons kunnen communiceren, welke bescherming heb je dan tegen al die misleidingen? Als plotseling iemand zou verschijnen en met je zou praten van wie je dacht dat het je overleden moeder of kind was, of een andere dierbare, hoe gemakkelijk is het dan niet om door je zintuigen voor de gek te worden gehouden? Zo is het in het verleden gegaan, gaat het nu en het zal zeker nu we de allerlaatste dagen naderen opnieuw zo gaan. Onze enige bescherming is om goed gegrondvest te staan in wat de Bijbel leert en vast te houden aan de leer over de dood als een slaap tot de wederkomst.

`Welke voorbeelden van modern spiritisme zijn er tegenwoordig in jouw cultuur? Waarom is vastberaden vasthouden aan Gods Woord onze enige bescherming?`

`Prediker 9:5; Job 19:25-27; 1 Tessalonicenzen 4:16-17; Openbaring 14:13 – Welke hoop geven deze teksten ons?`