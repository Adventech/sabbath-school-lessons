---
title: Jongerenles 
date:   12/05/2023
---

### De Schepper aanbidden

#### Opdracht van de vorige week

`Hoe vergevingsgezind ben jij?`

#### Lees samen

Openbaring 4:1-11

#### IJsbrekervraag

`Waarom aanbid je God?`

#### Inspiratie

‘Heer, onze God, U hebt alles gemaakt. De wereld bestaat omdat U dat wilt.’ (Openbaring 4:11, BGT.)

#### Behandel de tekst

Waar komt het leven vandaan? Dit is voor veel mensen een fundamentele vraag die op verschillende manieren beantwoord wordt. Of je gelooft dat God alles geschapen heeft, of dat het leven per toeval is ontstaan en geëvolueerd, of een soort combinatie van deze twee. Het slot van Openbaring 4 geeft hier echter een duidelijk antwoord op: God heeft de wereld geschapen en verdient daarom alle eer. Johannes ziet Gods troon en probeert die te beschrijven met symboliek die we kennen. Toch gaat die beschrijving onze verbeelding te boven. Rond de troon zitten vier opmerkelijke dieren. Het zijn de edelste, sterkste, slimste en snelste wezens die we kennen. Ze prijzen God dag en nacht en in hun lied benadrukken ze dat God heilig is. De hele hemel prijst God en in een soort van crescendo wordt gezongen dat God de Schepper is en daarom de enige die aanbidding waard is. Het boek Openbaring wil ons laten zien hoe belangrijk het is om God als onze Schepper te aanbidden. Daarom is het ook goed om na te denken over wat we in ons dagelijks leven aanbidden. Aan wie of wat geef je de meeste aandacht, lof en eer? Aan de almachtige Schepper of aan onbeduidende dingen?

#### Gespreksvragen naar aanleiding van de tekst

`Geloof jij in schepping of evolutie? Waarom geloof je wel in het één en niet in het ander?`

`Lees Openbaring 14:7b. Waarom is het zo belangrijk dat God als Schepper wordt aanbeden? Waarom zou deze oproep vooral in onze tijd belangrijk zijn?`

`Wat betekent het dat God heilig is? (vers 8)`

`Wat spreekt je het meeste aan in de beschrijving van de lofprijzing in de hemel? (verzen 8-11)`

`Op welke manier aanbid jij God? Waar zou jij God voor loven?`

`Waarom zou God willen dat de wereld bestaat? (Openbaring 4:11)`

#### Opdracht

`Waarom zou God willen dat we Hem aanbidden?`