---
title:  Een God die dichtbij is
date:   09/05/2023
---

De God van de schepping, die de zon, de maan en de sterren tot bestaan heeft gebracht, wiens ontzagwekkende kracht deze planeet heeft geschapen en haar met levende wezens heeft vervuld, is ook een God die in een ieder van ons interesse heeft. Hij is de God die zijn volk heeft verlost uit de Egyptische slavernij, die hen leidde tijdens hun omzwervingen in de wildernis, die manna uit de hemel liet komen, die de muren van Jericho deed instorten en die de vijanden van Israël versloeg. Dezelfde God die zijn oneindige kracht de vrije teugel liet om het universum te scheppen, zet die oneindige kracht in om de machten van het kwaad te verslaan die strijd voeren om onze zielen.

`Lees 2 Korintiërs 5:17; Psalm 139:15-18; Handelingen 17:27; Kolossenzen 1:17. Wat leren deze verzen ons over de nabijheid van God? `

Theologen spreken over de transcendentie van God, het idee dat God boven de hele schepping uitgaat. Ze hebben het ook over de immanentie van God. Dit is het idee dat God op de een of andere manier ook in onze wereld aanwezig is. De Bijbelse geschiedenis laat zien dat Hij er ook nauw en intiem bij betrokken is. De Heer is ‘Hij die hoog is en verheven, die troont in eeuwigheid’, maar Hij is ook degene die ‘zal tronen met hen die gebroken zijn en nederig van geest.’ (Jesaja 57:15) Zoals Jezus zelf zei toen Hij het had over zijn trouwe volgelingen: ‘Ik in hen en U in Mij. Dan zullen zij volkomen één zijn en zal de wereld begrijpen dat U Mij hebt gezonden, en dat U hen liefhad zoals U Mij liefhad.’ (Johannes 17:23) Intiemer en dichterbij kan het haast niet worden.

Het geweldige nieuws over onze God is dat zijn grootheid en macht zo groot zijn dat ze over de hele kosmos heen reiken en ons leven doorkruisen. Hij belooft om ons opnieuw te maken, te vormen en ons te herscheppen overeenkomstig zijn beeld. Bedenk wat dat betekent. God heeft die miljarden sterrenstelsels geschapen en houdt die in stand. Hij is niet alleen de God in wie ‘wij leven, bewegen en zijn’, maar Hij is ook degene die in ons hart werkt om ons nieuwe harten te geven, ons van zonde te zuiveren en ons tot nieuwe schepselen in Christus te maken (Handelingen 17:28). Wat een krachtige en troostrijke gedachte om te beseffen dat onze God, een God met zoveel macht, van ons houdt en voor ons zorgt.

`Hoe kunnen we hoop en troost putten uit het begrijpen van Gods immanentie? Of word je bang, omdat God je donkerste geheimen kent? Hoe kan het evangelie je in die context vrede geven?`

`2 Korintiërs 5:17; Psalm 139:15-18; Handelingen 17:27; Kolossenzen 1:17 – Wat leren deze verzen ons over de nabijheid van God?`