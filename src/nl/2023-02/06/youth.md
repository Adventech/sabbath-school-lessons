---
title: Jongerenles 
date:   05/05/2023
---

### De tijd van zijn oordeel

#### Opdracht van de vorige week

`Hoe probeert God ons tot inkeer te brengen?`

#### Lees samen

Daniël 9:1-19

#### IJsbrekervraag

`Is het gemakkelijk of moeilijk om een fout te bekennen en waarom is dat zo?`

#### Inspiratie

‘Toch wilt U ons helpen, Heer, onze God. U wilt ons vergeven. Ook al hebben wij ons tegen U verzet.’ (Daniël 9:9, BGT)

#### Behandel de tekst

Het is niet altijd zo gemakkelijk om toe te geven dat je een fout hebt gemaakt. Soms proberen we onszelf ervan te overtuigen dat de schuld vooral bij de ander ligt. Het vereist dan ook moed om een fout te bekennen. Bij Daniël zien we echter iets heel anders. Hij is openhartig en bekent de fouten die het volk heeft gemaakt. Hij ziet in dat de verwoesting van Jeruzalem en de ballingschap een terechte straf was. God heeft hen immers gewaarschuwd, maar ze luisterden niet naar Hem. Daniël begrijpt Gods straf, maar dit weerhoudt hem er niet van God om vergeving te vragen. God is tenslotte ook barmhartig en vergevingsgezind. Hij weet dat God ze niet wil straffen, maar juist wil helpen. God heeft immers profeten gestuurd om ze te waarschuwen. Zelfs de straffen waren bedoeld om ze wakker te schudden. Maar God wil niet dat het zover komt. God wil vergeven. Hij is goed voor de mensen die van Hem houden (Daniël 9:4). Dus hoewel we ons soms, net als Daniël, schuldig voelen en God niet onder ogen willen komen, kunnen we moedig en vol vertrouwen voor God komen en om vergeving vragen, want Hij verlangt naar verzoening.

#### Gespreksvragen naar aanleiding van de tekst

`Heb je weleens iemand om vergeving gevraagd? Hoe heb je dat ervaren?`

`Waarom zou God ons ondanks onze fouten nog steeds willen helpen en vergeven? (vers 9)`

`Waarom was volgens Daniël de straf van God terecht? (Verzen 11-14)`

`Waarom is er volgens Daniël hoop op vergeving? (vers 18)`

`Twee keer zegt Daniël: ‘Doe het voor uzelf.’ (verzen 17 en 19) Hoezo helpt God zichzelf door het volk te vergeven?`

`Waarom zou je iemand willen vergeven? Hoe kan het jou helpen?`

#### Opdracht

`Hoe vergevingsgezind ben jij?`