---
title:  De gezalfde wordt ‘vermoord’
date:   03/05/2023
---

Gabriël begon deze profetie van 490 jaar met een gebeurtenis die buitengewoon belangrijk was voor Daniël en voor de Joden. Dat is het bevel Jeruzalem te herstellen en op te bouwen. Hoewel er verschillende decreten zijn uitgevaardigd met betrekking tot Jeruzalem, ontdekken we in Ezra 7 dat dit decreet werd uitgevaardigd in 457 v. Chr. Dat stond de Joden niet alleen toe naar hun vaderland terug te keren, maar ook om zich daar te vestigen als een religieuze gemeenschap (Ezra 7:13,27). Het is belangrijk op te merken dat het decreet van Artaxerxes werd uitgevaardigd in de herfst van 457 v. Chr. Vanaf dat moment zou er tot de gezalfde, volgens Daniël, 69 weken oftewel 483 jaar voorbij gaan. Als we beginnen bij 457 v. Chr. en verder gaan op de tijdlijn van de geschiedenis, dan komen we uit in 27 n. Chr. Het woord messias betekent ‘gezalfde’. In het jaar 27 werd Jezus Christus, de Messias, gedoopt (Matteüs 3:13-17). Daniël voorspelde honderden jaren van tevoren het exacte jaar van de doop van Christus, de tijd waarin Jezus zijn drieënhalf jaar durende dienstwerk zou beginnen.

`Lees Romeinen 5:6-9 en Daniël 9:26. Welke grote waarheden worden hier onthuld?`

‘Na de tweeënzestig weken zal deze gezalfde worden vermoord, zonder dat iemand het voor hem opneemt.’ Letterlijk staat daar dat de gezalfde zou worden ‘afgesneden’ oftewel gekruisigd. Het vers voegt toe: ‘zonder dat iemand het voor hem opneemt’. De dood van Christus aan het kruis van Golgota was voor ons, niet voor Hemzelf. Paulus zegt: ‘God bewijst ons zijn liefde, doordat Christus voor ons gestorven is toen wij nog zondaars waren.’ (Romeinen 5:8) We lezen: ‘Halverwege de week zal Hij slachtoffer en graanoffer doen ophouden.’ (Daniël 9:27 (HSV). Noot van de vertaler: er is hier gekozen voor de weergave van de tekst in de HSV omdat hier staat ‘halverwege de week’. De NBV21 heeft hier ‘de helft van de week’ en de NBG 1951 ‘in de helft van de week’.) In het midden van deze zeventigste week, in het jaar 31, bevestigde Christus het eeuwigdurende verbond met zijn bloed door aan het kruis te sterven, en het offersysteem verloor daarmee elke profetische betekenis. Deze profetieën laten zien dat Christus, de Messias, wordt gekruisigd en ervoor zorgt dat het offersysteem vanaf de lente van 31 n. Chr. geen profetische betekenis meer heeft. Deze profetieën gaan nauwgezet in vervulling. Precies op hetzelfde moment dat de hogepriester het Pesachlam offerde, werd Christus voor ons geofferd.

`Lees Marcus 15:38 en Matteüs 3:15-16. Houd wat hierboven is geschreven in gedachten. Hoe helpen deze verzen om Daniël 9:24 -27 te begrijpen?`

`Romeinen 5:6-9 en Daniël 9:26 Welke grote waarheden worden hier onthuld?`