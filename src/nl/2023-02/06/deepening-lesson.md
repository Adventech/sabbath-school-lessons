---
title: Verdieping 
date:   05/05/2023
---

## De tijd van zijn oordeel

### Daniël 9:1-19

#### IJsbrekervraag

`Heb jij weleens in je leven een nare periode meegemaakt waaraan geen einde leek te komen? Zo ja, hoe ben je daar toen mee omgegaan?`

#### Ik Verken

Daniël 9:1-19 geeft een beeld van hoe een oordeel van God eruit kan zien, en wat tot zoiets kan leiden. Deze verzen bevatten een hartstochtelijk gebed van Daniël, waarin hij stilstaat bij de verwoesting van Jeruzalem inclusief de tempel (vers 17-18) en de ballingschap van de Israëlieten (vers 7), oordelen van God die hen troffen. Dit gedeelte staat in Daniël 7 t/m 12, het profetische deel van het gelijknamige Bijbelboek. Het is niet duidelijk wanneer Daniël 9 geschreven is en de naam van de schrijver wordt niet in het boek genoemd. De overlevering schrijft het auteurschap over het algemeen toe aan Daniël. Volgens een andere opvatting schreef iemand anders, nog tijdens het leven van Daniël en met zijn medewerking, dit Bijbelboek. Daniël was in ballingschap in koninklijke dienst tussen 604 en 537 v.Chr. (Daniël 2:1 en 10:1).

#### Ik Bestudeer

**Vers 1 en 2**

Jeruzalem werd in 586 v.Chr. verwoest. Er gingen al leden van het koninkrijk Juda in ballingschap in 605 v.Chr. Het eerste jaar van het koningschap van Darius de Mediër (6:1) was waarschijnlijk 539 v.Chr. De periode van 70 jaar waarover Jeremia het had (Jeremia 25:11-12; 29:10), is dus nog net niet voorbij. Het is niet helemaal duidelijk wie de genoemde Darius is. Hoofdstuk 6:29 duidt erop dat Darius samen met Cyrus de Pers regeerde. Daniël was zich ervan bewust dat onboetvaardigheid de verwezenlijking van Gods belofte dat er na 70 jaar een einde aan de ballingschap zou komen, kon vertragen (vers 4). Het gebed in de hierop volgende verzen is dan ook geen teken van Daniëls ongeloof, maar wel van zijn besef van de noodzaak tot het tonen van berouw.

**Vers 3 t/m 14**

`Daniëls gebed bevatte een schuldbelijdenis en smeekbeden, en daarbij vastte en rouwde hij. Wat is het nut van vasten?`

`Wat vond Daniël van zijn eigen gedrag in de periode vóór de ballingschap? Vers 5-6.`

`Waarom was het oordeel van God dat de Israëlieten had getroffen, verdiend en rechtvaardig (vers 7,14)?`

`God waarschuwt vooraf voor de nare dingen die aan zijn oordeel verbonden kunnen zijn (Deuteronomium 28:15-68). Wat zegt dat over zijn aard?`

`God is bereid iedereen te vergeven en vrij te spreken, die met een berouwvol hart bij Hem komt. Wat betekent het, dat Hij rechtvaardig en barmhartig is?`

`In vers 7-8 spreekt Daniël over schaamte. Wat is het verschil tussen schaamte en berouw?`

**Vers 15-19**

Daniël bidt namens alle Israëlieten.

`Waarom mocht hij dat doen?`

`Leviticus 23:26-29 Wat gebood God zijn volk te doen op Grote Verzoendag en waarom?`

#### Ik Pas Toe

Een oordeel kan een ‘blessing in disguise’ (een verkapte zegen) zijn.

`Wanneer is dat het geval?`

Als je ongehoorzaam bent geweest aan God, laat dat je er dan niet van weerhouden terug te keren tot God.

`Waarom is het verhaal in Jona 3 in dit verband hoopvol?`

God maakt gebruik van allerlei middelen waarmee Hij mensen tot een positieve omkeer in hun leven wil brengen.

`Noem enkele daarvan.`

`Als jij een bijzondere ervaring met God hebt gehad, wil je daar dan iets over vertellen?`

Toen Adam en Eva de fout in waren gegaan, verborgen zij zich voor God (Genesis 3:8).

`Wat doe jij, wanneer je iets verkeerds gedaan hebt en je daarvoor schaamt?`

#### Ik bid …

Heer, ik wil proberen U te danken, ook als de omstandigheden waarin ik verkeer daar niet naar zijn. Vergeef mij al die keren dat ik niet op U vertrouwde, maar zelfgekozen wegen ging waardoor ik in de problemen kwam. Dank U, dat ik een beroep mag doen op uw barmhartigheid, en dat U ondanks alles met mij verder wilt gaan. Amen.