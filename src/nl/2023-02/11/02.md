---
title:  Standvastig uithoudingsvermogen
date:   04/06/2023
---

We hebben al gezien dat God in Openbaring 14:7 alle mensen oproept de Schepper te aanbidden. Dat is de boodschap van de eerste engel. In het volgende vers waarschuwt God de mensen voor ‘Babylon’, een vals religieus systeem dat zijn oorsprong vindt in het oude Babylon. Dat is de boodschap van de tweede engel. In de verzen 9-10 waarschuwt de derde engel voor het aanbidden van het beest. De engel roept met luide stem: ‘Als iemand het beest en zijn beeld aanbidt en het merkteken op zijn voorhoofd of op zijn hand ontvangt, zal hij de wijn van Gods woede moeten drinken.’

`Lees Openbaring 14:12 . Welke twee kenmerken ontdekken we in deze tekst over Gods volk in de laatste dagen? Waarom zijn die allebei belangrijk?`

Het Griekse woord voor ‘standvastigheid’ is hupomone, wat inderdaad goed vertaald kan worden met ‘standvastig uithoudingsvermogen’. God zal in de eindtijd een volk hebben dat loyaal aan Hem is ondanks tegenstand en hevige vervolging. Door zijn genade blijven ze met standvastige volharding staande en leiden ze een op God gericht gehoorzaam leven, dat vervuld is van genade. Het aanbidden van de Schepper (vers 7) staat lijnrecht tegenover het aanbidden van het beest (vers 9) en komt tot uitdrukking in een volk dat de geboden van God onderhoudt en het geloof van Jezus heeft (vers 12). Dit laatste conflict over trouw aan Christus of trouw aan de macht van het beest draait om aanbidding, en de sabbat zal in het hart staan van deze grote strijd tussen goed en kwaad.

`Lees Romeinen 8:1-4; Efeziërs 2:8-10; Kolossenzen 1:29. Wat leren deze teksten ons over het resultaat waartoe het leven door geloof leidt?`

Als we door geloof leven, ontvangen we zijn genade en verandert ons leven. De toegewijde volgelingen van de Heiland zullen niet alleen geloof ‘in’ Jezus hebben, ze zullen ook het geloof ‘van’ Jezus hebben. De aard van het eindtijdgeloof van Jezus zal de hunne zijn. Zij zullen trouw blijven, zelfs tot in de dood, zoals Jezus dat ook was.

`Hoe trouw ben jij in de kleine dingen? Wat kan dat je vertellen over hoe je zult zijn als de echte beproeving komt? (Zie Lukas 16:10)`

`Openbaring 14:12 – Welke twee kenmerken lezen we in deze tekst over Gods volk in de laatste dagen en waarom zijn ze belangrijk?`