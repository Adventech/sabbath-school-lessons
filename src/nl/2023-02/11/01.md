---
title:  Het zegel van God en het merkteken van het beest (1)
date:   03/06/2023
---

### Lezen

Openbaring 13:15-17; 14:4,12; Efeziërs 2:8-10; Matteüs 27:45-50; Lukas 5:18-26

> <p>Kerntekst</p> 
> ‘Ik zag in het oosten een andere engel opstijgen, die het zegel van de levende God had. De vier engelen die de opdracht hadden gekregen om schade toe te brengen aan het land en de zee riep hij met luide stem toe: “Laat het land en de zee en ook de bomen nog ongemoeid! Eerst moeten wij het zegel van onze God op het voorhoofd van zijn dienaren aanbrengen.”’ (Openbaring 7:2-3)

Wanneer we de eindtijdgebeurtenissen bestuderen met betrekking tot het teken van het beest, dan komt er één heel belangrijk punt naar voren en dat is het verschil tussen hoe God te werk gaat en hoe de vijand van de mensen dat doet.

We hebben al bestudeerd dat de centrale vragen in de grote strijd tussen Christus en de tegenstander zich toespitsen op loyaliteit, gezag en aanbidding. De profetieën die de macht van het beest beschrijven in Openbaring 13, de kleine horen in Daniël 7 en ‘de wetteloze mens’ in 2 Tessalonicenzen 2, spreken allemaal over een macht die zich Gods gezag toe-eigent, loyaliteit afdwingt en een vervalst systeem van aanbidding introduceert. Dat doen ze door gebruik te maken van geweld, dwang en soms steekpenningen en beloningen, allemaal om aanbidding af te dwingen.

Daarentegen is liefde de grote drijvende kracht van het koninkrijk van God. In plaats van het beest te aanbidden, vindt Gods volk zijn grootste vreugde en verrukking in het aanbidden van Hem. Ze zijn Hem toegewijd omdat ze weten hoezeer Hij hun is toegewijd. Er is maar één ding dat ons ervan zal weerhouden het merkteken van het beest te ontvangen in de eindtijd: een liefde voor Jezus die zo diep is dat niets onze band met Hem kan verbreken.

In deze les gaan we dieper in op deze thema’s.

_Op sabbat 10 juni bespreken we met elkaar deze les._