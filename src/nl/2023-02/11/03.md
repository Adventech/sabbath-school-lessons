---
title:  De kosmische strijd
date:   05/06/2023
---

`Lees Matteüs 27:45-50. Wat leert dit ons over wat Christus aan het kruis heeft ondergaan? Wat bedoelde Jezus toen Hij vroeg waarom God Hem had verlaten? Hoe helpt dit ons te begrijpen wat het betekent ‘het geloof van Jezus’ te hebben?`

Jezus hing aan het kruis, was gehuld in duisternis, droeg de schuld, schaamte en veroordeling van de zonden van de wereld en Hij was verstoken van het gevoel van zijn Vaders liefde. Op dat moment was Jezus afhankelijk van de relatie die Hij zijn hele leven met de Vader had gehad. Dat wil zeggen dat Jezus, ook in goede tijden, door een leven van volledige afhankelijkheid van de Vader was voorbereid op de slechtste tijden. Dat bereidde Hem zelfs voor op het kruis. De Heiland bleef vertrouwen, ook al schreeuwden de omstandigheden om Hem heen Hem de twijfel toe. Zelfs toen het leek alsof God Hem had verlaten, gaf Jezus niet op. ‘Te midden van de verschrikkelijke duisternis en schijnbaar verlaten door God, dronk Christus het laatste beetje uit de beker van menselijk leed. In die vreselijke uren had Hij vertrouwd op het bewijs dat Hij door Zijn Vader was aanvaard, wat Hem tot dan toe was gegeven ... Door geloof was Christus de overwinnaar.’ (Ellen White, Christ Triumphant, p. 277.)

Het geloof van Jezus is zo diep, zo vertrouwend en zo toegewijd, dat alle demonen in de kosmos en alle beproevingen op aarde dat niet kunnen doen wankelen. Het is een geloof dat vertrouwt wanneer het niet kan zien en gelooft wanneer het niet kan begrijpen en volhardt als er weinig is om je aan vast te klampen. Dit ‘geloof van Jezus’ is een geschenk op zich dat we door geloof ontvangen en dat zal ons door de komende crisis heen voeren. Het is ‘het geloof van Jezus’ dat in onze harten woont en ons in staat stelt Christus te aanbidden als de allerhoogste en om standvastig te volharden wanneer het merkteken van het beest uit Openbaring wordt opgelegd.

Toch is het ook niet iets dat zomaar uit het niets opduikt. Gods volk heeft geleerd nu door geloof te leven, dag na dag. In goede en slechte tijden, wanneer je voelt dat God dichtbij is en wanneer God ver weg lijkt - het maakt niet uit. ‘De rechtvaardige zal leven door geloof’ (Galaten 3:11; Habakuk 2:4). De tijd van voorbereiding is nu. Elke beproeving die we nu in geloof doorstaan, 11 kan kostbare vruchten afwerpen in ons leven.

`Denk aan een tijd waarin het leven om je heen in stukken uiteen leek te vallen en je alleen je geloof had. Hoe heb je dat doorstaan? Welke lessen heb je geleerd? Wat heb je meegemaakt dat anderen kan helpen die door iets soortgelijks gaan?`

`Matteüs 27:45-50 –Wat heeft Christus ondergaan en hoe helpt dit ons te begrijpen wat het betekent ‘het geloof van Jezus’ te hebben?`