---
title:  Zij die het Lam volgen
date:   07/06/2023
---

`Lees Openbaring 13:1-2. Waar komt het beest vandaan en wie geeft het gezag?`

Het eerste beest ontvangt zijn macht, zetel en grote gezag van de draak. De draak wordt geïdentificeerd als Gods tegenstander. Hij is een sluwe vijand die werkt door aardse machten. Deze ‘draak’, dat is dus de duivel, probeerde het ‘mannelijke kind’ te vernietigen zodra Hij werd geboren (Openbaring 13; 12:9 en 20:2; 12:3-5). Dit ‘kind, ... een zoon’ werd later ‘weggevoerd naar God en zijn troon’. Dit verwijst natuurlijk naar Christus. Omdat hij het kind Jezus wilde verslinden, gebruikte de tegenstander Herodes en het keizerlijke Rome. Aan het einde van Jezus’ leven veroordeelde de Romeinse gouverneur Pilatus Hem tot de dood, een Romeinse beul nagelde Hem aan het wrede kruis, een Romeinse soldaat stak een lans in zijn zij en Romeinse soldaten bewaakten zijn graf. De draak deed zijn werk door het heidense Rome en gaf de zetel van zijn regering aan deze opkomende macht, gesymboliseerd door het beest.

‘De draak staat in de eerste plaats voor de satan maar staat in de tweede plaats voor het Romeinse rijk ... . De macht die het Romeinse Rijk opvolgde en die van de draak ‘zijn kracht en heerschappij en gezag’ ontving, is duidelijk het pauselijke Rome.’ (The SDA Bible Commentary, vol. 7, p. 817.) De historicus AC Flick legt uit dat ‘uit de ruïnes van het politieke Rome in “reusachtige vorm” het grote morele rijk verrees van de roomse kerk.’ (AC Flick, The Rise of the Medieval Church (1900) p. 150 zoals geciteerd in The SDA Bible Commentary, vol. 7, pagina 817.)

`Lees Openbaring 13:3; 14:4. Welk contrast zie je in deze verzen?`

In tegenstelling tot ‘de hele wereld’ die het beest volgt, heeft God mensen die in plaats daarvan ‘het Lam volgen’. Zoals altijd kies je voor de ene of de andere kant, voor Jezus of tegen Jezus. Er zal dan, net zoals nu, geen middenweg zijn, geen neutrale positie. Als je niet vast bent toegewijd aan Jezus, zet je je bewust of onbewust in voor de andere kant.

`‘Jullie zullen door iedereen worden gehaat omwille van mijn naam; maar wie standhoudt tot het einde zal worden gered’ ( Matteüs 10:22). Hoe klaar ben jij om tot het einde toe te volharden?`

`Openbaring 13:1-2 Waar komt het beest vandaan en wie geeft het gezag?`