---
title: Verdieping 
date:   09/06/2023
---

## Het zegel van God en het merkteken van het beest (1)

### Openbaring 13:1-16

#### IJsbrekervraag

`Hoe reageer jij op een bedreigende situatie, geeft het je een gevoel van paniek, maakt het je onrustig en blijft het je bezighouden of blijf je kalm?`

#### Ik Verken

De huidige les is de eerste van een tweeluik, deze week gaan we in op het merkteken van het beest, volgende week zullen we het zegel van God bestuderen. In bondige en symbolische taal worden we in Openbaring 12 meegenomen naar de grote strijd tussen de zoon (Christus) en de draak (de satan). De draak wilde het kind verslinden maar uiteindelijk belandde dit bij God op de troon (Openbaring 5). De draak wordt uit de hemel gebannen, in het vervolg is zijn terrein beperkt tot de aarde (Openbaring 12:8-9). Hij richt vervolgens zijn woede op de vrouw, dat is op de gemeente van trouwe gelovigen van Christus, die ‘zich aan Gods geboden houden en bij het getuigenis van Jezus blijven’.

#### Ik Bestudeer

Aan het einde van hoofdstuk 12 ziet Johannes de draak staan op het zand van de zee. Het visioen loopt echter door en uit de zee zien we een mythologisch beest opkomen. Het toont opeenvolgende wereldmachten die achtereenvolgens vanaf de Babylonische heerschappij opkomen en die uiteindelijk overgaat in de religieus-politieke macht van het pausdom. Vergelijk Openbaring 13:1-2 eventueel met Daniël 7:2-8. Chronologisch gezien betreft de profetie van Openbaring 13 zowel het verleden, het heden, als ook dat wat er in de (nabije) toekomst staat te gebeuren.

`Aan wie ontleent het beest zijn macht volgens Openbaring 13:4.`

`Waar wordt het beest door gekenmerkt en wat onderneemt dit beest? (Openbaring 13:5-7) Vervolgens verschijnt er, na genezing van de dodelijke wond van het beest uit de zee, een tweede bondgenoot van de draak een beest uit de aarde (Openbaring 13:11-12).`

`Waar streven zowel het beest uit de zee als de draak naar, gesteund door het beest uit de aarde? (Openbaring 13:3-4; 12; zie ook Lucas 4:6-7).`

`Wat onderneemt het beest uit de aarde om aanbidding af te dwingen? (Openbaring 13:14-15; vergelijk met Daniël 3:1-6)`

Degenen die het beeld voor het beest aanbidden ontvangen een merkteken, de naam van het beest of het getal van zijn naam.

`Welk privilege ontvangen alleen degenen die het merkteken ontvangen? (Openbaring 13:17)`

`Wat is volgens Openbaring 13:15 het lot van degenen die het beeld niet aanbidden en dus het merkteken niet ontvangen?`

`Wat leert Openbaring 13:8 echter impliciet over degenen die het merkteken niet zullen ontvangen?`

`Lucas 5:18-26 en Johannes 10:33 Welke twee aspecten van godslastering worden hier geïdentificeerd?`

#### Ik Pas Toe

Het merkteken van het beest en het getal van zijn naam zijn actuele onderwerpen waarover nogal wat op o.a. het internet te vinden is. Veel daarvan is gebaseerd op sensatie en deels roept het onderwerp angstgevoelens op.

`Hoe ga je om met de dreigend klinkende teksten zoals die in de tekst voor vandaag?`

`Hoe kun je het beste de verwarrende speculaties over het merkteken van het beest filteren en je te richten op wat Openbaring 13 je werkelijk wil duidelijk maken?`

`Het ontvangen van het merkteken is een gevolg van aanbidding van het beeld van het beest dat in strijd is met het eerste en tweede gebod (Exodus 20:3-5). Welke ‘goden’ dreigen wij in ons eigen leven soms te vereren?`

#### Ik bid …

Trouwe en liefdevolle Vader, steun ons om onder elke omstandigheid trouw te blijven aan U, wanneer aanlokkelijkheden in de wereld aan ons trekken maar ook als er sprake is van dreiging. Wilt U ons alstublieft de kracht geven om te blijven zien op Jezus en zijn overwinning en om daar kracht uit te putten. Maak ons daarin ook tot een voorbeeld voor anderen. Amen.