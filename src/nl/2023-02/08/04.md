---
title:  Een niet-zo-subtiele misleiding
date:   16/05/2023
---

In een poging om het unieke van onze schepping te vernietigen, heeft de duivel een niet-zo-subtiele vervalsing geïntroduceerd. Die vervalsing wordt zelfs door sommigen onder ons geaccepteerd en luidt als volgt. God is de voornaamste oorzaak van de schepping, maar het duurde lang voordat Hij leven tot stand bracht. Hij gebruikte daartoe het evolutieproces. Deze benadering probeert ‘wetenschappelijke gegevens’ te harmoniseren met het verslag in Genesis. De scheppingsdagen zouden dan lange, onbepaalde tijdsperioden zijn. Het leven op aarde is dan miljarden jaren oud.

`Lees Psalm 33:6,9; Hebreeën 11:3. Wat vertellen deze Bijbelpassages ons over hoe God de wereld schiep?`

Het Bijbelse verslag is duidelijk: ‘Door het woord van de HEER is de hemel gemaakt, door de adem van zijn mond het leger der sterren’ en ‘door geloof komen we tot het inzicht dat het heelal door het woord van God geordend is.’ Het eerste hoofdstuk van Genesis bevestigt dat God de wereld schiep in zes letterlijke dagen van 24 uur en dat Hij rustte op de zevende. De taalkundige wijze waarop Genesis 1 en 2 zijn geschreven laat niets anders toe. Zelfs geleerden die niet in de letterlijke zesdaagse schepping geloven, erkennen dat het de bedoeling van de auteur was een schepping in zes dagen te onderwijzen. Het Hebreeuwse woord voor ‘dag’ in Genesis 1 is ‘joom’. Elke keer dat in de hele Bijbel een getal als bijvoeglijk naamwoord voor het woord ‘joom’ staat (derde dag, eerste dag, of wat dan ook), wordt daardoor de tijdsperiode beperkt tot 24 uur. Er is geen enkel geval in de Bijbel waar een getal dat voor het zelfstandig naamwoord ‘joom’ staat een onbepaalde periode aanduidt. Het gaat zonder uitzondering altijd om een periode van 24 uur.

Het punt waar het dan direct om draait is dit: als God de wereld niet in zes letterlijke dagen heeft geschapen, welke betekenis heeft de sabbat van de zevende dag dan? Waarom zou God daar opdracht toe geven? Het zou absoluut zinloos zijn ons de sabbat te geven als een eeuwigdurende erfenis van een zesdaagse scheppingsweek als zo’n scheppingsweek er niet van het begin af aan is geweest. Het aanvaarden van lange scheppingsperioden is het ter discussie stellen van de noodzaak van de sabbat van de zevende dag. Het roept ook ernstige vragen op over de integriteit van de Schrift. Door de sabbat aan te vallen, daagt de tegenstander het gezag van God in de kern uit. Wat kan effectiever zijn om het herdenken van de schepping in zes dagen te vernietigen dan het ontkennen van de realiteit daarvan? Geen wonder dat zoveel mensen, met inbegrip van christenen, de sabbat van de zevende dag negeren. Wat een voorbereiding op de uiteindelijke misleiding.

`Hoe nauw is voor jou de sabbat verbonden met het feit dat God de Schepper is? `

`Psalm 33:6,9; Hebreeën 11:3 Wat vertellen deze Bijbelpassages ons over hoe God de wereld schiep?`