---
title: Jongerenles 
date:   26/05/2023
---

### Een stad die verwarring heet

#### Opdracht van de vorige week

`Wat is het nut van geduldig zijn?`

#### Lees samen

Jeremia 50:33-38

#### IJsbrekervraag

`Heeft God je ooit uit een benarde situatie geholpen, en zo ja hoe? `

#### Inspiratie

‘Als je jezelf geweldig vindt, gaat het fout met je, het loopt verkeerd met je af.’ (Spreuken 16:18, BGT.)

#### Behandel de tekst

De stad Babel/Babylon wordt vaak genoemd in de Bijbel, vaak in negatieve zin. Ze wordt voor het eerst genoemd in Genesis 11, waar ze haar naam kreeg vanwege de spraakverwarring. Ook de profeten verwijzen nogal eens naar deze stad, en dan als een symbool van de goddeloosheid van de mensen op aarde. De inwoners onderdrukken bijvoorbeeld Gods volk (Jeremia 50:33) en aanbidden andere goden (vers 38). Verder is de stad ook een symbool van arrogantie. Denk bijvoorbeeld aan koning Nebukadnezar die pronkt met de stad Babylon (Daniël 4:27), of de koning van Babylonië die net zo machtig wilde zijn als God (Jesaja 14:14). Maar hoogmoed komt voor de val! Babylon zal vernietigd worden (Jeremia 50:31-32). Voordat dit echter gebeurt, geeft God de inwoners nog een kans en worden ze opgeroepen om de stad te verlaten, zodat ze niet samen met de stad worden vernietigd (Openbaring 18:4). Dit is beeldspraak. Babylon verwijst niet naar een echte stad, maar naar een goddeloos en arrogant systeem, dat zich tegen God keert. De mens wordt dus opgeroepen om niet hooghartig, maar nederig te zijn en hun positie als schepselen en dienaren van God te aanvaarden.

#### Gespreksvragen naar aanleiding van de tekst

`Lees Genesis 11:1-9. Om welke redenen werd de toren van Babel gebouwd en hoe reageerde God daarop?`

`Wat denk je dat de toren van Babel symboliseert?`

`Hoe wordt de koning van Babylon beschreven in Jesaja 14:12-14? Met welke karaktereigenschap zou je dit kunnen samenvatten?`

`Hoe kun je hoogmoed voorkomen? Wanneer is trots zijn verkeerd en wanneer niet?`

`Lees Jeremia 50:29-32 en Openbaring 14:8. Hoe wordt Babylon beschreven en wat zal er met de stad gebeuren?`

`Vergelijk Jeremia 50:34 met Openbaring 18:4. In hoeverre is het aan de mens om Babylon te verlaten en door God te worden gered?`

`Hoe denk je dat het verlaten van Babylon er in werkelijkheid uitziet?`

#### Opdracht

`Wat is er nog over van Babylons grootheid? Wat wil dat zeggen?`