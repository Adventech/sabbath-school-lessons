---
title:  Heb ontzag voor God
date:   16/04/2023
---

Het doel van het boek Openbaring voor onze generatie is om een volk voor te bereiden om klaar te zijn voor Jezus’ spoedige wederkomst en om samen met Hem zijn boodschap voor de laatste dagen te geven aan de wereld. Openbaring onthult de plannen van God en ontmaskert de plannen van de tegenstander. Daarin staat Gods laatste oproep, zijn dringende, eeuwige, universele boodschap voor alle mensen.

`Lees Openbaring 14:7; zie ook Genesis 22:12; Psalm 89:8; Spreuken 2:5; Prediker 12:13-14; Efeziërs 5:21. Welke specifieke instructie geeft Johannes?`

Het Griekse woord voor ‘ontzag hebben voor’ in Openbaring 14:7 is fobeo. Daar leiden we het Nederlandse woord fobie van af en dat heeft te maken met angst. Het wordt hier echter niet gebruikt in de zin van bang zijn voor God, maar in de zin van eerbied, ontzag en respect. Het heeft de gedachte van absolute loyaliteit aan God in zich en volledige overgave aan zijn wil. Het is een geesteshouding die God meer centraal stelt dan het eigen ik. Het is het tegenovergestelde van Lucifers houding wanneer hij bij zichzelf zegt: ‘Ik stijg op naar de hemel, boven Gods sterren plaats ik mijn troon. Ik zetel op de toppen van de Safon, de berg waar de goden bijeenkomen. Ik stijg op tot boven de wolken, ik evenaar de Allerhoogste.’ (Jesaja 14:13-14) In plaats daarvan is het de houding van Christus, die, hoewel ‘Hij de gestalte van God had ... , zich heeft vernederd en gehoorzaam werd tot in de dood – de dood aan het kruis.’ (Filippenzen 2:6,8)

De essentie van de grote strijd draait om onderwerping aan God. Lucifer was egocentrisch. Hij weigerde zich te onderwerpen aan welk gezag dan ook behalve dat van hemzelf. In plaats van zich te onderwerpen aan degene die op de troon zit, wilde Lucifer zelf vanaf die troon regeren. Simpel gezegd heeft ontzag hebben voor God te maken met Hem op de eerste plaats zetten in ons denken. Het is afstand doen van ons gericht zijn op het eigen ik en trots een leven leiden dat geheel aan Hem is gewijd. Dat moet wel belangrijk zijn, want het zijn de eerste woorden uit de mond van de eerste engel van de drie. Daarom moeten we er goed acht op slaan.

`Wat is je eigen ervaring met ontzag hebben voor God? Hoe kun je op een positieve manier aan iemand uitleggen waarom ‘ontzag hebben voor God’ iets goeds is?`

`Openbaring 14:7; zie ook Genesis 22:12; Psalm 89:7; Spreuken 2:5; Prediker 12:13-14; Efeziërs 5:21 Welke specifieke instructie geeft Johannes?`