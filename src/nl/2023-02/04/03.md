---
title:  Ontzag hebben voor God en gehoorzamen
date:   17/04/2023
---

Wat leert de Bijbel ons over wat het betekent om ontzag voor God te hebben?

`Lees Deuteronomium 6:2; Psalm 119:73-74; Prediker 12:13-14. Wat blijkt uit deze teksten waartoe ‘ontzag hebben voor God’ leidt?`

Deze teksten laten een verband zien tussen ontzag hebben voor God en het onderhouden van zijn geboden. Ontzag hebben voor God is een houding van eerbiedig respect die ons tot gehoorzaamheid leidt. De dringende oproep van de hemel is dat degenen die gered zijn door genade gehoorzaam zijn aan Gods geboden (Efeziërs 2:8-10). Genade is geen vrijstelling van het gehoorzamen van Gods geboden. Het evangelie bevrijdt ons van de veroordeling door de wet, niet van onze verantwoordelijkheid om haar te gehoorzamen. Genade verlost ons niet alleen van de schuld van ons verleden, maar het stelt ons ook in staat in het heden een godvruchtig gehoorzaam leven te leiden. Paulus zegt dat Jezus hem ‘de genade heeft geschonken apostel te zijn, opdat ik omwille van zijn naam aan alle volken gehoorzaamheid en geloof zou verkondigen.’ (Romeinen 1:5)

Er zijn mensen die het vreemde idee hebben dat verlossing door genade op de één of andere manier de wet van God te niet doet of de noodzaak van gehoorzaamheid minimaliseert. Ze denken dat alles wat je zegt over gehoorzaamheid wetticisme is. Ze zeggen: Het enige wat ik wil, is Jezus. De vraag is: ‘Welke Jezus?’ Is dat een Jezus van onze eigen makelij, of de Jezus van de Schrift? De Christus van de Schrift leidt ons er nooit toe zijn wet te bagatelliseren, want die wet staat voor het wezen van zijn karakter. De Christus van de Schrift leidt ons er nooit toe om het belang van de leerstellingen van de Bijbel minder te maken. Zij maken duidelijk wie Hij is en wat zijn plan is voor deze wereld. De Christus van de Schrift leidt ons er nooit toe zijn leer te reduceren tot vrome onbelangrijke gemeenplaatsen. Christus is de belichaming van alle leerstellige waarheid. Jezus is de waarheid die mens is geworden. Wat Hij leert, is wat Hij uitleeft. De laatste oproep in de Openbaring roept ons door geloof in Jezus op de volheid van alles wat Hij aanbiedt te aanvaarden. Die oproep roept ons op om ‘ontzag te hebben voor God’, en dat komt tot uiting in geloof in zijn verlossende kracht om ons in staat te stellen een godvruchtig en gehoorzaam leven te leiden.

`‘Wees niet bang voor hen die wel het lichaam maar niet de ziel kunnen doden. Dan kun je beter bang zijn voor Hem die beide, ziel en lichaam, kan laten omkomen in de Gehenna.’ (Matteüs 10:28) Hoe helpen deze woorden ons te begrijpen wat het betekent ontzag te hebben voor God?`

`Deuteronomium 6:2; Psalm 119:73-74; Prediker 12:13-14 Wat blijkt uit deze teksten waartoe ‘ontzag hebben voor God’ leidt?`