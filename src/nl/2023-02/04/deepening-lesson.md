---
title: Verdieping 
date:   21/04/2023
---

## Heb ontzag voor God en geef Hem eer

### Hebreeën 4:14-5:10

#### IJsbrekervraag

`Wat is er aan de hand, wanneer je ontzag voor iemand hebt, maar in je hart geen gevoelens van waardering voor die persoon hebt?`

#### Ik Verken

In Openbaring 14:6 staat ‘Heb ontzag voor God en geef Hem eer’. Jezus is onze Hogepriester (Hebreeën 4:14-15), en dit zou ons ertoe moeten brengen ontzag voor Hem te hebben en Hem te eren, met onze mond en manier van leven. Omdat God de Vader Christus de eer verleende hogepriester te worden (5:4-5), is ontzag voor Christus en het geven van eer aan Hem tegelijk ook ontzag voor en eer aan God de Vader. De uitgangstekst maakt duidelijk dat Christus een volmaakte hogepriester is. De hogepriesters die uit de mensen werden genomen, waren dat niet. Dit stukje tekst staat in Hebreeën 1 t/m 7, waarin de verhevenheid van Christus centraal staat Hebreeën is waarschijnlijk geschreven tussen 60 en 70 n. Chr. De tempel te Jeruzalem bestond in elk geval nog (9:9). De auteur schreef aan christenen van Joodse komaf, mogelijk vanuit Rome (13:24). In de vroegchristelijke kerk werd Paulus algemeen erkend als de schrijver, tegenwoordig gebeurt dat minder. In elk geval was de schrijver een bekende van Timoteüs (13:23) en had hij een goede kennis van het Griekse Oude Testament. Gezien het vloeiende Grieks beschouwen sommigen Lucas als de auteur, of als de vertaler van een door Paulus geschreven Hebreeuwse tekst.

#### Ik Bestudeer

In de Bijbel staan veel teksten over ontzag hebben voor en het eren van God. Sommige vertalingen hebben in Openbaring 14:6 ‘Vrees God en ...’

`Waarom kan hier niet bedoeld zijn dat we bang voor God moeten zijn? Zie Romeinen 8:15 en 1 Johannes 4:18.`

In Openbaring 14:6 staat als reden voor de oproep tot ontzag voor en het geven van eer aan God: ‘Want nu is de tijd gekomen dat Hij (God) zijn oordeel zal vellen’.

`Welk oordeel is dit, en is het al begonnen, of ligt dat nog volledig in de toekomst?`

Normaal hebben mensen respect voor een hogepriester, vanwege zijn positie, maar ook door bepaalde eigenschappen van hem.

`Hoe maakt Hebreeën 4:15 duidelijk dat Christus volmaakt is?`

Christus bad regelmatig tot zijn Vader en had diep ontzag voor Hem (5:7).

`Wanneer is gebed geen uitdrukking van ontzag voor God?`

Christus is ‘voor allen die Hem gehoorzamen een bron van eeuwige redding’ (5:9).

`Wat houdt gehoorzaamheid aan Christus volgens jou wel en niet in?`

`Hoe kun je volgens Openbaring 19:5-7 ontzag voor God uiten en Hem eren?`

`Filippenzen 4:8 Welke advies geeft Paulus ons hier?`

#### Ik Pas Toe

`Welke mensen zullen volgens Jezus door God de Vader worden geëerd? Johannes 12:26.`

`Wat wordt volgens jou bedoeld met ‘je een oordeel drinken’? Als je last hebt van een of andere verslaving, wat is er dan volgens jou voor nodig om daarvan af te komen?`

`Je hebt vast weleens gehoord van de uitdrukking ‘Hoge bomen vangen veel wind’. Wat betekent deze uitdrukking, en waarom was Jezus tijdens zijn verblijf op aarde zo’n windvanger? Is Hij dat nog steeds?`

`Lees met elkaar het zesde couplet van ‘het Wilhelmus’, het Nederlandse volkslied (lied 419 vers 6, uit het Liedboek voor de Adventkerk). Hoe verwoordt dit couplet ontzag en eerbied voor God?`

`Misschien heb je de laatste tijd of je hele leven zonder God geleefd. Wil je weten of er dan nog hoop voor je is? Lees dan bijvoorbeeld Jesaja 55:6-7 of praat erover met een christen die je vertrouwt.`

Onthoud: Door Gods genade en in zijn kracht kunnen we telkens weer beproevingen te boven komen en de satan overwinnen, tot eer van God.

#### Ik bid …

Here Jezus, wat geruststellend is het te beseffen dat U met mij mee kunt voelen, in alle situaties van mijn leven. Laat mij zien hoe ik uw dienaar kan zijn, en U met mijn leven kan eren. Amen.