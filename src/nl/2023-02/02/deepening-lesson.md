---
title: Verdieping 
date:   07/04/2023
---

## Een bepalend moment

### Openbaring 14:14-20

#### IJsbrekervraag

`Heb jij een moestuin en ben je na terugkomst van vakantie wel eens onaangenaam verrast, omdat de oogst die je had verwacht niet zo was als verwacht? Zo ja, wat ging er toen door je heen?`

#### Ik Verken

‘De tijd om te oogsten’ (Openbaring 14:15) en de tijd van Gods oordeel (14:7) zullen beslissend zijn voor wie tot dan op aarde geleefd heeft. Openbaring 14:14-20 beschrijft het bijeenbrengen van de gelovigen en de straf voor de ongelovigen in termen die aan de landbouw zijn ontleend. Openbaring 12-14 is een intermezzo tussen de hoofdstukken over de 7 bazuinen en die over de 7 schalen met de plagen. Het boek Openbaring is apocalyptisch van aard, d.w.z. dat met beelden en visioenen de eindtijd (de laatste periode van het bestaan van de aarde) wordt beschreven. De apostel Johannes schreef het op het eiland Patmos waarschijnlijk rond 95 n. Chr., tijdens de christenvervolging onder keizer Domitianus (1:9).

#### Ik Bestudeer

Vergelijk dit gedeelte met Joël 4:12-14.

`Over welke ‘oogst’ gaan deze verzen uit Joël?`

***Vers 14***

Dit verwijst duidelijk naar Daniël 7:13-14

`Over wie gaat het hier?`

`Wat betekent het wit zijn van de wolk? (Handelingen 1:10; Openbaring 3:5; 6:2.`

Een koning droeg een gouden kroon (Ester 8:15; Psalm 21:2,4; 2 Samuël 12:30), maar volgens het apocriefe geschrift Jezus Sirach deed de hogepriester Aäron dat ook (Jezus Sirach 45:14).

***Vers 15-16***

In vers 15 staat letterlijk: ‘De oogst van de aarde is droog geworden’. Johannes maakt gebruik van het beeld van de graanoogst, waarmee hij (in vers 14-16) de ‘oogst’ van de gelovigen beschrijft (Matteüs 3:12; 13:30; 1 Tessalonicenzen 4:16-17).

`Hoe noemt Johannes gelovigen in Johannes 4:36?`

***Vers 17-19***

Deze verzen gaan over de (druiven)oogst van de goddeloze ongelovigen, uit ‘de wijngaard op de aarde’ (Jesaja 63:1-6; Joël 4:13; Openbaring 19:15). In het Oude Testament heet Israël Gods wijnstok en wijngaard (Psalm 80:9-12; Jesaja 5:1-7). Jeremia 2:21 vergelijkt dit volk met een edele druif.

`Waarom liep het verkeerd met Israël af (Jeremia 2:14-20)?`

***Vers 18***

`‘Vuur’: Zie Matteüs 13:30; Openbaring 14:10; 19:20; 20:9-10,14-15; 21:8.`

***Vers 19 en 20***

‘De grote perskuip van Gods woede’ en ‘een grote stroom bloed’ (14:20): Vgl. ‘de wijn van Gods woede’ in 14:10.

`1 Johannes 5:3 Wat houdt God liefhebben in?`

***Vers 20***

‘Buiten de stad’ is buiten Jeruzalem (vgl. ‘de vallei van Josafat’ in Joël 4:2), het Kidrondal tussen Jeruzalem en de Olijfberg). ‘Een grote stroom bloed’ (Joël 4:13) van ‘zestienhonderd stadie’: Ongeveer driehonderd kilometer. Als dit een symbolische aanduiding is van een hoeveelheid bloed, dan kan het hier gaan over de volle maat van de wandaden (tien maal tien, vgl. Openbaring 13:1) van de gehele wereld (maal vier maal vier, vgl. Openbaring 7:1 en 20:8). Omdat bloed ook een symbool van het leven is (Genesis 9:4), kan dit vers ook betrekking hebben op het wegvloeien van alle leven uit mensen van over de gehele wereld. De belangrijkste boodschap van dit vers is in elk geval dat de vijanden van Gods volk gestraft zullen worden.

#### Ik Pas Toe

Ook de gemeenschap van alle gelovigen is in zekere zin een soort akker of een wijngaard.

`Als jij jezelf ziet als een gelovige, wat betekent dat dan voor jou?`

`Als jij niet in God gelooft, kun je dan ook zeggen waarom niet?`

`Als God liefde is, waarom kan hij dan toch heel boos worden?`

`Is christen zijn een garantie voor eeuwig leven? Waarom wel of niet?`

`Welke beslissing kun je vandaag nemen om je leven een positieve wending te geven?`

#### Ik bid …

Heer, vorm mij naar het plan dat U met mij voor ogen hebt. Vergeef me, als ik voor anderen niet te pruimen ben, of me beter voordoe dan ik ben. Maak mij klaar voor uw oogst, zodat ik voor eeuwig bij U kan zijn. Amen.