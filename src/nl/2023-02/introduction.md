# De drie-engelen boodschap

__Mark Finley__

Op 15 oktober 1844, een week voor de grote teleurstelling, werd er een jongen geboren in een vroom Luthers gezin in Duitsland. Zijn naam was Friedrich Nietzsche. Hij zou één van de meest invloedrijke atheïsten van de moderne tijd worden. Nietzsche geloofde dat de christelijke God van de westerse wereld stervende was en daarom verzette hij zich tegen de voortdurende morele invloed van de christelijke religie. Hij bespotte het christelijke geloof als een ‘slavenmoraal’. In zijn ogen was dat de moraal van de zwakken die zulke dwaze begrippen als ‘heb je vijanden lief’ bedacht. Dat deden de christenen in een poging zichzelf te beschermen tegen de sterkeren. Voor Nietzsche moest de moderne tijd verder gaan dan de achterhaalde begrippen van ‘goed en kwaad’. In één van van zijn boeken (Aldus sprak Zarathoestra) zei hij: ‘Breek die oude tafels van de wet in stukken’ (daarmee bedoelde hij natuurlijk de Tien Geboden).

Het jaar 1844 was ook belangrijk voor Karl Marx, de grondlegger van het communisme. In datzelfde jaar schreef Marx het boek dat de ‘Economic and Philosophic Manuscripts of 1844’ werd genoemd, ook al werd het pas in 1932 door de voormalige Sovjet Unie gepubliceerd. Dit boek geeft inzicht in de beginfase van Marx’ ideologie waarin hij pleitte voor een geheel en al materialistische realiteit die verschillende economische stadia doorliep totdat de arbeiders van de wereld zich zouden verenigen, hun kapitalistische onderdrukkers ten val zouden brengen en een heilstaat op aarde zouden vestigen.

Het jaar 1844 was ook voor Charles Darwin een belangrijk jaar. In wat bekend is geworden als het ‘Essay van 1844’, schreef Darwin één van de eerste versies van zijn evolutietheorie, ook al werd deze toen nog niet openbaar gemaakt. Pas in 1859 werd het boek On the Origin of Species gepubliceerd en daarin verkondigde Darwin publiekelijk zijn visie dat al het leven op aarde alleen door natuurlijke en toevallige processen is ontstaan uit een gemeenschappelijke voorouder.

Het jaar 1844 was echter de vervulling van de profetie van de 2300-dagen van Daniël 8:14. Het was ook in dat jaar dat uit wat er was overgebleven van de groepen die de grote teleurstelling hadden meegemaakt, zaden werden geplant die zouden uitgroeien tot een wereldwijde beweging. De kern van de boodschap van die groep wees de ideologie af van wat de ruggengraat vormde van het marxisme, de visie van Nietzsche en het darwinisme.

De beweging van de zevendedagsadventisten verkondigde in tegenstelling tot Marx dat de grote strijd tussen Christus en zijn tegenstander de wereldgeschiedenis verklaart. Daarvoor is geen materialistische visie op de geschiedenis nodig die deze laat eindigen in een door mensen gemaakte communistische heilstaat. Het eindpunt is de bovennatuurlijke vestiging van Gods eeuwige koninkrijk.

In tegenstelling tot Darwin leert de beweging van de zevendedagsadventisten dat het leven niet is ontstaan door het natuurlijke en toevallige proces van willekeurige mutaties en natuurlijke selectie. Deze wereld is er door de kracht van de Schepper-God, die in zes dagen het leven op aarde schiep en op de zevende rustte.

In tegenstelling tot Nietzsche verkondigden de zevendedagsadventisten niet alleen dat God bestaat, maar dat zijn universele wet die over moraliteit gaat (die ‘oude tafels van de wet’), de Tien Geboden, Gods ultieme norm van oordeel blijft en bindend is voor de hele mensheid.

Is het toevallig dat al deze gebeurtenissen in 1844 plaatsvonden? Zo moet je er niet over denken.

Marx, Nietzsche en Darwin zijn drie invloedrijke figuren wier werk de mensheid onherstelbare schade heeft berokkend. Te midden van al deze dwalingen liet God de wereld niet achter zonder een getuigenis van zijn waarheid. Daarom heeft Hij een beweging in het leven geroepen die te midden van deze destructieve ideologieën na verloop van tijd zou uitgroeien tot het Kerkgenootschap der Zevende-dags Adventisten. Zij verkondigen Gods waarheid van de laatste dagen aan deze wereld. Dat zijn de aankondigingen van de drie engelen. Die weerleggen in de kern de fouten en misvattingen die door deze drie mannen werden gepropageerd en die zeer bedrieglijk zijn.

De aankondigingen van de drie engelen zijn in zekere zijn de marsbevelen van de zevendagsadventisten. In de kern zijn zij het evangelie, puur en eenvoudig, maar het is het evangelie gepresenteerd in de context van ‘de waarheid die u hebt leren kennen’ (2 Petrus 1:12). (Noot van de vertaler: in de vertaling vanuit het Engels volgen wij de tekst van de NBV21 als er naar Bijbelteksten wordt verwezen of wanneer daarop wordt gezinspeeld. De Engelse vertaling gebruikt hier de bekende uitdrukking ‘the present truth’, de tegenwoordige waarheid. In het Nederlands is dat weergegeven met ‘de waarheid die u hebt leren kennen’.)

De drie-engelen boodschap is onze studie voor dit kwartaal.

Mark Finley is geboren in de staat Connecticut van de VS. Hij was een internationaal bekende evangelist en van 2005 tot 2010 vice-voorzitter van de Generale Conferentie. Nadat hij zijn voltijdbaan had ingeruild voor het leven als gepensioneerde, is hij assistent van de voorzitter van de Generale Conferentie geworden. Br. Finley en zijn vrouw Ernestine hebben drie kinderen en vijf kleinkinderen.
