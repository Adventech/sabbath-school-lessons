---
title:  Gods overblijfsel in de eindtijd
date:   30/03/2023
---

De duivel is in oorlog met Christus sinds zijn rebellie in de hemel (Openbaring 12:7). Zijn doel was toen en nu om de heerschappij over het universum te verkrijgen (Jesaja 14:12-14). Het brandpunt van zijn aandacht in de laatste dagen van de geschiedenis van de aarde is op Gods volk gericht. De tekst zegt nadrukkelijk dat de draak woedend was op de vrouw (de kerk) en oorlog ging voeren met ‘de rest van haar nageslacht’. Deze uitdrukking, ‘de rest van haar nageslacht’, wordt in de King James vertaling ook weergegeven met ‘remnant’ (het overblijfsel). Gods ‘rest’ blijft trouw aan Christus, gehoorzaam aan zijn waarheid en trouw aan zijn opdracht.

`Lees Openbaring 12:17. Welke kenmerken worden hier genoemd van ‘de rest van haar nageslacht’, zijn kerk, in de laatste dagen?`

De draak is woedend op de vrouw, Gods gemeente. De duivel is ziedend op een volk dat de geboden van God onderhoudt, en hij doet er alles aan om ze te vernietigen. Uiteindelijk vaardigt hij een decreet uit zodat ze niet kunnen kopen of verkopen en gevangen worden gezet en met de dood worden geconfronteerd (Openbaring 13:14-17). Als de satan Christus niet kan vernietigen, probeert hij dat te doen met hen die Christus’ diepste genegenheid bezitten. Dat is de gemeente van Christus. Het is niet het Midden-Oosten en de verschillende conflicten aldaar die in deze laatste oorlog op de aarde in het middelpunt staan. De aandacht gaat uit naar de leden van Gods volk die verspreid zijn over de hele wereld. Het is een strijd tussen twee tegengestelde krachten, Christus en zijn tegenstander waarin niemand neutraal kan zijn.

Dit is de vraag waar alles om draait in deze laatste oorlog: ‘Aan wie zijn we loyaal? Wie zijn we trouw?’ De hemel richt zich tot gelovigen die zo blij zijn met Christus’ liefde, verlost zijn door zijn genade, toegewijd aan zijn doeleinden, in de kracht van zijn Geest staan en die zo gehoorzaam aan zijn geboden zijn, dat ze bereid zijn de dood zelf onder ogen te zien voor datgene waar Hij voor staat. Onze wereld stevent af op een grote crisis, maar in Jezus, door Hem, en dankzij Hem, staat de overwinning vast. De voorwaarde is dat we verbonden blijven met Hem en dat doen we door geloof. Dat geloof leidt tot gehoorzaamheid. Onze keuze speelt een belangrijke rol.

`Hoe zie je de realiteit van Openbaring 12:17 terug in jouw leven en in jouw ervaring? Hoe merk je dat de grote strijd zich in jouw eigen leven afspeelt?`

`Openbaring 12:17 – Welke kenmerken worden hier genoemd van ‘de rest van haar nageslacht’, zijn kerk, in de laatste dagen?`