---
title: Verdieping 
date:   31/03/2023
---

## Jezus wint en de satan verliest

### Openbaring 12

#### IJsbrekervraag

`Heb jij ooit een nare situatie in je leven meegemaakt waaraan je naar jouw gevoel niet kon ontsnappen, maar waaruit op zeker moment toch een uitweg kwam?`

#### Ik Verken

De draak is uit de hemel verbannen (Openbaring 12:8) en als een bliksem op aarde terechtgekomen (Lucas 10:18). Toen Jezus in een woestijn door de duivel werd beproefd, doorstond Hij dat (Lucas 4:1-13). Toen de tegenstander Hem ertoe probeerde te bewegen zijn lijdensweg niet ten einde toe te gaan, verwierp Hij diens suggestie (Matteüs 16:22-23). ‘Het bloed van het lam’ (Jezus’ kruisdood) bracht Gods tegenstander als aanklager van de gelovigen ten val, en sindsdien winnen gelovigen telkens weer van hem (Openbaring 12:10 -11). De draak deed en doet dreigend, voert nog altijd strijd en misleidt nog steeds mensen, maar hij lijdt ook nederlagen, totdat hij eens voorgoed verliest (12:3-4,9,12-13,15,17; 20:10). Openbaring 12-14 staat tussen de hoofdstukken over de 7 bazuinen en die over de 7 schalen met plagen. De apostel Johannes schreef Openbaring waarschijnlijk rond 95 n. Chr. op Patmos, tijdens de christenvervolging onder keizer Domitianus (1:9).

#### Ik Bestudeer

***Vers 1***

`Is de ‘vrouw’: De bruid van God, zijn geliefde, het volk Israël (vgl. Jeremia 31:35-36), de kerk als volk van God (vgl. Openbaring 12:6, 4), Eva die nageslacht zou krijgen dat de kop van de slang zou verbrijzelen (Genesis 3:15,20), Maria, de moeder van Jezus of iemand anders?`

`Vergelijk dit vers met Genesis 37:9-11. Wat valt je op?`

`Over welke ‘sterren’ gaat het in dit vers? Verschaft Openbaring 1:16,20 hier meer duidelijkheid over, of niet?`

***Vers 3***

De ‘draak’ vertegenwoordigt het kwaad (vgl. Genesis 3). Hij is rood = bloeddorstig.

***Vers 4***

`Naar welke houding verwijst ‘de staart’ in Jesaja 9:14? Vgl. Johannes 8:44.`

`Om welke ‘sterren’ gaat het hier? Lees Job 38:7; Openbaring 12:9.`

***Vers 5***

Het kind is waarschijnlijk Jezus, dat uit het volk Israël voortkwam (vgl. 12:5 met Psalm 2:7-9). Hij richtte een koninkrijk op (zie ook Openbaring 12:10-11) en Hij zal ‘alle volkeren met een ijzeren herdersstaf ... hoeden’ (vgl. Openbaring 19:15; Psalm 2:9; Jesaja 9:5; Genesis 3:15; Romeinen 9:5).

`Kan dit kind ook symbool staan voor de volgelingen van Christus? Vgl. Openbaring 2:26-27.`

`Filippenzen 3:8-9 Wat wilde Paulus?`

***Vers 6***

Zie de ‘twaalfhonderdzestig dagen’ in 11:3; 12:6,14, volgens sommigen drieënhalf jaar. Adventisten menen dat het daarbij om twaalfhonderdzestig jaar gaat (zie Numeri 14:34; Ezechiël 4:5-6 en Daniël 9:24-27). Voor het volk Israël was ‘de woestijn’ een plek van beproevingen.

`Waarmee wordt ‘de woestijn’ nog meer geassocieerd? (Hosea 2:13; Jeremia 31:2; Matteüs 4:11).`

`Welk van deze aspecten vind je in Openbaring 12:6,14?`

***Vers 14:***

Adelaarsvleugels slaan op hulp van God (vgl. Exodus 19:4).

#### Ik Pas Toe

Christus heeft de wereld overwonnen en dat zullen zijn volgelingen ook doen (Johannes 16:33; Openbaring 12:10-11; vgl. 11:15; Handelingen 28:31). Zijn offerdood doet de aanklachten van de misleider teniet. De stuiptrekkingen van de verliezer treffen nog altijd de gemeente van Christus, maar wij ontvangen dagelijks macht om te overwinnen. De echte strijd tussen goed en kwaad is van geestelijke aard (Efeziërs 6:12). Daarom is het belangrijk dat we regelmatig bidden, zodat we gehoorzaam en trouw aan God kunnen zijn en blijven.

`Hoe ontmoet jij God in je leven, of, hoe zou je Hem kunnen vinden?`

`Ben jij in jouw leven geestelijk sterker geworden of niet? Wat heeft daar volgens jou toe geleid?`

`Waarom is het sterven van Jezus op Golgota doorslaggevend geweest in de strijd tussen Hem en de duivel`

#### Ik bid …

Heer, dank U voor de overwinning die U op Golgota behaald hebt. Laat mij in uw kracht dagelijks de overwinning behalen op het kwaad in mij en om mij heen. Ik zie uit naar het moment waarop uw tegenstander volkomen verslagen zal zijn. Amen.