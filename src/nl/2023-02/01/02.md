---
title:  De oorlog in de hemel
date:   26/03/2023
---

Openbaring 12 laat een stroom van dramatische gebeurtenissen zien en toont ons momentopnamen van het eeuwenlange conflict tussen goed en kwaad. Die strijd begon in de hemel maar zal hier op aarde eindigen. Deze gebeurtenissen voeren ons door de tijd, vanaf de openingsscène van de opstand van de draak in de hemel tot zijn kwaadaardige aanvallen op Gods volk in de laatste dagen.

`Lees Openbaring 12:7-9. In deze teksten wordt dit kosmische conflict tussen goed en kwaad beschreven. Hoe is het mogelijk dat zoiets in de hemel kan gebeuren? Wat vertellen deze verzen ons over de realiteit van de vrije wil en van vrije keuze?`

De vrijheid om te kiezen is een grondbeginsel van Gods heerschappij, zowel in de hemel als op de aarde. God schiep in de hemel geen robots en dat deed Hij ook niet op aarde. We zijn gemaakt naar het beeld van God en daarom kunnen wij als mensen morele keuzes maken. De kracht die hoort bij vrije keuze is nauw verbonden met het vermogen lief te hebben. Als je de macht om te kiezen wegneemt, vernietig je het vermogen lief te hebben, want liefde kan nooit worden afgedwongen. Liefde is een uitdrukking van de vrije wil. In de hemel stond elke engel voor de keuze te reageren op Gods liefde of zich in egoïsme, arrogantie en trots van Hem af te keren. Net zoals de hemelse engelen door liefde werden geconfronteerd met een keuze die de eeuwigheid raakt, stelt Openbaring een ieder van ons ook voor keuzes die met de eeuwigheid te maken hebben in dat laatste conflict op aarde.

Je kon nooit neutraal zijn in die strijd (Lukas 11:23). Dat zal ook niet zo zijn in de laatste oorlog op aarde. Net zoals elke engel de kant van Jezus of Lucifer koos, wordt ook de mens aan het einde der tijden tot een definitieve, onherroepelijke keuze geleid. Wie schenken we onze trouw, aanbidding en gehoorzaamheid? Dit was altijd het probleem met de mens en dat zal ook zo zijn in de laatste crisis van de aardse geschiedenis. Dat neemt dan alleen veel dramatischer proporties aan. Het ongelooflijk goede nieuws in Openbaring 12 is de beschrijving van Christus’ triomf in het conflict. Het enige dat wij hoeven te doen met behulp van onze vrije wil is dit: ervoor kiezen aan zijn kant te staan en dat is de winnende kant. Het is toch geweldig een kant te kunnen kiezen in een oorlog waarvan je van tevoren al weet wie de winnaar zal zijn.

`Bedenk hoe heilig de vrije wil en vrije keuze moeten zijn voor Jezus. Hoewel Hij wist dat het Hem naar het kruis zou leiden gaf Hij ons toch een vrije wil (2 Timoteüs 1:9). Wat vertelt dit ons over hoe zorgvuldig we deze heilige, maar kostbare gave moeten gebruiken?`

`Openbaring 12:7-9 – Wat vertellen deze verzen ons over de realiteit van de vrije wil en van vrije keuze?`