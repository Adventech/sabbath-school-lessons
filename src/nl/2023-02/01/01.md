---
title:  Jezus wint en de satan verliest
date:   25/03/2023
---

### Lezen

Openbaring 12; 13:14-17; Efeziërs 5:25-27,32; Filippenzen 3:9; Daniël 7:25; Jesaja 14:12-14.

> <p>Kerntekst</p> 
> ‘De draak was woedend op de vrouw en ging weg om strijd te leveren met de rest van haar nageslacht, met allen die zich aan Gods geboden houden en bij het getuigenis van Jezus blijven.’ Openbaring 12:17

In ‘Outnumbered: Incredible Stories of History’s Most Surprising Battlefield Upsets’ (In de minderheid: ongelooflijke historische verhalen van de meest verrassende uitkomsten op het slagveld) vertelt Cormac O’Brien de verhalen van legers die toch wonnen, ook al waren zij zwaar in de minderheid. Het boek vertelt hoe het leger van Hannibal met 55.000 soldaten uit Carthago het ‘onoverwinnelijke’ Romeinse leger van 80.000 man versloeg. Ook het verbazingwekkende verhaal van het Griekse leger van Alexander de Grote, dat het Perzische rijk verslaat, staat erin.

Ook wij zijn in een strijd op leven en dood gewikkeld met een doortrapte vijand. We zijn in de minderheid en hebben te maken met een veel sterkere tegenstander. De machten van het kwaad lijken onoverwinnelijk en het verlies zeker. Een nederlaag is onvermijdelijk. De overwinning lijkt uit het zicht. Vanuit louter menselijk perspectief heeft het de schijn dat de krachten van de tegenstander ons zullen overweldigen.

We zijn in de minderheid en onze kansen zijn menselijkerwijs maar gering. We hebben te maken met satans aanvallen, maar toch zullen we dankzij God en door Jezus uiteindelijk overwinnen. Dit is het thema van het laatste boek van de Bijbel, Openbaring: Jezus wint en de satan verliest. De kern van deze strijd wordt beschreven in Openbaring 12 en daarop ligt de nadruk van de studie van deze week. Dit is een goede voorbereiding om Openbaring 14 en de boodschappen van de drie engelen te begrijpen.

_Op sabbat 1 april bespreken we met elkaar deze les._