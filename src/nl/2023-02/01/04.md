---
title:  Jezus’ overwinning aanvaarden
date:   28/03/2023
---

De Bijbel beschrijft dat Jezus nooit een gevecht met zijn tegenstander heeft verloren. Hij is de machtige overwinnaar van de machten van het kwaad. Het is één ding om te geloven dat Jezus zegevierde over de verleidingen van de duivel, maar het is iets heel anders om te geloven dat de overwinning van Christus ook onze overwinning is.

`Lees Openbaring 12:10. Waarom is het feit dat jouw aanklager ‘ten val is gebracht’ zo bemoedigend?`

Hoewel de strijd op aarde nog steeds woedt, heeft de aanklager al verloren. Dat staat vast. Dit geldt niet alleen voor Christus’ overwinning op het hoogtepunt van de geschiedenis, maar ook voor onze strijd met de heersers en machthebbers van het kwaad in ons leven. Sommige christenen leven vanuit een frustrerende nederlaag. Ze hopen een bepaalde houding of gewoonte te overwinnen, maar begrijpen nooit echt de realiteit van Christus’ overwinning voor hen in hun persoonlijke leven.

`Lees Openbaring 12:11. Welke zekerheid van overwinning geeft Christus ons hier?`

In de boodschappen van Openbaring aan de zeven gemeenten vinden we zeven keer de uitdrukking ‘wie overwint’. Hier vinden we opnieuw dit begrip van overwinnen. In de oorspronkelijke taal van de tekst staat het woord nikao. Dat kun je letterlijk vertalen met ‘overwinnen, zegevieren of triomferen’. Merk op hoe het voor ons mogelijk is overwinnaars te zijn. Deze tekst bevestigt dat het alleen zo is ‘dankzij het bloed van het lam’. In Openbaring 5:6 kijkt Johannes in een profetisch visioen naar de hemel en ziet hij ‘een lam dat geslacht was’. De aandacht van de hele hemel gaat uit naar het offer van Christus. Er is niets zo overweldigend als het kruis om de oneindige, onpeilbare liefde van God te laten zien.

Wanneer we door geloof aanvaarden wat Christus voor ons heeft gedaan, wordt onze schuld kwijtgescholden en zijn we volmaakt in de ogen van God. Onze zonden zijn vergeven en de ‘aanklager van onze broeders ... is ten val gebracht’ (Colossenzen 1:14; 2:14; Efeziërs 1:7). We zijn verlost, zegevierend en gered, niet vanwege onze eigen verdiensten, maar vanwege de overwinningen van Christus ten behoeve van ons.

`Wat doet het je dat Christus ook voor jou de aanklager ten val heeft gebracht?`

`Openbaring 12:10-11 Welke zekerheid van overwinning geeft Christus ons hier?`