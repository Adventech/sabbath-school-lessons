---
title: Verdieping 
date:   14/04/2023
---

## Het eeuwige evangelie

### Matteüs 28:16-20

#### IJsbrekervraag

`Hoe reageer jij als iemand jou enthousiast iets vertelt? Word je daar zelf ook enthousiast van, of zoek je eerst verder uit waarom die ander zo doet?`

#### Ik Verken

Vandaag gaat het over een evangelie dat blijvende, onveranderlijke en onvergankelijke kracht heeft, zolang deze wereld bestaat. Dit evangelie heeft verschillende kanten. Het woord ‘evangelie’ betekent ‘goede (of blijde) boodschap’. Het is het evangelie van God over zijn Zoon (Romeinen 1:1,3), dat gaat over diens dood en opstanding en de toekomstige opstanding van wie in Hem geloven en de uiteindelijke vernietiging van de dood (1 Korintiërs 15). Dat is een boodschap van oordeel (Romeinen 2:16) en genade (Handelingen 20:24), maar ook een kracht van God tot redding van ieder die gelooft (Romeinen 1:16). God wil dat mensen door het evangelie tot geloofsgehoorzaamheid komen (Romeinen 16:26). Het is een evangelie van vrede (Efeziërs 6:15) en hoop op een hemelse erfenis (Kolossenzen 1:5,12,23) en is bestemd voor ieder mens (Marcus 16:15). Jezus beloofde zijn leerlingen: ‘Ik ben met jullie, alle dagen, tot aan de voltooiing van deze wereld’ (Matteüs 28:20). Ook dit is een vreugdevolle boodschap, die deel uitmaakt van ‘Het evangelie volgens Matteüs’. Dit evangelie is waarschijnlijk rond 60 n. Chr. in Palestina geschreven door Levi de tollenaar (Lucas 5:27), die zichzelf Matteüs noemde (Matteüs 9:9).

#### Ik Bestudeer

In het gedeelte van Matteüs 28 vinden we drie ‘evangeliën’. Afgezien van het bovenstaande citaat zijn dat de woorden van een engel die zei dat Jezus uit de dood was opgestaan (28:7), en Jezus’ eigen woorden: ‘Mij is alle macht gegeven in de hemel en op de aarde’ (28:18).

`Hoe kan Jezus ‘tot aan de voltooiing van deze wereld’ (28:20) met de in 28:16 genoemde elf leerlingen zijn, terwijl zij allemaal al overleden zijn, of betekenen zijn woorden iets anders?`

`Hoe was Jezus met de twaalf leerlingen die drie jaar lang met Hem optrokken?`

`Waarom is het voor ons belangrijk dat Jezus niet meer dood is? (Hebreeën 7:25)`

`Hoe kunnen we het feit dat Jezus almachtig is, rijmen met het voortduren van alle narigheid in de wereld?`

`Er komt ooit een einde aan deze wereld. Als dat je niet blij maakt, hoe komt dat dan?`

Jezus wilde niets liever dan dat zijn woorden en daden een positieve uitwerking op het leven van zijn leerlingen hadden. Daarom droeg Hij hen op alle volken tot zijn leerlingen te maken, door middel van de doop en het coachen van doopkandidaten en gedoopten.

`Openbaring 1:5-6 Wat heeft Jezus voor ons gedaan?`

#### Ik Pas Toe

Als onzichtbare Schepper is God overal aanwezig.

`Heb jij weleens Gods aanwezigheid in je leven ervaren? Zo ja, hoe heb je dat toen ervaren, en zo niet, heb je dan enig idee hoe je toch zou kunnen merken dat Hij bij je in de buurt is?`

Besef van Jezus’ opstanding, macht en bijstand maakt het ons gemakkelijker anderen over het evangelie te vertellen en hen te helpen te gaan doen wat Jezus van hen vraagt.

`Wat kun jij doen voor anderen die op zoek zijn naar houvast in hun leven?`

`Heb je wel eens iemand doorverwezen die voor geestelijke of materiële hulp bij jou kwam? Zo ja, hoe vond je dat om te doen, en hoe kijk je daar dan op terug?`

`Vind je dat je altijd bereid moet zijn iemand anders te helpen, ook op momenten waarop het jou niet uitkomt? Waarom wel of niet?`

`Waarom is het vaak moeilijk een verkeerde gewoonte op te geven? Wat kan je daarbij helpen?`

#### Ik bid …

Here God, doe mij beseffen hoe geweldig het evangelie over uw Zoon is. Leer mij hoe ik dat door kan geven en voor kan leven aan anderen. Sta mij bij, opdat ik anderen bij kan staan in hun zoektocht naar wie U bent en voor hen wilt zijn. Amen.