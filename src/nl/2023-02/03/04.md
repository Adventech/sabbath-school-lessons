---
title:  Een verhaal van genade
date:   11/04/2023
---

De boodschappen van de drie engelen zijn een verhaal dat over genade gaat. Ze zijn het verhaal van de onpeilbare liefde van een Heiland, een verhaal van Jezus die zoveel van ons houdt dat Hij liever de hel zelf zou willen meemaken dan dat één van ons verloren zou gaan. Ze zijn het verhaal van een grenzeloze, onpeilbare, ondoorgrondelijke, onsterfelijke en oneindige liefde. God wordt nergens door verrast. Hij is niet onderworpen aan de veranderende neigingen van de mensen en hun keuzes. Zoals we al hebben gezien, was zijn plan om ons te verlossen van het domein van de zonde niet iets wat later werd bedacht, nadat de zonde zijn lelijke kop had opgestoken. God werd niet verrast door het verschrikkelijke drama van de zonde.

`Lees Openbaring 13:8; 1 Petrus 1:18-20. Wat leren deze verzen ons over het heilsplan?`

De uitdrukking ‘eeuwig evangelie’ spreekt over het verleden, het heden en de toekomst. Toen God de mens schiep met het vermogen morele keuzes te maken, hield Hij er rekening mee dat ze verkeerde keuzes zouden maken. Toen zijn schepselen eenmaal het vermogen hadden om te kiezen, hadden ze het vermogen om in opstand te komen tegen zijn liefhebbende natuur. De enige manier om dat te vermijden zou zijn om robotwezens te maken die worden beheerst en gemanipuleerd door een of ander goddelijk plan voor de kosmos. Gedwongen trouw is geheel en al in strijd met Gods wezen. Liefde vereist keuze, en als wezens eenmaal het vermogen hebben gekregen om te kiezen, bestaat de mogelijkheid dat ze verkeerde keuzes maken. Daarom bedacht God het heilsplan al vóór de opstand van onze eerste ouders in Eden. ‘Het plan voor onze verlossing was geen gedachte die pas later ontstond en dat na de val van Adam werd opgesteld. Het was een openbaring van “het geheim waarover eeuwenlang gezwegen is” (Romeinen 16:25). Het was een ontvouwing van beginselen die vanaf de eeuwigheid het fundament van Gods troon waren.’ (Ellen White, De wens der eeuwen, p. 13.)

Het ‘eeuwig evangelie’ spreekt niet alleen over het verleden en het heden, maar het is ook de basis van hoop voor de toekomst. Het spreekt over eeuwig leven met Hem wiens hart ernaar verlangt voor altijd bij ons te zijn.

`Lees Efeziërs 1:4. Bedenk wat het betekent dat je zelfs ‘voordat de wereld gegrondvest werd’ in Christus ‘uitverkoren’ was om redding in Hem te hebben. Waarom is deze waarheid zo bemoedigend?`

`Openbaring 13:8; 1 Petrus 1:18-20 Wat leren deze verzen ons over het heilsplan?`