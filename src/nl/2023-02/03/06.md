---
title:  Een zendingsbeweging
date:   13/04/2023
---

Door een aandachtige, diepgaande studie van de Bijbel kregen de vroege adventisten een steeds verder toenemend begrip van de betekenis van deze boodschappen. Ze voelden dat God een boodschap had die op maat was gemaakt voor deze generatie. Dat was een dringende boodschap in de eindtijd voor alle landen en volken van elke stam en taal, die verkondigd moet worden om een wereld voor te bereiden op de wederkomst van Christus. De boodschappen van de drie engelen zijn vanaf het begin de drijfveer geweest voor de adventzending. In 1874 zond de Generale Conferentie onze eerste zendeling naar Europa. Ellen White, noemde John Andrews ‘de bekwaamste man in onze gelederen’. Andrews sprak minstens zeven talen, kon het Nieuwe Testament uit het hoofd opzeggen en kende ook het grootste deel van het Oude Testament. Hij was een briljante geleerde, een productieve schrijver, een machtige prediker en een bekwame theoloog.

Waarom zou je zo’n man naar een plaats sturen waar maar heel weinig gelovigen waren? Waarom zou je ‘de bekwaamste man’ die je had naar een onbekend zendingsveld sturen? Waarom was hij bereid te gaan? Zijn vrouw was een paar jaar daarvoor overleden. Waarom zou hij bereid zijn familie en vrienden in Amerika achter te laten en met zijn twee kinderen naar een onbekend land te gaan en alles op het spel te zetten voor de zaak van Christus? Er is maar één reden. Hij geloofde dat Jezus spoedig zou komen, dat de boodschap van de eindtijdswaarheid naar de hele wereld moest gaan. Door onze geschiedenis heen zijn onze slimsten en besten naar de uiteinden van de aarde gegaan om Gods boodschap voor het laatste der dagen te verkondigen. Het waren leraren, medisch personeel, predikanten, boeren, monteurs, timmerlieden en allerlei soorten handelaars. Sommigen waren in dienst van de kerk, maar velen ook niet. Het waren leken die geloofden dat Jezus spoedig zou komen.

`Lees Openbaring 14:6; Handelingen 1:8; Matteüs 24:14. Welke overeenkomst zie je in deze verzen?`

De prediking van het eeuwige evangelie gaat over geografische grenzen heen. Het dringt door tot in de meest afgelegen gebieden op aarde. Het bereikt mensen van elke taal en cultuur. uiteindelijk zal het de hele wereld beïnvloeden. Wat fascinerend om te weten dat onze boodschap tot nu toe meer dan 210 van de 235 door de Verenigde Naties erkende landen heeft bereikt.

`Welke rol kun jij spelen, en hoe zou je dat beter kunnen doen, door te helpen de boodschappen van die drie engelen te verspreiden naar alle landen en volken, van elke stam en taal?`

`Openbaring 14:6; Handelingen 1:8; Matteüs 24:14 – Welke overeenkomst zie je in deze verzen?`