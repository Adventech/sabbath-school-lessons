---
title: Jongerenles 
date:   28/04/2023
---

### Het goede nieuws van het oordeel

#### Opdracht van de vorige week

`Waarom verdient God jouw eer?`

#### Lees samen

Openbaring 5:1-12

#### IJsbrekervraag

`Welke eigenschappen bezit een goede en waardige koning?`

#### Inspiratie

‘God en het Lam verdienen alle eer, alle macht en alle kracht, altijd en overal’ (Openbaring 5:13, BGT.)

#### Behandel de tekst

In Openbaring 14:7 roept een engel dat de dag van Gods oordeel is gekomen. Is dat goed nieuws? Een vonnis hoeft toch niet per se negatief te zijn. In een rechtszaak kan een rechter immers oordelen dat de aangeklaagde onschuldig is en wordt vrijgesproken. Dat hangt zowel af van het bewijs, als van wie de rechter is. Kent de rechter liefde en genade of enkel en alleen straf en veroordeling? Openbaring 5 maakt duidelijk dat we door de dood van het Lam van onze schuld kunnen worden bevrijd (vers 9). Met andere woorden, het Lam heeft ervoor gezorgd dat we vrijgesproken kunnen worden. Daarnaast beschrijft Openbaring 5 hoe het Lam wordt geprezen en waarom Hij een waardige koning is. Dezelfde lofprijzing vinden we in Daniël 7:13-14, die volgt op een oordeelsscène waarbij ook gesproken wordt over tronen en geopende boeken. Welk oordeel wordt hier gegeven? Het vonnis is goed nieuws voor Gods kinderen, want hun vijand wordt gestraft en zij zullen als koningen regeren (verzen 26-27). Het oordeel is dus goed nieuws. Maar nog beter nieuws is dat het Lam dat voor ons stierf onze rechter zal zijn (Johannes 5:22). We hebben dus een rechter die ons liefheeft en genadig is. Bovendien staat Hij aan onze kant en wil ons tot koningen maken.

#### Gespreksvragen naar aanleiding van de tekst

`Lees Openbaring 5:5-7. Hoe wordt het Lam beschreven en op wie heeft het betrekking?`

`Waarom verdient het Lam het boek te ontvangen? Wat betekent dat? (vers 9)`

`Waarom verdienen God en het Lam alle eer, macht en kracht? (vers 13)`

`Wat betekent het voor jou dat het Lam de dood heeft overwonnen? (Vers 5)`

`Lees Daniël 7:9-10, 13-14 en vergelijk het met Openbaring 5. Wat zijn de overeenkomsten?`

`Waarom is het oordeel in Daniël 7 goed nieuws?`

(Daniël 7:20, 26-27)

#### Opdracht

`Hoe probeert God ons tot inkeer te brengen?`