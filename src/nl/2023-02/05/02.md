---
title:  De betekenis van de tijd van het oordeel
date:   23/04/2023
---

Het laatste boek van de Bijbel, Openbaring, richt zich met name op het hoogtepunt van de eeuwenlange strijd tussen goed en kwaad. Die rebelse engel Lucifer daagde de rechtvaardigheid, eerlijkheid en wijsheid van God uit. Hij beweerde dat God niet eerlijk was en onrechtvaardig in de manier waarop Hij het universum bestuurde. Het laatste oordeel van Openbaring is de kern van dit conflict over het karakter van God.

`Lees Openbaring 14:6-7. Waarom is het belangrijk dat het over Gods oordeel gaat direct nadat de eerste engel het over het ‘eeuwige evangelie’ heeft gehad? Wat heeft het ‘eeuwige evangelie’ te maken met Gods oordeel?`

Het evangelie en het oordeel zijn beide onderdeel van de boodschap van de eerste engel en zijn onlosmakelijk met elkaar verbonden. Zonder het ‘eeuwige evangelie’ zouden we geen hoop hebben in het oordeel. We zullen zien dat het ‘eeuwige evangelie’ inderdaad onze enige hoop is in het oordeel. Het lijdt geen twijfel dat een deel van de inhoud van het evangelie de aankondiging van het oordeel is. Tijdens dit oordeel zullen de niet gevallen werelden zien dat God er alles aan heeft gedaan om ieder mens te redden. Dit oordeel toont aan dat God rechtvaardig en barmhartig is. Het zegt iets over zijn liefde en zijn wet. Het gaat om het feit dat Hij genadig is om te redden en machtig om te verlossen.

Het oordeel maakt deel uit van Gods uiteindelijke oplossing voor het zondeprobleem. In de grote strijd tussen goed en kwaad in het universum beantwoordde God de beschuldigingen van de tegenstander aan het kruis, maar in het oordeel openbaart Hij dat Hij al het mogelijke heeft gedaan om ons te redden door ons naar dat kruis te leiden.

De grenzeloze, minutieuze, exacte en gedetailleerde verslagen van de hemel zullen openbaar worden gemaakt (Daniël 7:10). We zijn zo kostbaar in Gods ogen dat het hele universum de tijd neemt om stil te staan bij de keuzes die wij hebben gemaakt in het licht van het streven van de heilige Geest en de verlossing die zo vrijelijk aan ons is aangeboden door Christus aan het kruis van Golgota.

`Lees aandachtig Psalm 51:3-6. Hoe geven deze verzen jou helderheid wat betreft de betekenis en het doel van het oordeel?`

`Openbaring 14:6-7 Wat heeft het ‘eeuwige evangelie’ te maken met Gods oordeel?`