---
title:  Een blik in de hemel
date:   26/04/2023
---

Johannes ziet een open deur in de hemel en wordt uitgenodigd: ‘Kom hierboven, dan laat Ik je zien wat er hierna gebeuren moet.’ (Openbaring 4:1) Jezus nodigde de apostel uit om door die geopende deur in het hemels heiligdom te kijken om daar eeuwige taferelen te zien uit die grote strijd tussen goed en kwaad. Ook wij kunnen met Johannes door die open deur kijken en een blik slaan in het eeuwige heilsplan. Wij zijn getuige van zaken waarover wordt beslist in de hemelse rechtbank. Fundamentele vragen in de grote strijd tussen goed en kwaad spelen zich af voor onze ogen.

`Lees Openbaring 4:2-4. Welke overeenkomsten zie je hier met Daniël 7?`

Dit is duidelijk een tafereel uit de troonzaal. God de Vader zit op de troon en wordt omringd door hemelse wezens. De donder en de bliksem staan symbool voor Gods oordelen. Er zijn ook 24 oudsten aanwezig rond Gods troon. Wie zijn dat? Het oude Levitische priesterschap van Israël kende 24 afdelingen. Zij staan voor het volk van God. Petrus zegt dat de nieuwtestamentische gelovigen een ‘uitverkoren geslacht’, ‘een koninkrijk van priesters’ zijn (1 Petrus 2:9). Deze 24 oudsten vertegenwoordigen misschien wel alle verlosten die zich eenmaal zullen verheugen in het rond de troon van God staan. Misschien vertegenwoordigen ze de mensen die bij Christus’ opstanding zijn opgestaan en met Hem naar de hemel zijn opgestegen (Matteüs 27:52; Efeziërs 4:7-8).

Het is hoe dan ook goed nieuws. Sommigen van de verlosten van de aarde staan rond Gods troon. Zij hadden te maken met verleidingen net zoals wij. Door de genade van Christus en de kracht van de heilige Geest hebben ze overwonnen. Ze zijn gekleed in ‘witte kleren’ die staan voor de gerechtigheid van Christus waarmee hun zonden worden bedekt en gereinigd. Ze hebben een gouden kroon op hun hoofd, wat betekent dat ze hebben gezegevierd in de strijd met het kwaad en deel uitmaken van die hemelse, koninklijke lijn van gelovigen. We zien een troon in de hemel waarop God is gezeten. Er zijn hemelse wezens rond de troon, en al snel begint de hele hemel te zingen, en het crescendo van lof wordt sterker en sterker: ‘U komt alle lof, eer en macht toe, Heer, onze God, want U hebt alles geschapen: uw wil is de oorsprong van alles wat er is.’ (Openbaring 4:11)

`Kun jij je voorstellen dat jij daar eenmaal ook bij zult staan?`

`Openbaring 4:2-4 en Daniël 7 Welke overeenkomsten zie je?`