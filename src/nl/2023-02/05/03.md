---
title:  Gods barmhartigheid en oordeel
date:   24/04/2023
---

Het kruis en het oordeel laten allebei zien dat God rechtvaardig en barmhartig is. De gebroken wet eist de dood van de zondaar. Gerechtigheid verlangt dit: ‘het loon van de zonde is de dood.’ Het barmhartige antwoord daarop is: ‘de genade die God schenkt is het eeuwige leven in Christus Jezus, onze Heer.’ (Romeinen 6:23) Als Gods wet veranderd kon worden of afgeschaft, dan was Jezus’ sterven totaal onnodig geweest. De dood van Christus bevestigt de eeuwige aard van de wet en is de basis van het oordeel.

`Lees Openbaring 20:12. Hoe worden we beoordeeld? In welk verband staan onze goede werken tot onze redding?`

Onze werken maken onze keuzes en onze loyaliteit aan God duidelijk. Paulus zegt: ‘door die genade bent u nu immers gered, doordat u gelooft ... het is geen gevolg van uw daden. Niemand kan zich er dus op laten voorstaan’ (Efeziërs 2:8-9). Wanneer Christus ons redt, verandert Hij ons. Wij zijn ‘in Christus Jezus geschapen om de weg te gaan van de goede daden die God heeft voorbereid.’ (Efeziërs 2:10) Die goede werken doen we door de kracht van de heilige Geest. Die redden ons niet, maar ze laten wel zien dat ons geloof echt is. Gods laatste oordeel verwijdert alle schone schijn, alle hypocrisie, alle leugens en dringt door tot in de diepste diepten van ons wezen.

Ellen White beschrijft onze positie zo: ‘Het erkende volk van God wordt voorgesteld als staande voor de Heer in vuile kleren. Dat moet leiden tot nederigheid en diepgaand onderzoek van het hart van allen die zijn naam belijden. Degenen die inderdaad hun ziel reinigen door de waarheid te gehoorzamen, zullen zeer nederig over zichzelf spreken. Hoe nauwkeuriger zij het smetteloze karakter van Christus zien, des te sterker is hun verlangen om op Hem te lijken, en des te minder zullen zij zuiverheid of heiligheid in zichzelf zien. Hoewel we onze zondige toestand moeten beseffen, moeten we op Christus vertrouwen als onze gerechtigheid, onze heiliging en onze verlossing. We kunnen de beschuldigingen van de tegenstander niet weerleggen. Alleen Christus kan een krachtig pleidooi voor ons houden. Hij is in staat de aanklager het zwijgen op te leggen met argumenten die niet op onze verdiensten zijn gebaseerd, maar op die van hemzelf.’ (Ellen White, Testimonies for the Church, vol. 5, blz.471-472; Uit de schatkamer der getuigenissen, p. 183.)

Hoe zie jij in dit citaat dat het evangelie en het oordeel onafscheidelijk zijn? Welke hoop ontleen jij aan deze link tussen het evangelie en het oordeel?

`Openbaring 20:12 Hoe worden we beoordeeld?`