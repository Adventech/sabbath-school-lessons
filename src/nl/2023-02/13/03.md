---
title:  De waarheid kennen
date:   19/06/2023
---

`Lees Johannes 8:32; 7:17; 17:17. Welke beloften geeft Jezus met betrekking tot het kennen van de waarheid en waar je die kunt vinden?`

Gods laatste oproep aan zijn volk is de dwalingen van Babylon te ontvluchten en te wandelen in het licht van de eeuwige waarheid dat je in zijn Woord vindt. De Bijbel is de sleutel tot alles. Zolang mensen zich daaraan vasthouden en volgen wat erin staat, worden ze in de laatste crisis niet misleid. Dat is vooral zo met betrekking tot de sabbat. De boodschap van de tweede engel doet een beroep op ons de waarheid te accepteren in plaats van dwaling, de Schrift in plaats van traditie, en wat Gods Woord ons leert in plaats van de dwalingen van valse leerstellingen. De boodschap van de derde engel volgt op die van de twee eerste engelen en waarschuwt voor het merkteken van het beest. In de profetieën van de Bijbel vertegenwoordigt een beest een politieke of religieuze macht. Het beest uit de zee van Openbaring 13 en 14 komt voort uit Rome als een wereldwijd systeem van aanbidding. Uiteindelijk breidt deze Romeinse macht haar invloed uit over de hele wereld en dat leidt tot een beweging om kerk en staat te verenigen. Het doel zal zijn de wereld tot een eenheid te maken in een tijd van economische onrust, natuurrampen, sociale onrust, een internationale politieke crisis en wereldwijde conflicten.

De Verenigde Staten zullen uiteindelijk het voortouw nemen in deze wereldwijde confederatie. ‘Door deze twee grote dwalingen, de onsterfelijkheid van de ziel en de heiligheid van de zondag, brengt de tegenstander de mensen onder de invloed van zijn bedrog. Terwijl de eerste de basis legt voor het spiritisme, schept de laatste een band van sympathie met Rome. De protestanten van de Verenigde Staten zullen het voortouw nemen in het uitstrekken van hun handen over de kloof heen om de hand van het spiritisme te grijpen. Ze zullen over de afgrond reiken om de handen van de Roomse macht te grijpen. Onder invloed van deze drievoudige verbintenis zal dit land in de voetsporen van Rome treden door de gewetensvrijheid met voeten te treden.’ ( Ellen White, De grote strijd, p. 543.) Deze boodschappen eindigen met een dringende oproep aan de trouwe volgelingen van Christus om de geboden van God te onderhouden door het levende geloof van Jezus dat in hun harten woont (Openbaring 14:12).

`Hoe begrijp jij de woorden van Jezus ‘de waarheid zal je bevrijden’? Wat betekent dat? Hoe heeft de waarheid jou bevrijd? Wat betekent ‘vrij zijn’ in deze context? `

`Johannes 8:32; 7:17; 17:17 Welke beloften geeft Jezus met betrekking tot het kennen van de waarheid en waar je die kunt vinden?`