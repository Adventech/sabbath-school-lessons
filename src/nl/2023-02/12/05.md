---
title:  Het merkteken van het beest
date:   14/06/2023
---

`Lees Openbaring 14:9,12; Deuteronomium 6:8; 11:18. Waar ontvang je het merkteken van het beest? Hoe is Gods volk anders? `

De ene groep aanbidt het beest en de andere houdt zich aan Gods geboden, ook aan het vierde. Dat is het enige gebod dat de macht waar het beest voor staat, heeft geprobeerd te veranderen. Zij hebben verder ook het geloof van Jezus. Dat is de tegenstelling. Door middel van de beesten uit de zee en de aarde, probeert de duivel Gods gezag te ondermijnen door het hart van aanbidding aan te vallen, namelijk de sabbat. Het merkteken van het beest wordt op het voorhoofd of op de hand geplaatst. Het voorhoofd is een symbool van de geest, waar het geweten, de rede en het oordeel zich bevinden. De hand is het symbool van acties en daden. De dag komt, en mogelijk eerder dan we denken, dat er wetten worden aangenomen die onze religieuze vrijheid inperken. Zij die gewetensvol Gods Woord volgen en de ware sabbat van de Heer houden, zullen worden bestempeld als tegenstanders van de eenheid en het welzijn van de samenleving.

‘Zij die de Bijbelse sabbat eren, zullen worden bekritiseerd als vijanden van wet en orde, als mensen die de morele beperkingen van de samenleving doorbreken, die de oorzaak zijn van anarchie en corruptie, en die de oordelen van God afroepen over deze aarde. Hun gewetensbezwaren worden afgedaan als rebellie, koppigheid en minachting van het gezag. Ze zullen worden beschuldigd van verzet jegens de overheid.’ (Ellen White, De grote strijd, p. 546.) De kerk van Rome beweert dat de zondag het ‘kenmerk’ is van haar kerkelijk gezag. ‘Natuurlijk stelt de katholieke kerk dat de verandering haar daad was ... en dat die daad een teken is van haar kerkelijke macht en gezag in religieuze aangelegenheden.’ (The American Catholic Quarterly Review, januari1883.)

Openbaring voorspelt dat in de toekomst onze wereld met een internationale crisis wordt geconfronteerd. Wanneer dat gebeurt vindt er een soort radicale politieke, sociale, religieuze en morele omwenteling plaats, waarbij het houden van de zondag wordt afgedwongen en dat is dan ‘het teken van het beest.’ We moeten echter benadrukken dat ons niet is gezegd hoe dit alles zich precies ontvouwt. De Schrift geeft ons slechts de grote lijnen, maar genoeg om ons te laten zien dat de grote strijd rond de vraag van de aanbidding van het beest of de Schepper een hoogtepunt zal bereiken en dat de sabbat van de zevende dag een centrale rol zal spelen.

`De mensheid was altijd verdeeld in de zin van aan Gods kant of aan die van zijn tegenstander staan. Waarom kan er geen middenweg zijn? Waar sta jij?`