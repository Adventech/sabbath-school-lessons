---
title: Verdieping 
date:   16/06/2023
---

## Het zegel van God en het merkteken van het beest (2)

### Openbaring 7:1-8

#### IJsbrekervraag

`Tatoeages zijn in. Wat zijn zoal redenen voor het laten zetten van een tatoeage? `

#### Ik Verken

Deze les vormt deel twee van het tweeluik over het merkteken van het beest en het zegel van God. Het visioen uit de tekst van deze week is gekoppeld aan een beschrijving van de ‘ontzagwekkende dag van de Heer’ vlak voor de wederkomst (Openbaring 6:12-16). In de vorige les over het merkteken van het beest, bevonden we ons in de periode vlak daarvoor. In Openbaring 6:17 wordt tenslotte een vraag gesteld: ‘Want nu is de grote dag van hun toorn (van de Vader en het Lam) is aangebroken en wie kan die doorstaan?’ Op deze vraag zullen we in symbolische taal een antwoord vinden.

#### Ik Bestudeer

In Openbaring 7:1 ziet Johannes vier engelen staan aan de vier hoeken van de aarde. Het getal vier in Openbaring duidt erop dat het de hele wereld betreft.

`Vergelijk, voor de symbolische betekenis van de winden, dit vers met Jeremia 4:13 en Zacharia 6:1-5. Welk beeld roept dit vers nu op als je bedenkt dat de engelen de winden in bedwang houden?`

`Wat is volgens Openbaring 7:3 het doel van het in bedwang houden van de winden? Zie hiervoor ook Ezechiël 9:4-6.`

`Hoe worden degenen die volgens Openbaring 7:3 het zegel ontvangen genoemd?`

`Openbaring 13:8 spreekt over mensen die het beest aanbidden, maar wat zegt dit vers tegelijkertijd over degenen die standvastig zijn en trouw blijven aan God.`

Aanbidding van het beest of aanbidding van God bepaalt of je het merkteken van het beest of het zegel van God ontvangt. Uiteindelijk is er geen tussenweg.

`In Openbaring 14:7 wordt opgeroepen tot aanbidding van God. Vergelijk vervolgens de aanbidding in deze tekst met Exodus 20:11. Wat zegt dit over aanbidding?`

Merk op dat Johannes de scène met de vier engelen, de winden en de verzegeling ziet (Openbaring 7:1). Vervolgens hoort (Openbaring 7:4) hij het aantal van de verzegelden: 144.000 Het aantal is onderwerp van veel speculatie. Daarna worden de 12 stammen met elk 12.000 verzegelden genoemd. Dit veronderstelt een symbolische betekenis. Uiteindelijk ziet Johannes in Openbaring 7:9 een onafzienbare menigte voor de troon. Hieruit kan afgeleid worden dat het bij de onafzienbare menigte en de 144.000 om dezelfde groep verzegelden gaat. Zie ook Openbaring 14:1.

`Exodus 20:8-11 Waarin verschilt het sabbatsgebod van alle andere geboden?`

#### Ik Pas Toe

`De engel in Openbaring 14:7 roept op tot aanbidding van de Schepper van hemel en aarde. Er is daarin duidelijk een link met de sabbat te herkennen als een teken tussen God en de gelovige, zie Exodus 31:13 en Ezechiël 20:12. De oproep van de engel begint evenwel met: ‘Heb ontzag voor God en geef Hem eer ...’ Hoe geef je hier nog meer invulling aan behalve dan door het vieren van de sabbat?`

`Openbaring 14:12 geeft aan dat het aankomt op standvastigheid in het je houden aan Gods geboden en trouw blijven aan Jezus. Hoe voorkom je dat je het houden van de geboden op een wettische manier gaat invullen? Helpt Ezechiël 36:25-27 bij het vinden van het antwoord? Wat is jouw aandeel in die belofte?`

`Geloof je dat jij al het zegel van God draagt? Zo ja kun je dan onder woorden brengen waarom je daar zeker van bent? Zo nee, wat zorgt ervoor dat je dat nog niet gelooft en wat zou er moeten gebeuren om dat te veranderen?`

`Hoe kun je het zegel van God, als jij dat draagt, als getuigenis voor anderen zichtbaar laten zijn?`

#### Ik bid …

Trouwe Vader in de hemel, dank U dat het offer van Jezus de kracht is waaruit wij mogen putten om uw zegel te ontvangen en met vreugde kunnen uitzien naar zijn wederkomst en het nieuwe leven. Geef Heer dat mijn leven een getuigenis is voor U en laat uw Geest mij daarin steunen.