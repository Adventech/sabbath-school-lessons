---
title: Jongerenles 
date:   16/06/2023
---

### Het zegel van God en het merkteken van het beest (2)

#### Opdracht van de vorige week

`Hoe overwin je verleiding?`

#### Lees samen

Openbaring 7:1-8

#### IJsbrekervraag

`Aan wie of wat hecht jij de meeste waarde en waarom? `

#### Inspiratie

‘Want het Lam, dat vlak bij Gods troon staat, zal hen beschermen. Het Lam brengt hen naar een bron met water dat eeuwig leven geeft. En dan zal God al hun tranen drogen.’ (Openbaring 7:17, BGT.)

#### Behandel de tekst

Wat Openbaring 7 laat zien, is dat God zijn dienaren als een soort oldtimer behandelt. We zijn Gods pronkstuk, het waardevolste dat Hij bezit. Elke ochtend opent Hij als het ware de garagedeur zodat zijn oldtimer goed verlicht wordt door de zonnestralen. Met zijn neus bijna tegen de lak gedrukt zoekt Hij naar vlekken of stof om ze te verwijderen. In de avond verdwijnt de auto weer onder een hoes en worden de deuren driedubbel vergrendeld zodat niets en niemand iets aan zijn oldtimer kan doen. Iets soortgelijks gebeurt met degenen die door God verzegeld zullen worden. In het oude Nabije Oosten werden eigendommen verzegeld om aan te geven van wie ze zijn. Dus als Gods dienaren een merkteken op hun voorhoofd krijgen dan laat dit zien dat ze Gods eigendom zijn. Ze zijn zelfs het meest waardevolle dat God bezit, want Hij heeft er de hoogste prijs voor betaald. Daarom zal Hij ervoor zorgen dat ze beschermd worden en eeuwig zullen leven. Dit geldt voor iedereen die voor God kiest en Hem trouw blijft. Het is dus goed nieuws dat we Gods waardevolste bezit zijn!

#### Gespreksvragen naar aanleiding van de tekst

`Wat is de taak van de vier engelen en waarom moeten ze wachten? (verzen 1-3)`

`Wie zijn de 144.000 mensen en waarom ontvangen ze een teken op hun voorhoofd? (vers 3)`

`Wat hebben de 144.000 volgens Openbaring 14:1-5 gedaan?`

`Is het getal 144.000 symbolisch bedoeld of niet en waarom?`

`Lees Openbaring 14:9-17 en vergelijk de grote groep met de 144.000 mensen. Wat zijn de verschillen en overeenkomsten tussen deze twee groepen? Gaat het hier om dezelfde mensen?`

`Op welke manier beschermt God zijn kinderen? Waarom zullen ze alsnog zware tijden meemaken? (vers 14)`

#### Opdracht

`Hoe waardevol ben jij voor God?`