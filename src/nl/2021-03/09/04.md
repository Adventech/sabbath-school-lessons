---
title:  Nieuwe omstandigheden
date:   24/08/2021
---

Na veertig jaar ronddwalen in de woestijn was er een nieuwe generatie opgegroeid zonder herinneringen aan Egypte of anders alleen maar vage. Ze hadden hele andere dingen meegemaakt in hun leven dan hun ouders. Deze nieuwe generatie was getuige geweest van het herhaalde gebrek aan geloof van hun ouders. Ten gevolge daarvan moesten ook zij in de wildernis ronddwalen terwijl de generatie van hun ouders uitstierf.

Ze hadden het voorrecht het heiligdom in het midden van hun kamp te hebben en konden de wolk zien die boven de ontmoetingstent zweefde en die op Gods aanwezigheid wees. Als deze wolk in beweging kwam, wisten ze dat het tijd was om op te breken en te volgen. Deze wolk zorgde overdag voor schaduw en ‘s nachts voor licht en warmte en was een constante herinnering aan Gods liefde en zorg voor hen.

`Lees Exodus 16:14-31. Welke persoonlijke herinnering aan de sabbatsrust hadden ze?`

In tegenstelling tot wat de algemeen gangbare theologie zegt, bewijzen deze verzen dat de sabbat van de zevende dag van vóór de wet op de Sinai was. Wat gebeurt hier? Het speciale voedsel waarin God voorzag, was een dagelijkse herinnering aan het feit dat de Schepper voor zijn schepping zorgde. Op tastbare wijze voorzag God in hun behoeften. Elke dag was een wonder waarbij het voedsel verscheen en weer verdween door de zon. Elke keer dat iemand wat probeerde te hamsteren voor de volgende dag, zou het gaan rotten en stinken. Toch was er iedere vrijdag wel genoeg voor een dubbele portie, en het restant dat op sabbat gegeten kon worden, bleef op wonderbaarlijke wijze vers.

Israël kende de dienst in het heiligdom en ook alle wetten en voorschriften die nu in Leviticus en Numeri staan opgetekend. Toch roept de bejaarde Mozes iedereen op en herhaalt hun geschiedenis en brengt opnieuw de wetten die God heeft gegeven onder de aandacht (Deuteronomium 5:6-22). Deze nieuwe generatie was er eindelijk klaar voor om het beloofde land in te gaan. Israël stond op het punt een andere leider te krijgen. Een bejaarde Mozes wilde ervoor zorgen dat deze generatie zich zou herinneren wie ze waren en wat hun opdracht was. Hij wilde niet dat ze de fouten van hun ouders zouden herhalen. Daarom herhaalt hij Gods wetten. De tien geboden worden herhaald voor de generatie die op het punt staat Kanaän te veroveren, opdat ze het niet zou vergeten.

`In onze persoonlijke ervaring zal de wederkomst van Jezus nooit meer dan enkele ogenblikken nadat we zijn gestorven plaatsvinden. Daarom is zijn terugkeer altijd nabij, misschien zelfs dichterbij dan we ons kunnen voorstellen. Hoe herinnert het houden van de sabbat ons niet alleen aan wat God voor ons heeft gedaan, maar ook aan wat Hij voor ons zal doen als Hij terugkeert?`

`Exodus 16:14-31 Welke persoonlijke herinnering aan de sabbatsrust was er?`