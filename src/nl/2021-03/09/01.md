---
title:  Ritmes die voor rust zorgen
date:   21/08/2021
---

### Lezen Genesis 1; Exodus 20:8-11; 16:14-31; Deuteronomium 5:12-15; Psalm 92; Jesaja 58:13

> <p>Kerntekst</p> > â€˜God zegende de zevende dag en verklaarde die heilig, want op die dag rustte Hij van heel zijn scheppingswerk. Genesis 2:3

Wie kan bedenken waarmee de scheppingsdaden zijn te vergelijken: licht te midden van duisternis, oceanen vol leven, vogels die plotseling aan de hemel verschijnen? Denk ook aan de bovennatuurlijke schepping van Adam en Eva. We kunnen niet eens beginnen te begrijpen hoe God het deed.

Na al die activiteit van scheppen, richtte God zijn aandacht op iets anders. Op het eerste gezicht leek het niet zo spectaculair als uit het water springende walvissen of een oogverblindende verenpracht. God maakte gewoon een dag, de zevende dag. Die maakte Hij echter heel speciaal. Voordat de mens aan het stressvolle leven zou beginnen dat hij zichzelf oplegt, gaf God hem een markeringspunt als een geheugensteuntje dat er altijd zal zijn. God wilde dat deze dag een tijd was voor ons om te stoppen en doelbewust van het leven te genieten. Het moest een dag worden om te zijn en niet om iets te doen, een dag om het geschenk te vieren van gras, lucht, flora en fauna, water, mensen en vooral de Schepper van elke goede gave.

Deze uitnodiging zou zelfs doorgaan nadat het eerste paar uit Eden was verbannen. God wilde er zeker van zijn dat de uitnodiging de tand des tijds kon doorstaan. Daarom heeft Hij het vanaf het begin ingebed in het geheel van tijd en ruimte.

Deze week zullen we Gods geweldige uitnodiging bestuderen om elke zevende dag telkens weer een dynamische rust in te gaan.

_Op sabbat 28 augustus bespreken we met elkaar deze les._ 