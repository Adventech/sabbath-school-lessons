---
title:  Verdieping
date:   27/08/2021
---

### Ritmes die voor rust zorgen

Deuteronomium 5:12-15

#### IJsbrekervraag

`Als je ervaring hebt met de sabbat als wekelijkse rustdag, hoe ervaar je dan deze dag van rust?`

#### Ik Verken

In de schepping heeft God een weekritme ingebouwd van telkens zes dagen waarop gewerkt kan worden, gevolgd door de zevende dag als rustdag (Exodus 20:8-11). Aan dit ritme herinnert Mozes het volk Israël in Deuteronomium 5:12-15, kort voordat de intocht in het beloofde land plaatsvindt (zie Deuteronomium 9:1), veertig jaar na het vertrek uit Egypte (Deuteronomium 1:3). Het is de bedoeling dat de wekelijkse sabbat wordt gevierd als een dag van herschepping en bevrijding: je mag op adem komen van het werk van de afgelopen week en je mag er los van komen door je aandacht een dag lang op iets anders te richten. Deuteronomium 5:12-15 is onderdeel van een inleiding op het wetboek dat in hoofdstuk 12 begint.

#### Ik Bestudeer

Mozes richt zich aan de overkant van de Jordaan (1:5 en 4:46) tot het volledige volk Israël (1:1 en 5:1). Dat was aan de oostzijde van die rivier (vgl. 4:47,49). Deuteronomium 5:6-21 is min of meer een herhaling van Exodus 20:2-17.

`Waarom zou Mozes in grote lijnen herhaald hebben wat hij veertig jaar geleden ook al tegen het volk had gezegd?`

In Deuteronomium 5:12-15 klinkt nogmaals de opdracht de sabbat in acht te nemen (Hebreeuws: sjamar) of te houden (Hebreeuws: `asaah).

`Op welke manier is Leviticus 26:3 een verduidelijking van Deuteronomium 5:12 en 15?`

Het Hebreeuwse woord sjamar heeft als betekenisnuance ‘aandacht hebben voor’, terwijl àsaah vooral de praktische kant van het ‘doen’ benadrukt. Het ging erom dat alles in het werk werd gesteld dat sabbatviering niet werd veronachtzaamd, maar in praktijk werd gebracht. Het was elke zevende dag van de week sabbat. Deze dag duurde (ook toen al) van zonsondergang tot zonsondergang. Wij zouden zeggen: Van vrijdagavond tot zaterdagavond.

`Waarom zou onze Schepper dat volgens jou zo bepaald hebben en heeft Hij de sabbat niet om middernacht laten beginnen?`

De Israëlieten kregen van God de gelegenheid en de opdracht gedurende zes dagen al hun werkzaamheden te verrichten, zodat zij wekelijks op de sabbat daarvan afstand konden nemen. Ook allochtonen die voor hen werkten en dieren werden op deze dag vrijgesteld van werk verrichten (5:14). Het ging hier om een telkens terugkerend ritme van zes dagen werken en één dag rust. Uit wetenschappelijk onderzoek is gebleken dat dit ritme voor een mens gezonder is dan een ritme van negen dagen werken en één dag rust.

`Waarom denk je dat complete huisgezinnen met dieren en al onder het sabbatsgebod vielen?`

`Lees met elkaar Marcus 2:27. Over wie spreekt Jezus hier volgens jou?`

`Leviticus 19:3 Welk aspect van het houden van de sabbat benadrukt deze tekst?`

#### Ik Pas Toe

Het belang van regelmatig rust nemen komt ook tot uitdrukking in de woorden ‘rust, reinheid en regelmaat.’

`Waar komt deze zegswijze vandaan, en wat hebben deze woorden met elkaar te maken? In de huidige maatschappij waarin we leven is het lang niet altijd eenvoudig de sabbat te praktiseren.`

`Noem enkele belemmeringen voor het naleven van de sabbat waar je zelf tegenaan loopt.`

`Wat kun je doen om sabbatviering voor jezelf en je omgeving te vergemakkelijken?`

Veel mensen beweren dat de sabbat alleen is ingesteld voor mensen die van Joodse afkomst zijn.

`Hoe zou je nu reageren, als iemand iets dergelijks tegen jou zegt?`

Er zijn heel wat christenen die elke eerste dag van week (de zondag ) beschouwen als hun rustdag.

`Geloof je dat God daaraan een zegen verbindt? Zo ja, waarom wel, en zo niet, waarom niet?`

#### Ik bid …

Heer, help mij om wekelijks op de door U bepaalde dag afstand te nemen van mijn doordeweekse werk, en ook mijn huisgenoten de rust te gunnen die hun toekomt. Richt mijn aandacht op het belang van wekelijkse rust, omdat U de sabbatdag hebt gegeven tot welzijn van ieder mens. Amen.
