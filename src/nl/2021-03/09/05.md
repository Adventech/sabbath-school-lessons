---
title:  Nog een reden om te rusten
date:   25/08/2021
---

Israël heeft zijn kamp opgeslagen aan de oostkant van de Jordaan. Ze hadden het land van de koning van Basan en twee koningen van de Amorieten in bezit genomen. Op dit uiterst belangrijke moment, roept Mozes Israël nogmaals bijeen. Hij herinnert hen eraan dat het verbond, dat op de Sinai werd gesloten, ook voor hen was en niet alleen voor hun ouders. Vervolgens herhaalt hij de Tien Geboden ten behoeve van hen.

`Lees Exodus 20:8-11 en Deuteronomium 5:12-15. Wat is het verschil in de manier waarop het sabbatsgebod erin wordt uitgedrukt?`

In Exodus begint het gebod met het woord ‘Houd in ere/Gedenk’. Deuteronomium begint met het woord ‘Neem in acht’. Het woord ‘Houd in ere/Gedenk wordt in Deuteronomium pas later in het gebod zelf gebruikt (Deuteronomium 5:15). In dit vers wordt hun verteld dat ze moeten gedenken dat ze slaven waren. Deze generatie is wel opgegroeid in vrijheid, maar ze zouden allemaal in slavernij zijn geboren als die wonderbaarlijke redding niet had plaatsgevonden. Het sabbatsgebod was om hen eraan te herinneren dat dezelfde God die actief was in het scheppingsverhaal ook actief was in hun bevrijding: ‘de HEER, uw God, heeft u met sterke hand en opgeheven arm bevrijd.’ Deze waarheid past bij de toenmalige omstandigheden van de Israëlieten. Zij stonden voor de tweede keer aan de grens van het beloofde land. Dat was zo’n veertig jaar nadat de eerste generatie zo jammerlijk had gefaald. Ze waren net zo hulpeloos bij het veroveren van dit land als hun voorvaderen bij de ontsnapping uit Egypte. Ze hadden deze God nodig die handelt met een ‘sterke hand’ en een ‘opgeheven arm’. De sabbat staat op het punt een extra dimensie te krijgen. Omdat God de God van de bevrijding is, moet Israël de sabbat houden.

Natuurlijk is de schepping ook in Deuteronomium 5 niet ver weg in het sabbatsgebod. Dat is zelfs zo ondanks de aanvullende reden om de sabbat te houden: de bevrijding van Israël. In zekere zin is de bevrijding van Israël uit het land Egypte het startpunt van een nieuwe schepping en daarmee vergelijkbaar met het scheppingsverhaal in Genesis. Israël is als een bevrijd volk Gods nieuwe schepping (Jesaja 43:15). De Exodus wordt gezien als een symbool van bevrijding van zonde en dus van verlossing. Daarom kunnen we in de sabbat een symbool zien van zowel schepping als verlossing. Vandaar dat de sabbat ons op een heel reële manier wijst op Jezus, onze Schepper en onze Verlosser.

`Lees Johannes 1:1-13. Wat leren deze verzen ons over Jezus als onze Schepper en Verlosser?`

`Exodus 20:8-11 en Deuteronomium 5:12-15 – Wat is het verschil in de manier waarop het sabbatsgebod wordt uitgedrukt?`