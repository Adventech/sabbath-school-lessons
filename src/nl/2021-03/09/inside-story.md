---
title:  Zendingsbericht
date:   27/08/2021
---

#### Een engel bij het tankstation

_Lamphai Sihavong, 64, NAD Vluchtelingen_

Verbijsterd staarde Lamphai naar de chaotische wirwar aan snelwegen rondom en boven haar in Chicago, een stad in Amerika. Ze had geen flauw idee hoe ze haar man kon vinden. Ze keek naar de vier kinderen in de auto en vroeg zich af wat ze nu moest doen. Het echtpaar was in de Verenigde Staten aangekomen nadat ze waren gevlucht uit Laos in Zuidoost-Azië. Nu reden ze met hun zes kinderen door het land op zoek naar een baan.

Vanuit Sacramento, Californië, had het gezin eerst 2250 km afgelegd naar Grand Island, Nebraska. Daar hadden ze gehoord dat een fabriek mensen aannam met beperkte Engelse taalvaardigheden. Toen ze arriveerden, ontdekten ze echter dat de banen al bezet waren en dat het bedrijf geen mensen meer aannam. Daar zaten ze dan, in het midden van de Verenigde Staten, met zes kinderen, zonder huis, geen baan en ze konden maar een paar woorden Engels spreken.

Wat het nog moeilijker maakte, was dat Lamphai niet alleen op de Amerikaanse snelwegen durfde te rijden. Ze had net leren rijden en had haar rijbewijs in Californië gekregen. Twee vrienden hadden het gezin op hun reis van Californië naar Nebraska vergezeld; de één had in de familieauto gereden, de andere in een verhuiswagen. Maar de vrienden konden niet voor eeuwig blijven. Ze hadden elke naam die maar in hen opkwam gebeld om advies te vragen, tot Lamphai en haar man hoorden over een vacature in Holland, Michigan, zo’n 1200 km verderop.

Lamphai besloot de Amerikaanse snelwegen te trotseren en erop te vertrouwen dat God bij haar was. Toen begon het gezin aan de twaalf uur durende reis naar Michigan. Haar man ging voorop in de verhuiswagen met twee van hun kinderen en al hun bezittingen. Zij volgde met de andere vier kinderen in de auto. Het ging allemaal prima tot ze Chicago bereikten.

Lamphai probeerde dicht bij haar man te blijven, maar ze kwam terecht in een lange file en verloor de verhuiswagen uit het oog. Omdat ze overdonderd was en verward door de wirwar aan wegen en omdat ze niet wist welke kant ze op moest, stopte ze bij een tankstation. Zij noch haar man had een mobiele telefoon. Ze kon hem op geen enkele manier bereiken en ze wist niet hoe ze op de plaats van bestemming kon komen. God was haar enige hoop. Ze was blij dat zendelingen hun vluchtelingenkamp hadden bezocht in Thailand en hun over God hadden verteld. Zij en de vier kinderen baden in alle ernst tot God om hulp.

Toen ze hun ogen weer openden, zagen ze een vriendelijk uitziende man die naar hen toe kwam lopen. ‘Laat me raden’, zei hij. ‘U zoekt uw man Veuy?’ ‘Ja!’, zei ze verbaasd. Ze vroeg zich in stilte af, ‘Hoe kent die volstrekte vreemdeling de naam van mijn man?’ ‘Stap je auto maar in en volg mij’, zei de man terwijl hij zich omdraaide om in zijn auto te stappen. ‘Ik zal je helpen hem te vinden’. Gehoorzaam draaide Lamphai achter hem aan de weg op en toerde ze door een doolhof aan snelwegen in Chicago tot ze de verhuiswagen van haar man plotseling recht voor zich zag verschijnen.

Grote dankbaarheid vervulde haar en de kinderen. Terwijl ze zich omdraaiden om naar de vriendelijke vreemdeling te zwaaien en hem zo te bedanken, ontdekten ze dat hij verdwenen was. Zijn auto was nergens meer te zien en ze hadden hem niet eens kunnen bedanken door te zwaaien. Het gezin kwam veilig aan in Holland, Michigan, en Veuy en Lamphai kregen werk in een plaatselijk bootbedrijf dat in het bezit was van een adventistische familie. Ze begonnen de adventkerk in Holland te bezoeken. Al snel vroegen ze nieuwe vrienden uit Laos om met hen mee te gaan en de kerk bood de kleine groep een aparte ruimte aan waar ze in hun eigen taal God konden aanbidden. De groep groeide in aantal en vandaag de dag hebben ze hun eigen kerk waar Lamphai zich met vreugde inzet om mensen kennis te laten maken met de God die een engel naar het tankstation stuurde om haar de weg te wijzen. 