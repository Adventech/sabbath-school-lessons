---
title:  Voorbode van rust
date:   22/08/2021
---

Voorbode van rust God was er in het begin. De Here God sprak en het was er. Licht scheidt de dag van de nacht. Op dag twee worden het gewelf, de hemel en de zeeën tot bestaan gesproken. Dan volgen op de derde dag droog land en vegetatie. God vormt als basis het raamwerk van tijd en plaats en dat vult Hij gedurende de volgende drie dagen. Lichten beheersen de hemel bij dag en bij nacht. Anders dan de verhalen van de meeste oude culturen, maakt het Bijbelse scheppingsverslag overduidelijk dat de zon, de maan of de sterren geen goden zijn. Ze komen pas in beeld op de vierde dag en zij zijn onderworpen aan het woord van de Schepper. De beschrijving van Mozes van dag vijf en zes is vol leven en schoonheid. Vogels, vissen en landdieren vullen allemaal de ruimte die door God is voorbereid.

`Lees Genesis 1:1-31. Wat wil Gods evaluatie van de schepping ons zeggen?`

Dit is niet zomaar een plek die God heeft geschapen: het is een volmaakte plek. Op de aarde wemelt het van wezens. Net als het refrein van een aanstekelijk deuntje, blijft God na elke dag zeggen dat het ‘goed’ was.

`Lees Genesis 1:26-27; 2:7,21-24. Wat is er anders aan de schepping van de mens in vergelijking met de rest van de geschapen wereld?`

God bukt zich en begint iets te maken uit aarde en Hij geeft dat vorm. De schepping van de mens naar Gods beeld en gelijkenis is een aanschouwelijke les in intimiteit en nabijheid. God buigt zich voorover en blaast leven in de neusgaten van de mens en toen was er een levend wezen. De speciale schepping van de vrouw uit een van de ribben van de mens voegt nog een belangrijk element toe aan de scheppingsweek. Het huwelijk maakt deel uit van Gods ontwerp voor de mens. Het is een heilig samenwerkingsverband tussen ‘isj en ‘isjsja, ‘man’ en ‘mannin’ (Noot van de vertaler: In het Hebreeuws is sprake van een woordenspel. In de NBG vertaling is dat woordenspel bewaard gebleven. Al wordt daar wel een ongebruikelijk woord gebruikt voor ‘vrouw’, namelijk ‘mannin’. Verder wordt het woord ‘Adam’ in de Engelse tekst, in deze vertaling in navolging van de Bijbeltekst, weergegeven met ‘mens’. Adam betekent mens.). Wanneer God terugkijkt naar alles wat Hij heeft gemaakt op dag zes, klinkt het refrein anders: ‘Toen zag God alles wat Hij gemaakt had, en ‘zag dat het zeer goed was’ (cursivering toegevoegd).

`Bedenk hoe radicaal anders het Bijbelse scheppingsverhaal is van wat de mens leert zonder zich door Gods Woord te laten leiden. Wat moet dit ons vertellen over hoezeer we ons afhankelijk moeten maken van Gods Woord om de waarheid te begrijpen?`

`Genesis 1:1-31; 2:7,21-24 Wat is er anders aan de schepping van de mens in vergelijking met de rest?`