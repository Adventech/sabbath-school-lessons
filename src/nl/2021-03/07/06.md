---
title:  Rust vinden na vergeving
date:   12/08/2021
---

Jozefs familie komt eindelijk aan in Egypte. Er zijn geen duistere geheimen meer. Zijn broers moeten hebben toegegeven dat ze Jozef hadden verkocht toen ze hun vader uitlegden dat de zoon waarvan hij dacht dat hij was vermoord, nu premier van Egypte was. Het is misschien niet altijd mogelijk of verstandig om relaties te herstellen. Dat betekent echter niet dat we niet kunnen vergeven. We zijn misschien niet in staat om onze overtreder te omhelzen en te huilen. We willen misschien onze vergeving wel mondeling of via een brief uiten. Daarna is het moment gekomen de pijn zo veel mogelijk los te laten. Er blijft misschien altijd wel wat pijn achter, maar we zijn in ieder geval op weg naar genezing.

`Lees Genesis 50:15-21. Waar maken Jozefs broers zich zorgen over, en waarom zouden ze zich daar zorgen over moeten maken? Wat zegt deze angst over henzelf?`

Jozefs broers woonden al zeventien jaar in Egypte, en toch waren ze bang dat Jozef wraak zou nemen toen Jakob stierf (Genesis 47:28). Ze beseften opnieuw hoezeer ze Jozef hadden gekwetst. Jozef verzekert hen er na de dood van hun vader opnieuw van dat hij hen heeft vergeven. Deze opfriscursus was waarschijnlijk goed zowel voor Jozef, als voor zijn broers. Als de wond erg diep is, zullen we waarschijnlijk vele malen moeten vergeven. Als er herinneringen aan het verkeerde in ons opkomen, zullen we onmiddellijk in gebed tot God moeten gaan. We moeten opnieuw de keuze maken om te vergeven.

`Lees Genesis 50:20. Hoe verklaart dit vers, althans gedeeltelijk, Jozefs bereidheid om de zonde van zijn broers tegen hem te vergeven?`

Jozef was er vast van overtuigd dat zijn leven deel uitmaakte van Gods grote plan om de toen bekende wereld van hongersnood te helpen redden. Het was ook een deel van Gods plan om zijn familie in staat te stellen Gods belofte na te komen en tot een grote natie te worden. God had de kwade plannen van zijn broers teniet gedaan om het goede tot stand te brengen. Die wetenschap hielp Jozef om te vergeven.

`Jozefs verhaal had dit einde: ‘en ze leefden nog lang en gelukkig’. Hoe reageren we als het einde van een verhaal niet zo mooi is? Of zou je kunnen zeggen dat er in ieder geval op de lange termijn met het einde van de zonde en het einde van de grote strijd altijd een gelukkig einde zal zijn? Hoe kan deze hoop ons helpen om te gaan met een einde dat niet zo ideaal is?`

`Genesis 50:15-21 Welke troost bood Jozef?`