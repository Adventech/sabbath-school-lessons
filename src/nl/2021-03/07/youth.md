---
title:  Jongerenles
date:   13/08/2021
---

### Rust, relaties en genezing

#### Opdracht van de vorige week

`Hoe uit jij je respect naar je ouders / opvoeders?`

#### Lees samen

Genesis 44:30 t/m 45:15

#### Ijsbrekervraag

`In welke situatie zou je het erg moeilijk vinden om te vergeven?`

#### Inspiratie

‘Maar jullie hoeven niet bang te zijn. ... Want God heeft mij hierheen gestuurd ... om jullie leven te redden.’ (Genesis 45:5, BGT.)

#### Behandel de tekst

Jozef werd als 17-jarige jongen door zijn broers wreed behandeld. Zij namen wraak op zijn verwende status. Hij had zich immers bij zijn broers niet geliefd gemaakt, omdat hij alle praatjes die over hen de ronde deden aan hun vader vertelde. Bovendien was Jozef het lievelingetje van vader Jakob, want alleen hij kreeg die prachtige mantel. Ook droomde Jozef zich een koninklijke positie waarin zijn broers en zelfs zijn ouders voor hem zouden buigen. Maar die droom werd vooralsnog een nachtmerrie, omdat de broers er voor kozen hem als slaaf te verkopen aan een handelskaravaan op weg naar Egypte. Een keuze die veel ellende tot gevolg had. Jozef ging een angstige en onzekere toekomst tegemoet. Je vraagt je af hoe Jozef hier op gaat reageren en hoe het hem verder zal vergaan? Kiest hij ervoor om zich te laten leiden door haat en verbittering? Zint hij op wraak? Zal er ooit een moment van verzoening aanbreken? Na diverse tegenslagen krijgt Jozefs leven een wending. Hij schopt het van slaaf en gevangene tot onderkoning in Egypte. En op het moment dat zijn broers jaren later vóór hem staan, herkennen ze hem niet. Wat zal Jozef doen?

#### Gespreksvragen naar aanleiding van de tekst

`Wat doet Juda op het moment dat Jozef wil dat Benjamin bij hem in Egypte achterblijft? (Genesis 44:30-34)`

`Welk effect heeft dit op Jozef? (Genesis 45:1-2) Waarom reageert hij zo? En hoe reageren de broers en waarom? (verzen 3-4)`

`Hoe verklaart Jozef zijn aanwezigheid en positie in Egypte? (verzen 5-8) Wat vind je hiervan (terwijl je weet wat zijn broers hem hebben aangedaan)?`

`Wat draagt Jozef zijn broers op te doen? (verzen 9-13)`

`Omschrijf de situatie in de verzen 14 en 15 in één woord. `

#### Opdracht

`Hoe vergevingsgezind ben jij?`