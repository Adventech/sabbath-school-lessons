---
title:  In de praktijk brengen
date:   11/08/2021
---

Om te kunnen vergeven, moet ik toegeven dat ik gekwetst ben. Dit kan moeilijk zijn, omdat we soms eerder geneigd zijn onze gevoelens weg te stoppen dan dat we ons daar doorheen werken. Het is prima om aan God te erkennen dat we onchristelijke gevoelens van wrok en zelfs woede hebben. Dat komt vaak tot uitdrukking in de Psalmen. Ik kan God met een gerust hart vertellen dat ik het niet leuk vond wat er gebeurde of hoe ik werd behandeld en dat ik er verdrietig en/of boos van word. In het verhaal zien we dat Jozef huilt als hij zijn broers weerziet en enkele gevoelens uit zijn verleden opnieuw beleeft.

`Lees Lucas 23:34. Wat maken de woorden van Jezus aan het kruis ons duidelijk wat betreft de timing van vergeving? `

Jezus heeft er niet op gewacht totdat we als eerste stap om vergeving vragen. Wij hoeven ook niet te wachten totdat iemand om vergeving vraagt die ons iets heeft aangedaan. We kunnen anderen vergeven zonder dat ze onze vergeving accepteren.

`Lees Lucas 6:28 en Matteüs 5:44. Wat leren deze teksten over hoe we omgaan met degenen die ons pijn hebben gedaan?`

Vergeving begint net als liefde met een keuze en niet met een gevoel. We kunnen de keuze maken om te vergeven, zelfs als onze emoties misschien niet instemmen met dit besluit. God weet dat het onmogelijk is deze keuze op eigen kracht te maken, maar ‘bij God is alles mogelijk’ (Marcus 10:27). Daarom wordt ons gezegd te bidden voor degenen die ons pijn hebben gedaan. Het kan soms zo zijn dat deze persoon al is overleden. We kunnen ook dan nog steeds bidden om ons in staat te stellen hem of haar te vergeven. Vergeving is ongetwijfeld niet altijd gemakkelijk. De pijn en de schade die ons zijn aangedaan, kunnen verwoestend zijn en ons gekwetst, verlamd en gebroken achterlaten. Genezing zal komen, als we dat toelaten. Vasthouden aan bitterheid, woede en wrok maakt genezing veel moeilijker, zo niet onmogelijk.

Het kruis is het beste voorbeeld van wat het God zelf heeft gekost om ons te vergeven. De Heer heeft dat voor ons doorstaan, zelfs al wist Hij dat zovelen Hem toch zouden afwijzen. Dan kunnen ook wij het zeker leren om te vergeven.

`Wie moet jij iets vergeven, misschien niet zozeer omwille van die persoon, maar voor jezelf?`

`Lucas 23:34 Wat maken de woorden van Jezus ons hier duidelijk?`
