---
title:  Iets in scene zetten
date:   09/08/2021
---

Jozef heeft zijn broers vergeven. We weten niet precies wanneer Jozef hen vergaf, maar het is duidelijk dat dit plaatsvond lang voordat zijn broers opdoken in Egypte. Jozef had waarschijnlijk nooit tot bloei kunnen komen in Egypte als hij hen niet had vergeven. Hoogstwaarschijnlijk zouden de woede en de bitterheid aan zijn innerlijk hebben geknaagd en zou het zijn relatie met de Heer hebben beschadigd.

Er zijn verschillende onderzoeken verricht onder overlevenden van een tragedie die hun door anderen is aangedaan. Die tonen aan dat vergeving van het meest verschrikkelijke lijden een sleutelfactor was voor slachtoffers om genezing te vinden en om hun leven weer op de rails te krijgen Zonder vergeving blijven we slachtoffers. Vergeving heeft meer met onszelf te maken dan met degenen die ons onrecht hebben aangedaan. Jozef heeft zijn broers wel vergeven, maar dat houdt niet in dat hij de familierelaties weer oppikt waar hij ze achterliet, in die droge put in Dotan. Hij moet weten of er iets is veranderd.

`Lees Genesis 42:21-24. Wat hoort Jozef? Wat komt hij te weten over zijn broers?`

Het hele gesprek verloopt via een tolk. Jozefs broers weten dus niet dat hij hen verstaat. Jozef hoort de bekentenis van zijn broers. De broers hadden gedacht dat ze door hem uit de weg te ruimen bevrijd zouden zijn van zijn geklik bij hun vader. Ze dachten dat ze zijn dromen niet langer hoefden te verdragen of hem te zien genieten van de rol van lieveling van hun vader. In plaats van rust te vinden, worden ze al die jaren geplaagd door een schuldig geweten. Hun daad had geleid tot rusteloosheid en een verlammende angst voor Gods vergelding. Al dat leed doet Jozef zeer en hij krijgt medelijden. Hij huilt om ze.

Jozef weet dat de hongersnood nog een aantal jaren zal duren. Hij staat erop dat ze Benjamin ook meenemen als ze de volgende keer graan komen kopen. Hij houdt Simeon vast als gijzelaar. Nadat hij heeft gezien dat Benjamin nog leeft, organiseert hij een feest waarin hij duidelijk laat blijken dat Benjamin een streepje voor heeft (Genesis 42:20,24; 43:34). Hij wil zien of de oude patronen van jaloezie er nog steeds zijn. De broers vertonen geen enkel teken van jaloezie, maar Jozef weet hoe sluw ze kunnen zijn. Ze hebben tenslotte een hele stad bedrogen. Hij weet zeker dat ze tegen hun eigen vader moeten hebben gelogen over zijn lot. Hij bedenkt dus nog een grote test (Genesis 34:13; 37:31-34; 44).

`Lees Genesis 45:1-15. Wat zegt dit ons over hoe Jozef over zijn broers dacht en over het feit dat hij hen had vergeven? Wat moeten wij van dit verhaal leren?`

`Genesis 42:21-24 Wat hoort Jozef en wat komt hij te weten over zijn broers?`