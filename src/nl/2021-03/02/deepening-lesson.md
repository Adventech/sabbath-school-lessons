---
title:  Verdieping
date:   09/07/2021
---

### Rusteloos en opstandig

1 Korintiërs 10:1-11

#### IJsbrekervraag

`‘Een gestrand schip is een baken in zee.’ Hoe kun je deze uitdrukking toepassen op je eigen leven, ook al ben je geen scheepskapitein?`

#### Ik Verken

In 1 Korintiërs 8 laat Paulus zien dat je als vrij christen wel rekening moet houden met anderen. In hoofdstuk 9 beschrijft hij hoe hij zijn eigen vrijheid gebruikt om anderen voor het geloof te winnen. In hoofdstuk 10 benadrukt hij dat je als vrij christen ook dingen kunt doen waartoe je helemaal niet de vrijheid hebt. Hij noemt als voorbeelden het uit zijn op het kwade, afgoderij, ontucht, het tarten van Christus en gemor tegen God. De geschiedenis van het volk Israël in de woestijn waarschuwt ons als christenen dat het ervaren van geestelijke voorrechten geen garantie is dat iemand uiteindelijk door God wordt aanvaard.

#### Ik Bestudeer

Wanneer je God niet vertrouwt, ligt rusteloosheid en opstandigheid op de loer (vgl. 1 Korintiërs 10:7 met Exodus 32:1-6). Verlangen naar verkeerde dingen leidt ertoe dat je God afwijst (1 Korintiërs 10:6).

Lees 1 Korintiërs 10:1-5. Zoals het volk Israël in Mozes ‘gedoopt’ is, kunnen wij in Christus gedoopt worden. Hij is geestelijk voedsel en geestelijke drank voor ons (vgl. Johannes 6:32-35; 4:10; 7:37-38). Zoals het volk Israël manna at en water uit de rots dronk, zo kunnen wij brood en wijn drinken wanneer we aan het Avondmaal deelnemen en ook op die manier onze relatie met Christus versterken.

`Waarom maken zelfs christenen in hun leven niet altijd de goede keuzes, ook al zijn ze gedoopt, nemen ze deel aan het Avondmaal en kennen ze de Bijbel?`

1 Korintiërs 10:6-11 beschrijft vormen van rebellie tegen God, zoals koestering van buitensporige verlangens (vers 6), afgoderij (vers 7) en het aangaan van ongeoorloofde seksuele relaties (vers 8).

`Welke vorm van opstand tegen God beschrijft Psalm 106:14-15 en wat was het gevolg?`

`Wat kan voor ons een afgod zijn in die zin dat het ons van God afhoudt? Vgl. Exodus 32:1-6.`

`Noem een paar voorbeelden van ongeoorloofde seksuele relaties. Vgl. Numeri 25:1-3 met 2 Korintiërs 6:14 en Exodus 22:18 met Leviticus 18:22-23.`

In 1 Korintiërs 10:9-10 dringt Paulus erop aan God niet op de proef te stellen of tegen Hem te gaan morren. God is weliswaar heel geduldig (vgl. Numeri 14:22), maar uiteindelijk is ook bij Hem de maat vol en volgt straf. De dood van een goddeloze gaat Hem zeer aan het hart (Ezechiël 33:11).

`Exodus 4:13-17 Welke belangrijke rol vervulde Aäron?`

#### Ik Pas Toe

Zoals een kind bij zijn ouders en een leerling bij een leerkracht weleens het bloed onder de nagels vandaan kan halen, zo doen wij dat soms ook bij God. Het kan zijn dat we het niet eens zijn met het beleid van God en ons daartegen verzetten en Hem van alles verwijten. Of we stellen zijn geduld op de proef door uit te proberen hoever we met Hem kunnen gaan. Wij weten dat God inderdaad geduldig is, maar dat ook zijn geduld grenzen heeft. Als we erop los leven onder het mom van christelijke vrijheid, zullen we daar schade van ondervinden. Innerlijke rust is niet vanzelfsprekend (vgl. Psalm 42:6).

`Wat doe jij als je innerlijk rusteloos bent? Waardoor en door wie laat je je dan leiden? De vroegchristelijke theoloog Augustinus schreef in zijn boek Belijdenissen: ‘Onrustig is ons hart, totdat het rust vindt in U’.`

`Herken je de werkelijkheid van deze woorden in je eigen leven? Zo ja, wat is dan voor jou de reden van de innerlijke rust die je hebt gevonden? `

#### Ik bid …

Heer, open mijn hart voor de werkelijkheid van mijn leven. Breng mij in aanraking met gebeurtenissen uit het verleden waarvan ik kan leren. Vergeef mij alle keren dat ik tegen U in opstand ben gekomen en geef mij innerlijke rust, in het vertrouwen dat ik eens voor altijd bij U mag zijn. Amen.
