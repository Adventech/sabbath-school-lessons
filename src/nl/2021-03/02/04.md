---
title:  Rusteloosheid leidt tot rebellie
date:   06/07/2021
---

Het verhaal begint met een positieve noot. De Israëlieten hebben eindelijk de grenzen van Kanaän bereikt en er worden twaalf mannen op uitgestuurd om het land te verkennen. Hun rapport is nogal opvallend.

`Lees Numeri 13: 27-33. Dit is het rapport van de verkenners. Op welk punt worden de verwachtingen van de Israëlieten de bodem ingeslagen?`

Ondanks het feit dat Kaleb tussenbeide komt, krijgen de stemmen van de twijfelaars en sceptici de overhand. Israël trekt er niet op uit om te veroveren wat God hun had beloofd. In hun hart zijn ze onrustig en ze geven de voorkeur aan jammeren en mopperen boven marcheren en schreeuwen om de overwinning. Als ons hart onrustig is, worstelen we ermee om in geloof voorwaarts te gaan. Rusteloosheid heeft echter niet alleen invloed op onze emoties. Wetenschappers vertellen ons dat er een direct verband van oorzaak en gevolg is tussen te weinig rust (inclusief slaapgebrek) en slechte keuzes. Het resultaat is overgewicht, verslavingen, nog meer rusteloosheid en ongelukkig zijn.

`Lees Numeri 14:1-10. Wat gebeurde er vervolgens?`

Het gaat van kwaad tot erger. Kalebs wanhopige smeekbede, ‘maar verzet u dan niet tegen de HEER’, wordt niet gehoord en de hele vergadering bereidt zich voor om hun leiders te stenigen. Rusteloosheid leidt tot rebellie en rebellie leidt uiteindelijk tot de dood. ‘De ontrouwe verspieders brachten luide aanklachten in tegen Kaleb en Jozua, en de kreet werd gehoord om hen te stenigen. De krankzinnige menigte greep stenen om deze getrouwe mannen te doden. Met woest getier renden ze voorwaarts, toen plotseling de stenen uit hun handen vielen, een stilte over hen viel en ze van schrik beefden. God was tussenbeide gekomen om hun moordplannen te verhinderen. De heerlijkheid van zijn tegenwoordigheid verlichtte als een vlammend licht de tabernakel. Heel het volk zag het teken van God. Iemand die machtiger was dan zij had Zich geopenbaard, en niemand durfde langer te volharden in zijn opstand. De verspieders die een kwaad verslag hadden gebracht, krompen verschrikt ineen en slopen ademloos naar hun tenten.’ (Ellen White, Patriarchen en profeten, p. 353)

Dan manifesteert de heerlijkheid van de Heer zich in het openbaar. Als we het verhaal in Numeri 14 lezen, lijkt het alsof de hele scène wordt stilgelegd, en dat we nu kunnen luisteren naar Gods gesprek met Mozes. God zegt dat de stenen weliswaar bedoeld zijn voor Mozes, Kaleb en Jozua, maar dat de opstand uiteindelijk tegen God zelf is gericht.

`Numeri 13:27-33; 14:1-10 Welk rapport brachten de verkenners uit en wat was het gevolg?`