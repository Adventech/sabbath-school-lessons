---
title:  Verdieping
date:   10/09/2021
---

### Verlangen naar meer

Hebreeën 4:1-11

#### IJsbrekervraag

`Wanneer kun je volgens jou echt tot rust komen: wanneer je op vakantie gaat of wanneer je er een dagje tussenuit gaat?`

#### Ik Verken

We kunnen hier op aarde wel vormen van rust ervaren zoals een rustig leven, nachtrust, een rustdag of een vakantieperiode. Toch merken we dat daarmee onze innerlijke behoefte aan rust niet volledig wordt bevredigd. Een deel van het volk Israël trok na de tocht door de woestijn het Beloofde Land binnen, maar de rust vonden ook zij niet (vgl. vers 8). Dit gedeelte komt tegemoet aan het verlangen naar deze rust, en spoort ook ons aan al het mogelijke te doen om die rust binnen te kunnen gaan. Het gedeelte dat we vandaag bekijken maakt deel uit van hoofdstuk 3:1-4:13. Daarin staat de superioriteit van Christus centraal ten opzichte van Mozes (3:2-3,5,16) en Jozua (4:8). Het Bijbelboek Hebreeën is waarschijnlijk rond 65 n. Chr. geschreven, mogelijk aan Joodse christenen te Rome, voordat de tempel in Jeruzalem werd verwoest.

#### Ik Bestudeer

De schrijver van Hebreeën houdt in de 1e eeuw n. Chr. de gelovigen het voorbeeld voor van het Joodse volk dat onder Mozes in de woestijn naar het Beloofde Land trok. Het merendeel van dat volk was koppig (3:8,15), opstandig (3:16), ongehoorzaam (3:18; 4:6,11), ongelovig (3:19) en dwaalde telkens opnieuw (3:10). Daarom kreeg het geen deel aan de beloofde rust (3:19; 4:6, vgl. 3:11,18 en 4:3). Zelfs het volksdeel dat onder Jozua het land binnentrok, ontving die rust niet (4:8). Er is nog steeds sprake van een rust die bestemd is voor het volk van God. Daarom is er nog altijd een belofte die betrekking heeft op wat de schrijver ‘een sabbatsrust’ noemt (vgl. 4:1,9).

`Waarom kan deze ‘sabbatsrust’ niet op de wekelijkse sabbat slaan, en om welke ‘rust’ gaat het hier dan wel?`

Het Griekse woord sabbatismos in vers 9 (sabbatsrust) is een begrip dat op actie duidt, zoals vaker het geval is met woorden in deze brief die op –mos eindigen (Hebreeën 3:8: peirasmos = beproeving; Hebreeën 9:10: baptismos = wassing; Hebreeën 12:24: rantismos = besprenkeling). Het is dan ook beter het woord sabbatismos met ‘sabbatviering’ te vertalen. De in vers 9 genoemde sabbatsviering blijft bestemd voor het volk van God.

`Om welk volk van God gaat het hier, denk je, en waardoor wordt dit volk gekenmerkt? Vgl. 4:9 met 3:14 en 4:3 met 1 Petrus 2:10.`

`Belooft Christus anapausis (diepgaande rust) aan wie naar Hem komen (Matteüs 11:28- 29), of belooft Hij katapausis (Hebreeën 4:1,3,10-11) wat slaat op de uiteindelijke rust in de eeuwigheid?`

Geloofsvertrouwen en de daarmee gepaard gaande gehoorzaamheid en persoonlijke inzet is onmisbaar, willen we die door God beloofde eeuwige rust ontvangen.

`Johannes 4:10; 6:48 Wat zei Jezus over Zichzelf?`

#### Ik Pas Toe

`Wat vind je van de uitspraak ‘Eens bekeerd, voor altijd bekeerd’, als je daarbij vers 11 betrekt?`

Het volk Israël verhuisde lang geleden van Egypte naar het Beloofde Land, op zoek naar rust.

`Hoe komt het dat een verhuizing niet altijd de gewenste rust brengt waar je naar verlangt?`

Sabbatsrust in de eeuwigheid zal het karakter van een viering dragen.

`ls we daarvan doordrongen zijn, op welke manier zouden we dan van onze huidige sabbatten een echte viering tot Gods eer kunnen maken?`

Je zou kunnen zeggen dat het volk van God uit zijn kinderen bestaat.

`Noem eens een aantal kenmerken van ‘kinderen van God’.`

`Hoe reageer jij als iemand jou ertoe oproept een bepaalde schadelijke gewoonte op te geven?`

#### Ik bid …

Here Jezus, wat fijn dat wij kunnen merken dat het ons rust geeft wanneer we op U vertrouwen. Het is fantastisch te weten dat er nog een ongekende rust op ons wacht. Help ons hiervan te getuigen in onze omgeving. Amen.