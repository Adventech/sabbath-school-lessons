---
title:  Gedoopt in Mozes
date:   05/09/2021
---

`Lees 1 Korintiërs 10:1-11. Wat wilde Paulus met zijn lezers in Korinte delen toen hij naar ‘voorbeelden’ verwees?`

Het Griekse woord (typos) dat hier wordt gebruikt (en ook in een vergelijkbare aangepaste vorm in vers 11), wordt in de meeste vertalingen weergegeven met ‘voorbeeld’. Het woord ‘type’ is gebaseerd op dit Griekse zelfstandig naamwoord. Een type (of voorbeeld) is nooit het origineel. Het is een symbool of weergave daarvan. Het is een model van iets anders. Hebreeën 8:5 is een goed voorbeeld van een dergelijke relatie: ‘Zij [de priesters van de oudtestamentische tempeldienst] verrichten hun dienst in wat de afspiegeling en de voorafschaduwing is van het hemelse heiligdom, zoals dat aan Mozes geopenbaard werd toen hij begon met het oprichten van de tabernakel: “Let erop,” staat er immers, “dat je alles vervaardigt volgens het ontwerp dat je op de berg getoond is.”’ Deze tekst benadrukt het directe verband dat er is tussen hemelse en aardse realiteiten, en citeert dan Exodus 25:9, waar God Mozes vertelde het heiligdom in de wildernis te bouwen. Dat is ‘het ontwerp’ dat hij op de berg had gezien. Het punt is dat het aardse heiligdom, met al zijn rituelen en procedures, ‘voorbeeld’, symbool of model was van wat er in de hemel gebeurt, met Jezus als onze Hogepriester in het hemelse heiligdom.

Met dit in gedachten kunnen we beter begrijpen waar Paulus het over had in 1 Korintiërs 10. In deze verzen loopt Paulus enkele van de belangrijkste ervaringen na van Gods volk in de woestijn terwijl ze op weg waren naar het beloofde land. ‘Onze voorouders’ verwijst naar hen die Egypte verlieten, onder de wolk waren, door de zee trokken en dus allemaal werden gedoopt in een nieuw leven van vrij zijn van slavernij. Paulus beschouwt deze belangrijke plaatsen van de reis door de wildernis als een type of een voorbeeld van de doop van een individu. Om in de voetsporen van Paulus’ logica te blijven, moet de verwijzing naar ‘geestelijk voedsel’ duiden op het manna (Vergelijk dat met Exodus 16:31-35 ). Israël dronk uit de rots en die identificeert Paulus als Christus. Denk bijvoorbeeld aan Jezus als het ‘brood dat leven geeft’ en als ‘levend water’ (Johannes 6:48; 4:10). Dit is allemaal volkomen logisch. We zien hier dat Paulus de oudtestamentische geschiedenis gebruikt als een voorbeeld om spirituele waarheden mee duidelijk te maken die je nu op individuele christenen kunt toepassen.

`Denk terug aan de ervaring van Israël ten tijde van de Exodus. Welke geestelijke lessen kunnen we leren van zowel hun goede als hun slechte ‘voorbeelden’?`

`1 Korintiërs 10:1-11 Wat wilde Paulus met zijn lezers in Korinte delen?`
