---
title:  Rituelen en offers
date:   06/09/2021
---

Het oudtestamentische systeem van rituelen en offers, zoals je die vindt in Leviticus, biedt meer voorbeelden van wat we al zagen: oudtestamentische symbolen die verwijzen naar nieuwtestamentische waarheden. Moderne Bijbellezers slaan deze rituelen vaak over. Ze bevatten echter veel belangrijke geestelijke waarheden die van grote waarde kunnen zijn voor degenen die ze bestuderen.

`Lees Leviticus 4:32-35; Johannes 1:29; 1 Petrus 1:18-21. Lees de instructies voor het reinigingsoffer voor een gewone Israëliet. Wat kunnen we van dit ritueel leren, ook al hebben we geen heiligdom of tempel met een altaar waar we offers voor onze zonden kunnen brengen? Verbind dit ritueel met de teksten uit het Nieuwe Testament.`

Een ritueel brengt belangrijke waarden en informatie op een uitstekende manier over. Het moet dan wel in zijn context worden begrepen. De volgende dingen zijn meestal vereist om het ritueel effectief te laten zijn: een specifiek moment, een bepaalde plek en een vooraf bepaalde reeks handelingen. Als we de Bijbelse voorschriften in het Oude Testament met betrekking tot offers lezen, dan wordt duidelijk dat God zeer specifieke details gaf. Die details gaan in op wat er geofferd kan worden, wanneer, waar en welk ritueel en procedure er moest worden gevolgd. In veel rituelen stond natuurlijk bloed centraal en het uitgieten en sprenkelen daarvan. Dit is niet mooi, en dat was ook niet de bedoeling. We hebben hier te maken met het lelijkste wat er is in het universum: zonde.

Welke rol speelde het bloed nu precies? Waarom moest het aan de horens van het altaar worden gestreken? De meeste rituelen die verband houden met het heiligdom zijn voorschriften, D.w.z. ze geven instructies over hoe je het moet doen. Ze bevatten niet altijd alle uitleg, want de mensen begrepen misschien al wat het allemaal betekende. De Israëlieten kenden immers de betekenis van bloed (Leviticus 17:11). Het reinigingsoffer wordt echter zo uitgelegd: ‘Zo voltrekt de priester voor de persoon in kwestie de verzoeningsrite voor wat hij misdaan heeft, en krijgt deze vergeving.’ (Leviticus 4:35) Bloed was dus de sleutel tot het hele verzoeningsproces, het middel waarmee wij zondaars het goed kunnen maken met een heilige God. Wat we bij deze offers zien, is dus een type, een model, van Christus’ dood en dienstwerk ten behoeve van ons.

`Bedenk hoe ernstig de zonde werkelijk moet zijn dat daar het offer, de zelfopoffering, van Jezus als lid van de Godheid, voor nodig was om ervoor te boeten. Wat moet dit ons leren over waarom we alleen op genade moeten vertrouwen en nooit op werken? Wat kunnen we immers toevoegen aan wat Christus al voor ons heeft gedaan?`

`Leviticus 4:32-35; Johannes 1:29; 1 Petrus 1:18-21 – Wat is het verband in deze teksten en wat leert het ons?` 
