---
title:  Zendingsbericht
date:   10/09/2021
---

#### Geen wrok meer

_Jimmy Shwe, 51, NAD Vluchtelingen_

Beeldt u zich eens in dat u zeven jaar bent en voor uw leven rent in een jungle. Hoe zou u zich voelen? Zo zag Jimmy Shwe’s leven eruit in Myanmar, een land in Zuidoost-Azië dat vroeger Burma heette. Door zijn ervaringen kreeg Jimmy op jonge leeftijd een grondige hekel aan de autoriteiten. Op een gegeven moment, hij liep toen weer verloren rond in de jungle, dacht hij dat hij zou sterven. Hij besloot dat hij, als hij hier levend uitkwam, zich zou aansluiten bij een gewapende verzetsbeweging om wraak te nemen.

Na twee jaar in eenzaamheid te hebben geleefd, kwam Jimmy zijn vader tegen in een vluchtelingenkamp in Thailand. Zijn vader was het niet eens met Jimmy’s voornemen. Naar zijn mening hielp het niet om naar de wapens te grijpen. In plaats daarvan spoorde hij Jimmy aan om predikant te worden en mensen te vertellen over de liefde van God en de hoop op het eeuwig leven. Het was niet makkelijk voor Jimmy om een punt te zetten achter zijn woede en diepe wrok.

Tot hij zag hoe vredig en blij zijn vader was toen ze een adventkerk bezochten in het vluchtelingenkamp. Hij las over de oorlog tussen Christus en satan in de Bijbel. Hij realiseerde zich dat zijn vader gelijk had en besloot degenen te vergeven die hem kwaad hadden gedaan. Jimmy werd een adventistische predikant en ging na verloop van tijd in Amerika wonen. Hij ontdekte al snel dat vele van de adventistische gezinnen die hij in de vluchtelingenkampen in Thailand had leren kennen zich nu door heel Noord-Amerika verspreid hadden.

Ze zochten adventkerken, maar hun Engels was niet goed genoeg om de boodschap van de erediensten te begrijpen en echt mee te doen. Jimmy verlangde ernaar om hen te bezoeken en hun geloof te versterken. Hij wilde hen helpen om kleine groepen samen te stellen zodat ze hun hemelse Vader in hun eigen taal konden aanbidden. Onder leiding van veel gebed stichtte Jimmy drie kerken. Omdat hij fulltime werkte om zijn gezin te onderhouden, had hij er de tijd en middelen niet voor om op reis te gaan en zo ook de resterende 2000 Karen Adventist vluchtelingen te helpen die zich over het continent verspreid hadden.

‘Maar God kende mijn hart en wist wat ik nodig had’, zei Jimmy Shwe die nu predikant is bij de Carolina Conference en als Karen Kerkplant consultant werkt voor de Adventist Refugee en Immigrant Ministries binnen de Noord-Amerikaanse Divisie. ‘Al die tijd had God de leiding en van begin af aan had Hij een plan’, vervolgde Jimmy. De gaven tijdens de dertiende sabbatcollecte in 2011 boden de middelen om vluchtelingen te helpen in Noord-Amerika. Het geld stelde Jimmy in staat om de vluchtelingenfamilies door heel Amerika en Canada te bezoeken en hen te helpen om gemeentes op te richten in hun eigen taal en de gemeenschap te ondersteunen. Met zijn hulp zijn er in de afgelopen tien jaar 55 Karen kerken gesticht over het hele continent.

Al deze dingen waren mogelijk omdat kerkleden geld gaven en Jimmy en anderen zoals hij, God toestonden om hun wrok te vervangen door vergeving en liefde. 