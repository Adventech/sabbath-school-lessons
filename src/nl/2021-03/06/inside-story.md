---
title:  Zendingsbericht
date:   06/08/2021
---

#### Strand of woestijn

_Diana Fish, 56, Arizona, V.S._

Mijn man, Loren, en ik hadden droombanen. Als adviserend psycholoog had hij een goedlopende praktijk en ik werkte aan de uitbreiding van AdventHealth. We genoten van het strandleven in Florida. Toch miste er iets. We baden tot God of Hij het zo wilde leiden dat we onze tijd volledig in zouden zetten voor zendingswerk. In werkelijkheid stonden we er helemaal niet voor open om naar welke plaats dan ook geleid te worden, behalve als het Tennessee betrof. Daar woonden onze kinderen en kleinkinderen.

In een opwelling woonde ik een conferentie bij die via Women’s Ministries in de Noord Amerikaanse Divisie georganiseerd was. De conferentie stond in het teken van vurig gebed en het eigen ‘ik’ aan God overgeven. In de bezichtigingsruimte liep ik net langs het kraampje van de adventistische Holbrook Indian School toen ik prachtig aardewerk zag dat door een student was gemaakt. Ik kocht drie soorten paardenhaar keramiek.

Terwijl ik de stukken aanschafte, vroeg de vrouw in het kraampje me naar mijn werk. Toen ik haar vertelde dat ik projectleidster was, wees ze enthousiast naar de andere vrouw in de kraam. ‘Zij is onze projectleidster en ze gaat binnenkort met pensioen’, vertelde ze. Ze zei dat Holbrook in Arizona lag. ‘Geen haar op mijn hoofd dat eraan denkt om daarnaartoe te verhuizen’, dacht ik. Mijn man en ik waren verknocht aan water. De woestijn in Arizona behoorde niet tot de plekken waar wij graag gingen wonen.

Zes maanden verstreken en Loren en ik bleven bidden. Een vriend wees Loren op een vacature voor de functie van Hoogleraar Maatschappelijk Werk in Tennessee. We zagen de verhuizing meteen zitten. Op het laatste moment besloot Loren de Generale Conferentie (2015) te bezoeken in San Antonio, Texas. Van een afstand zag hij daar keramiek van paardenhaar in de bezichtigingshal en al snel stond hij voor het kraampje van de Holbrook Indian School. Een vrouw in de kraam merkte zijn insigne op met de letters ‘LCSW’.

‘Staat die afkorting voor ‘Erkend klinische’’ en dan nog iets?’, vroeg ze. Loren schudde zijn hoofd. ‘Het staat voor ‘’Erkend klinisch maatschappelijk werker’’’. ‘Zo iemand hebben wij nodig!’, riep de vrouw blij uit. Er verscheen een nerveus lachje op Lorens gezicht. Hij probeerde zich uit de voeten te maken, maar de vrouw vroeg juist welk werk zijn echtgenote deed. ‘Ze werkt aan een project in Florida Hospital’. ‘Weer precies wat we nodig hebben!’, zei de vrouw en ze wenkte haar man, de directeur van Holbrook.

Loren vertelde me later wat er was gebeurd. ‘Uh-oh’, antwoordde ik. Weken later, onze vakantie was toen bijna voorbij, besloten we Holbrook te bezoeken. Voordat we daar waren aangekomen, kreeg Loren een telefoontje van de Southern Adventist University. Hij was niet aangenomen. Angst greep ons naar de keel. Ik realiseerde me dat God me op de proef stelde om te zien of ik bereid was te gaan waarheen Hij mij leidde.

Loren en ik spraken bijna negen uur met het personeel van Holbrook over het zendingswerk van de school voor Inheemse Amerikaanse kinderen en jeugd. We kwamen te weten dat het personeel streefde naar doorgaande christelijke begeleiding voor studenten die met Posttraumatische stressstoornis worstelden en met andere mentale gezondheidsproblemen. Die nacht kon ik moeilijk in slaap komen. Voordat ik mijn ogen ’s ochtends opende, begon het me te dagen hoe geweldig het zou zijn om op Holbrook te werken.

Terwijl ik uit bed stapte, zag ik een bekend boek op de boekenplank. Ik rommelde wat in mijn rugtas en haalde hetzelfde boek tevoorschijn. Dat boek hadden Loren en ik gekregen op de Generale Conferentie. Ik had het op het laatste moment nog in mijn tas gestopt. Het was het boek ‘Follow: Anytime, Anywhere at Any Cost [Volg: Wanneer dan ook, waar dan ook en ten koste van wat dan ook]’, geschreven door Don Maclafferty. Toen wist ik dat God me aanspoorde om naar de Holbrook Indian School te gaan. Ik vroeg God of Hij hetzelfde verlangen ook in Lorens hart wilde plaatsen. Ik bad en wachtte af.

Een paar dagen later, we liepen net ons huis in Florida binnen, liet Loren me weten dat God ons op Holbrook wilde hebben. Daar was hij van overtuigd. Die avond stuurden we onze cv’s op en begonnen we in te pakken. Twee weken later waren we aangenomen. We zijn er ontzettend blij mee dat God ons naar Holbrook heeft geleid.

Dank u voor uw gaven tijdens de dertiende sabbat drie jaar geleden. Uw geld heeft de aanzet gegeven tot de plannen voor een nieuw gymnastiek- en gezondheidsgebouw, genaamd New Life Center, bij de adventistische Holbrook Indian School.