---
title:  Een verstoorde thuissituatie
date:   01/08/2021
---

Jozef kende dat fenomeen van verstoorde gezinnen wel. Dat was al begonnen bij Abraham en Sara, zijn overgrootouders. Toen Sara besefte dat ze onvruchtbaar was, haalde ze Abraham over met haar dienares Hagar te slapen. Zodra zij zwanger was, begon de rivaliteit. Ismaël en Isaak groeiden op in deze atmosfeer en namen de spanning mee in hun eigen gezinnen. Isaak trok Esau voor en Jacob probeerde zijn hele leven de liefde en het respect van zijn vader te verdienen. Later werd Jacob misleid om te trouwen met twee zussen die niet met elkaar overweg konden en met elkaar wedijverden in een race om kinderen te krijgen. Ze zetten zelfs hun dienstmeisjes in om kinderen ter wereld te brengen voor Jacob.

`Lees Genesis 34. Welke emotionele en relationele impact zou dit incident hebben gehad op het gezin als geheel en ook op de jonge Jozef?`

De rivaliteit tussen de moeders breidde zich duidelijk uit tot de kinderen. Zij groeiden op zo’n manier op dat ze klaar waren om te vechten. Als jongvolwassenen hadden Jozefs oudere broers alle mannen in de stad Sichem afgeslacht. De oudste broer Ruben vertoonde heerszuchtig gedrag en dreef de spot met zijn bejaarde vader door met Bilha te slapen, de slavin van Rachel en de moeder van een paar kinderen van Jacob. Jozefs broer Juda zag zijn schoondochter, een weduwe, aan voor een prostituee en kreeg uiteindelijk een tweeling bij haar (Genesis 35:22; 38). Jacob gooide nog wat olie op het vuur van al deze familiespanningen door Jozef overduidelijk voor te trekken door hem een prachtig bovenkleed te geven (Genesis 37:3). Als er ooit een gezin is geweest met verstoorde verhoudingen, dan had het gezin van de aartsvader daarmee kunnen concurreren.

` Lees Hebreeën 11:17-22. Waarom denk je dat Abraham, Isaak en Jacob allemaal als geloofshelden worden genoemd als je kijkt naar hun wanordelijke gezinsrelaties?`

Gods geloofshelden schieten vaak tekort in hun eigen verwachtingen en die van God. Deze mannen worden niet vermeld vanwege hun wanordelijke gezinsrelaties, maar ondanks dat feit. Ze ondergingen op een vaak harde manier een leerproces wat betreft geloof, liefde en vertrouwen in God terwijl ze worstelden met deze gezinskwesties.

`Welke verstoring van het gezinsleven heb jij geërfd? Hoe kan het jezelf overgeven aan de Heer ervoor zorgen dat dit patroon in ieder geval in de toekomst wordt doorbroken?`

`Genesis 34 Wat gebeurde er in dit gezin?`
