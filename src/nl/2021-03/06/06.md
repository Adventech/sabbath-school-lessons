---
title:  De grote strijd van nabij en persoonlijk
date:   05/08/2021
---

Zoals we weten, lijdt Jozef onder zijn principiële beslissing. Hij wordt in de gevangenis gegooid. Omdat hij het bezit van Potifar was, had Jozef zonder pardon ter plekke kunnen worden gedood. Het is duidelijk dat Potifar zijn vrouw niet geloofde, maar hij moest zijn reputatie beschermen door actie te ondernemen. Ondanks de vreselijke omstandigheden, zegt de Schrift: ‘de HEER stond hem terzijde’. (Genesis 39:11-21)

Het leven op deze aarde is niet eerlijk. Het goede wordt niet altijd beloond, en het kwade wordt niet altijd onmiddellijk gestraft. Er is echter goed nieuws: Jozef kan rust vinden, zelfs in de gevangenis, omdat God met hem is. In de gevangenis had hij stil kunnen staan bij de oneerlijkheid van zijn situatie, zich hebben teruggetrokken en zelfs God kunnen opgeven.

`Lees Genesis 39:21-40:22. Wat doet Jozef in de gevangenis? Hoe verhoudt hij zich tot de mensen om hem heen?`

In de gevangenis doet Jozef het met de realiteit en niet met het ideaal. Hij gaat netwerken. Hij helpt anderen, ook al zijn de situaties in de gevangenis verre van het ideaal dat hij zich zal hebben gewenst. Jozef voelt zich niet verheven boven anderen en hij vraagt dus om hulp en maakt zichzelf kwetsbaar. Hij vraagt de schenker om hulp als hij hem zijn droom uitlegt.

`Lees Efeziërs 6:1-13. Wat is het grote plaatje van relaties zoals Paulus dat presenteert?`

Onze relaties weerspiegelen in het klein de grote strijd tussen God en de tegenstander die door de eeuwen heen woedt. Dit betekent dus dat er geen volmaakte relaties zijn. Elke relatie moet de dynamiek van groei laten zien. De tegenstander heeft er belang bij al onze relaties in zijn voordeel te gebruiken om Gods wil voor ons leven geweld aan te doen en te frustreren. Dat is vooral zo in de relaties met mensen die het dichtst bij ons staan. We mogen dankbaar zijn dat we deze gevechten niet in ons eentje hoeven te voeren. Gods Woord bevat principes voor onze relaties. Zijn belofte om ons wijsheid te geven strekt zich ook uit tot onze relaties (Jakobus 1:5). Hij was met Jozef en Hij belooft bij ons te zijn als onze relaties complex blijken te zijn.

`Denk aan Gods belofte in Jakobus 1:5, en neem even de tijd om te bidden om wijsheid in je relaties. Hoe kun je proberen open te staan voor de ingevingen van de heilige Geest als je met mensen omgaat?`

`Efeziërs 6:1-13 Wat wil Paulus ons hiermee zeggen?`