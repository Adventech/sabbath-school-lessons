---
title:  Rust vinden in gezinsverbanden
date:   31/07/2021
---

### Lezen 
Genesis 34; 39; Hebreeën 11:17-22; Deuteronomium 4:29; 1 Johannes 3:1-2; Genesis 39; Efeziërs 6:1-13.

> <p>Kerntekst</p> 
> ‘Geliefde broeders en zusters, u weet van tevoren wat er gaat komen. Wees daarom op uw hoede en laat u niet meeslepen op de dwaalwegen van wettelozen. Laat uw standvastigheid niet varen, maar groei in de genade en in de kennis van onze Heer en redder Jezus Christus. Hem komt de eer toe, nu en in eeuwigheid. Amen.’ 2 Petrus 3:17-18

De jongeman speurde zorgvuldig de horizon af. Eindelijk zag hij ze. Hij was al dagen op zoek naar zijn broers. Hij kwam zwaaiend en roepend dichterbij de groep die hem met grimmige gezichten allesbehalve warm welkom heetten. Zijn eigen broers wilden hem het liefst vermoorden. Als Ruben er niet was geweest, was er misschien helemaal geen verhaal te vertellen. Ruben overtuigde de rest om hem een beetje een ruwe behandeling te geven en hem in een droge put te gooien. Later bedacht Juda dat geweldige plan om van hem af te komen en ook wat geld te verdienen door hem aan passerende slavenhandelaren te verkopen.

Wat een voorbeeld van een verstoord gezinsverband! We mogen veel dingen in het leven kiezen, maar niet ons gezin. Niemand is volmaakt, en geen van ons heeft een volmaakt gezin en volmaakte gezinsrelaties. Sommigen van ons zijn gezegend met ouders, broers en zussen en andere familieleden die Gods liefde weerspiegelen. Heel veel anderen moeten genoegen nemen met minder dan het ideale. Gezinsverhoudingen zijn vaak gecompliceerd en pijnlijk, waardoor we rusteloos worden en gekwetst. Daardoor dragen we heel veel emotionele bagage met ons mee die we op onze beurt weer op anderen afreageren.

Hoe kunnen we Gods rust vinden op dit terrein van ons leven? Deze week kijken we naar het verhaal van Jozef en de gezinsverbanden waarmee hij te maken had om te zien hoe God werkt aan genezing en emotionele rust ondanks gezinsrelaties die niet functioneren.

_Op sabbat 7 augustus bespreken we met elkaar deze les._