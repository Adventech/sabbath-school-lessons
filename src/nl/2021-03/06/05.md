---
title:  Relaties op Gods manier
date:   04/08/2021
---

Aanvankelijk neemt het verhaal van Jozef in Egypte een positieve wending. Jozef heeft zichzelf aan God toevertrouwd en God zegent hem. Hij stijgt in Potifars huisgezin tot een hoogte die hij zich niet had kunnen voorstellen.

`Lees Genesis 39:1-6. Op welke praktische manieren worden Gods zegeningen in Jozefs leven zichtbaar? Hoe zien de interpersoonlijke relaties van Jozef eruit?`

Jozef kan het schijnbaar erg goed vinden met Potifar. De relaties tussen hem en de staf in huis en op het veld lijken soepel te verlopen. Toch dreigen er problemen, want iemand wordt onrustig.

`Lees Genesis 39:7-10. Met welk relatieprobleem wordt Jozef geconfronteerd? Hoe gaat hij daarmee om?`

Jozef heeft een probleem met de vrouw van Potifar. Misschien moeten we dat anders formuleren: de vrouw van Potifar heeft een probleem. Ze ziet anderen als ‘dingen’ die je kunt manipuleren en gebruiken. Ze wil Jozef ‘gebruiken’. Jozef wordt beschreven als ‘knap en aantrekkelijk’. De Bijbel noemt zelden lichamelijke kenmerken. Voor God gaat het hierom: ‘Het gaat niet om wat de mens ziet: de mens kijkt naar het uiterlijk, maar de HEER kijkt naar het hart.’ (1 Samuel 16:7) In dit geval lijkt Jozefs knappe uiterlijk eerder een belemmering te zijn dan dat het hem helpt in zijn streven naar zuiverheid en trouw aan Gods beginselen. Ondanks het aandringen van deze slechte vrouw doet Jozef iets wat schijnbaar contraproductief is. Hij past Bijbelse principes toe op alle relaties en dat doet hij ook in dit geval bij de vrouw van Potifar. Bijbelse principes voor relaties zijn niet ouderwets, zoals iedereen kan beamen, die onder de gevolgen van zonde heeft geleden. Het Bijbelverhaal wijst erop dat dit geen eenmalige verleiding is. Potifars vrouw achtervolgde hem keer op keer. Jozef probeerde zijn motivatie voor zijn beslissing uit te leggen. Dat lijkt niet te werken. Jozef beseft dat hij geen controle heeft over de keuzes van anderen. Hij besluit de mensen om hem heen lief te hebben en te behandelen op een manier die tot eer van God is. Jozef heeft geleerd in Gods tegenwoordigheid te leven. Deze kennis hielp hem verleiding te weerstaan.

`Lees Matteüs 5:43-48. Heb je geprobeerd Bijbelse principes toe te passen op al je relaties, zelfs als de andere persoon niet ‘eerlijk speelt’? Wat was het resultaat? Waarom is het belangrijk zo te leven?`

`Genesis 39:1-6 Hoe worden Gods zegeningen in Jozefs leven zichtbaar?`