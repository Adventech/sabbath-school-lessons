---
title:  Jongerenles
date:   06/08/2021
---

### Rust vinden in gezinsverbanden

#### Opdracht van de vorige week

`Hoe vind jij rust in deze tijd?`

#### Lees samen

Efeziërs 6:1-13

#### Ijsbrekervraag

`Op welke manier geeft het gezin waar jij deel van uitmaakt rust? `

#### Inspiratie

‘Pas goed op, en blijf steeds bidden. Blijf God om hulp vragen. En laat je daarbij leiden door de heilige Geest.’

#### Behandel de tekst

De apostel Paulus heeft diverse brieven geschreven. Soms aan personen, maar meestal aan christenen in bepaalde steden. Zo ook aan de christenen in Efeze. Efeze was de hoofdstad van de Romeinse provincie Asia. Zo heette die toen. Die provincie lag in het westen van Klein-Azië, het huidige Turkije. Paulus schrijft deze brief terwijl hij in de gevangenis zit. In die brief geeft hij aan dat de christenen, aan wie hij schrijft, niet op zichzelf staan, maar verbonden zijn met elkaar in Jezus. Christus is het fundament. Ze zijn immers allemaal gered door het offer van Jezus Christus. Hij heeft zijn leven gegeven voor elk van hen. Dát maakt hen één en Paulus spoort de Efeziërs dan ook aan zich in te zetten die onderlinge verbondenheid te bewaren. Wij moeten ons er echter van bewust zijn, dat deze verbondenheid niet alleen kan worden beschadigd door mensen, maar ook door de tegenstander van God. Juist binnen onze gezinnen zijn we kwetsbaar, want onze gezinsleden zijn ons dierbaar. De tegenstander zal onze gezinsverbanden willen aanvallen. Het is dan ook van groot belang dat we ons wapenen tegen deze dreiging.

#### Gespreksvragen naar aanleiding van de tekst

`Waarom zou je je ouders gehoorzamen? (Efeziërs 6:1)`

`Aan welk gebod van de Tien Geboden is een belofte verbonden? (vers 2) Hoe luidt die belofte? (vers 3; vgl. Exodus 20:12) Wat is het verband tussen deze belofte en het gebod?`

`Wat is de taak van jouw ouders? (vers 4) Hoe ervaar jij dit thuis?`

`Wat betekent het om een slaaf van Christus te zijn? (verzen 5-7) Wat is de beloning? (vers 8)`

`Welk advies geeft de apostel Paulus nog meer? En waarom? (verzen 10-12)`

`Hoe kun je je wapenen tegen het kwaad? (vers 13)`

#### Opdracht

`Hoe uit jij je respect naar je ouders / opvoeders?` 