---
title:  Ware eigenwaarde vinden
date:   03/08/2021
---

Als Jozef al enige hoop koesterde om te ontsnappen en naar huis te kunnen gaan, dan werd die bij het bereiken van Egypte de bodem ingeslagen. Jozef wordt doorverkocht aan een vooraanstaand huishouden. ‘Hij was gekocht door Potifar, een vooraanstaand man die tot de hovelingen van de farao behoorde en het bevel voerde over zijn lijfwacht (Genesis 39:1). Zo wordt de jongeman eensklaps in een vreemde nieuwe taal en cultuur gestort. Onze gezinnen en de hechte relaties die we onderhouden zijn van groot belang bij de ontwikkeling van ons zelfbeeld. Jozef was opgegroeid met de overtuiging dat hij een bijzonder iemand was: de oudste zoon van de meest geliefde vrouw. Hij was beslist het lievelingetje van zijn vader, en de enige met een prachtig veelkleurig bovenkleed (Genesis 29:18; 37:3-4).

Wie was hij nu? Een slaaf en die kun je naar believen kopen of verkopen. Kijk hoe snel zijn hele situatie veranderde. Kijk eens hoe snel het leven zich tegen hem leek te hebben gekeerd. Jozef leert de les die we allemaal moeten leren. Als we afhankelijk zijn van anderen om ons te vertellen wat we waard zijn, dan staat ons een zware rit te wachten. We raken er vreselijk door in de war, omdat niet iedereen zal waarderen wie we zijn of hoe we zijn. In plaats daarvan moeten we onze eigenwaarde vinden in wat God van ons denkt en hoe God ons ziet en moeten we dat niet baseren op de rol die we nu hebben.

`Lees Jesaja 43:1; Maleachi 3:17; Johannes 1:12; 15:15; Romeinen 8:14; 1 Johannes 3:1-2. Hoe ziet God een ieder van ons?`

God kijkt naar een ieder van ons door een door genade gekleurde bril. Hij ziet in ons een potentie, schoonheid en talent die we ons niet eens kunnen voorstellen. Hij was zelfs bereid om voor ons te sterven, zodat wij de kans zouden krijgen om dat te worden waartoe we zijn gemaakt. Het kruis toont aan dat wij zondaars zijn en wijst op de hoge prijs die er wordt betaald om ons daarvan te verlossen. Het laat ons echter ook onze grote waarde zien die wij hebben voor God. Wat anderen ook van ons denken, of zelfs wat we over onszelf denken, staat los van het feit dat God van ons houdt. Hij probeert ons nu niet alleen te verlossen van de macht van de zonde, maar ook van de eeuwige dood die daarop volgt. De belangrijkste vraag is dus altijd dezelfde: hoe reageren we op de realiteit van Gods liefde, zoals die wordt geopenbaard in Jezus Christus?

`Er zijn veel groepen en mensen die ons zeggen van onszelf te houden zoals we zijn en onszelf kritiekloos te accepteren. Waarom is dit eigenlijk zelfbedrog? Waarom is het belangrijk dat onze waarde van buiten onszelf komt, namelijk van Hem die ons heeft gemaakt en die ons ware potentieel kent?`

`Jesaja 43:1; Maleachi 3:17; Johannes 1:2; 15:15; Romeinen 8:14; 1 Johannes 3:1-2 – Hoe ziet God ons?`