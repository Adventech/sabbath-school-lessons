---
title:  Zendingsbericht
date:   20/08/2021
---

#### Voetbal, soep en God

_Sakhile Sibanda Kamera, Nunavut, Canada_

Interviewer: Nunavut is het nieuwste, grootste en meest noordelijk gelegen gebied van Canada. Nunavut, opgericht in 1999, is een kolossaal, schaars bevolkte toendra-achtige streek met ruige bergen en afgelegen dorpen die enkel per boot of vliegtuig bereikt kunnen worden. Het is ook de woonplaats van een kleine groep zevendedagsadventisten. Vandaag maken we kennis met één van die adventisten. [Keert zich om naar de geïnterviewde] Wil je jezelf even voorstellen?

Sakhile: Ik heet Sakhile. Ik ben getrouwd en heb twee kinderen, een jongen en een meisje. Ik werk als verpleegster in de hoofdstad van Nunavut, Iqaluit, dat zo’n 8000 inwoners heeft. We zijn hier een jaar geleden komen wonen vanuit Pond Inlet, een kleine gemeenschap met 1800 mensen in het noordelijkste deel van Nunavut.

Interviewer: Het aantal daklozen in Nunavut is erg hoog en huiselijk geweld komt veel voor. Wat kunnen adventisten doen?

Sakhile: Toen we aankwamen in Pond Inlet, woonde er een adventistisch gezin uit Jamaica. Na hun vertrek waren wij de enige adventisten en leefden we te midden van de andere mensen. Mijn man werkte voor de overheid en op mij na was er geen andere verpleegster in de stad. Als wij ons werk niet deden, zouden bepaalde dingen in de gemeenschap niet tot stand zijn gekomen. Je zou dus kunnen zeggen dat we best belangrijke posities hadden. Dat maakte het moeilijk om te getuigen. Sommige mensen waren bereid om alles te aanvaarden wat wij als feit naar voren brachten en we wilden geen misbruik maken van hun vertrouwen. We wilden ook niet de indruk wekken dat we onze aanstellingen gebruikten om onze overtuigingen aan anderen op te dringen. We waren daar dus erg voorzichtig in, maar we deden wel iéts. We richtten een voetbalclub op voor meisjes van negen tot twaalf jaar. Er waren geen andere voetbalclubs in Pond Inlet en onze club had een goede invloed op de mensen. Volwassenen begonnen te zien dat jonge meisjes niet meer doelloos over straat zwierven. De meisjes hadden nu een doel. Ze kwamen naar de voetbalclub voor de trainingen, lekkere tussendoortjes en vriendschap. We leerden de meisjes ook hoe ze geld konden inzamelen voor de club. Ik bakte niet alleen een taart om te kunnen verkopen. Zij leerden er ook van. We lieten de meisjes zien hoe ze verantwoording konden dragen voor de club zodat ze zich ook raad wisten zonder ons.

De kinderen van mijn vrienden vormden de tweede manier om invloed uit te oefenen op de gemeenschap. Hun vrienden vroegen of ze naar ons huis mochten komen om daar op vrijdagavonden en zaterdagen te spelen. Dat waren juist de dagen waarop wij de sabbat vierden en we nodigden de kinderen uit om met ons mee te doen.

Interviewer: Lijkt Iqaluit op Pond Inlet?

Sakhile: In Iqaluit wonen een paar adventistische gezinnen en het samenzijn met hen heeft ons echt te geholpen om geestelijk te groeien. Ik kan andere kerkleden bellen en hun vragen om voor ons te bidden. Het is als een vangnet. In Iqaluit verzorg ik de sabbatschoollessen voor de junioren en ik maak nu plannen om de kinderen de ouderen te laten helpen en op andere manieren bij te dragen.

Interviewer: Wat is je droom voor de Adventkerk hier?

Sakhile: We hebben een eigen kerkgebouw nodig. Onze mogelijkheden om te getuigen zijn beperkt doordat we geen echt ‘thuis’ hebben. Toen ik Iqaluit een paar jaar geleden voor het eerst bezocht, was er een speciale plaats voor de sabbatviering waar we gedurende de week soep inschonken voor de daklozen. De soepkeuken was dicht op sabbat, maar de daklozen wisten dat ze op die dag naar het gebouw konden komen om te eten met gemeenteleden. De kleinere ruimte die we nu huren, is niet groot genoeg voor een gezamenlijke maaltijd. Mijn sabbatschoolklas komt samen in de woonkamer van mijn huis. De kleuters en peuters komen samen in de woonkamer van iemand anders en een derde kinderklas in weer een ander huis. De volwassenen ontmoeten elkaar in ons gehuurde kerkgebouw. Het zou geweldig zijn om God te vereren op één plek en daar ook van alles te organiseren.

Interviewer: Dank je wel dat je ons een inkijkje hebt gegeven in het afgelegen Canadese gebied Nunavut. [Keert zich om naar de kerk] In dit kwartaal wordt een deel van de dertiende sabbatopbrengst gebruikt om een nieuwe kerk en een wijkcentrum te openen zodat één van de dorpen in Nunavut van God kan getuigen. Dank u voor uw voornemen om veel te geven deze dertiende sabbat.