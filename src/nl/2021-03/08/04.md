---
title:  Wegrennen
date:   17/08/2021
---

Gegevens van de Wereldgezondheidsorganisatie (WHO) stellen dat de ziekte die jaarlijks wereldwijd het meest voorkomt meer dan driehonderd miljoen mensen treft. Deze ziekte heeft niet altijd duidelijk zichtbare symptomen. Depressie is wereldwijd de belangrijkste oorzaak van arbeidsongeschiktheid en levert een belangrijke bijdrage aan de wereldwijde ziektelast. Helaas wordt in het christendom vaak niet over depressie gesproken, omdat het kan worden gezien als een teken van een gebrek aan geloof. Van christenen wordt toch verondersteld dat ze altijd vervuld zijn met vreugde en geluk en dergelijke? Depressie is dan toch een teken dat er iets mis is met onze relatie met God? De meeste mensen weten dat dit niet waar is. Zelfs trouwe christenen worstelen soms met depressies, vooral na een traumatische gebeurtenis. Het is geen teken van gebrek aan geloof of vertrouwen in God.

Lees de Psalmen en zie de pijn, het lijden en de angst die Gods getrouwe volk leed. Soms grijpt een depressie ons langzaam en stilletjes aan, en zien we het pas als die haar greep verstevigt. Soms slaat het snel toe, na een zeer uitputtende emotionele of fysieke gebeurtenis. Gods trouwe profeet Elia was bijvoorbeeld helemaal leeg, emotioneel en fysiek, na wat er was gebeurd op de berg Karmel. In 1 Koningen 18 heeft Elia het wonder gezien dat Gods vuur uit de hemel neerdaalt. Als antwoord op zijn gebed heeft hij regen zien komen en een einde zien komen aan een driejarige droogte.

`Lees 1 Koningen 19:1-5. Waarom rent Elia weg vanwege Izebels dreigement?`

Elia heeft een zeer slopende periode van vierentwintig uur achter de rug. Deze ervaring is, in combinatie met een grote schok en een doodsbedreiging, datgene wat Elia in een depressie stort. Hij was er ook bij toen er profeten van Baäl werden gedood. Misschien heeft hij sommigen van hen zelfs met zijn eigen hand omgebracht (1 Koningen 18:40). Zo’n gebeurtenis kan, zelfs als dat voor een rechtvaardige zaak is, gemakkelijk tot traumatische stress leiden bij degenen die toekijken of daaraan deelnemen. Dat laatste maakt het nog erger.

Elia begint te rennen om maar weg te komen. Soms rennen we naar de koelkast en willen we onszelf weer gelukkig maken met eten. Soms proberen we onze emotionele uitputting door slaap te laten verdwijnen. Soms gaan we op zoek naar een nieuwe relatie, baan of plek in onze zoektocht om weg te rennen. Soms begraven we onszelf in meer werk, meer deadlines en afspraken, terwijl we steeds meer proberen weg te rennen van het naamloze iets dat ons onze vreugde en rust wegneemt. Veel mensen nemen een of ander ‘medicijn’. Allemaal pogingen de pijn te verzachten. Deze dingen verhullen alleen de symptomen. Ze lossen het probleem niet op, en vaak maken ze het alleen maar erger.

`1 Koningen 19:1-5 Waarom rent Elia weg vanwege Izebels dreigement?`
