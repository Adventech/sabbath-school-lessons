---
title:  Te moe om te rennen
date:   18/08/2021
---

Elia is te moe om nog verder te rennen. Hij gaat dus opnieuw in gebed. Dit gebed is heel anders dan het met geloof vervulde gebed dat God verhoorde op de berg Karmel ten overstaan van de priesters en profeten van Baäl, de leden van het hof en het gewone volk (1 Koningen 18:36-37). Dit is een eenvoudig, kort en wanhopig gebed.

`Lees 1 Koningen 19:4. Elia zegt dat hij niet beter is dan zijn voorouders. Waar had hij het over? `

Als Elia eindelijk stil is, wordt hij overweldigd door schuldgevoel. Hij realiseert zich dat hij door zijn haastige vertrek een geweldige kans voorbij heeft laten gaan op wat een grote hervorming in Israël had kunnen worden. Hij realiseert zich dat hij die mensen teleurgesteld heeft die hem nodig hadden. Hij is niet bij machte daar iets aan te doen. Hij kijkt op een pijnlijk moment in de spiegel. Hij kent de geschiedenis van zijn volk heel goed en hij ziet zichzelf zoals hij werkelijk is. Dat kan voor een ieder van ons een pijnlijke openbaring zijn. Namelijk dat we onszelf zien zoals we werkelijk zijn. Wat zouden we dankbaar moeten zijn voor de belofte dat God ons in Christus zal zien zoals Hij Jezus ziet, hoe zondig ons leven ook is geweest. Hoeveel meer hoop kunnen we hebben dan als we in geloof een beroep kunnen doen op de gerechtigheid van Christus voor onszelf? (Filippenzen 3:9) Een depressie kan ons in een donkere draaikolk van zelfverachting zuigen. Soms beginnen we zelfs te denken dat de dood de enige uitweg is.

Dit lijkt het geval te zijn met Elia. Het is hem allemaal teveel. Hij zegt: ‘Het is genoeg geweest, HEER. Neem mijn leven, want ik ben niet beter dan mijn voorouders.’ Het goede nieuws is dat Elia niet wordt afgewezen door de grote Genezer. God begrijpt beter dan wij waar we tegenaan lopen in onze strijd tegen depressie. ‘Op het moment zelf is er misschien geen duidelijk bewijs dat het gezicht van de Zaligmaker in erbarming en liefde over ons heen buigt. Maar toch is het zo. We voelen weliswaar geen letterlijke aanraking, maar toch rust Zijn hand op ons in liefde en teder medelijden.’ (Ellen White, Schreden naar Christus, p. 92) God weet en begrijpt dat ‘de reis te zwaar voor je is’. (1 Koningen 19:7) Soms moet Hij wachten tot we stoppen met rennen. Dan kan Hij ingrijpen. Soms raken mensen die aan het verdrinken zijn zo in paniek dat ze een badmeester van zich af slaan. De badmeester moet zich dan even terugtrekken en wachten om een reddingsactie uit te voeren totdat het slachtoffer bewusteloos raakt.

`Lees Psalm 34:18; 73:26; Matteüs 5:1-3; Jesaja 53:4-6? Welke hoop en troost vind je in deze teksten?`

`1 Koningen 19:3-4 Wat zegt Elia en waarom?` 