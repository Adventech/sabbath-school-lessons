---
title:  Verdieping
date:   20/08/2021
---

### Vrij om te rusten

Marcus 2:1-12

#### IJsbrekervraag

`Heb je weleens noodgedwongen een rustperiode in je leven gehad, en zo ja, hoe heb je die toen ervaren?`

#### Ik Verken

In Marcus 2:1-12 gaat het over een verlamde. Hij heeft niet de vrijheid om te rusten wanneer hij wil. Hij heeft verplicht bedrust. Maar er is meer aan de hand dan verlamde ledematen. Er is nog iets dat een last voor hem is. Verkeerde dingen die hij heeft gedaan en/of gezegd. Pas als bevrijding van deze zonden en van de verlamming plaatsvindt, heeft het bed van de verlamde hem niet langer te pakken, maar pakt hij zijn bed op en vertrekt. Hij heeft innerlijke rust gevonden, maar hij heeft nu ook de vrijheid rust te nemen wanneer hij wil, een vrijheid die Hem door Jezus is geschonken. In dit Bijbelgedeelte gaat het over verschillende vijanden van Jezus. In het algemeen neemt men op goede gronden aan dat Marcus zijn evangelie tussen 60 en 65 n. Chr. schreef voor christenen te Rome.

#### Ik Bestudeer

Lees Marcus 2:1-12. In Kafarnaüm was Jezus ‘thuis’ (Marcus 2:1). Het was ‘zijn eigen stad’ (Matteüs 9:1). Hier brengen vier mensen een verlamde op een draagbed bij Jezus. In vers 5 is sprake van ‘hun geloof.’

`Hoe bijzonder is het dat Jezus hier geloof vond? Vgl. Matteüs 11:20-24.`

`Wie geloofden er volgens jou? Verklaar je antwoord.`

Jezus had een drukke periode achter zich (vgl. 1:39-45). Je kunt je goed voorstellen dat Hij aan rust toe was. Hij gunde zichzelf op dat moment kennelijk weinig of geen rust.

`Wat kan Hem ertoe hebben gebracht ook nog aandacht aan de verlamde te schenken, oftewel, hoe kon Hij dat volgens jou nog opbrengen na alles wat Hij kort tevoren had gedaan?`

`Wat kunnen we concluderen uit het feit dat Jezus tegen de verlamde eerst ‘Vriend, uw zonden worden u vergeven’ zegt en hem pas daarna van zijn verlamdheid bevrijdt met de woorden ‘Sta op, pak uw bed en ga naar huis’?`

Onder de vele toeschouwers van deze gebeurtenis waren ook enkele schriftgeleerden. Het was hun taak burgerlijke en godsdienstige wetten te bestuderen, uit te leggen en toe te passen op de details van het dagelijkse leven.

`Wat vind je van hun uitspraak ‘Alleen God kan ... zonden vergeven’ (vs. 7)?`

`Wat hebben Marcus 2:10 en Johannes 10:33 met elkaar te maken?`

`Psalm 34:18; 73:26; Jesaja 53:4-6; Matteüs 5:1-3 Welke hoop en troost geven deze teksten?`

#### Ik Pas Toe

Hoewel de tekst geen rechtstreeks verband legt tussen de zonden en de verlamming van de verlamde, kunnen zonden je wel degelijk verlammen in die zin dat ze bepaalde vermogens van je kunnen aantasten.

`Kun je vertellen wanneer dat bijvoorbeeld het geval is?`

Jezus bevrijdde de man van zijn verlamdheid en van de last van zijn zonden, zodat hij weer echt rust vond. Jezus had volmacht zonden te vergeven, omdat Hij God op aarde personifieerde, maar Hij gaf die volmacht ook aan zijn leerlingen (zie Johannes 20:23).

`Wat betekent dit voor ons, als anderen ons verkeerd behandelen?`

Als mens kun je gebukt gaan onder iets wat je verkeerd hebt gedaan of gezegd. Een medemens kan je helpen van die last af te komen door je datgene waar het om gaat te vergeven, hoe moeilijk dit soms ook is.

`Heb je zelf ooit iemand mogen bevrijden van een geestelijke last waar die persoon onder gebukt ging? Zo ja, wil je dan aan de andere groepsleden vertellen hoe dat is gegaan?`

`Welk advies geeft Paulus in Galaten 5:13 ten aanzien van hoe wij met de vrijheid die we van God hebben gekregen dienen om te gaan?`

#### Ik bid …

Heer, dank U dat wij in de vergeving die U ons geeft rust mogen vinden en wilt U ons laten zien hoe wij ook anderen die rust kunnen laten ervaren, voor zover dat in ons vermogen ligt? Amen.