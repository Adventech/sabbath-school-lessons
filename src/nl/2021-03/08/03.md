---
title:  De diepere oorzaak aanpakken
date:   16/08/2021
---

Ze lieten de verlamde naar beneden zakken totdat hij voor Jezus lag. Alle ogen waren op Jezus gericht. Zou Hij ervoor kiezen iemand te genezen die duidelijk een zondaar was? Zou Hij iets zeggen om de zieke te bestraffen?

`Lees Marcus 2:5-12. Hoe gaat Jezus te werk om de verlamde te genezen? Wat is het eerste dat Jezus voor hem doet?`

We zijn ons vaak niet van een ziekte bewust totdat we iets van de symptomen merken. We stellen vaak de ziekte gelijk aan de symptomen. We denken dat het wegnemen van de symptomen genezing inhoudt. Jezus benadert ziekte op een andere wijze. Hij kent de diepere oorzaak van alle lijden en ziekten. Dat wil Hij als eerste behandelen. In het geval van de verlamde gaat Jezus rechtstreeks naar wat de man echt dwarszit. Dat doet Hij in plaats van direct de overduidelijke gevolgen van zijn ziekte te behandelen. De verlamde voelt het gewicht van zijn schuld en scheiding van God veel meer dan dat hij zijn ziekte voelt. Een persoon die zijn rust vindt in God, is in staat om al het fysieke lijden te verdragen dat hem overkomt in deze wereld die ziek is door zonde. Dus gaat Jezus rechtstreeks naar de diepere oorzaak en biedt eerst vergeving aan. De religieuze leiders zijn geschokt als ze Jezus horen zeggen dat hij vergiffenis ontvangt. Jezus stelt een vraag als antwoord op hun onuitgesproken beschuldigingen.

`Lees Marcus 2:8-9. Hoe daagt Jezus de schriftgeleerden hier uit? Met welke vraag heeft Hij eigenlijk te maken?`

Het is over het algemeen goedkoop om iets te zeggen. Dat is niet zo als God spreekt. Door Gods machtige woord kwamen alle dingen tot stand (Genesis 1). Vergiffenis is niet iets dat we kunnen zien maar het is wel kostbaar. Vergeving kostte de Zoon van God het leven aan het kruis. Al het andere is daaraan ondergeschikt. Om de kracht en realiteit van vergeving te laten zien, kiest Jezus ervoor om de verlamde te genezen. God wil eerst ons innerlijk genezen. Soms kiest Hij ervoor direct te zorgen voor lichamelijke genezing, zoals bij de verlamde. Soms moeten we wachten tot de ochtend van de opstanding om lichamelijke genezing te ervaren. Onze Heiland wil dat we nu al kunnen rusten in de zekerheid van zijn liefde, genade en vergeving, ook al zitten we nog middenin het lijden,

`Hoe kunnen we rust en vrede vinden, zelfs als onze gebeden om genezing nu niet worden verhoord?`

`Marcus 2:5-12 Wat doet Jezus?` 