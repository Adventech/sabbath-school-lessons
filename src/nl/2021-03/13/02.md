---
title:  Visioen van het einde
date:   19/09/2021
---

De oudste nog levende leerling die echt zelf met Jezus samen was geweest, zat op een rotsachtig gevangeniseiland, ver verwijderd van alles wat hem na aan het hart lag. Wat is er door het hoofd van Johannes gegaan toen hij vastzat op dit verlaten eiland? Hoe kwam hij hier terecht, en waarom op deze manier? Hij had Jezus zien vertrekken, en hij had de engelen gezien die zeiden: ‘Galileeërs, wat staan jullie naar de hemel te kijken? Jezus, die uit jullie midden in de hemel is opgenomen, zal op dezelfde wijze terugkomen als jullie Hem naar de hemel hebben zien gaan.’ (Handelingen 1:11) Dat was al jaren geleden, en Jezus was nog altijd niet teruggekeerd. De andere apostelen die er toen bij waren, zijn al gestorven en de meesten van hen als martelaar vanwege hun getuigenis van Jezus. De jonge kerk had een generatiewisseling ondergaan en werd nu van buitenaf geconfronteerd met vreselijke vervolging en van binnenuit met vreemde ketterse bewegingen. Johannes moet zich alleen, moe en rusteloos hebben gevoeld. Toen kreeg hij een visioen.

`Lees Openbaring 1:9-19. Welke troost denk je dat Johannes kreeg door dit visioen?`

Jezus had zijn volgelingen gezegd: ‘Ik ben met jullie, alle dagen, tot aan de voltooiing van deze wereld.’ (Matteüs 28:20) Die woorden hebben Johannes ongetwijfeld bemoedigd toen hij zijn eenzame ballingschap tegemoet ging. Dit visioen, deze ‘openbaring’ van Jezus was zeker een grote troost voor Hem. Hij wist dat Jezus, ‘de alfa en de omega, de eerste en de laatste’, zich op een speciale manier openbaarde aan de verbannen apostel (Openbaring 22:13). Op deze verzen volgde visioenen over de toekomst van deze wereld. Er ontvouwde zich voor hem een geweldig panoramisch beeld van de geschiedenis. In feite is dat voor ons nu de geschiedenis van de christelijke kerk. Voor hem was dat toen nog haar toekomst.

Tussen alle ellende en beproevingen die er zouden komen, werd Johannes getoond hoe dat alles zou eindigen ‘Ik zag een nieuwe hemel en een nieuwe aarde. Want de eerste hemel en de eerste aarde zijn voorbij, en de zee is er niet meer. Toen zag ik de heilige stad, het nieuwe Jeruzalem, uit de hemel neerdalen, bij God vandaan. Ze was als een bruid die zich mooi heeft gemaakt voor haar man en hem opwacht.’ (Openbaring 21:1-2) Dit grote apocalyptische visioen dat Johannes in Openbaring heeft opgeschreven, hielp hem met vertrouwen te rusten in Gods voorzieningen en beloften.

`Het leven kan moeilijk zijn en soms zelfs beangstigend. Hoe geeft de wetenschap dat God de toekomst kent en dat die toekomst op de lange termijn goed is ons nu troost?`

`Openbaring 1:9-19 Welke troost zou Johannes door dit visioen gekregen hebben?`