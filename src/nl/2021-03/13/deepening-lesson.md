---
title:  De ultieme rust
date:   24/09/2021
---

### Hebreeën 11:13-16

#### IJsbrekervraag

`Voel jij je wel eens een vreemdeling hier op aarde, en zo ja, in welke situatie(s) is dat dan het geval?`

#### Ik Verken

Dit Bijbelgedeelte gaat over de plaats waar je als christen de uiteindelijke rust zult vinden, waar Hebreeën 4 over spreekt. Dat is onze uiteindelijke bestemming. Deze plaats wordt omschreven als een vaderland dat hemels van aard is (vers 14,16), als een stad (vers 10,16). Het is zelfs een stad met fundamenten (vers 10). Het is een betere plek om te zijn dan welk aards vaderland ook. Wij zijn als een soort pelgrims onderweg daarnaartoe, net als de oudtestamentische gelovigen, van wie er in Hebreeën 11:4-11 enkelen worden genoemd. Zij beschouwden zichzelf als vreemdelingen (vers 13, vgl. 1 Kronieken 29:15 en Psalm 39:13), maar ook nieuwtestamentische gelovigen werden zo genoemd (1 Petrus 1:1; 2:11). Wij zijn nu nog ver van huis (vgl. 1 Petrus 2:11), maar eens zullen we onze hemelse bestemming bereiken.

#### Ik Bestudeer

Het (hemelse) vaderland uit vers14 en 16 is de stad met fundamenten uit vers 10. Dit is het hemelse Jeruzalem, waarover het gaat in Galaten 4:26 en Openbaring 21:2. Het is de toekomstige stad waar we verlangend naar uitzien (Hebreeën 13:14). Het is ‘de stad van de levende God, het hemelse Jeruzalem’ (Hebreeën 12:22). Het Griekse woord patris dat in vers 14 en 16 voorkomt, wordt in het Nieuwe Testament de ene keer met ‘vaderstad’, de andere keer met ‘vaderland’ vertaald (zie ook Matteüs 13:54,57; Marcus 6:1,4; Lucas 4:23-24; Johannes 4:44)

`Voor welke vertaling zou jij kiezen in vers 14 en 16? Leg je keuze uit.`

In Filippenzen 3:20 schrijft Paulus aan de gelovigen in Filippi: ‘Wij hebben ons burgerrecht in de hemel’.

`Hoe kan dit feit bijdragen aan de ons beloofde uiteindelijke rust aan het einde der tijden?`

In Hebreeën 10:36 staat: ‘Blijf ... volharden, want als u de wil van God doet, zult u ontvangen wat u beloofd is’. Deze tekst heeft ook betrekking op de ons beloofde rust.

`Waar heeft die volharding betrekking op, als we letten op de inhoud van Hebreeën 10:19-11:12?`

`Begrijp je wat er wordt bedoeld met de uitdrukking: ‘God heeft ons geen rustige reis beloofd, maar wel een behouden aankomst?`

`Matteüs 28:20 Wat moeten we voor ogen houden?`

#### Ik Pas Toe

Ook lied 407 uit het Liedboek voor de Adventkerk gaat over de plaats waar degenen die op Jezus hun vertrouwen stellen uiteindelijk de rust zullen vinden waar zij naar uitzien.

`Vertel waar deze plaats van rust door wordt gekenmerkt, en let daarbij ook op wat er in de drie coupletten van dit lied staat.`

Aan de rust die God ons belooft, krijgen we niet vanzelf deel, hebben we vastgesteld.

`Hoe kun je jezelf aanmoedigen op jouw pelgrimsreis naar de eeuwigheid?`

`Hoe kunnen we iets voor anderen betekenen, zodat ook zij de weg naar God toe vinden of blijven gaan?`

De basis voor de rust die we in het heden en in de toekomst mogen ervaren, ligt in God zelf en daarmee ook in Jezus Christus. Toename van aardse bezittingen geeft slechts een vals gevoel van rust. Het is goed regelmatig momenten van rust in te lassen, ook om te beseffen dat we ten diepste afhankelijk zijn van Gods goedheid.

`Als je ervan uitgaat dat een pelgrim dingen meeneemt voor onderweg, wat neem jij dan mee in je ‘rugzak’ op weg naar Gods toekomst voor jou?`

#### Ik bid …

Heer, ik verlang naar de uiteindelijke rust die U hebt beloofd aan wie op U vertrouwen. Help mij vast te houden aan mijn geloof in U en U om raad te vragen, wanneer ik voor moeilijke keuzes sta. Dank U voor de sabbat als voorproefje van de rust die ons nog te wachten staat, en breng mij thuis bij U. Amen.