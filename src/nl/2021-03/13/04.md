---
title:  Marsorders
date:   21/09/2021
---

Het grote profetische plaatje van de geschiedenis staat ons niet toe achterover te leunen en niets te doen terwijl de gebeurtenissen zich ontvouwen. Heel vaak is de houding zo: ‘Die laatste gebeurtenissen zullen plaatsvinden zoals voorspeld. Wat kunnen we anders doen dan er gewoon in mee te gaan? Wat kan ik er tenslotte in mijn eentje aan doen?’ Zo moeten christenen zich niet verhouden tot de wereld om hen heen en al helemaal niet als het gaat om de laatste gebeurtenissen. Openbaring 14 vertelt dat het onze taak is in deze tijd van de geschiedenis anderen over Gods oordeel te vertellen en hen te helpen zich voor te bereiden op de komst van Jezus.

`Lees Openbaring 14:6-12. Wat wordt hier onderwezen, en wat moeten wij aan de wereld verkondigen? Waarom is deze boodschap zo urgent? `

Als adventisten geloven we dat we ‘de waarheid hebben leren kennen’ (2 Petrus 1:12). Die waarheid vinden we specifiek in de verzen waarnaar we verwijzen als ‘de drie-engelenboodschap’. Hier vinden we de essentie van wat onze roeping op dit moment in de geschiedenis van de wereld is. Merk op dat het begint met het ‘eeuwig evangelie’. Dat is het wonderbaarlijke nieuws van Christus’ dood en opstanding, waarop onze hoop op redding rust. Verder staat daar ook deze boodschap: ‘de tijd is gekomen dat Hij zijn oordeel zal vellen.’ (Openbaring 14:7)Dat is een krachtige wegwijzer die naar het einde der tijden wijst. Verder staat daar de oproep om Hem te aanbidden ‘die hemel en aarde geschapen heeft’, in tegenstelling tot de ernstige waarschuwing over hen die in Babylon blijven en ‘het beest en zijn beeld’ aanbidden. Dan volgt de beschrijving van Gods volk: ‘Hier komt het aan op de standvastigheid van de heiligen, die zich houden aan Gods geboden en aan de trouw van Jezus.’

`Lees Openbaring 14:11. Wat wordt hier gezegd over het gebrek aan rust voor hen die het beest en zijn beeld aanbidden?`

Geen rust, overdag niet en ‘s nachts niet, voor hen die het beest en zijn beeld aanbidden? Er zijn verschillende ideeën over wat dit precies betekent. We zijn het er allemaal wel over eens dat deze mensen niet die rust ervaren die God aanbiedt aan hen die Hem trouw zijn

`Waarom denk je dat het eerste deel van de drie-engelenboodschap het ‘eeuwig evangelie’ is? Waarom moeten we deze prachtige waarheid altijd voor ogen houden wanneer we deze boodschappen aan de wereld verkondigen? Hoe staat het begrijpen van het evangelie zo centraal in het idee van rust?`

`Openbaring 14:6-12 – Wat wordt hier onderwezen en waarom is deze boodschap zo urgent?` 