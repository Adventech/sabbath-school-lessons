---
title:  Jongerenles
date:   23/07/2021
---

### Het prijskaartje dat hangt aan rust

#### Opdracht van de vorige week

`Wanneer maakt geld gelukkig?`

#### Lees samen

2 Samuel 12:1-23

#### Ijsbrekervraag

`Wat geeft jou rust?`

#### Inspiratie

‘Toen zei David tegen Natan: ‘Ik heb iets heel ergs gedaan. Natan zei: ‘De Heer vergeeft het u.‘ (2 Samuel 12:13, BGT.)

#### Behandel de tekst

Ooit was David een herder. God koos hem echter tot koning. David deed veel goede dingen, maar ook een aantal hele foute. Een van de grootste fouten die koning David in zijn leven had begaan, was de vrouw van een trouwe soldaat in zijn leger afpakken. Ze heette Batseba. David ging vreemd met haar en maakte haar zwanger. Zij kon niets tegen de koning inbrengen. Dit was pure lust van David. Hij had dit helemaal niet hoeven doen. Als koning had hij immers alles wat zijn hartje begeerde, hij kwam niets tekort. En toch moest en zou hij deze vrouw in bezit krijgen. Maar toen hij ontdekte dat ze zwanger was, liet hij haar man terugkeren van het front en probeerde hem bij haar te laten slapen zodat het zou lijken alsof hij de vader van het kind zou zijn. Dat plan mislukte echter met als gevolg dat koning David die soldaat, Uria genaamd, liet omkomen tijdens een strijd met de Ammonieten. God vond het echter bijzonder slecht wat David had gedaan en stuurde de profeet Natan naar hem toe.

#### Gespreksvragen naar aanleiding van de tekst

`Wat doet de profeet Natan zodra hij bij koning David aankomt? (2 Samuel 12:1)`

`Wie zijn de hoofdpersonen in dit verhaal en wat bezaten zij? (verzen 1-3)`

`Wat gebeurt er op een dag in het leven van die rijke man? Hoe lost hij dit op? (vers 4) En, wat vind jij hiervan en waarom?`

`Hoe reageerde koning David en wat moet er volgens hem gebeuren? (verzen 5-6)`

`Naar wie verwijzen de hoofdpersonen in het verhaal? (verzen 7-9)`

`Hoe past God het oordeel van David (verzen 5-6) toe? (verzen 10-12)`

`Wat is Davids reactie? (vers 13)`

`Hoe krijg je rust van de onrust die het gevolg is van je zonden?`

#### Opdracht

`Hoe vind jij rust bij God?` 
