---
title:  Zendingsbericht
date:   23/07/2021
---

#### Omgeven door liefde

_Shanel Draper, 24, Arizona, V.S._

Ik groeide op in een kleine stad. Toch was ik bijna elke dag getuige van alcoholisme, drugsgebruik en geweld. Ik wist niet beter. Ik herinner me dat ik mensen hekken zag plaatsen buiten de scholen, maar dat weerhield het alcoholisme, drugsgebruik en geweld er niet van om aanwezig te zijn in de klaslokalen. Bendes lokten gevechten uit en brachten drugs en alcohol de school binnen. Dit was op de middelbare school. Soms was het zelfs te gevaarlijk voor me om alleen naar huis te lopen vanaf de bushalte. Misschien kozen mijn moeder en tante er daarom voor om mij van de openbare school te halen en naar een privéschool te sturen.

Aanvankelijk viel mijn moeders oog op een privéschool in New Mexico, een staat in Amerika, maar ik belandde op een wachtlijst. Daarna overwogen we een andere school in New Mexico. Toch kon ik ook daar niet naartoe. Het was een reguliere school zonder slaapmogelijkheden. Uiteindelijk ontdekte mijn moeder dat enkelen van onze familieleden hun kinderen naar de adventistische Holbrook Indian School hadden gestuurd in Arizona. De school was een eind uit de buurt, maar mijn moeder en tante waren ervan overtuigd dat dit het beste voor mij zou zijn.

In augustus 2010 begon ik in de vierde klas. Ik had het er eerst heel moeilijk mee dat ik niet bij mijn familie was. Ik vond het niet erg om dingen zelf te moeten doen, de was bijvoorbeeld, het schoonmaken van mijn kamer en eigenlijk mezelf verzorgen. De Bijbelles was het enige waar ik niet klaar voor was. Met een paar tantes was ik weleens naar de kerk geweest, maar ik ging enkel en alleen omdat ik niet alleen thuis mocht blijven. Mijn tantes hadden me meegenomen naar verschillende kerken en zelfs naar de Vakantie Bijbelschool. Toch wist ik nog steeds niet hoe ik de Bijbel moest lezen.

Op Holbrook, een christelijke school, schaamde ik me ervoor dat ik me geen raad wist met een Bijbel. Maar gaandeweg begon ik over Jezus te leren en ontdekte ik hoe Hij werkt in ons leven. Ik gaf mijn hart aan Jezus. Vier jaar later studeerde ik af van de Holbrook Indian School. Ik ben nog twee jaar naar de universiteit geweest, maar heb me daarna met andere dingen beziggehouden. Ik had een druk leven en ik verloor Jezus en het Adventisme uit het oog.

Terwijl ik een vriend in Texas bezocht, hoorde ik dat mijn tante, die een soort moeder voor mij was, erg ziek was geworden en het ziekenhuis in Phoenix, Arizona met grote regelmaat bezocht. Op mijn verjaardag reisde ik vanuit Texas terug naar Arizona om mijn tante te verrassen. Ik bracht tijd met haar door voordat ze een paar dagen later overleed. Na haar dood ontvluchtte ik het huis en ging ik terug naar Texas. Maar ik was niet gelukkig. Toen een vriend van Holbrook me vertelde over een vacature als afdelingsmedewerker op de school, greep ik mijn kans. Na mijn terugkomst werkte ik nauw samen met de studenten en het deed me zoveel plezier. Het daarop volgende jaar vroeg de school me opnieuw bij hen te komen werken als studiebeurscoördinator. Het heeft mijn leven enorm veranderd nu ik weer op Holbrook rondloop en het voelt geweldig om door liefde omringd te worden.