---
title:  Iets nieuws
date:   21/07/2021
---

`Lees Psalm 51:7-12. David belijdt zijn zonde zonder te proberen die te verontschuldigen of te verdoezelen. Daarna gaat hij door met smeekbeden tot God. Waar vraagt hij om?`

Davids verwijzing naar reiniging met hysop maakt gebruik van terminologie die elke Israëliet kent die ooit het heiligdom heeft bezocht. Hij verwijst naar de rituele reinigingshandelingen die worden beschreven in de wet van Mozes en hij erkent de kracht van een offer (Leviticus 14:4). Hij erkent ook het Offer, van Hem die in de toekomst zou komen om de zonden van de wereld weg te nemen. David vraagt ook om ‘vreugde’ en ‘blijdschap’. Is dit met het oog op de grootte van zijn misstap niet een beetje vermetel? Misschien helpt het om naar deze parafrase te luisteren: ‘Zeg me dat ik vergeven ben, zodat ik het heiligdom weer kan betreden waar ik de vreugde en blijdschap kan horen van degenen die u aanbidden.’

`Lees Psalm 51:11-12; Genesis 3:8. Toen Adam en Eva zondigden, verborgen ze zich voor Gods aanwezigheid. Waarom denk je dat het verzoek van David, zelfs na zijn zonde, zo anders is?`

David wil niet het besef verliezen dat hij in Gods aanwezigheid verkeert. Hij realiseert zich dat hij machteloos is zonder de heilige Geest. Hij weet dat hij net zo gemakkelijk weer in zonde zou kunnen vervallen zoals hij ook met Batseba in zonde verviel. Zijn zelfvertrouwen ligt in gruzelementen. David begrijpt dat zijn overwinningen in de toekomst niet van hem zullen komen. Die komen alleen van God, aangezien hij volledig afhankelijk is van God.

Het zegevierende christelijke leven draait niet alleen om ons. Het draait allemaal om Jezus. We verlangen naar zijn aanwezigheid. We hunkeren naar zijn Geest. We willen zijn vreugde zien over redding. We erkennen onze behoefte aan vernieuwing en herstel. We hebben zijn rust nodig. De woorden ‘Schep, o God, een zuiver hart in mij, vernieuw mijn geest, maak mij standvastig’ zijn scheppingsterminologie. In het Oude Testament kan alleen God ‘scheppen’ (bara’). Als we eenmaal opnieuw zijn geschapen, kunnen we rusten.

`Als je niet de vreugde en blijdschap hebt ervaren van bevrijding van een slecht geweten, wat houdt je dan tegen? Als het schuld is, wat kun je van dit verhaal leren dat je zou moeten helpen?`

`Psalm 51:7-12 Waar vraagt David om?`