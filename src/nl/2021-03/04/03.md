---
title:  Een waarschuwing
date:   19/07/2021
---

Op een van de donkerste momenten van Davids leven is er goed nieuws: God zendt zijn profeet. Natan en David kenden elkaar goed. Natan had David al eerder advies gegeven wat betreft zijn plannen om een tempel te bouwen (2 Samuël 7). Nu komt de profeet echter om een andere taak uit te voeren voor zijn koning.

`Lees 2 Samuël 12:1-14. Waarom denk je dat Natan ervoor kiest een verhaal te vertellen in plaats van David onmiddellijk met naam en toenaam aan te klagen?`

Natan wist wat hij moest zeggen, en hij zei het op een manier die David kon begrijpen. Hij vertelde een verhaal waar David zich als voormalige herder mee kon identificeren. Hij kende Davids sterk ontwikkelde gevoel voor rechtvaardigheid en integriteit. In zekere zin zou je dus kunnen zeggen dat Natan een val opzette en dat David er met open ogen intrapte. Wanneer David onbewust zijn eigen doodvonnis uitspreekt, zegt Natan tegen hem: ‘Die man, dat bent u!’ Er zijn verschillende manieren om te zeggen: ‘Jij bent die man.’ Je kunt het uitschreeuwen, je kunt iemand beschuldigen en het hem met een opgeheven vinger recht in zijn gezicht zeggen, of je kunt ongerustheid en zorg uiten. De woorden van Natan moeten met genade zijn doordrenkt. Op dat moment moet David de pijn hebben gevoeld die God moet voelen als een van zijn zoons of dochters willens en wetens zijn wil negeert. Er ging een schakelaar om in Davids hoofd en in zijn hart scheurde er iets.

`Lees 2 Samuel 12:13; Psalm 51:4. Waarom antwoordt David met: ‘Ik heb gezondigd tegen de HEER,’ en niet met: ‘Ik heb gezondigd tegen Batseba’ of ‘Ik ben een moordenaar’?`

David erkende dat zonde, die ons hart rusteloos maakt, in de eerste plaats het krenken is van God, de Schepper en Verlosser. We doen onszelf pijn en wat we doen heeft invloed op anderen. We brengen schande over onze gezinnen of gemeenten. Uiteindelijk doen we God pijn en slaan we nog een spijker in de ruwe balk die naar de hemel wijst op Golgota. ‘De bestraffing van de profeet trof het hart van David; zijn geweten werd wakker geschud; hij zag zijn schuld in haar ware grootte. Zijn ziel boog zich neer in berouw voor God. Met bevende lippen zei hij: “Ik heb tegen de Here gezondigd.” Al het kwaad dat anderen wordt aangedaan, komt in feite op God neer. David had een ernstige zonde begaan, zowel tegen Uria als tegen Batseba, en hij was zich hiervan scherp bewust. Maar zijn zonde tegen God was oneindig veel groter.’ (Ellen White, Patriarchen en profeten, pp. 658-659)

`2 Samuël 12:1-14 Waarom vertelt Natan dit verhaal aan David?`