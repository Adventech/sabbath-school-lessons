---
title:  Verdieping
date:   23/07/2021
---

### Het prijskaartje dat hangt aan rust

2 Samuel 12:1-23

#### IJsbrekervraag

`Is het voor jou gemakkelijk of moeilijk je te ontspannen?`

#### Ik Verken

In 2 Samuel 11 staat, dat koning David met Batseba, de vrouw van Uria, ‘sliep’ (d.w.z. gemeenschap met haar had) en ervoor zorgt dat Uria in een gevecht met de Ammonieten om het leven komt. In vers 27 lezen we: ‘Naar het oordeel van de HEER was het ... slecht wat David had gedaan.’ Daarom stuurde Hij de profeet Natan naar David, die de koning met zijn dubbele zonde confronteerde (2 Samuel 12:1,9-10). Direct beleed David zijn zonde tegen de Heer (vers 13) en ontving hij vergeving, maar het inmiddels geboren kind van hem en Batseba werd doodziek. In vers 16-18 staat dat David voor de jongen ging bidden en vasten. Hij deed dat vermoe- delijk zeven dagen lang, totdat zijn zoontje stierf.

#### Ik Bestudeer

Davids leven werd lamgelegd toen Natan hem opzocht. Een gedwongen rustmoment. Natan vertelt David een aangrijpend verhaal over een rijkaard, die een lammetje afpakt van een arme man en dat aan een gast voorzet. Het was het enige dier dat de arme had (2 Samuel 12:1-4). David reageert woedend en zegt: ‘Zo waar de HEER leeft, de man die zoiets doet verdient de dood’ (vers 5). Daarop reageert Natan met: ‘Die man, dat bent u!’ (vers 7). Op dit moment van rust kwam de koning tot zelfinzicht.

`Hoe maakt Paulus in Romeinen 2:1 duidelijk dat het niet goed is je boven anderen te verheffen, of je nu David heet of niet?`

De koning kwam ook tot inkeer en schuldbelijdenis, waarna Natan hem meedeelde dat de Heer hem zijn zonde vergaf (2 Samuel 12:13).

`Denk je dat David dit kon geloven, gezien wat er in vers 14 en 15 volgt?`

`Lees Psalm 51. Sluit de inhoud van deze Psalm aan bij je antwoord op de vorige vraag?`

`Lees Psalm 32. Uit deze Psalm blijkt dat David heeft mogen ervaren dat God zijn zonde en schuld vergaf. Wat voor positieve gevolgen van zijn schuldbelijdenis noemt David hier?`

Toen het zoontje van David en Batseba alsnog ziek werd, volgde er voor David ook nog een rustperiode van zeven dagen, waarin hij vastte en bad om het herstel van hun kind. Het bracht hem niet de zegen van genezing, maar toen het jongetje overleden was, kon hij hier wel in berusten.

`Is vasten een vorm van zelfverwaarlozing, of zou je het op een andere manier willen omschrijven?`

`Heb jij wel eens langdurig ergens voor gebeden? Zo ja, hoe heb je dat achteraf ervaren?`

`Psalm 51; 1 Johannes 1:9 Welk verband is er tussen deze teksten?`

#### Ik Pas Toe

Maak het op tijd in orde met God, jezelf en anderen om je heen. Soms is het nodig ‘de rust in te gaan’, op sabbat of op rustmomenten doordeweeks. Het kan ook noodzakelijk zijn gedurende langere tijd ergens voor te bidden.

`Heb je positieve ervaringen met vasten en/of bidden? Zo ja, vertel daar dan eens iets over. Er is inspanning voor nodig om echt innerlijke rust te vinden: Het is nodig dat je God bij je leven betrekt, dat je naar vermogen rechtzet wat je verkeerd doet en dat je leert erkennen dat er dingen zijn die je niet (of niet meer) kunt veranderen, hoe graag je dat ook zou willen. Zo kan een kortere of langere rustperiode tot een zegen voor je worden.`

`Heb je het gevoel dat er dingen in jouw leven niet in orde zijn? Zo ja, wat doe je dan met dat gevoel?`

#### Ik bid …

Heer, help mij om bij U de rust te zoeken die ik nodig heb. Geef mij de moed om te veranderen wat ik kan veranderen, maar geef me ook de bereidheid te accepteren wat ik niet kan veranderen, zodat ik als een door U gezegend mens kan leven. Amen!
