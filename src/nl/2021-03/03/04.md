---
title:  Ambitie
date:   13/07/2021
---

Het bestuderen van de laatste week van Jezus’ dienstwerk op aarde, die voorafgaat aan zijn kruisiging, is altijd een bron van aanmoediging en inspiratie. Het biedt ook een momentopname van hoe rusteloosheid en ambitie mensen ertoe aanzet om onverstandige dingen te doen en te zeggen.

`Lees Lucas 22:14-30. Denk aan Jezus’ emoties als Hij zijn leerlingen tijdens deze plechtige maaltijd hoort argumenteren over wie van hen als de belangrijkste moet worden beschouwd. Waarom raakten de leerlingen zozeer op een zijspoor tijdens deze gedenkwaardige gelegenheid en concentreerden ze zich op menselijke belangrijkheid?`

We bespreken zelden met anderen wie de belangrijkste is in onze gemeente, ons gezin of op ons werk. We denken er misschien wel vaak over na, maar wie praat daar nu openlijk over? Dit was niet de eerste keer dat deze vraag opkwam in de gemeenschap van Jezus’ volgelingen. De leerlingen legden de vraag aan Jezus voor. Zij brachten het op een meer abstracte manier onder woorden: ‘Wie is eigenlijk de grootste in het Koninkrijk van de hemel?’ (Matteüs18:1-3) Jezus’ gebruikt een praktijkvoorbeeld om antwoord te geven. Hij roept een kind en zet dat in het midden van de groep. De ogen zijn wijd opengesperd en wenkbrauwen worden opgetrokken. Wat Jezus doet vereist een uitleg en die geeft de Meester ook: ‘Ik verzeker jullie: als je niet verandert en wordt als een kind, dan zul je het koninkrijk van de hemel zeker niet binnengaan.’

Bekering is van het allergrootste belang voor het vinden van de ware rust in Jezus. We erkennen op die manier dat we hulp van buitenaf nodig hebben. We realiseren ons plotseling dat we niet op onszelf kunnen vertrouwen, maar op Jezus moeten vertrouwen. We gaan door een radicale verandering van onze waarden en ambities. Jezus zegt tegen zijn leerlingen: vertrouw Mij en wees afhankelijk van Mij zoals dit kind. Ware grootheid is het opgeven van je rechten en het omarmen van de waarden van het koninkrijk. Het lijkt er helaas op dat de leerlingen deze les nog niet hadden geleerd toen Jezus het laatste avondmaal met hen at. Hun gekibbel en onderlinge strijd verpestten de sfeer op een moment van volmaakte gemeenschap dat nooit meer terug zou komen. Dit gebeurt nadat ze jaren met Jezus samen zijn geweest, samen met Hem dienstbaar zijn geweest en aan zijn voeten hebben gezeten om te luisteren en te leren. Wat een triest voorbeeld van hoe verdorven het menselijk hart blijft! Als we dat van een positieve kant bekijken, dan denken we aan de altijd aanwezige realiteit van de genade van de Heer en dat Jezus hen niet opgaf. Die genade is er voor zijn volgelingen, ondanks deze zielige discussie.

`Als gevallen mensen zijn we allemaal ten prooi gevallen aan zelfverheffing. Waarom is aandacht geven aan Jezus aan het kruis daar een krachtige remedie tegen?`

`Lucas 22:14-30 Waarover ontstond onenigheid en wat was de reactie van Jezus?`