---
title:  Verdieping
date:   16/07/2021
---

### De oorzaken van rusteloosheid

Lucas 12:13-21

#### IJsbrekervraag

`Aan wie en onder welke omstandigheden heb je ooit gezegd: ik reken op jou?`

#### Ik Verken

We bevinden ons in het centrale gedeelte van het derde evangelie. Jezus is onderweg naar Jeruzalem (9:51 tot 18:14). In dit gedeelte gebruikt Lucas meestal andere bronnen dan Marcus en Matteüs, de andere zogenaamde synoptische evangeliën. In dit gedeelte brengt hij allerlei aspecten bijeen van de training door Jezus, de leraar van de leerlingen. Na de schriftgeleerden en farizeeën te hebben beschuldigd (11:37-54), wordt Jezus geconfronteerd met een enorme menigte, maar Hij richt zich eerst tot zijn leerlingen (12:1-12), die Hij zijn ‘vrienden’ noemt (12:4). Op dit punt wordt Hij uitgedaagd en daar begint ons tekstgedeelte. Lucas laat direct na deze tekst, vanaf 12:22, een deel volgen dat Matteüs in de Bergrede heeft opgenomen. Dat gedeelte gaat over het vertrouwen in God en de schat die je in de hemel moet verzamelen (12:22-34).

#### Ik Bestudeer

Lees aandachtig Lucas 12:13-21 in verschillende Bijbelvertalingen. Verzen 13-15. Dit kun je de probleemstelling noemen.

`Wat is het verzoek? Wat is het antwoord? Welke vermaning dient als een ethische norm voor dit gesprek? Waarom is deze vermaning terecht?`

Verzen 16-20. De gelijkenis.

`Wat voor persoon beschrijft Jezus? Wat is zijn situatie, overweging, actie en doel? Wat zegt God tegen deze man?`

Vers 21. De les van de gelijkenis.

`Op welk contrast wijst de conclusie?`

Deze paragraaf heeft geen parallel in de andere canonieke evangeliën. Er zijn wel parallellen te vinden in apocriefe teksten. Zie bijvoorbeeld het Evangelie van Thomas 72 en 63; Sirach 11:18-19; 1 Henoch 97:89-91 en Wijsheid 15:8. In de meeste edities van de NBG zijn Sirach en Wijsheid opgenomen. Het evangelie van Thomas is online te vinden: www. thomasevangelie.nl, evenals als 1 Henoch: www.wimjongman.nl/artikelen/henoch-nl.html

Het antwoord van Jezus en de gelijkenis die Hij vertelt om uit te leggen wat Hij bedoelt, zijn dus niet origineel. Hij gebruikt woorden van wijsheid die bekend waren bij, of toegankelijk waren voor, de eerste lezers van het Lucasevangelie. Ze staan ook in het Evangelie van Thomas, waarin Jezus wordt voorgesteld als een leraar van wijsheid, en niet zozeer als de verlosser.

`Jeremia 3:22 Wat vraagt God ons te doen en wat doet Hij?`

#### Ik Pas Toe

`Waarop is de gemoedsrust die de man in de gelijkenis nastreeft gebaseerd? (Zie vs. 19.)`

`Wat betekent ‘rijk zijn bij God’ (vs. 21, zie ook vs. 12:33 en 34)?`

Om het hoofd te bieden aan ongelukken in het leven verplicht onze maatschappij ons in sommige gevallen, en geeft ze ons in andere gevallen het dringende advies, om te vertrouwen op ons werk, ons spaargeld, of onze verzekeringen (huis, auto, ziekte, ongevallen, pensioen, natuurrampen, epidemieën, afhankelijkheid, levensonderhoud).

`Wat zijn de voor- en nadelen van dit soort verzekeringen? Wie wijzen we aan als begunstigde in onze verzekeringscontracten? Hoe kiezen we hen? Welke verbanden leg je tussen deze verzekeringen en rust in Christus enerzijds en hebzucht anderzijds?`

`Waar begint en eindigt onze verantwoordelijkheid? Waar begint en eindigt de angst voor de toekomst?`

#### Ik bid …

Help mij, Heer, om mijn bezit goed te beheren. Leer mij hoe ik kan leven binnen mijn middelen en genoeg kan hebben om mensen in nood te helpen en niet afhankelijk te zijn van de vrijgevigheid van anderen. Help mij om mijn verlangens in toom te houden, en om me niet te laten verleiden allerlei leningen aan te gaan. Help mij om grote schulden te voorkomen en om schulden die ik heb gemaakt af te lossen. Ik wil ook graag anderen helpen om niet in deze valkuilen te trappen. Geef mij inzicht in hoe ik stress kan vermijden en vertrouwen kan hebben, ook als ik leef in een periode van economische problemen.
