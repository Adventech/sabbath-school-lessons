---
title:  Huichelarij
date:   14/07/2021
---

Een huichelaar is iemand die doet alsof en die wil lijken op iemand die hij of zij niet is. Matteüs gebruikt dat woord zeven keer in een verhandeling waarin Jezus de schriftgeleerden en farizeeën publiekelijk te kijk zet. Zij vormen het centrum van Joods religieus leiderschap (Matteüs 23:13-15, 23, 25, 27, 29). De evangeliën laten ons zien dat Jezus genade en vergeving aanbood aan overspeligen, belastinginners, prostituees en zelfs aan moordenaars. Hij toonde echter weinig verdraagzaamheid met huichelaars. (Zie de vele aanvullende verwijzingen in Matteüs 6:2,5,16; 7:5; 15:7-9; 22:18)

`Lees Matteüs 23:1-13. Noem de vier hoofdkenmerken van een huichelaar waar Jezus naar verwijst.`

Jezus brengt de schriftgeleerden en farizeeën in verband met vier kenmerken. In het spectrum van het jodendom van de eerste eeuw, vertegenwoordigden de farizeeën de conservatieve religieuze rechterzijde. Ze waren geïnteresseerd in de geschreven en mondelinge wet en legden de nadruk op rituele zuiverheid. Aan de andere kant van het spectrum stonden de sadduceeën, een groep van overwegend rijke leiders, die vaak werden geassocieerd met de elite, de priesterlijke klasse. Ze waren sterk gehelleniseerd (d.w.z. ze spraken Grieks en waren thuis in de Griekse filosofie) en geloofden niet in een oordeel of een hiernamaals. Wij zouden ze nu omschrijven als liberaal. Beide groepen maakten zich schuldig aan huichelarij.

Volgens Jezus zijn we huichelaars als we niet doen wat we zeggen, als we godsdienst moeilijker maken voor anderen zonder dat we dezelfde normen op onszelf toepassen, als we willen dat anderen ons prijzen voor onze religieuze ijver, en als we eer en erkenning nodig hebben die alleen onze hemelse Vader toekomt. Jezus’ woorden waren scherp en ter zake. Toch was de betrokkenheid van Jezus bij deze huichelaars niettemin vol liefde en bezorgdheid. ‘Op het gelaat van Gods Zoon lag goddelijk medelijden toen Hij nog eens naar de tempel en vervolgens naar zijn toehoorders keek. Met verstikte stem riep Hij vol zielensmart uit: “Jeruzalem, Jeruzalem, dat de profeten doodt en stenigt wie tot u gezonden zijn, hoe dikwijls heb Ik uw kinderen willen vergaderen, gelijk een hen haar kuikens onder haar vleugels vergadert, en gij hebt niet gewild!”’ (Ellen White, De wens der eeuwen, p. 514)

` Waarom hoef je geen religieus leider te zijn om je schuldig te maken aan het soort huichelarij dat Jezus hier zo krachtig veroordeelt? Hoe kunnen we een dergelijke huichelarij in onszelf leren zien als die er is, en hoe kunnen we er vanaf komen?`

`Matteüs 23:1-13 Naar welke vier hoofdkenmerken van een huichelaar verwijst Jezus?`
