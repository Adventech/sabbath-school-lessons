---
title:  Egoïsme
date:   12/07/2021
---

Net als in het geval van de esp en zijn grotere ondergrondse systeem, maakt egoïsme deel uit van dat enorme ondergrondse systeem dat we ‘zonde’ noemen. Dat weerhoudt ons ervan de ware rust in Jezus te vinden. Van alle wijzen waarop zonde zichtbaar wordt in ons leven, lijkt zich dat het gemakkelijkst door egoïsme te manifesteren. Nietwaar? Voor de meesten van ons is egoïsme net zo natuurlijk als ademhalen.

`Lees Lucas 12:13-21. Beschrijf het probleem dat in deze gelijkenis naar voren komt. Is plannen maken voor de toekomst egoïstisch en geef je zo uiting aan minachting voor Gods koninkrijk? Als dat niet zo is, of als dat niet noodzakelijkerwijs zo is, waarvoor waarschuwt Jezus ons dan?`

Deze gelijkenis staat alleen in het evangelie van Lucas en wordt verteld als antwoord op een anonieme vraag van het publiek. Men stelt Jezus een vraag over een erfenis en Hij antwoordt door de rol van de scheidsrechter tussen broers af te wijzen. In plaats daarvan kiest Hij ervoor de vinger op het grotere onderliggende probleem te leggen, namelijk egoïsme. Hij graaft dieper om te laten zien wat er schuilgaat achter wat wijzelf doen.

`Lees Filippenzen 2:5-8. Denk na over uitingen van egoïsme in je leven. Hoe beïnvloedt egoïsme onze relatie met God, onze partners, ons gezin, ons kerkgezin, onze buren en collega’s op het werk? Welke sleutel biedt deze tekst ons aan?`

Door zich uitsluitend op zijn eigen behoeften en ambities te concentreren, vergat de anonieme rijke man uit Jezus’ gelijkenis rekening te houden met onzichtbare hemelse realiteiten. Groter, beter en meer zijn niet de principes waarop Gods Koninkrijk is gefundeerd. Paulus biedt ons een glimp van wat Jezus motiveerde toen Hij besloot onze plaatsvervanger te worden. Deze tekst beschrijft de blauwdruk van onbaatzuchtigheid, nederigheid en liefde. Als liefde voor God en anderen onze keuzes en prioriteiten niet bepaalt, zullen we doorgaan met het bouwen van meer schuren voor onszelf in het hier en nu en zullen we minder schatten verzamelen in de hemel (Matteüs 6:20).

`Waarom is het zo gemakkelijk om verstrikt te raken in het verlangen naar rijkdom en materiële bezittingen? Iedereen heeft een bepaald geldbedrag nodig om te overleven. Waarom lijkt het dan dat we altijd meer willen hebben, hoeveel we ook al bezitten?`

`Lucas 12:13-21 Wat stipt deze gelijkenis aan?`