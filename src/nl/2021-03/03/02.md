---
title:  Jezus brengt verdeeldheid
date:   11/07/2021
---

Heel weinig mensen houden van conflicten. We hunkeren naar harmonie en vrede. We geven in onze gemeenten en instellingen zelfs cursussen over het stichten van vrede en het oplossen van conflicten.

`Lees Matteüs 10:34-39 en Jesaja 9:6. Wat bedoelt Jezus als Hij zegt dat Hij niet kwam om vrede te brengen, maar het zwaard? Wat betekent dit, aangezien Jezus ‘de Vredevorst’ is?`

Wat Jezus hier zegt, gaat regelrecht in tegen wat ons gevoel zegt. Onze Heiland kwam als een hulpeloze baby in plaats van als een machtige koning omringd door elite lijfwachten. Hij predikte liefde voor je buren en je vijanden en nu zegt Hij tegen zijn volgelingen dat Hij verdeeldheid en strijd brengt. Zijn leerlingen en zijn toehoorders hebben zich misschien net als wij afgevraagd: hoe is dit mogelijk?

Dit gedeelte in Matteüs gaat in feite over trouw en loyaliteit. Jezus citeert uit Micha en daagt zijn toehoorders uit om keuzes te maken voor de eeuwigheid (Micha 7:6). Een zoon moet zijn ouders liefhebben en eren. Dat was iets wat de wet vereiste die Mozes op de berg had ontvangen. Het maakte deel uit van hoe God wil dat je te werk gaat. Als die liefde de toewijding van de toehoorder aan Jezus zou overtreffen, dan stond je voor een moeilijke beslissing. Een vader en een moeder moeten van hun kinderen houden en voor hun kinderen zorgen. Als die liefde de toewijding van de ouders aan Jezus zou overtreffen, dan moest je een zware beslissing nemen. Jezus herinnert ons in deze passage aan wat er het eerst moet komen. Jezus brengt deze keuze tot uitdrukking in drie zinnen, die allemaal het woord waard of waardig gebruiken. Waardigheid is niet gebaseerd op hoge morele maatstaven of zelfs maar op het overwinnen van zonde. Waardigheid is gebaseerd op je relatie met Jezus. We zijn het waard als we Hem boven al het andere kiezen, inclusief moeder, vader of kinderen. We kiezen voor het lijden aan het kruis en volgen Jezus.

‘Ik heb geen sterkere wens dan te zien dat onze jeugd doordrongen is met die geest van pure godsdienst die hen ertoe zal brengen het kruis op te nemen en Jezus te volgen. Ga door, jonge leerlingen van Christus en baseer jezelf op principes, ga gehuld in klederen van reinheid en gerechtigheid. Je Heiland zal je begeleiden naar de positie die het beste bij jouw talenten past en waar je het meest van nut kunt zijn.’ (Ellen White, Testimonies for the Church, vol.5, p.87.)

`Soms worden we gedwongen een kruis te dragen waar we zelf niet voor hebben gekozen, en soms dragen we vrijwillig een kruis. Wat is hoe dan ook de sleutel om dat kruis getrouw te dragen?`

`Matteüs 10:34-39 Wat probeert Jezus ons hier duidelijk te maken?`