---
title:  De oorzaken van rusteloosheid
date:   10/07/2021
---

### Lezen Matteüs 10:34-39; Lucas 12:13-21; Filippenzen 2:5-8; Lucas 22:14-30; Matteüs 23:1-13

> <p>Kerntekst</p> 
> ‘Waar jaloezie en egoïsme heersen, vieren wanorde en allerlei kwaad hoogtij.’ Jakobus 3:16

Espen zijn prachtige bomen van 15-30 meter hoog. Ze gedijen goed in een koeler klimaat met koele zomers. Het hout van een esp wordt gebruikt in meubels en ook voor het maken van lucifers en papier. Herten en andere dieren voeden zich tijdens strenge winters vaak met jonge espen, omdat hun bast veel voedingsstoffen bevat. Espen hebben veel zon nodig, en ze groeien altijd, zelfs in de winter. Daardoor zijn ze voor verschillende dieren belangrijke voedselbronnen in de winter.

Espen zijn echter het meest berucht vanwege het feit dat ze een van de grootste wortelstelsels in de plantenwereld hebben. De wortels verspreiden zich via ondergrondse uitlopers. Die vormen een stelsel dat zich relatief snel kan verspreiden en dat zich uitstrekt over grote gebieden. Individuele espen kunnen wel 150 jaar oud worden. Het grotere organisme onder de grond kan wel duizenden jaren in leven blijven.

In de studie van deze week willen we nagaan wat enkele van de oorzaken zijn van onze rusteloosheid. Er zijn veel dingen die ons ervan kunnen weerhouden de ware rust in Jezus te vinden. Sommige hiervan zijn duidelijk en vereisen niet veel aandacht. Andere zijn misschien minder voor de hand liggend voor ons. Net als bij dat enorme wortelstelsel van de esp dat onder de grond onzichtbaar is, zijn wij ons misschien ook niet altijd bewust van de houding en daden die ons van onze Heiland scheiden (Noot van de vertaler: de oorspronkelijke titel van deze les luidt ‘Roots of restlessness’. De inleiding gaat uitvoerig in op de wortels van een esp. In het Nederlands is het lastiger daar een verband te leggen. Daarom is er niet gekozen voor ‘wortels van rusteloosheid’ maar wordt het woord roots vertaald met ‘oorzaken’.).

_Op sabbat 17 bespreken we met elkaar deze les._ 