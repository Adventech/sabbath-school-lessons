---
title:  Zendingsbericht
date:   16/07/2021
---

#### Je bent niet alleen

_Aliandra, 17, Arizona, V.S._

In mijn kindertijd heb ik dingen meegemaakt waar geen kind mee te maken zou moeten krijgen. Ik heb mensen gezien die dronken en alcohol gebruikten tot op het punt dat ze hun verstand verloren. Ik zag mensen marihuana gebruiken om zich voor even goed te kunnen voelen. Mijn moeder is een Navajo en mijn vader is Mexicaans. Mijn familie was vroeger erg leuk en vriendelijk en elke zondag gingen we naar de kerk. Tot mijn moeder alcohol begon te drinken. Dat maakte een einde aan wat eens zo fijn was geweest. Als klein meisje was ik er getuige van dat mijn vader mijn moeder sloeg met zijn blote handen en soms met een biljartstok. Ik werd er bang van, omdat ik me zwak en hulpeloos voelde. Ik kon er niets aan veranderen.

Mijn moeder zat steeds in de gevangenis op beschuldiging van huiselijk geweld, alcoholgebruik tijdens het rijden en andere aanklachten. Het deed me zo’n verdriet. Mijn vader was maar weinig thuis. Hij werd vele keren uitgezet naar Mexico, maar hij bleef terugkeren naar de Verenigde Staten. Hij heeft me nog nooit gefeliciteerd voor mijn verjaardag. Maar op de een of andere manier gaf God me de kracht om elke dag weer door te gaan. Al had ik geen aardse vader die van mij hield, er was een hemelse Vader die om mij gaf. Ik raakte eraan gewend om mijn gevoelens te verbergen en net te doen alsof alles in orde was. Mensen vroegen me soms hoe ik alle emoties zo binnen kon houden. Het was erg moeilijk, maar je went er wel aan als niemand enig belang hecht aan hoe je je voelt.

Naarmate ik ouder werd, veranderde ik en werd ik een ander persoon. Ik werd overbezorgd naar mijn jongere broers en zussen toe. Ik raakte bij meerdere ruzies betrokken, spijbelde op school om stoer over te komen en begon marihuana te roken. Op twaalfjarige leeftijd besloot ik echter dat ik niet in mijn ouders’ voetstappen wilde volgen. Maar ik wist niet wat ik moest doen. Twee jaar later ging ik naar de adventistische Holbrook Indian School om de vierde klas te doorlopen. Op die school begon ik van Christus te houden en ik realiseerde me hoeveel liefde Hij voor mij heeft. Ondanks alles wat ik had meegemaakt, had God een plan voor mij. Mijn komst naar Holbrook was daar een onderdeel van.

Mijn kijk op het leven is veranderd. Ik weet nu dat God mijn hele leven bij me is geweest. Ik besefte het alleen niet. Hij heeft altijd naast me gestaan en heeft me de kracht gegeven om door te gaan, waar ik ook mee te maken kreeg. Tot vandaag de dag sterkt Hij mij bij alles wat ik doe, elke keuze die ik maak en elke keer dat ik het bijltje erbij neer wil leggen. Mijn lievelingstekst is Exodus 14:14, waarin staat ‘De HEER zal voor u strijden, u hoeft zelf niets te doen’. God zal u de overwinning geven, wat u ook te incasseren krijgt, zolang u Hem maar toestaat om u te helpen. Hij houdt u in zijn handen en Hij zal voor u strijden. U bent niet alleen. En ik ben niet alleen. 