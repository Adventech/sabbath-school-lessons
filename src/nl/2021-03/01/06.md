---
title:  Een dolende en dwalende zwerver
date:   01/07/2021
---

`Lees Genesis 4:1-12. Waardoor moest Kaïn ‘dolend en dwalend over de aarde’ gaan?`

De Bijbeltekst vermeldt niet nadrukkelijk waarom God Abel en zijn offer wel opmerkte, maar voor Kaïn en zijn offer geen oog had. We weten waarom. ‘Kaïn kwam tot God met morren en ongeloof in zijn hart aangaande het beloofde offer, en de noodzaak voor slachtoffers. Zijn gave openbaarde geen berouw over de zonde. Evenals nu met velen het geval is, zag hij het als een bewijs van zwakte om nauwkeurig de weg te volgen die God had aangeduid en alleen te vertrouwen op de verzoening van de beloofde Zaligmaker. Hij koos de weg van onafhankelijkheid. Hij wilde er door zijn eigen verdiensten komen.’ (Ellen White, Patriarchen en profeten, p. 46)

God zei dat Kaïn ‘dolend en dwalend over de aarde zou gaan’. Dat gebeurde niet omdat God hem zo had gemaakt, maar dat vloeide veel meer voort uit zijn zondige daden en zijn ongehoorzaamheid. Kaïn vond geen rust in God en hij kwam erachter dat hij het niet op een andere manier kon vinden, althans geen echte rust. Het Hebreeuwse woord dat in vers 4 met ‘opgemerkt’ wordt vertaald, kan ook worden weergegeven met ‘goed bekeken, zorgvuldig overwogen’. De aandacht van Gods zorgvuldige blik van dichtbij is niet op het offer gericht, maar op de houding van de aanbieder. Gods afwijzing van Kaïns offer is geen willekeurige reactie van een grillige God. Het beschrijft eerder het proces van het zorgvuldig overwegen en afwegen van het karakter, de houding en de motivatie van degene die het offer brengt. Het is een goed voorbeeld van een onderzoekend oordeel.

`Lees Genesis 4:13-17. Beschrijf hoe Kaïn reageert op Gods oordeel.`

Als we proberen weg te vluchten van Gods aanwezigheid, dan worden we rusteloos. We proberen het verlangen naar goddelijke genade te vullen met dingen, menselijke relaties of met een te druk leven. Kaïn bouwde een dynastie en een stad op. Beide zaken zijn prestaties van formaat en wijzen op vastberadenheid en energie. Als het echter een goddeloze dynastie en een opstandige stad is, dan zal het uiteindelijk niets opleveren.

`Uiteindelijk lijden we gewoonlijk zelf onder de gevolgen van onze zonden. Hoe kunnen we dan leren de vergeving te accepteren die ons door het kruis wordt aangeboden?`

`Genesis 4:1-17 Wat gebeurde er met Kaïn?`