---
title:  Uitgeput en vermoeid
date:   27/06/2021
---

`Lees Genesis 2:1-3. Waarom zou God een rustdag scheppen voordat er zelfs maar één persoon moe was?`

Voordat de mens zou beginnen aan het stressvolle leven dat hij zichzelf oplegde, stelde God een teken in. Dat was een levenswijze die ons een duwtje in de goede richting gaf. Deze dag zou een tijd zijn om te stoppen en doelbewust van het leven te genieten. Een dag om er alleen te zijn en niets te doen. Een dag om vooral de gaven van gras, lucht, planten en dieren, water, mensen en bovenal de Schepper van alle goede gaven te gedenken. Dit was geen eenmalige uitnodiging die voorbij was met de verbanning uit Eden. God wilde er zeker van zijn dat de uitnodiging de tand des tijds kon doorstaan. Hij heeft daarom de sabbatsrust vanaf het begin ingebed in het wezen van de tijd zelf. Er zou elke zevende dag weer een uitnodiging zijn voor een rustgevende viering van de schepping.

Je zou denken dat we met al onze arbeidsbesparende apparaten lichamelijk minder moe zouden zijn dan mensen tweehonderd jaar geleden waren. Toch lijkt rust zelfs vandaag de dag schaars te zijn. Zelfs de momenten waarop we niet aan het werk zijn, zijn we koortsachtig bezig. Het lijkt erop dat we altijd op de een of andere manier achterlopen. Hoeveel werk we ook verzetten, er is altijd nog meer te doen. Onderzoek toont ook aan dat we minder slaap krijgen, en dat veel mensen sterk afhankelijk zijn van cafeïne om door te kunnen gaan. We hebben snellere mobiele telefoons, snellere computers en snellere internetverbindingen. Toch lijken we nog steeds nooit genoeg tijd te hebben.

`Lees Marcus 6:31; Psalm 4:8; Exodus 23:12; Deuteronomium 5:14 en Matteüs 11:28. Wat leren deze teksten ons over waarom het belangrijk is om te rusten? `

De God die ons heeft geschapen, wist dat we lichamelijke rust nodig hadden. Hij heeft patronen ingebouwd in de tijd: nacht en dag, de week en de sabbat. Zo biedt Hij ons de kans lichamelijk tot rust te komen. Jezus erkennen als de Heer van ons leven houdt ook in dat we onze verantwoordelijkheid serieus nemen om tijd te maken om uit te rusten. Het sabbatsgebod is per slot van zaken niet slechts een suggestie. Het is een gebod!

`Hoe zit het met je eigen haastige leven? Wat kun jij doen om de lichamelijke en de geestelijke rust te ervaren die God wil dat we hebben?`

`Genesis 2:1-3 Waarom schiep God een rustdag?`
