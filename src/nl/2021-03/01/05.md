---
title:  Rust in het Nieuwe Testament
date:   30/06/2021
---

De werkwoordsvorm voor rust die je vaak in het Nieuwe Testament aantreft, is anapauō. Dat staat voor ‘rusten, ontspannen, opfrissen’. Het wordt gebruikt in een van Jezus’ bekendste uitspraken over rust: ‘Kom naar Mij, jullie die vermoeid zijn en onder lasten gebukt gaan, dan zal Ik jullie rust geven.’ (Matteüs 11:28) Het kan verwijzen naar lichamelijke rust. Paulus drukt er zijn vreugde mee uit over de komst van vrienden die hem nieuwe kracht gaven (Matteüs 26:45; 1 Korintiërs 16:18). Een ander werkwoord dat wordt gebruikt om rust aan te duiden, is hēsychazō. Het beschrijft de rust van de leerlingen terwijl Jezus in het graf rustte (Lucas 23:56). Het wordt ook gebruikt om te beschrijven dat iemand in alle rust iets doet en het kan aanduiden dat iemand gerustgesteld is (1 Tessalonicenzen 4:11; Handelingen 11:18). In de brief aan de Hebreeën wordt Gods rust op de zevende dag van de schepping beschreven met het Griekse werkwoord katapauō (Hebreeën 4:4). Dat betekent ‘zorgen dat iets ophoudt, tot rust brengen, rusten’. Daarin klinkt het gebruik door van de Septuaginta, de Griekse vertaling van het Oude Testament. Het opvallende is dat de meeste toepassingen van dit werkwoord in het Nieuwe Testament in Hebreeën 4 staan.

`Lees Marcus 6:30-32. Waarom zei Jezus tegen zijn leerlingen dat ze alleen moesten zijn en uitrusten, als je kijkt naar de vele zendingsmogelijkheden die ze op dat moment hadden? Kijk naar het bredere verband van dit hoofdstuk als je over deze vraag nadenkt.`

‘Ga nu mee naar een eenzame plaats om alleen te zijn en een tijdje uit te rusten.’ Dat is geen uitnodiging maar een gebiedende wijs. Het is dus een opdracht of een bevel. Jezus is bezorgd over zijn leerlingen en hun lichamelijke en emotionele welzijn. Ze kwamen terug van een uitgebreide zendingsreis waar Jezus hen twee aan twee op had uitgestuurd (Marcus 6:7). Vers 30 beschrijft hun opgewonden terugkeer. Ze waren er vol van. Ze wilden met Jezus hun overwinningen en mislukkingen delen. Jezus houdt hen voorlopig allemaal tegen door hen eerst tot rust te manen. Marcus voegt een toelichting toe: ‘Want het was een voortdurend komen en gaan van mensen, zodat ze zelfs niet de kans kregen om te eten.’ Overweldigd zijn en het te druk hebben met Gods zaken is ook voor Jezus’ leerlingen een echte uitdaging. Jezus herinnert ons eraan dat we moeten waken over onze gezondheid en emotioneel welzijn door momenten van rust in te plannen.

`Het kan zijn dat je plaatselijke predikant, ouderling of iemand die je kent opgebrand dreigt te raken door het werk voor de Heer. Hoe kun jij hen helpen en hun taak verlichten? Wat kun jij doen om je waardering te tonen en deze persoon te helpen rust te vinden?`

`Marcus 6:30-32 Wat zei Jezus tegen zijn leerlingen en waarom?`