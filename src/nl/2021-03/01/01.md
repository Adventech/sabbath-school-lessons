---
title:  Leven in een wereld die maar doorgaat
date:   26/06/2021
---

### Lezen

Genesis 2:1-3; Jeremia 45:1-5; Exodus 20:11; 2 Samuel 7:12; Marcus 6:30-32; Genesis 4:1-17.

> <p>Kerntekst</p> 
> ‘Van verlangen smacht mijn ziel naar de voorhoven van de HEER. Mijn hart en mijn lijf roepen om de levende God.’ Psalm 84:3

Tik tak, tik tak, tik tak. De klok tikte gestaag en genadeloos door. Over nog maar twee uur zou de sabbat beginnen. Maria zuchtte terwijl ze het kleine appartement bekeek. Het speelgoed van de kinderen lag nog overal in de woonkamer. De keuken was een puinhoop. Sarah, hun jongste kind, lag met koorts in bed. Ze had afgesproken dat ze de volgende dag de gastvrouw zou zijn in hun gemeente. Dat betekende dat ze 30 minuten voor de normale tijd van huis moesten. ‘Ik zou willen dat ik morgen wat rust kon vinden.’ Dat was de weemoedige gedachte die Maria door het hoofd schoot.

Tegelijkertijd stond aan de andere kant van de stad Josh, de echtgenoot van Maria, in de rij om hun wekelijkse boodschappen af te rekenen. Het verkeer was weer een nachtmerrie geweest. De rijen voor de kassa’s waren lang. Het leek wel alsof iedereen op dit moment boodschappen was gaan doen. ‘Ik heb rust nodig. Dit kan zo niet doorgaan’, kreunde Josh in gedachten. ‘Het leven moet toch meer te bieden hebben.’

Ons leven wordt bepaald door spitsuren, werktijden, medische afspraken, gesprekken via Skype/WhatsApp/Zoom/Teams, winkelen en bezigheden op school. Of we nu het openbaar vervoer gebruiken, op een kleine scooter rijden of een minibus besturen om onze gezinnen mee rond te rijden, de eindeloze betrokkenheid bij de wereld om ons heen dreigt datgene te overstemmen wat echt belangrijk is.

`Hoe vinden we rust te midden van zoveel drukte?`

_Op sabbat 3 juli bespreken we met elkaar deze les._