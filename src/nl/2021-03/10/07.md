---
title:  Verdere studie
date:   03/09/2021
---

‘De hele week moeten we de sabbat in gedachten houden en ons voorbereiden om deze volgens het gebod te houden. We moeten de sabbat niet alleen in acht nemen als ware het iets dat alleen met de wet te maken heeft. ... Iedereen in de hele hemel houdt de sabbat, maar niet op een lusteloze manier en door alleen maar niets te doen. Op deze dag zou elk mens helemaal wakker moeten zijn, want moeten wij God niet ontmoeten en Christus onze Verlosser? Wij kunnen Hem in geloof aanschouwen. Hij verlangt ernaar elk mens te verkwikken en te zegenen.’ (Ellen White, Testimonies for the Church, vol. 6, p. 353, 362)

‘Van God wordt op de sabbat zelfs nog meer verwacht dan op andere dagen. Zijn volk laat het gewone werk rusten, om de tijd door te brengen in overdenking en aanbidding. Zij vragen op sabbat meer gunsten dan op andere dagen. Zij vragen om zijn bijzondere aandacht. Zij begeren zijn zegen. God wacht niet tot de sabbat voorbij is eer Hij deze beden verhoort. Gods werk staat nooit stil en de mens moet nooit ophouden met goeddoen. De sabbat is niet bedoeld als een dag van nietsdoen. De wet verbiedt het dagelijks werk op de rustdag des Heren. Het werk waardoor in het levensonderhoud wordt voorzien, moet worden neergelegd. Werk voor werelds genoegen of eigen voordeel is op die dag niet toegestaan. Maar zoals God ophield met scheppen en op de sabbat heeft gerust en die dag heeft gezegend, moet de mens zijn dagelijkse bezigheden laten rusten, en deze heilige tijd besteden aan gezonde rust, aanbidding en goede daden. Christus’ werk in het genezen van zieken was volkomen in overeenstemming met de wet. Daardoor werd de sabbat geëerd.’ (Ellen White, De wens der eeuwen, p. 163)

`Romeinen 6:1-7 Wat wil dit gedeelte ons zeggen?`

**Gespreksvragen**

`Milieuzorg is in veel landen een zeer beladen politieke kwestie geworden. Hoe kunnen wij als adventisten goede rentmeesters van de natuur zijn zonder ons in te laten met politieke agenda’s?`

`Dienstverlening begint in de geest. Hoe kunnen we die instelling bevorderen die ons ertoe brengt de mensen om ons heen (in onze gezinnen, gemeenten en buurten) met meer passie te dienen? Hoe biedt de sabbat ons meer gelegenheid om juist dat te doen?`

`Elke sabbat worden we eraan herinnerd dat de hele mensheid door God is geschapen. Het helpt ons mensen door Gods ogen te zien. Hoe moet de sabbat ons helpen eraan te denken dat raciale, etnische, sociaaleconomische en geslachtsverschillen niet relevant zijn als het er om gaat dat we gemaakt zijn naar Gods beeld en het voorwerp zijn van zijn liefde?`