---
title:  Verdieping
date:   03/09/2021
---

### Sabbatsrust

#### IJsbrekervraag

`Op welke manier geef jij actief invulling aan de sabbat, en hoe voel jij je daarbij?`

#### Ik Verken

Op het eerste gezicht heeft dit gedeelte niets met sabbatsrust te maken. Maar dat is toch het geval in die zin dat in deze perikoop duidelijk wordt dat ‘rusten’ op de sabbat ook verlossingswerk kan omvatten. Dit soort werk valt onder het ‘goeddoen’ dat op sabbat geoorloofd is (vgl. Matteüs 12:12). Op sabbat ging Jezus daarmee door, in navolging van zijn Vader (vgl. Johannes 5:17 met 5:9 en 9:14). Johannes 5:7-16 maakt deel uit van elf hoofdstukken (2 t/m 12) over hoe Gods Zoon er voor de wereld was en is. De tekst is rond 90 n. Chr. in Klein-Azië geschreven.

#### Ik Bestudeer

Jezus ontmoet in Jeruzalem bij de Schaapspoort iemand die al 38 jaar ziek is. Hij bevindt zich op dat moment bij het bad Betzata (ook wel Bethesda genoemd). Verder is daar nog een groot aantal andere zieken, blinden, kreupelen en misvormden. Jezus geneest de zieke man ter plekke van zijn ziekte. Deze ontmoet vervolgens enkele Joden die in de buurt zijn (vers 10,15). Dit zijn Joodse leiders die moeite hebben met het feit dat de inmiddels genezen man op sabbat zijn slaapmat draagt. Zij komen in verzet en proberen vanaf dat moment Jezus te doden (vers 16,18). Kort nadat de man weer gezond is geworden, ontmoet Jezus hem opnieuw, dit keer in de tempel. Daar geeft Hij hem nog een waarschuwing mee (vs. 14), want Jezus wil graag dat zijn verlossingswerk niet voor niets is geweest.

`Hoe zijn de woorden ‘Het is sabbat, het is niet toegestaan een slaapmat te dragen!’ te rijmen met Exodus 20:10 en Deuteronomium 5:14?`

`Wat valt je op als je vers 10 met Jeremia 17:21-22 vergelijkt?`

`Probeer je voor te stellen hoe het voor de genezen man moet zijn geweest om na 38 jaar weer in de tempel te komen. Op welke manier is de dag waarop zijn genezing plaatsvond voor hem een echte rustdag geworden?`

Ook de leerlingen deden wel eens iets wat volgens de Farizeeën op sabbat niet mocht (zie Matteüs 12:2; Marcus 2:24 en Lucas 6:2).

`Waarom nam Jezus het in dit geval voor zijn leerlingen op?`

`Hoe zou je het soort ‘werk’ noemen dat zij op dat moment verricht hadden?`

Het is belangrijk vast te stellen dat Jezus heilzame en zorgzame bezigheden op sabbat toestaat.

#### Ik Pas Toe

De naam Betzata betekent ‘huis van de barmhartigheid’.

`Hoe kunnen we als gemeente een ‘huis van barmhartigheid’ worden, als we bedenken hoe Jezus omging met de sabbat?`

Sabbatsrust betekent niet dat je de hele dag niets doet, of dat je alleen maar bezig bent met wat God voor jou betekent of heeft betekend. Het is de bedoeling dat je van deze dag lichamelijk en geestelijk opknapt.

`Hoe kun jij anderen een onvergetelijk mooie sabbatservaring bezorgen?`

Een regel gaat niet altijd op, dat wil zeggen dat een regel om een goede reden niet altijd wordt toegepast.

`Op welke manier zou je kunnen zeggen dat Johannes 5:7-16 een voorbeeld is van de uitdrukking ‘De uitzondering bevestigt de regel’?`

Psalm 121 spreekt over Gods zorgzaamheid en over het feit dat Hij niet sluimert of slaapt.

`Ga na in hoeverre je zelf in je leven iets van die zorgzaamheid hebt mogen ervaren.`

`Maakt de waakzaamheid van God je onrustig of rustig? Leg uit waarom je het ene of het andere ervaart.`

#### Ik bid …

Heer, geef me de mogelijkheden om verlossend, heilzaam en zorgzaam bezig te zijn in het leven van alledag, maar ook op de sabbat. Doe mij beseffen dat ik de rust die U mij iedere sabbat schenkt, ook kan benutten om iets voor mijn medemens te betekenen, in woord of daad. Amen.