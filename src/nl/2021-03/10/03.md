---
title:  Vrijheid vieren
date:   30/08/2021
---

We merkten al dat de sabbat naar meer verwijst dan alleen naar de scheppingsdagen. De tweede keer dat we de Tien Geboden horen, vat Mozes Israëls 40 jaar in de woestijn samen. Deze keer gaat de zin die ingaat op het waarom voor het in ere houden van de sabbat niet over de schepping maar over de bevrijding uit slavernij en gevangenschap in Egypte (Deuteronomium 5:12-15). Wij zijn nu weliswaar geen slaven in Egypte, maar het kan zijn dat we een ander soort slavernij onder ogen zien. In sommige opzichten kan dat net zo onderdrukkend zijn.

`Lees Genesis 4:7; Hebreeën 12:1; 2 Petrus 2:19. Met welke andere vormen van slavernij worden we tegenwoordig geconfronteerd?`

De sabbat is een viering van vrijheid van alle dingen die ons tot slaven maken. De sabbat doet ons beseffen dat we vrij zijn van de zonde. Dat zijn we niet in onze eigen kracht maar in de kracht van God en die wordt ons aangeboden door geloof. We worden er ook aan herinnerd dat we deze vrijheid niet hebben verdiend. De eerstgeboren kinderen van Israël werden gered door het bloed van het lam dat de avond voor hun uittocht uit Egypte aan de deurposten was gestreken (Exodus 12). Wij worden ook gered door het bloed van het Lam en wandelen nu in de vrijheid die de onze is in Christus Jezus.

`Lees Romeinen 6:1-7. Wat houdt hier verband met wat ons door de sabbat is gegeven?`

In Deuteronomium staat het zo: ‘Bedenk dat u zelf slaaf was in Egypte totdat de HEER, uw God, u met sterke hand en opgeheven arm bevrijdde. Daarom heeft Hij u opgedragen de sabbat te houden.’ Het volk wordt er nogmaals aan herinnerd dat het wordt gered door het werk en de kracht van God ten behoeve van hen. Hoeveel te meer zouden wij als christenen moeten beseffen dat wij alleen door het werk en de kracht van Christus ten behoeve van ons worden gered van zonde? Dit gebod zegt ons te rusten in de redding die God voor ons heeft verkregen door zijn machtige arm. We worden bevrijd van onze eigen pogingen tot gerechtigheid als we bedenken dat God de Schepper is en dat we erop kunnen vertrouwen dat Hij ook ons opnieuw zal scheppen. Als we gewillig zijn Hem in ons te laten werken, dan kan Hij ons zelfs nu bevrijden van de slavernij van de zonde.

`Wat is jouw eigen ervaring met de slavernij van de zonde? Hoe kunnen we leren ons de beloften toe te eigenen die we in Jezus hebben gekregen van vrij zijn van die slavernij?`

`Genesis 4:7; Hebreeën 12:1; 2 Petrus 2:19 – Waarmee worden we hier geconfronteerd?`
