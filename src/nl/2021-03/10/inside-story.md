---
title:  Verdieping
date:   03/09/2021
---

#### Het probleem

_Een Iraakse familie, NAD Vluchtelingen_

Iemand in Irak vertelde vader over Jezus. Vader begon van Jezus te houden en sloot zich aan bij de Adventkerk. Moeder hield zich vast aan haar eigen geloof. Na een tijdje werd het leven in Irak erg zwaar voor het gezin. Vader kon de veiligheid van moeder en hun twee jonge dochters niet garanderen en daarom besloot hij dat ze als vluchtelingen naar Amerika zouden gaan. Nadat ze een jaar lang in Michigan hadden gewoond, verhuisde het gezin naar Californië. Vader kon de koude winter in Michigan niet goed verdragen. Als gevolg van de kille temperaturen deden de wonden pijn die hij tijdens de oorlog in Irak had opgelopen.

In Californië schreven vader en moeder hun dochters in op een openbare school. Onderwijl bleef vader ervoor bidden dat de meisjes naar een adventistische school konden gaan. Hij had het geld niet om voor een kerkelijke school te betalen en al zou hij dat wel hebben gehad, hij kende geen adventisten die hem konden vertellen waar een adventistische school was. Hij bad nog steeds. ‘Alstublieft God’, zei hij altijd in zijn gebed, ‘Help mijn dochters een adventistische opleiding te volgen. Mag ik een adventist ontmoeten.’

Op een dag bezocht vader een voedselbank die hulpbehoevende gezinnen van de nodige spullen voorzag. Terwijl hij wachtte op het eten dat hij zou krijgen, raakte vader in gesprek met een vrijwilliger en ontdekte hij dat de man een predikant van de Adventkerk was. De vrijwilliger vertelde hem eveneens dat de voedselbank was opgericht en werd geleid door een Adventkerk die bovendien een school bezat. Thuis vertelde vader het goede nieuws aan moeder. Hij en moeder hadden heel ijverig wat geld opgespaard zodat ze weer naar school konden gaan en betere banen kregen om hun gezin te ondersteunen.

Korte tijd later ging vader met moeder en hun twee meisjes van negen en elf naar de adventistische school. Ze namen plaats in de kamer van de directrice, hun gezichten glommen terwijl ze wachtten op informatie over eventuele vervolgstappen. De directrice en predikant van de kerk, die tegenover hen zaten, keken naar elkaar en toen weer naar vader, moeder en de meisjes. Het verlangen op de gezichten van de ouders en de meisjes raakte hun hart. Toch hadden vader en moeder niet genoeg geld bij elkaar weten te sparen. ‘We zouden het heerlijk vinden als de meisjes naar onze school komen’, liet de directrice weten. ‘Helaas dekt jullie spaargeld de kosten niet’.

De directrice bleef even stil en keek weer naar de predikant. Ze zag het medeleven in zijn ogen en voelde zich aangemoedigd om door te gaan. ‘We zullen de meisjes inschrijven op de school’, zei ze. ‘Laten we deze sprong in geloof nemen en erop vertrouwen dat God op de een of andere manier zal helpen met het schoolgeld’. De vier volwassenen en twee meisjes knielden neer op de grond en bogen hun hoofd. ‘Lieve God, we hebben uw hulp nodig’, bad de predikant. ‘Voorzie alstublieft in het geld dat nodig is voor de opleiding van deze twee kostbare meisjes.’ Kort nadat het gezin was weggegaan, ontving de directrice een telefoontje. Het was de coördinator van de Adventist Refugee and Immigrant Ministries van de Adventkerk in de Noord-Amerikaanse Divisie.

Ze belde om te laten weten dat ze het schoolgeld kon betalen van vluchtelingenkinderen die graag naar de adventistische school wilde gaan. Het geld, zei ze, was tijdens de dertiende sabbat in 2011 gegeven door zevendedagsadventisten over de hele wereld. De directrice kon haar oren niet geloven. Snel belde ze vader om hem te vertellen dat de opleiding van zijn dochters betaald was. ‘Ik wist dat God onze gebeden zou beantwoorden!’, riep vader uit. 