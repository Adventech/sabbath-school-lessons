---
title:  Vreemdelingen bij u in de stad
date:   31/08/2021
---

`Lees Exodus 19:6; 1 Petrus 2:9. Wat vertellen deze teksten ons over de status van het oude Israël?`

Israël was uit Egypte geroepen om Gods verbondsvolk te zijn. Zij zouden de natie zijn door wie het evangelie over de wereld zou worden verspreid, als ze maar trouw waren gebleven. Ze waren zonder meer de natie die Gods speciale zorg en aandacht kreeg en die speciale voorrechten ontving. Ze droeg tegelijkertijd speciale verantwoordelijkheden.

`Lees Exodus 23:12. Wat gebeurt er hier nog meer? Wat leert deze tekst ons over hoe God naar anderen keek die niet tot Israël behoorden?`

De universele geldigheid van de sabbat wordt door veel mensen niet gezien. De meest voorkomende fout is natuurlijk te zeggen dat het alleen voor de Joden was. Dit is fout en wordt weerlegd in de eerste hoofdstukken van Genesis. God schiep immers alle mensen en dus zouden alle mensen de sabbat in ere moeten houden. We moeten natuurlijk altijd in gedachten houden wat de sabbat voor ons betekent, maar laten we ook bedenken wat de sabbat ons over anderen vertelt. Op een bepaalde manier zetten onze rust en onze omgang met onze Schepper en Verlosser ons er automatisch toe aan met andere ogen naar anderen te kijken. We gaan hen zien als wezens die zijn geschapen door dezelfde God als wij. Daarom worden zij bemind door dezelfde God die van ons houdt en die zowel voor hen stierf als voor ons. Zoals we al hebben gezien hebben ook de dienaren, de vreemdelingen en zelfs het vee recht op sabbatsrust. (Exodus 20:10; Deuteronomium 5:14)

Zelfs de vreemdelingen in hun stad mogen genieten van de sabbatsrust. Die rust geldt dus zelfs voor degenen die (nog) geen deel hebben aan de verbondsbeloften die aan Israël zijn gegeven. Dat is veelzeggend. Mensen en zelfs dieren mogen nooit worden uitgebuit of misbruikt. Elke week moet het Hebreeuwse volk (en wij ook) er op een nadrukkelijke manier aan worden herinnerd hoeveel gemeen we hebben met andere mensen. Als wij zegeningen en voorrechten genieten die anderen niet hebben ontvangen, zelfs dan moeten we niet vergeten dat we nog steeds deel uitmaken van hetzelfde menselijke gezin. Daarom moeten we anderen met respect en waardigheid behandelen.

`Hoe kan jouw sabbatviering tot een zegen worden voor hen die de sabbat niet in ere houden? Hoe kun je de sabbat gebruiken als een getuigenis naar anderen?`

`Exodus 19:6; 23:12; 1 Petrus 2:9 Wat vertellen deze teksten ons?`