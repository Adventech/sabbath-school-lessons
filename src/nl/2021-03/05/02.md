---
title:  Ik zal jullie rust geven
date:   25/07/2021
---

`Lees Matteüs 11:20-28. Jezus zegt: ‘Kom naar Mij, jullie die vermoeid zijn en onder lasten gebukt gaan, dan zal Ik jullie rust geven.’ In welk verband staat dit? Hoe geeft Jezus ons deze rust?`

Wij doen het allemaal en Jezus dus ook: we zeggen niets dat niet in een bepaalde context thuishoort. Om Jezus te begrijpen, moeten we snappen in welke specifieke context iets past wat Hij zegt. Dat is zeker nodig als we willen voorkomen dat we Jezus verkeerd begrijpen. Matteüs 11 markeert een keerpunt in het evangelie van Matteüs. De uitspraken waarin belangrijke Galilese steden worden aangeklaagd, zijn de strengste die we tot nu toe in het evangelie zijn tegengekomen. Jezus probeert ze hier niet gunstig te stemmen. Hij legt de vinger op de zere plek. Hij gaat om met de ‘verkeerde’ mensen. Zijn bewering dat Hij zonden kan vergeven is een schande in de ogen van de religieuze leiders (Matteüs 9:1-13).

Jezus spreekt enkele sterk veroordelende woorden tot de mensen. Hij vergelijkt ze op ongunstige wijze met Sodom, waar ook toen al naar werd gekeken als een plaats van onverzoenlijke goddeloosheid. ‘Ik zeg je dat op de dag van het oordeel het lot van Sodom draaglijker zal zijn dan dat van jou.’ De spanningen lopen op. Jezus schakelt over naar een andere versnelling en biedt ware rust. Hij kan dit doen omdat ‘Alles is mij toevertrouwd door mijn Vader, en niemand dan de Vader weet wie de Zoon is.’ Jezus’ vermogen om rust te geven is gebaseerd op zijn goddelijkheid en zijn eenheid met de Vader.

Voordat we onze lasten kunnen afleggen, moeten we begrijpen dat we ze niet alleen kunnen dragen. De meesten van ons komen alleen wanneer we beseffen wat onze ware toestand is. Jezus’ uitnodiging is gebaseerd op wat we nodig hebben. Wat Hij hier zegt, begint met een gebiedende wijs in het Griekse origineel. ‘Kom’ is niet vrijblijvend. Het ‘komen’ is de voorwaarde om rust te vinden. ‘Kom’ betekent dat we de controle moeten opgeven. We leven in een tijd waarin we veel dingen in ons leven kunnen regelen via onze smartphones. Naar Jezus komen is dan niet de vanzelfsprekende weg om te gaan. Overgave is voor de meeste mensen het moeilijkste deel van het christelijke leven.

We praten graag terecht over alles wat God voor ons doet in Christus en hoe we onszelf niet kunnen redden. Dat is allemaal waar. Uiteindelijk moeten we toch een bewuste keuze maken om tot Jezus te ‘komen’. Dat houdt in dat we ons overgeven aan Hem. Hier komt de realiteit van de vrije wil centraal te staan in het christelijke leven.

`Welke lasten draag jij? Hoe kun je leren ze aan Jezus te geven en de rust te ervaren die Hij te bieden heeft, die Hij heeft verworven tegen zo’n hoge prijs voor Hemzelf?`

`Matteüs 11:28 Wat wil Jezus ons geven?`