---
title:  Neem mijn juk op je
date:   26/07/2021
---

`Lees Matteüs 11:29-30. Waarom gebiedt Jezus ons zijn juk op zich te nemen direct nadat Hij ons heeft uitgenodigd onze lasten aan Hem te geven en ware rust te vinden? `

Na de eerste gebiedende wijs ‘kom’ in vers 28, volgen er nog twee in vers 29: ‘neem’ en ‘leer’. Deze twee richten de aandacht van het publiek (en de lezer) op Jezus. We moeten zijn juk nemen en van Hem leren. De intieme relatie binnen de Godheid tussen de Vader en de Zoon (waar de verzen 25-27 op wijzen) biedt een krachtige illustratie die de metafoor van het juk kan uitleggen. De Vader en de Zoon werken eendrachtig samen om de mens te redden. Het juk is een symbool van onderwerping (Jeremia 27). Het illustreert echter ook dat je een gemeenschappelijk doel hebt. We onderwerpen ons aan zijn juk en aanvaarden de taak die Hij ons geeft om tot zegen te zijn voor de mensen om ons heen. We dragen niet zijn juk, maar we zijn door een juk met Hem verbonden en zijn juk is ‘zacht ’en ‘licht’. De tweede gebiedende wijs ‘leer van mij’ herhaalt dit idee. In het Grieks is het werkwoord ‘leren’ uiteraard verbonden met het woord ‘leerling’. Als we van Jezus leren, dan zijn we echt zijn leerlingen. Gehoorzaamheid en toewijding zijn kenmerken van leerlingen.

`Lees Matteüs11:28-29. Wat is het verschil tussen ‘onder lasten gebukt gaan’ en zijn juk opnemen?`

Het juk was onder Joden een veel voorkomende illustratie voor de wet. Het wordt gebruikt als verwijzing naar de wet op de besnijdenis. De vrijheid die Jezus geeft, staat in contrast met het juk van slavernij en dat is een verwijzing naar de wet als middel tot redding (Handelingen 15:10; Galaten 5:1). In een juk met Jezus verbonden zijn, benadrukt gehoorzaamheid en toewijding en roept op in zijn voetsporen te treden en deel te nemen aan zijn opdracht. We moeten niet de hoop hebben iets toe te kunnen voegen aan onze redding door Jezus aan het kruis. We kunnen echter wel zijn vertegenwoordigers worden en het goede nieuws delen met de mensen om ons heen. De wijze waarop Jezus de wet uitlegt in de Bergrede, is zelfs nog radicaler dan die van de farizeeën (Matteüs 5-7). Daarvoor is een hartoperatie nodig en dat verandert onze motieven en ook het dragen van zijn juk. Dat is zacht en zijn last is licht.

`Wat een geweldige belofte! Rust voor je ziel. Hoe ervaar jij die rust? Waar lijkt het op? Concentreer je op Jezus en wat Hij ons geeft. Hoe kunnen we die rust leren kennen?`

`Matteüs 11:29-30 Wat leert ons dit?`