---
title:  Zendingsbericht
date:   30/07/2021
---

#### Verzorger in dienst van de Behandelaar

_Nannette Ortiz, 53, Arizona, V.S._

Hoe is het om de meisjesdecaan te zijn bij enkele tientallen meisjes en jonge vrouwen op de adventistische Holbrook Indian School? Ik ontmoette Lily toen ik voor het eerst naar de Holbrook Indian School kwam. Het zeventienjarige meisje zag me meteen als haar surrogaat oma. Ze hielp me graag in de slaapvertrekken. ‘Zal ik muffins voor je bakken deze week?’, zei ze dan of ‘Zal ik het Bijbelvers voor deze week op het schoolbord noteren?’.

Ik herinner me nog een andere vraag die ze aan het begin van het schooljaar stelde. ‘Wist je dat ik twee keer gecontracteerd ben vorig jaar?’, vroeg ze. Waar had ze het over? Ik kwam te weten dat ze zo depressief was geweest het afgelopen schooljaar dat ze zichzelf bijna wat aan had gedaan. Ze had het contract getekend met de belofte dat ze hulp zou zoeken om het niet zo ver te laten komen. Het overgrote deel van de meisjes die zich aanmeldt voor de Holbrook Indian School, arriveert met een emotioneel rugzakje. Zelfs op jonge leeftijd hebben ze al vele soorten trauma’s doorstaan.

Ik weet nog dat een meisje uit groep 4, Rose, me vertelde dat ze de moord op haar vader voor haar ogen had zien gebeuren. Op een nacht, ik stond op het punt om mijn werkruimte in de slaapvertrekken te verlaten en naar bed te gaan, rende het kleine meisje op me af en sprong in mijn armen. ‘Ik kan niet slapen’, zei ze. ‘Papa glimlacht naar me door het raam’. Ik bracht haar terug naar haar kamer en zong en bad met haar. Ik had moeite om in slaap te komen, omdat ik maar bleef denken aan de dingen die de meisjes meemaakten.

Twee maanden na het begin van het schooljaar vertelde Lily me in vertrouwen over haar vreselijke nachtmerries. Toen ze de nachtmerries omschreef, begreep ik waarom ik naar de school was gekomen. In mijn tienerjaren had ik namelijk dezelfde soort nachtmerries gehad. God wilde dat ik een speciale vriendschap op zou bouwen met Lily zodat ik haar kon beloven dat ook zij die nachtmerries kon overwinnen met Gods hulp. Ik vertelde haar dat God me door zijn macht had bevrijd van de nachtmerries en dat Hij hetzelfde kon doen voor haar.

Sommige leerlingen vonden het fijner om tijdens de vakantie op school te blijven en niet naar huis te gaan. Dat is het logische gevolg van een schadelijke thuissituatie. Ik herinner me dat Rose, het meisje uit groep 4, terugkwam van een korte vakantie met haar moeder. Toen ik de deur van de slaapvertrekken voor haar opende, keek ze rond en zuchtte diep. ‘Wat is het fijn om weer thuis te zijn’, zei ze. Lily deed er alles aan om niet naar huis te gaan. Tot vandaag de dag weet ik niet welk trauma haar zo emotioneel beschadigd heeft. Maar dat is ook niet de reden dat ik hier ben. Het is enkel mijn taak om alle meisjes onvoorwaardelijk lief te hebben vanuit de overtuiging dat ik hun verzorger ben en God hun ‘Behandelaar’.

In de afgelopen week, we waren het scheppingsverhaal aan het bestuderen, vroeg ik Lily ‘Kende je dit verhaal voordat je naar deze school kwam?’. ‘Nee’, antwoordde ze. ‘En de Bijbel? Was er een Bijbel thuis of in het huis van je shimasani [de oma aan haar moeders kant]?’ Ze schudde haar hoofd. Ze had voor het eerst een Bijbel gezien toen ze naar de Holbrook Indian School kwam. Ik legde Lily uit dat vele mensen in de wereld het scheppingsverhaal zien als een fabeltje. ‘Hoe denk jij over dit verhaal?’, vroeg ik. Lily hoefde er geen moment over na te denken. ‘Mr. Hubbard, de wiskundeleraar, begint zijn les altijd met een mooi stukje om over na te denken’, zei ze. ‘Vandaag zette hij ons nog aan het denken toen hij zei dat dingen niet uit het niets kunnen ontstaan. Er moet een Schepper zijn!’ De gesprekken met Lily en de andere meisjes doen me denken aan 1 Korintiërs 3:6 waar Paulus zegt, ‘Ik heb geplant, Apollos heeft water gegeven, maar God heeft doen groeien’.