---
title:  Zachtmoedig en nederig van hart
date:   27/07/2021
---

Tederheid is een onderschatte eigenschap en om nederigheid wordt gelachen. De sociale media leren ons aandacht te schenken aan het luidruchtige, lawaaierige, rare en wilde en het flamboyante. Zoveel normen van de wereld zijn tegengesteld aan wat God belangrijk en waardevol acht. ‘Kennis van de waarheid is niet in de eerste plaats afhankelijk van de hoeveelheid intellect die we bezitten maar vooral van de zuiverheid van onze bedoelingen en van de eenvoud van een oprecht en vertrouwend geloof. Gods engelen komen tot degenen die met een nederig hart vragen om goddelijke leiding. Wie daarom vraagt, ontvangt de heilige Geest die voor hem de schatten van de waarheid toegankelijk maakt.’ ( Ellen White, Verhalen om verder te vertellen, p. 38)

`Lees Matteüs 5:5; 1 Petrus 3:4; Jesaja 57:15. Hoe zou jij zachtmoedigheid en nederigheid omschrijven op basis van deze teksten?`

Paulus verwijst naar ‘de zachtmoedigheid en mildheid van Christus’ (2 Korintiërs 10:1). Dat zijn geen beschrijvingen van een watje, iemand die zijn mannetje niet stond. Jezus vermeed vaak de confrontatie omdat zijn opdracht nog niet was vervuld (Johannes 4:1-3). Hij reageerde moedig als Hij die wel moest aangaan en bleef daarbij vriendelijk. Zijn klaagzangen over Jeruzalem vlak voor de kruisiging waren geen uitgeschreeuwde vervloekingen, maar met tranen gevulde woorden van een ontluisterende toekomst (Lucas 19:1-44). Het Nieuwe Testament beeldt Jezus vaak af als de tweede Mozes. Hij spreekt vanaf een berg wanneer Hij de beginselen van zijn koninkrijk uiteenzet. Hij voorziet grote menigten van wonderbaarlijk voedsel. Mozes wordt beschreven als ‘zachtmoedig’ en dat wordt herhaald in Matteüs. Mensen die getuige zijn van het voeden van de 5.000 roepen verwonderd uit: ‘Dit is waarlijk de profeet die in de wereld zal komen’. Dat is een verwijzing naar Deuteronomium en Mozes’ rol als profeet (Matteüs 5:1; 14:13-21; Numeri 12:3; Matteüs 11:29; Johannes 6:14; Deuteronomium 18:15).

Jezus’ nederigheid en zachtmoedigheid gaan uit boven die van Mozes. Hij is onze goddelijke Redder. Mozes bood zijn eigen leven aan om zijn volk te redden (Exodus 32:32). Zijn dood zou niets hebben uitgericht, want hij was een zondaar en had ook een zondedrager nodig om voor zijn zonden te betalen. We kunnen wel wat leren van Mozes en zijn leven, maar we kunnen geen redding vinden in hem. We hebben een Heiland nodig die in onze plaats kan staan, niet alleen als voorspraak, maar als onze plaatsvervanger. Voorbede is belangrijk, maar alleen God die aan het kruis hangt als onze zondedrager, als degene die de straf voor onze zonden betaalt, kan ons redden van de gevolgen van onze zonden. Hoe groots Jezus’ voorbeeld ook is, het heeft geen waarde zonder kruis en opstanding.

`Matteüs 5:5; 1 Petrus 3:4; Jesaja 57:15 Hoe worden zachtmoedigheid en nederigheid hier omschreven?`
