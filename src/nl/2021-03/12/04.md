---
title:  Opdracht volbracht
date:   14/09/2021
---

In vergelijking met welke stad of dorp in Israël dan ook is Ninevé een enorme stad. Het is een ‘reusachtige stad, ter grootte van drie dagreizen.’ (Jona 3:3)

`Lees Jona 3:1-10. Hoe reageert deze slechte plaats? Welke lessen kunnen we hier voor onszelf uit trekken in onze pogingen om van ons geloof te getuigen naar anderen?`

Terwijl Jona door de stad loopt, verkondigt hij Gods boodschap: ‘Nog veertig dagen, dan wordt Ninevé weggevaagd!’ (Jona 3:4) De boodschap is helemaal ter zake. De details worden ons niet gegeven, maar het is wel duidelijk dat de boodschap gewillige oren treft. De inwoners van Ninevé geloven collectief Jona’s waarschuwende woorden. Op een typische oosterse manier wordt er een decreet uitgevaardigd door de koning van Ninevé om die verandering van hart aan te tonen. Iedereen moet vasten en het boetekleed aantrekken, met inbegrip van de dieren. De tekst zegt niet hoe we ons dat wat betreft de dieren moeten voorstellen. De koning staat op van zijn troon en gaat in het stof op de grond zitten. Dat is een zeer belangrijke symbolische daad.

`Lees Jona 3:6-9; Jeremia 25:5; Ezechiël 14:6; Openbaring 2:5. Welke elementen waren er bij de toespraak van de koning betrokken, waaruit blijkt dat hij begrijpt wat echt berouw inhoudt?`

De preek was kort en bondig. Hij was gevuld met de juiste theologie wat betreft oprecht berouw. Terwijl Jona aan het prediken was, moet de heilige Geest druk bezig zijn geweest met de harten van de Ninevieten. Zij hadden niet het voordeel van al die verhalen over Gods liefdevolle leiding die de Israëlieten hadden. Toch reageerden ze op een positieve manier op Hem. Ze zeggen in feite: ‘Laten we ons aan Gods genade toevertrouwen, en niet uitgaan van onze eigen prestaties! Laten we volledig vertrouwen op zijn goedheid en genade.’ Het is wat vreemd dat Jona schijnt te denken dat Gods genade zo exclusief is dat slechts enkelen de gelegenheid mogen hebben daarin te rusten. Terwijl juist hij Gods genade persoonlijk voor zichzelf en uit de eerste hand heeft ervaren.

`Waarom is bekering zo’n belangrijk onderdeel van de christelijke ervaring? Wat betekent het dat we ons echt van onze zonden bekeren, vooral de zonden die we telkens weer begaan?`

`Jona 3:1-10 – Hoe reageert deze slechte plaats en wat leert ons dat?`