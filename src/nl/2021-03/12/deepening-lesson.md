---
title:  Verdieping
date:   17/09/2021
---

### De rusteloze profeet

Jona 4:1-11

#### IJsbrekervraag

`Er is een uitdrukking die luidt: ‘De vogel is gevlogen.’ Kun je een voorbeeld geven van een recente gebeurtenis waarbij dat is gebeurd? `

#### Ik Verken

De betekenis van de naam Jona is ‘duif’. Jona komt over als een vreemde vogel die op zeker moment ook gevlogen was! Het rusteloze vluchten van Jona weg van de Heer (Jona 1:3) doet vreemd aan, omdat hij nota bene een profeet van God was (2 Koningen 14:25). In Jona 4:3,8 wordt duidelijk dat Jona zijn rust kwijt is, wanneer hij de Heer laat weten dat hij dood wil. De lessen van zondag en woensdag geven een tweetal redenen voor die onrust, zodat we gedrag en woorden van Jona beter begrijpen. Jona was een tijdgenoot van Jerobeam II, die in de 8e eeuw v. Chr. koning van Israël was.

#### Ik Bestudeer

Jona had deze onheilstijding aan de Ninevieten overgebracht: ‘Nog 40 dagen, dan wordt Nineve weggevaagd!’ (Jona 3:4). Als zij daarop hun levenswijze aanpassen, voert God niet uit wat Hij hun dreigde aan te doen (Jona 3:6-10). Daarop vraagt Jona twee keer aan God om te mogen sterven.

`Hoe is Spreuken 29:25 wel en niet op Jona van toepassing?`

Uit Jona 4:2 blijkt wat voor beeld Jona van God heeft.

`Hoe komt dit beeld wel en niet overeen met wat er in Exodus 34:6-7; Psalm 86:5 en Joël 2:13 staat?`

Er is nog een profeet in de Bijbel die op zeker moment graag wil sterven.

`Wie was dat, en waarom zag hij het niet meer zitten?`

`Wat deed God om hem er weer bovenop te helpen?`

In Jona 4:1-11 worden verschillende emoties benoemd.

Welke emoties zijn dat. Welke volgorde zit daar volgens jou in?

Het feit dat de Heer de Ninevieten én Jona barmhartig is, staat in dit gedeelte in contrast met het feit dat Jona alleen begaan lijkt te zijn met zichzelf. Positief is wel dat Jona in een gebed tot God uitspreekt wat er in hem leeft (Jona 4:2,8). Het verhaal heeft een open einde, zonder dat duidelijk wordt of ook Jona van instelling verandert.

#### Ik Pas Toe

Rusteloosheid kan diverse oorzaken hebben. Het vraagt moed naar jezelf te kijken. Soms hebben we anderen nodig die ons daarbij een handje helpen. Je hele leven is een leerproces, en dat geldt ook voor volgelingen van Christus.

`Welke belemmeringen ervaar jij in jouw leven als christen in het contact met anderen? Emoties kunnen ons flink in hun greep hebben.`

`Kun jij vertellen wat je doet, wanneer je last hebt van vervelende, deprimerende gevoelens? Jona kreeg de opdracht aan allochtonen een onheilspellende boodschap te brengen. `

`Johannes 3:16 Waaruit blijkt Gods liefde voor ons?`

`Heb jij ervaring in contact met allochtonen of met personen die er anderszins een andere cultuur dan jij op nahouden? Zo ja, wat voor soort ervaringen zijn dat dan?`

In het gedeelte dat we samen hebben bekeken, staat ook twee keer dat Jona bidt.

`Als jij tot God bidt, wat zeg je dan tegen Hem?`

`Merk je dat wanneer je tot God bidt, het je helpt, of heb je andere ervaringen?`

Het feit dat Jona 4:1-11 een open einde heeft, maakt duidelijk dat God zijn gelijk op dat moment niet haalt. Hij is bereid ook ons de ruimte en de tijd te geven na te denken over onze houding naar Hem en anderen toe.

#### Ik bid …

Here God, dank U dat U mij in Christus vergeving schenkt als ik U daar berouwvol om vraag. Help mij te doen wat U van mij vraagt, ook als ik daar moed voor nodig heb. Geef mij een bewogen hart voor anderen om mij heen, ook als het gaat om personen met een andere manier van leven. Geef me ook geduld, omdat U ook met mij geduld hebt. Amen.