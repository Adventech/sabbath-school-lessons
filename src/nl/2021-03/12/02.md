---
title:  Op de vlucht
date:   12/09/2021
---

Jona was een verbazingwekkend succesvolle zendeling. Tegelijkertijd was hij ook erg onwillig, althans in het begin. Wat Jona ook deed, Gods roeping was op een indringende manier een onderbreking van zijn dagelijks leven. In plaats van Gods juk op zijn schouders te nemen en dan zelf vast te stellen dat zijn juk zacht is en zijn last licht, besloot Jona zelf ‘rust’ te vinden (Matteüs 11:30). Hij deed dat door in de tegenovergestelde richting te vluchten van die waar God hem opriep naartoe te gaan.

`Lees Jona 1. Waar hoopte Jona vrede en rust te vinden na Gods roeping? Waartoe leidde dat voor hem?`

Jona vertrekt in de tegenovergestelde richting van die waar God Hem naartoe riep. Hij neemt niet eens de tijd om er met God over te praten. Veel andere profeten in de Bijbel deden dat wel toen God hun vroeg boodschappers te zijn (zie bijvoorbeeld Exodus 4:13). Het is interessant te ontdekken dat dit niet de eerste keer is dat Jona wordt geroepen om namens God te spreken (2 Koningen 14:25). Het lijkt erop dat Jona toen wel heeft gedaan wat de Heer hem vroeg. Waarom doet hij dat deze keer niet? Historische en archeologische gegevens documenteren de wreedheid van de Neo-Assyrische opperheren. Zij domineerden het oude Nabije Oosten in de achtste eeuw voor Christus. Dat is precies de tijd dat Jona in Israël diende. Ongeveer 75 jaar later deed de Neo-Assyrische koning Sanherib een aanval op Juda. Israël en Samaria waren ongeveer twintig jaar daarvoor al in zijn handen gevallen. Hizkia had zich blijkbaar aangesloten bij een lokale anti-Assyrische coalitie.

Nu was de tijd gekomen voor de Assyriërs om af te rekenen. De Bijbel, historische Assyrische documenten en de muurreliëfs in Sanheribs paleis in Nineve vertellen ons allemaal het wrede verhaal over de val van Lachis (2 Koningen 18; Jesaja 36). Dat was een van de belangrijkste en meest versterkte forten aan de zuidgrens. In één inscriptie beweert Sanherib meer dan tweehonderdduizend gevangenen te hebben gemaakt uit 46 versterkte steden. Hij zei dat hij die had verwoest. Toen de Assyriërs Lachis innamen, werden honderden of duizenden gevangenen op een paal gespietst. Hardnekkige aanhangers van koning Hizkia werden levend gevild. De rest werd als goedkope slavenarbeid naar Assyrië gestuurd. De Assyriërs konden ongelooflijk wreed zijn, zelfs naar de maatstaven van de wereld in die tijd. God zond Jona naar het hart van dat rijk. Is het een wonder dat Jona niet wilde gaan?

`Op de vlucht voor God? Heb jij dat ooit wel eens gedaan? Zo ja, hoe pakte dat uit voor jou? Welke lessen had je van die fout moeten leren?`

`Jona 1 – Waar hoopte Jona vrede en rust te vinden na Gods roeping en waartoe leidde dat?`
