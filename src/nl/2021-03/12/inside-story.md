---
title:  Zendingsbericht
date:   17/09/2021
---

#### Twee mannen tegen één God

_Niang Muang, 21 , NAD Vluchtelingen_

Terwijl het nog donker was, stapte de tienjarige Niang uit haar bed om naar school te gaan. Ze was nerveus. School maakte haar altijd nerveus. Een jaar geleden was haar familie van Myanmar naar Amerika gevlucht en op de school in Georgia ging het moeizaam. Haar Engels was niet goed. Ze had weinig vrienden. En ze moest naar school wandelen in het donker. Vader kon niet met haar meegaan, omdat hij nachtdiensten draaide. Moeder moest thuisblijven bij haar jongere zusje.

Niang bad voordat ze het huis verliet. ‘Lieve God, help me alstublieft om deze schooldag door te komen’, zei ze. ‘Help me om geen ruzie te krijgen met de leraar. Bescherm me als ik naar school wandel. Amen.’ Niang zwaaide haar zware zwarte rugtas over haar schouders en stapte de donkere straat in. Als ze de korte route nam, zou ze binnen tien minuten bij school zijn. Ze moest langs een paar appartementencomplexen lopen en door het bos om bij de school aan te komen. Hopelijk kwam ze onderweg een paar kinderen tegen met wie ze mee kon wandelen.

Er waren geen andere kinderen te zien toen Niang door het bos liep. De lucht was stil. De bomen leken op donkere schaduwen. Plotseling stonden twee grote mannen voor haar. Één van hen hield een soort witte stoffen tas vast. Die zag er slap en leeg uit. Hij stak de tas voor zich uit. ‘Hé, kan je deze voor ons vasthouden?’, vroeg hij. Niang vond het een rare vraag. Ze bleef staan en deed daarna een paar stappen achteruit. De mannen deden juist een paar stappen naar voren.

Bang keek Niang om zich heen in de hoop dat andere kinderen de korte route namen naar school. Er was niemand te zien. Ze keek weer naar de mannen. Zij waren met z’n tweeën, zij stond daar in haar eentje. Zij waren lang en groot, zij was klein en mager. Zou ze de witte tas aannemen? ‘Nee!’, riep Niang uit, terwijl ze haar hoofd schudde. Toen draaide ze zich om en rende zo hard als ze kon. De mannen waren verbaasd. ‘Oh nee!’, zei er één. ‘Niet rennen!’. Maar Niang bleef rennen. Ze was bang. Ze had verhalen gehoord over kinderen die gekidnapt waren. Ze wist dat de mannen haar gemakkelijk te pakken konden krijgen. ‘HEER, alstublieft, help me’, bad ze. ‘Bescherm me alstublieft’.

Ze vroeg zich af of ze haar al op de hielen zaten. Alles tussen haar en God moest goed zijn. ‘Als ik iets verkeerds heb gedaan, vergeef het me alstublieft’, bad ze. Ze luisterde naar geluiden die erop wezen dat de mannen haar achterna zaten. Omdat ze niets hoorde, hield ze even in. Haar hart ging als een razende tekeer. Toen hoorde ze het welkome gebabbel van kinderen die ook de korte route namen naar school. Opluchting overspoelde Niang. Ze kon met de andere kinderen meelopen en veilig zijn.

Ze liep achter de drie jongere kinderen aan naar school. Toen ze de plek bereikte waar de twee mannen hadden gestaan, waren ze nergens te zien. Ze waren verdwenen. Niang slaakte een zucht van opluchting. ‘Lieve God, dank U dat U me heeft beschermd’, bad ze. Twee grote mannen waren overwonnen door een nog veel grotere God.
