---
title:  እራሳችንን እንደምንወድ ሌሎችን መውደድ
date:   15/11/2023
---

`ማቴዎስ 22:37-40ን ያንብቡ። እዚህ ላይ ኢየሱስ ራሱ የተናገረው በሉቃስ 10፡27-28 ላይ ለህግ አዋቂው ከሰጠው መልስ ጋር እንዴት ይመሳሰላል?`

በማቴዎስ 22፡37-40 መሠረት፣ ኢየሱስ የዕለት ተዕለት የእውነተኛ እምነት መግለጫ በእነዚህ ሁለት ትእዛዛት ላይ እንደሚንጠለጠል ግልጽ አድርጓል። ሉቃስ 10:27-28 ደግሞ አንድ ሰው እነዚህን ሁለት ነገሮች ቢያደርግ የዘላለም ሕይወት እንደሚኖረው በግልጽ ይናገራል።

“ፍቅር በሰማይና በምድር ያለው የአምላክ መንግሥት መሠረታዊ መርህ ነው፤ እሱም የክርስቲያን ባሕርይ መሠረት መሆን አለበት። ቀጥ ብሎ እንዲቆም እና እንዲፀና ሊያደርገው የሚችለው ይህ ብቻ ነው። ፈተናን እንዲቋቋም የሚያስችለው ይህ ብቻ ነው።” Ellen G. White, Christ’s Object Lessons, p. 49 ገላትያ 5:14፣ ሚክያስ 6:6-8፣ እና 1 ዮሐንስ 4:20-21ን ያንብቡ።

`እነዚህ ጥቅሶች ኢየሱስ የነገረንን የሚያጠናክሩት እንዴት ነው?`

እንደ ጳውሎስ አነጋገር “ሕግ ሁሉ በአንድ ቃል ይፈጸማልና፥ እርሱም፡— ባልንጀራህን እንደ ራስህ ውደድ የሚል ነው” (ገላ. 5፡14)። ለጳውሎስ አምላክን መውደድ በተግባር ሊታይ የሚችለው ያንን ፍቅር ለሌሎች በምንገልጥበት ጊዜ ብቻ ነው። ምንም እንኳን ጳውሎስ “ጻድቅ በእምነት ይኖራል” (ሮም 1:17) ብሎ ቢናገርም በእምነት መኖር የተደበቀ፣ የማይታወቅ፣ ወይም የማይታይ ነገር አይደለም። ጳውሎስ፣ ሚክያስ እና ዮሐንስ ተግባራችን የምንናገረውን እምነት እውነትነት እንደሚያሳዩ ግልጽ አድርገዋል።

ጳውሎስ በ1ኛ ቆሮንቶስ 13 ላይ፣ አንድ ሰው ትልቅ እውቀት አለኝ፣ ወይም ታላቅ ስራ እሰራለሁ፣ ወይም ታላቅ እምነት አለኝ፣ ወይም ነፍሴን ለሌሎች አሳልፌ ሰጥቻለሁ ብሎ ቢናገር ፍቅር ግን ከሌለው ያ ሰው “እንደሚጮኽ ናስ ወይም እንደሚንሽዋሽዋ ጸናጽል” (1ኛ ቆሮ. 13፡1) ነው ይላል።

`ከላይ ያለውን የኤለን ጂ. ኋይት ጥቅስ ይመልከቱ። ሰዎች በፍቅር ብቻ እንዴት ጸንተው ሊቆዩ እንደሚችሉ እና ፈተናን እንደሚቋቋሙ የምትናገረውን ያስተውሉ። ይህ ሐሳብ ሌሎችን የመውደድ ትእዛዝ በሥራ የመዳን ሳይሆን በኢየሱስ ላይ ያለን እምነት መግለጫ መሆኑን የሚያሳየው እንዴት ነው?`