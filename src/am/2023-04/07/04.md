---
title:  የዘላለም ሕይወትን ለመውረስ
date:   14/11/2023
---

`ሉቃስ 10:27-28ን ያንብቡ። የሕግ አዋቂው ለራሱ ጥያቄ የሰጠው መልስ ምን ነበር?`

ህግ አዋቂው ጥያቄውን የጠየቀ ሲሆን እሱ ራሱ መልሱን ሰጥቷል:- “ ጌታ አምላክህን በፍጹም ልብህ ውደድ . . . ” እና “ባልንጀራህን እንደ ራስህ ውደድ” (ሉቃስ 10፡27)።

የኢየሱስ ምላሽ ምን ነበር? እርሱም፡- “እውነት መለስህ፤” አለው (ሉቃስ 10፡ 28)። ሲቀጥልም ኢየሱስ “ይህን አድርግ በሕይወትም ትኖራለህ” በማለት በተግባር ላይ እንዲያውለው ተገዳደረው(ሉቃስ 10፡28)።

`ለአብዛኞቹ አማኞች ስለ ትምህርት እና እምነት ትክክለኛ መልስ መስጠት ያን ያህል ከባድ አይደለም። ይልቁንም ተግዳሮቱ የሚያውቁትን በመሥራት እና ያመኑትን መከተሉ ላይ ነው። ለመዳን በቂ እውቀት ቢኖራቸውም የሚያውቁትን ስላልታዘዙ ብዙ ሰዎች ይጠፋሉ። ይህ ጉዳይ ያን ያህል አሳሳቢ ነው። እግዚአብሔርን እና ባልንጀራህን ስለመውደድ ማወቅ ብቻ በቂ አይደለም። መተግበር አለብን! ያዕቆብ 2:17-22ን ያንብቡ። እነዚህ ጥቅሶች ኢየሱስ ለሕግ አዋቂው ከተናገረው ጋር የሚመሳሰሉት እንዴት ነው?`

እግዚአብሔርን የምንወድ ከሆነ ቃሉን እናነባለን፣ እንጸልያለን፣ ትእዛዙን እንጠብቃለን፣ እናም “በፍጹም ልባችን” ለድምፁ ታዛዥ እንሆናለን። ሌሎችን እወዳለሁ ካልኩ፣ ነገር ግን በቤተ ክርስቲያን ውስጥ ስለሌሎች ግድ ከሌለኝ፣ ወይም መርዳት ስችል የሌሎችን ፍላጎት ችላ ካልኩ፣ እምነቴ ምን ይጠቅማል? ክርስትና የተለያዩ አስተምህሮዎች ስብስብ ብቻ አይደለም፤ የሕይወት መንገድ ነው።

`“ወንድም ወይም እኅት ራቁታቸውን ቢሆኑ የዕለት ምግብንም ቢያጡ፥ ከእናንተም አንዱ፡— በደኅና ሂዱ፥ እሳት ሙቁ፥ ጥገቡም ቢላቸው፥ ለሰውነት ግን የሚያስፈልጉትን ባትሰጡአቸው፥ ምን ይጠቅማቸዋል?” (ያዕቆብ 2:15-16)። ለሌሎች ደህንነት ምን ያህል ያስባሉ? ቀጥሎ የተፃፈውን የጳውሎስን ምክር ምን ያህል እንከተላለን? “እያንዳንዱ ለራሱ የሚጠቅመውን አይመልከት፥ ለባልንጀራው ደግሞ እንጂ።” (ፊልጵ. 2፡4) በእግዚአብሔር ጸጋ፣ ለሌሎች የበለጠ ማሰብን መማር የምንችለው እንዴት ነው?`