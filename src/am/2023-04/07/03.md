---
title:  የኢየሱስ ዘዴ እና ምላሽ
date:   13/11/2023
---

መጽሐፍ ቅዱስ ሕግ አዋቂው ኢየሱስን ሊፈትነው እንደመጣ ይነግረናል፤ ኢየሱስ ግን ዓላማውን አውቆ ነበር። በእርግጥም እግዚአብሔር የልባችንን ፍላጎት እና ናፍቆት ከእኛ በላይ ያውቃል። እኛ ደግሞ የሚጠይቁንን ሰዎች ልብም ሆነ ውስጣዊ ዝንባሌ አናውቅም፤ እናውቃለን?

አንዳንድ ጊዜ የሌላ እምነት ተከታዮች ስለ እምነታችን ይጠይቁናል። ለምሳሌ፣ ሙስሊም ጓደኞቻችን ከኢየሱስ አምላክነት ጋር የተያያዙ ጥያቄዎችን ይጠይቁናል፣ ለምሳሌ፣ “ኢየሱስ አምላክ ነው ያለው በመጽሐፍ ቅዱስ ውስጥ የቱ ጋ ነው?” ወይም “ሥላሴ ሦስት አካላት ሲኖሯቸው አንድ አምላክ አለ ለምን ትላላችሁ?” ብለው ሊጠይቁን ይችላሉ። እነዚህ ጥያቄዎች ቀስቃሽ ቢመስሉም ጥያቄዎችን የሚጠይቁት ሰዎች ኢየሱስን ከልባቸው ፈልገውት ባዶነትም ተሰምቷቸው ሊሆን ይችላል። እኛ ልባቸውን አናውቅም፤ የግድ ማወቅም አያስፈልገንም። የእነርሱ ጥልቅ ዓላማ ምንም ይሁን ምን ሌሎችን በምንችለው ሁሉ ማገልገል አለብን።

`ማቴዎስ 26:56ን፣ የሐዋርያት ሥራ 17:11ን፣ 1 ቆሮንቶስ 15: 3ን እና 2 ጢሞቴዎስ 3: 16ን ያንብቡ። እነዚህ ጥቅሶች በሉቃስ 10፡26 ላይ ኢየሱስ ለህግ አዋቂው የሰጠውን ምላሽ እንድንረዳ የሚያግዙን እንዴት ነው?`

አንዳንድ ጊዜ መልሶችን እንፈልጋለን ነገር ግን እነርሱን ለማግኘት አንንቀሳቀስም።

ኢየሱስ “በሕግ የተጻፈው ምንድር ነው? እንዴትስ ታነበዋለህ? አለው።” (ሉቃስ 10:26)። ኢየሱስ የመማርን በጣም አስፈላጊ ገጽታ ጠቁሟል። ሌሎች የሚነግሩንን ብቻ ከመስማት ይልቅ ለራሳችን ቅዱሳት መጻሕፍትን (የእግዚአብሔርን ቃል) ማንበብ አለብን። መልሶቹ ቀድሞውኑ አሉ፤ መንፈስ ቅዱስ ደግሞ ምን ማድረግ እንዳለብን ሊያሳየን በልባችን ላይ ይሰራል።

እግዚአብሔር ቃሉን ሰጥቶናል። በዚህ መጽሐፍ ውስጥ፣ እንዴት መኖር እንዳለብን፣ ሌሎችን እንዴት መያዝ እንዳለብን እና ‘የዘላለም ሕይወትን መወረስ’ ስለምንችልበት መንገድ ማወቅ ያለብንን እውነት ሁሉ እናገኛለን። በእርግጥ የአስተማሪዎችና የአገልጋዮች ሚና አለ፤ ነገር ግን በመጨረሻ አስፈላጊ ለሆኑት እውነቶች ወደ መጽሐፍ ቅዱስ መሄድ ይኖርብናል። “ቃልህ ለእግሬ መብራት ለመንገዴም ብርሃን ነው” (መዝ. 119፡105)። ይህ ጥቅስ ግጥም ብቻ አይደለም፤ ወደ እግዚአብሔር ቃል የሚያመላክት እና ለአማኙ ያለውን ጠቀሜታ የሚያሳስብ ቅዱስ እውነት ነው።

`ኢየሱስ፣ ሥጋ የሆነው የእግዚአብሔር ቃል፣ ሁልጊዜ ሰዎችን ወደ ተጻፈው ቃል ይጠቁማል። ይህ ስለ መጽሐፍ ቅዱስ አስፈላጊነት ምን ሊነግረን ይገባል? እንዲሁም በመጽሐፍ ቅዱስ ላይ ያለንን እምነት የሚቀንስ ማንኛውንም ፍልስፍናዊ ወይም ሥነ-መለኮታዊ ሐሳብ መቃወም ያለብን ለምንድን ነው?`