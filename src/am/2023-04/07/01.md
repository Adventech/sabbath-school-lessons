---
title:  ጎረቤቶቻችንን የመድረስ ተልዕኮ
date:   11/11/2023
---

### ለዚህ ሳምንት ጥናት የሚከተሉትን ጥቅሶች ያንብቡ
ሉቃስ 10፡25-37፣ 2 ጢሞ. 3:16፣ ያዕቆብ 2:17-22፣ ማቴ. 22:37-40፣ ገላ.5:14፣ ሚክያስ 6:6-8።

> <p>መግቢያ ጥቅስ</p>
> “እርሱም መልሶ፦ ጌታ አምላክህን በፍጹም ልብህ በፍጹም ነፍ ስህም በፍጹም ኃይልህም በፍጹም አሳብህም ውደድ፥ ባልንጀራህንም እንደ ራስህ ውደድ አለው።” (ሉቃስ 10:27)

ሁላችንም ጥቅሱን እናውቀዋለን: “ጌታ አምላክህን በፍጹም ልብህ በፍጹም ነፍስህ በፍጹም ኃይልህ በፍጹም አሳብህ ውደድ” (ሉቃስ 10:27)። ነገር ግን እግዚአብሔርን እንወዳለን ብለን እርሱን የማንታዘዝ ከሆነ ለእግዚአብሔር ያለን ፍቅር የላይ ላይ ይሆናል። እግዚአብሔርን እንደምንወደው እናስባለን፤ ነገር ግን ይህ ፍቅር በዕለት ተዕለት ሕይወታችን ውስጥ የሚገለፀው እንዴት ነው? እግዚአብሔርን መውደድ የልባችንን፣ የነፍሳችንን፣ የአካላችንን እና የአዕምሮአችንን ሙሉ ቁርጠኝነት በየቀኑ ይጠይቃል። ማንም ሰው አምላክን እንደሚወድ ሊናገር ይችላል፤ ይህን ማድረግ ግን የነቃ ጥረት ይጠይቃል።

እግዚአብሔርን መውደድ መልካም እና አስፈላጊ ቢሆንም እንኳን እግዚአብሔር ሌሎችን እንድንወድ ይፈልጋል፤ ምክንያቱም ለሌሎች ያለን ፍቅር ለእግዚአብሔር ያለንን ፍቅር ያሳያል፤ ይህም ሲገለፅ በኃይለኛ እና በጣም እውነተኛ በሆነ መንገድ ነው። 1ኛ ዮሐንስ 4፡20 “ማንም፦ እግዚአብሔርን እወዳለሁ እያለ ወንድሙን ቢጠላ ሐሰተኛ ነው፤ ያየውን ወንድሙን የማይወድ ያላየውን እግዚአብሔርን ሊወደው እንዴት ይችላል?” ይላል። በተጨማሪም ጳውሎስ በገላትያ 5፡14 ላይ “ሕግ ሁሉ በአንድ ቃል ይፈጸማልና፥ እርሱም፦ ባልንጀራህን እንደ ራስህ ውደድ የሚል ነው።” ይላል።

በዚህ ሳምንት ይህ ትምህርት በህይወታችን ውስጥ እንዴት እንደሚተገበር እንማራለን።

ለህዳር 8 ለሰንበት ለመዘጋጀት የዚህን ሳምንት ትምህርት ያጥኑ።