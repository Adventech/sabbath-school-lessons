---
title:  የአብርሃም የጸሎት መንፈስ
date:   24/10/2023
---

`ዘፍጥረት 18:23-32 እና ያዕቆብ 5:16ን ያንብቡ። ይህ የምልጃ ጸሎት ስላለው ኃይል ምን ያስተምረናል?`

በአብርሃም እና በእግዚአብሔር መካከል ያለው ውይይት የምልጃ ጸሎት ምሳሌ ነው። አብርሃም በዚህ ምዕራፍ በእግዚአብሔር ፊት ስለ ሰዶምና ገሞራ ሰዎች አማላጅ ሆኖ ቀርቧል። በነርሱ ፋንታ ስለ እነርሱ ሲለምን ነበር፤ ይህም በተወሰነ መልኩ በአብ ፊት አማላጃችን የሆነውን ኢየሱስን ይመስላል። የዚህ ዘመን ተልዕኳችን የሚሳካው በዚህ አይነት ጸሎት ከቀጠልን ብቻ ነው።

አብርሃም የሰዶምን፣ የገሞራን እና ሌሎች በአቅራቢያው ያሉትን ከተሞች ነዋሪዎችን መውደድ ተምሯል። ጸሎቱ ቅን እና እውነተኛ የነበረው ለዚህ ነው። የሰዶምና የገሞራን ነገሥታት ካሸነፉ አንዳንድ ነገሥታት ጋር ተዋግቷል። ከአብርሃም ድል በኋላ፣ የሰዶም ንጉሥ ቤራ፣ አብርሃምን ከመልከጼዴቅ ጋር ሊገናኘው መጣ። ቤራ ሕዝቡን ወደ ቤታቸው እንዲመለሱ ጠየቀ፡- “ሰዎቹን ስጠኝ፥ ከብቱን ግን ለአንተ ውሰድ አለው” (ዘፍ. 14፡21)። ይህ ንጉሥ ለሕዝቡ ያለውን ፍቅር የሚያሳይ ነው። የአብርሃም አንዱ ታላቅ ባሕርይ ፍቅር ስለሆነ የሰዶምና የገሞራን ነገሥታት ወደዳቸው፤ ስለ እነርሱና ስለ ሕዝባቸውም ጸለየ። “ለሚጠፉ ነፍሳት ያለው ፍቅር አብርሃም እንዲፀልይላቸው አነሳሳው።”—Ellen G. White፣ Patriarchs and Prophets፣ p. 140.

አብርሃም በጸሎቱ ትሁትና ፅኑ ነበር። 50 ጻድቃን በዚያ ከኖሩ ከተማይቱን እንደሚያድን እግዚአብሔር የመጀመሪያውን ልመና እንደተቀበለ፣ አብርሃም በዚያው ምልጃውን ቀጠለ።

ያለ ጸሎት፣ ያለ ምልጃ ጸሎት ተልእኳችን ስኬታማ ሊሆን አይችልም። ከአንድ ሰው ጋር ከተገናኘን በኋላ ምስክርነት ወይም የመጽሐፍ ቅዱስ ጥናት ከሰጠናቸው በኋላ ለነዚያ ሰዎች መጸለይ አለብን። እግዚአብሔር እኛ የተገናኘናቸውን ሰዎች ልብ በመንካት ለእነዚህ ጸሎቶች ትኩረት ይሰጣል። ጓደኞቻችንን ወይም ወዳጆቻችንን የሚለውጠው የእኛ ቃል ወይም አንደበተ ርቱዕነታችን አይደለም - መንፈስ ቅዱስ ነው።

በተሰማራንበት በማንኛውም የወንጌል ተልዕኮ ውስጥ ለእያንዳንዱ ሰው በግለሰብ ደረጃ መጸለይ ያለብን ለዚህ ነው።

`ሮሜ 8፡34 እና ዕብራውያን 7፡25ን ያንብቡ። እነዚህ ጥቅሶች ኢየሱስ ስላደረገልን ነገር ምን ይነግሩናል? ለሌሎች ማድረግ ስላለብን የምልጃ ፀሎት እንድንረዳ ይህ እውነት የሚረዳን እንዴት ነው?`