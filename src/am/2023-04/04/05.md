---
title:  የአብርሃም ተልዕኮ
date:   25/10/2023
---

`ዘፍጥረት 19:1-29ን ያንብቡ። የአብርሃም የእንግዳ ተቀባይነት መንፈስ፣ የፍቅር እና የጸሎት መንፈስ ምን ውጤት አስገኘ?`

ጽሑፉ ሎጥ በሰዶም ከተማ ስላለው ቦታ አስገራሚ ፍንጭ ይሰጣል፡- “ሎጥ በሰዶም በር ተቀምጦ ነበር” (ዘፍ. 19፡1)። ይህ ማለት በከተማው ውስጥ ትልቅ ቦታ ያለው በእርግጠኝነትም የመንግስት መኮንን ነበር፤ ምክንያቱም በበሩ ላይ መቀመጥ የመኮንኖች፣ የዳኞች እና የነገሥታት መብት ስለሆነ ነው (2ሳሙ. 19: 8፣ ኤር. 38:7፣ ሩት 4:1)።

ዘፍጥረት 19 ከምዕራፍ 18 እና ከአብርሃም ጋር ያለው የመላእክት ታሪክ ትይዩ ነው ማለት ይቻላል። አብርሃም እና ሎጥ እያንዳንዳቸው በመግቢያው ወይም በበሩ ላይ ተቀምጠዋል (ዘፍ. 18:1፣ ዘፍ. 19:1)፤ አብርሃምና ሎጥ እንግዶችን በየማደሪያቸው እንዲያርፉ ጋብዘዋል (ዘፍ. 18፡3፣4፣ ዘፍ. 19፡2)። አብርሃም እና ሎጥ እያንዳንዳቸው ለጎብኚዎቻቸው ምግብ አዘጋጅተዋል (ዘፍ. 18፡4-8፣ ዘፍ. 19፡3)። ምንም አይነት ደካማ ጎን ቢኖረው፣ ሎጥ አንዳንድ ጥሩ ባህሪያት የነበሩት ይመስላል።

“እግዚአብሔርም በሰዶምና በገሞራ ላይ ከእግዚአብሔር ዘንድ ከሰማይ እሳትና ዲን አዘነበ፤ እነዚያንም ከተሞች፥ በዙሪያቸው ያለውንም ሁሉ፥ በከተሞቹም የሚኖሩትን ሁሉ፥ የምድሩንም ቡቃያ ሁሉ ገለበጠ።” (ዘፍ. 19:24-25)።

በዚህ ዘገባ ጊዜ በሰዶምና በገሞራ ምን ያህል ሰዎች እንደነበሩ አናውቅም፣ ነገር ግን ከእነዚህ በሺዎች ከሚቆጠሩት ሰዎች መካከል አራቱ ብቻ ከተማይቱን ለቀው ሲወጡ የዳኑት ደግሞ ሦስቱ ብቻ ነበሩ። ከዘፍጥረት ጎርፍ ጋር ተመሳሳይ ነው። በዚያን ጊዜ ምን ያህል ሰዎች በሕይወት እንደነበሩ አናውቅም፣ ግን አብዛኞቹ እንዳልዳኑ እናውቃለን።

የዳኑት ጥቂት የሰዶም ነዋሪዎች ለኛ ተልእኮ መልዕክት አላቸው፡ ሁሉም አይድኑም። ሁሉም ሰው ኢየሱስን እና የእሱን የማዳን እቅድ እንዲቀበል እንፈልጋለን፣ ነገር ግን እያንዳንዱ ሰው ነጻ ምርጫ አለው። የእኛ ተግባር በተቻለ መጠን ብዙ ሰዎች ኢየሱስን እንዲመርጡ መጋበዝ ነው። ተልእኳችንን በምንፈጽምበት ጊዜ፣ እግዚአብሔር በመንፈስ ቅዱስ በኩል ይረዳናል፤ ነገር ግን ከማንም ፈቃድ ፈጽሞ አይቃረንም።

ነፃ ምርጫ ማለት በመጨረሻ፣ ምንም ብናደርግ፣ ምንም ያህል ብንጸልይ፣ መዳን በእያንዳንዱ ግለሰብ ምርጫ ላይ ይወሰናል ማለት ነው።

`የወንጌል ሥራ በምንሠራበት ጊዜ የምንፈልገውን ውጤት ካላየን ተስፋ እንዳንቆርጥ መማር የምንችለው እንዴት ነው?`