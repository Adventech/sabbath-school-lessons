---
title:  ለእግዚአብሔር ፈቃድ መገዛት
date:   26/10/2023
---

`ዘፍጥረት 12:1-9ን ያንብቡ። እነዚህ ጥቅሶች ምንም እንኳን ከፊት ያለው መንገድ ግልጽ ባይመስልም ለእግዚአብሔር ፈቃድ ስለመገዛት ምን ያስተምራሉ?`

ከአብርሃም ዋና ባሕርያት አንዱ ለእግዚአብሔር ፈቃድ መገዛቱ ነበር። አብርሃም ከእግዚአብሔር ጋር የነበሩት ልምምዶች ሁሉ መገዛቱን ያሳያሉ።

መጠራቱ፡- አብርሃም ከሰማይ ፈታኝ ጥሪ ተቀበለ፡- “እግዚአብሔርም አብራምን፡- ከአገርህ ከዘመዶችህም ከአባትህም ቤት ተለይተህ እኔ ወደማሳይህ ምድር ውጣ፤ አለው።” (ዘፍ.12፡1) ከሰማይ ድምፅ ሲሰማ፣ የመጀመርያው ምላሽ ቅዠት እንደሆነ በማሰብ ይህንን ድምጽ ችላ ማለት ሊሆን ይችላል። ወይም ለምሳሌ መሄድ አልፈልግም፤ እዚህ ተመችቶኛል” ብሎ መልእክቱን መቃወም ይችል ነበር። ‘እኔ የማሳይህ ምድር’ እንደ መድረሻ ቦታ እንግዳ የሆነ መግለጫ ሊመስል ይችላል! እርሱ ግን ጥሪውን ተቀበለ።

ፈቃዱን ለእግዚአብሔር ፈቃድ አስገዛና የአባቱን ቤተሰብና አገሩን ተወ፡ “አብራምም እግዚአብሔር እንደ ነገረው ሄደ” (ዘፍ. 12:4)።

የምድሪቱ ምርጫ፡ በሎጥ እና በአብርሃም አገልጋዮች መካከል ጠብ ተፈጠረ፤ አብርሃም ግን ከሥጋውና ከደሙ ጋር የሚዋጋ ሰው አልነበረም። ለእግዚአብሔር ፈቃድ ሲገዛ እንደገና ባረከው፡- “ሎጥ ከተለየው በኋላም እግዚአብሔር አብራምን አለው፦ ዓይንህን አንሣና አንተ ካለህበት ስፍራ ወደ ሰሜንና ወደ ደቡብ ወደ ምሥራቅና ወደ ምዕራብ እይ፤ የምታያትን ምድር ሁሉ ለአንተና ለዘርህ ለዘላለም እሰጣለሁና።” (ዘፍ. 13:14-15)

የሰዶምና ገሞራ ጥፋት፡- እግዚአብሔር የእነዚህን የሁለቱን ከተሞች ዕጣ ፈንታ ለአብርሃም በገለጠለት ጊዜ፣ አብርሃም በፍቅር ተሞልቶ ከተማዎቹን ለማዳን ሞከረ። በከተሞቹ ውስጥ አሥር ጻድቃን እንኳን ስላልነበሩ ከተሞቹ ጠፉ። አብርሃም ለእግዚአብሔር ፈቃድ በመገዛት በእነዚህ ከተሞች ላይ የተላለፈውን የእግዚአብሔርን ፍርድ ተቀበለ።

ጌታ አብርሃምን ሊጠቀምበት የቻለው በማንኛውም ሁኔታ ለእግዚአብሔር በመገዛቱ ነው። ዛሬም ቢሆን ከእኛ ጋር ተመሳሳይ መሆን አለበት።

`ግድድሮሽ፡- በከተሞቻችን ውስጥ ወንጌልን በአግባቡ እና ውጤታማ በሆነ መንገድ በመስበክ ረገድ እንቅፋት ያጋጥመናል። እግዚአብሔር ጣልቃ እንዲገባልን መለመን አለብን።`

`በተጨማሪም፡- ከርስዎ ጋር በሚመሳሰል አስቸጋሪ ሁኔታ በቀጥታ የተጎዳን ሰው የሚያገኙበትን መንገድ ይፈልጉ። ለእሱ ወይም ለእሷ እንደምትጸልዩለት ይንገሩት/ሯት፣ እና ለመርዳት ምን ማድረግ እንደሚችሉ እንዲያሳይዎ አምላክን ይለምኑ።`