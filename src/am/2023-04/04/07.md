---
title:  ተጨማሪ ሀሳብ
date:   27/10/2023
---

“ለሚጠፉ ነፍሳት ያለው ፍቅር አብርሃምን እንዲፀልይላቸው አነሳሳው። የረከሰችውን ከተማ ኃጢአት ቢጸየፍም፣ ኃጢአተኞቹ እንዲድኑ ፈለገ።

ለሰዶም ያለው ጥልቅ ፍላጎት እኛ ንስሐ ላልገቡ ሰዎች ሊሰማን የሚገባውን ጉጉት ያሳያል። ኃጢአትን ልንጠላ ለኃጢአተኛውም ልናዝንለትና እና ልንወደው ይገባል።

በሰዶም ላይ እንደደረሰው አይነት አስከፊ ጥፋት ውስጥ እየገቡ ያሉ ተስፋ ያጡ ነፍሳት በዙሪያችን አሉ። በየቀኑ የአንዳንዶች የምህረት ጊዜ እየተዘጋ ነው። በየሰዓቱ አንዳንዶች ምህረት ሊደርስበት ከሚችለው ርቀው ያልፋሉ። እናም ኃጢአተኛው ከዚህ አስፈሪ ቅጣት እንዲሸሽ የማስጠንቀቂያ እና የልመና ድምጽ የት አለ? ከሞት ይመልሱ ዘንድ የተዘረጉት እጆች ወዴት ናቸው? በትህትና እና በፅኑ እምነት እግዚአብሔርን ስለ እርሱ የሚማፀኑት የት አሉ?

“የአብርሃም መንፈስ የክርስቶስ መንፈስ ነበር። የእግዚአብሔር ልጅ ራሱ በኃጢአተኛው ምትክ ታላቅ አማላጅ ነው። ለቤዛነት ዋጋ የከፈለለት እርሱ የሰውን ነፍስ ዋጋ ያውቃል። ነውር የሌለው ንፁህ ተፈጥሮ ብቻ ሊኖረው እንደሚችለው አይነት ጥላቻን ለክፋት በማሳየት፣ ክርስቶስ ወሰን የሌለው በጎነት ብቻ የሚፀንሰውን ፍቅር ለኃጢአተኛው አሳየ። በስቅለቱ ስቃይ ውስጥ እራሱ የአለምን ሁሉ የኃጢአት ሸክም ተሸክሞ ስለ ተሳዳቢዎቹ እና ገዳዮቹ ‘አባት ሆይ የሚያደርጉትን አያውቁምና ይቅር በላቸው።’ (ሉቃስ 23:34) ብሎ ጸለየ።”— Ellen G. White, Patriarchs and Prophets, p. 140

“አብርሃም እንደ ኃያል፣ ጥበበኛ እና አስተዋይ አለቃ ሆኖ በዙሪያው ባሉት አሕዛብ የተከበረ ነበር። በጎረቤቶቹ ላይ ተጽዕኖው መፍጠሩን አላቆመም። የእሱ ሕይወትና ባሕርይ፣ ከጣዖት አምላኪዎች ጋር ባለው ግልፅ ልዩነት፣ ለእውነተኛው እምነት ትልቅ አስተዋጽኦ አደረገ። ለአምላክ ያለው ታማኝነት የማያወላውል ነበር፤ የእሱ ወዳጅነትና ደግነት በራስ የመተማመን መንፈስና ወዳጅነትን የሚነሳሳ ሲሆን ያልወላወለ ታላቅነቱ እንዲያከብሩት ያስገድድ ነበር።”— Patriarchs and Prophets, pp. 133, 134

**የመወያያ ጥያቄዎች**

`1. የተልእኮውን ጥሪ የፈጸመን ግለሰብ የሚያሳዩን ሌሎች የቅዱሳት መጻሕፍት ምሳሌዎች የትኞቹ ናቸው? ስለ መጥምቁ ዮሐንስስ? ስኬታማ ነበር ልንል እንችላለን?`

`2. ዘፍጥረት 19:30-36ን ያንብቡ። ይህ ከሰዶም ስለዳኑት ስለ አንዳንዶቹ ባህሪ ምን ይነግረናል?`

`3. ተልዕኮን ከመፈፀምና ከአገልግሎት አንፃር ከአብርሃም ሕይወት ሌሎች ምን አይነት ትምህርቶችን እናገኛለን?`

`4. ይህን ያሰላስሉ፡- በእርስዎ እይታ አብርሃም ለሰዶምና ገሞራ ያደረገው ምልጃ የተሳካ ነበር ወይስ አልነበረም?`