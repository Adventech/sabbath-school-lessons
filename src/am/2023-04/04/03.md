---
title:  የአብርሃም ፍቅር ለሁሉም
date:   23/10/2023
---

`ዘፍጥረት 18:16-33ን ያንብቡ። አብርሃም ነገድ፣ ዘር ወይም ሕዝብ ሳይለይ ለሰው ሁሉ ያለውን ታላቅ ፍቅር ያሳየው እንዴት ነበር?`

ከዘፍጥረት 18 የተወሰደው ሁለተኛው የአብርሃም ባሕርይ ለሁሉም ሰው በግል ለማያውቃቸውም ሰዎች ጭምር የነበረው ፍቅር ነው። ይህ ለእያንዳንዳችን ትልቅ ትምህርት ነው። የሰዶምና የገሞራ ሰዎች ኃጢአተኞች ነበሩ፤ ከርሱ አኗኗር በጣም የራቁ፣ ነገር ግን ልቡ ዘር፣ ጾታ፣ ቋንቋ እና ሃይማኖት ሳይለይ ሁሉንም ሰው በማፍቀር የተሞላ ነበር።

እግዚአብሔር የሰዶምና የገሞራን ከተሞች ለማጥፋት ያደረገውን ውሳኔ ለአብርሃም ገለጠለት። “እግዚአብሔርም አለ፦ የሰዶምና የገሞራ ጩኸት እጅግ በዝቶአልና፥ ኃጢአታቸውም እጅግ ከብዳለችና፥እንግዲህስ ወደ እኔ እንደ መጣች እንደ ጩኸትዋ አድርገው እንደ ሆነ ወርጄ አያለሁ፤ እንዲሁም ባይሆን አውቃለሁ። ” (ዘፍ. 18:20- 21)።

አብርሃም በታላቅ ትሕትናና በአክብሮት እንዲህ ሲል ለእግዚአብሔር ልመና አቀረበ :- “ጻድቁን ከኃጢአተኛ ጋር ትገድል ዘንድ፥ ጻድቁም እንደ ኃጢአተኛ ይሆን ዘንድ፥ እንደዚህ ያለው አድራጎት ከአንተ ይራቅ። የምድር ሁሉ ፈራጅ በቅን ፍርድ አይፈርድምን?” ( ዘፍ. 18:25)

አብርሃም በፍቅሩ ጻድቃንን ብቻ ሳይሆን በእነዚህ ከተሞች ያሉትን ሰዎች ሁሉ ለማዳን ተስፋ አድርጓል። በእርግጠኝነት፣ አብርሃም በዚያ የሚኖሩ ሰዎች ምን ያህል ክፉ እንደሆኑ ያውቃል። ስለ እነዚያ ሰዎች እና ስለ ድርጊቶቻቸው ምን እንደሰማ ማን ያውቃል? እናም በሚቀጥለው ምዕራፍ እንደተገለጸው፣ ስለሎጥ እና ከቤቱ ውጭ ስለነበሩት አመፀኛ ሰዎች አስከፊ ታሪክ (ዘፍ. 19፡1-11 ይመልከቱ) ከሰማነው ተነስተን እነዚህ በጣም ክፉ ሰዎች ነበሩ።

አብርሃም ግን የእግዚአብሔርን ፍቅር ለራሱ በማወቅ ስለ እነርሱ ተማጸነ። አብርሃም የሰው ልጆች ሁልጊዜ በንስሐ ወደ እግዚአብሔር መመለስ እንደሚችሉ ያውቅ ነበር። ለአብርሃም፣ የእነዚህን ከተሞች ነዋሪዎች ማዳን ንስሐ እንዲገቡ ዕድል ይሰጣቸዋል።

በመጨረሻም፣ አብርሃም አምላክ ለሰው ልጆች ባለው ፍቅር ላይ በመመስረት ጥያቄውን አቀረበ። እርሱ ራሱ ለኃጢአተኞች ታላቅ ፍቅር ነበረው፤ እናም ሕይወት እስካለ ድረስ፣ የመዳን ተስፋ እንዳለ ያውቅ ነበር።

`ለምንድነው የምልጃ ጸሎት በራሳችን የጸሎት ሕይወት ውስጥ በጣም አስፈላጊ የሆነው? ለተቸገሩ ሰዎች መጸለይ በመንፈሳዊ ህይወታችን እንድናድግ እና እግዚአብሔር ለኃጢአተኞች ያለውን ፍቅር የበለጠ እንድንለማመድ የሚረዳን እንዴት ነው?`