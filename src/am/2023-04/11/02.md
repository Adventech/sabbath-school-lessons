---
title:  ተልእኮ ርቀው ለሚገኙ ስፍራዎች
date:   10/12/2023
---

ኢየሱስና ደቀ መዛሙርቱ ከጌንሴሬጥ ወጥተው (ማቴ. 14፡34) “ወደ ጢሮስና ወደ ሲዶና አገር” (ማቴ. 15፡21) እንደሄዱ እናነባለን። ከገሊላ ወደ እነዚህ አረማዊ ቦታዎች የወሰዳቸው ለምንድነው? ደቀ መዛሙርቱን በገሊላ በቀላሉ ሊማሩት ያልቻሉትን በሌላ ስፍራ እንዲማሩ በዚህ የመስክ ጉዞ ወደ እነዚህ የውጭ አገር ድንበሮች መርቷቸዋል።

ደቀመዛሙርቱን የከተማ ሰዎችን ጨምሮ ለሁሉም ሰዎች እንዲደርሱ የሚጠይቀውን ጥሪ እንዲፈፅሙ ለማዘጋጀት የሚያግዙ ትምህርቶችን ማስተማር ፈልጎ ነበር።

`መሳፍንት 3:1-6፣ 1 ነገሥት 5:1-12፣ እና 1 ነገሥት 11:1-6ን ያንብቡ። እነዚህ ጽሑፎች የእነዚህን ከተሞች የኋላ ታሪክ ትንሽ እንድንረዳ የሚረዱን እንዴት ነው?`

መሳፍንት 3፡1-6 ላይ እነዚህ የጥንት ህዝቦች እግዚአብሔር የእስራኤላውያንን እምነት ለመፈተሽ እንደተጠቀመባቸው እንመለከታለን። እንደ አለመታደል ሆኖ፣ የእግዚአብሔር ሰዎች ቢያንስ በዚህ ታሪክ ያንን ፈተና ወድቀዋል ፡- “ሴት ልጆቻቸውንም አገቡአቸው፥ እነርሱም ሴቶች ልጆቻቸውን ለወንዶች ልጆቻቸው ሰጡ፥ አማልክቶቻቸውንም አመለኩ።” (መሳ. 3፡6)። ስለዚህ፣ ገና ከጅምሩ፣ እነዚህ ሰዎች ለእስራኤል እንቅፋት ነበሩ።

በ1ኛ ነገሥት 5፡1-11 ላይ በሲዶናውያን እና በዕብራውያን መካከል ያለውን የጠበቀ ግንኙነት ማየት እንችላለን። ምንም እንኳን በአንድ ደረጃ፣ ኢኮኖሚያዊ ትስስሩ ለጋራ ጥቅም ቢሆንም፣ ዕብራውያኑ አሁንም በንግድ አጋሮቻቸው ጣዖት አምልኮ አሉታዊ ተጽዕኖ እንደደረሰባቸው ምንም ጥርጥር የለውም።

1ኛ ነገሥት 11፡1-6 ላይ ይህ ተጽእኖ በመጨረሻ ምን ያህል አሉታዊ እንደነበረ ይገልፅልናል፡- ንጉሥ ሰሎሞን የሲዶናዊቷን ልዕልት አገባ፣ እርሷም አሳተችው።

“ሰሎሞንም የሲዶናውያንን አምላክ አስታሮትን፥ የአሞናውያንንም ርኵሰት ሚልኮምን፥ ተከተለ” (1ኛ ነገ. 11፡5)።

የጣዖት አምልኳቸውና አረማዊነታቸው በተመረጠው ህዝብ ላይ አሉታዊ ተጽእኖውን ያሳረፈ ቢሆንም ኢየሱስ አሁንም ደቀ መዛሙርቱን ወደ እነዚህ ቦታዎች አምጥቷቸዋል። አድሏዊነታቸውን እና ጭፍን ጥላቻቸውን በመጋፈጥ ድንበር ዘለል የሆነውን የከተማ የወንጌል ሥራ ተልዕኮን አስጀምሯቸዋል፤ በዚህም ለተከታዮቹ ለሁሉም ባህሎች እና ብሄረሰቦች ገጣሚ የሆነ የተሟላ የከተማ የወንጌል ሥራ ተልእኮ ሞዴልን አስቀምጧል።

የአድቬንቲስት የከተማ የወንጌል ሥራ አገልጋዮችን ብዙ ተግዳሮቶች ያጋጥሟቸዋል፣ ከእነዚህም መካከል የጤና እና የአካባቢ ጉዳዮችን ይገኙበታል። ሌሎች ደግሞ የኑሮ ውድነት፣ ዘረኝነት፣ ጭፍን ጥላቻ፣ ብሔርተኝነት እና የእምነት ነፃነት እና ሃሳብን የመግለጽ ገደቦች ናቸው። እነዚህ እንቅፋቶች ቢኖሩም ለከተሞች መስራት አለብን።

`በከተማ የወንጌል ሥራ አገልግሎት የሚሳተፉትን ለመርዳት እርስዎ ምን ማድረግ ይችላሉ?`