---
title:  ተጨማሪ ሀሳብ
date:   15/12/2023
---

“አይሁዳውያን አረማውያን ብለው ከፈረጇቸው መካከል ከእስራኤል መምህራን ይልቅ ስለ መሲሑ የተነገሩትን የመጽሐፍ ቅዱስ ትንቢቶች በደንብ የተረዱ ሰዎች ነበሩ። ከኃጢአት ለመታደግ አዳኝ ሆኖ መምጣቱን ተስፋ ያደረጉ አንዳንዶች ነበሩ። ፈላስፋዎች የዕብራይስጥ አኗኗርን ምስጢር ለማወቅ ጥረት ያደርጉ ነበር። ነገር ግን የአይሁዶች ጭፍን ጥላቻ የብርሃን መስፋፋትን አገደው።”—Ellen G. White፣ The Desire of Ages፣ p. 33.

“ኃያሉ አዳኝ ጌታ ኢየሱስ ስለ እነዚህ ነፍሳት ሞቶላቸዋል። ከቸልተኝነታቸው ሊቀሰቅሳቸው፣ ርኅራኄአቸውን በማንቃት፣ ልባቸውን በማለስለስ፣ ለነፍሳቸው የእውነትን ውበትና ኃይል መግለጥ ይችላል። ዋናው ሠራተኛ እግዚአብሔር ነው እንጂ ውሱን የሆነው ሰው አይደለም። ነገር ግን በጨለማ ላሉ ሰዎች ብርሃንን የሚሰጥባቸው ወኪሎች እንዲሆኑ ሰዎችን ይጠራል። እግዚአብሔር በሁሉም አብያተ ክርስቲያናት ውስጥ ዕንቁዎች አሉት፣ እናም ሃይማኖተኞች ነን የሚሉትን ሰዎች የምንወቅስ ሳንሆን ልክ ኢየሱስ እንዳደረገው በትሕትና እና በፍቅር እውነቱን የምናቀርብላቸው ልንሆን ይገባናል። ሰዎች እግዚአብሔርን መምሰል እና መሰጠትን ይዩ፣ የክርስቶስን ባሕርይ መምሰልን ይዩ፣ እናም ወደ እውነቱ ይሳባሉ። . . . የዓለም ቤዛ የሆነውን ኢየሱስን ከፍ ማድረግ አለባቸው፤ የሕይወትንም ቃል ሊይዙ ይገባቸዋል።”—Ellen G. White፣ The Advent Review and Sabbath Herald፣ January 17, 1893

**የመወያያ ጥያቄዎች**

`1. እርስዎ እና ቤተክርስትያንዎ የምታውቁትን እውነት የማያውቁ ነፍሶችን ለመድረስ እድል ሊሰጧችሁ የሚችሉ አንዳንድ በአካባቢዎ የሚታዩ ወሳኝ ፍላጎቶች ምንድን ናቸው?`

`2. ኤለን ጂ. ኋይት የሌሎች እምነት ተከታዮችን በተመለከተ ከላይ የተናገረችውን ይመልከቱ፡- “እግዚአብሔር በሁሉም አብያተ ክርስቲያናት ውስጥ እንቁዎች አሉት፣ እናም ሃይማኖተኛ ነን በሚሉት ዓለም ላይ ወቀሳ መሰንዘር አይገባንም። በሌላ አገላለጽ ሰዎችን በግላቸው ሳናንቋሽሽ ለሰዎች የአካሄዳቸውን ስሕተት እንዴት ማሳየት እንችላለን?`

`3. “‘የሰው ልጅ በመጣ ጊዜ በምድር ላይ እምነትን ያገኝ ይሆንን?’” ( ሉቃስ 18፡ 8) ኢየሱስ ይህን ወሳኝ ጥያቄ ሲጠይቅ ምን ማለቱ ነው? በማመን እና በአስተምህሮ መካከል ያለው ልዩነት ምንድን ነው? ትክክለኛ የእምነት አስተምህሮ ያላቸው ሰዎች ክርስቶስ ሲመለስ እምነታቸው ከንቱ ሆኖ ሊገኙ የሚችሉት እንዴት ነው?`