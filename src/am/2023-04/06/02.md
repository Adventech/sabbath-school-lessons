---
title:  የምሥራቹን ለማካፈል
date:   05/11/2023
---

`ሉቃስ 24:1-12 ያንብቡ። ስለ ክርስቶስ ከሞት መነሳት የሰሙት ሰዎች ምላሽ ምን ነበር?`

ኢየሱስ ከሞተ በኋላ እሁድ ማለዳ ላይ፣ ሉቃስ በርካታ ሴቶች ወደ መቃብሩ እንደሄዱ ተናግሯል። ሰንበት ስላለፈ የኢየሱስን አስከሬን ለመቀባት ፈልገው ሽቱ ይዘው ነበር። የተዘጋ መቃብር እናገኛለን ብለው ሲጠብቁ መቃብሩ ባዶ ሆኖ በማግኘታቸው ደነገጡ። ምን ማድረግ እንዳለባቸው ግራ ተጋብተው እያሉ ሁለት የሚያብረቀርቅ ልብስ የለበሱ ሰዎች ሲታዩ የበለጠ ፈሩ። ይሁን እንጂ ሰዎቹ ለእነሱ መልእክት ነበራቸው፤ ኢየሱስ የተናገረውን በማስታወስ፣ ኢየሱስ እንደተናገረው በእርግጥ እንደተነሳ ለሴቶቹ ነገሯቸው። በዜናው በጣም ተደስተው ደቀ መዛሙርቱና ሌሎች ብዙ የኢየሱስ ተከታዮች ወደ ነበሩበት ተመለሱና ያዩትንና የሰሙትን ተናገሩ፤ ምክንያቱም ደስታቸው ሊገታ አልቻለም። በዚህም ስለ ክርስቶስ ያወቁትን ለሌሎች እያካፈሉ ነበር።

እርስዎ ሴቶቹ ምን ሊሰማቸው እንደሚችል መገመት ይችላሉ? በጣም የሚያስደንቅ ነገር አጋጥሟቸዋል፤ ይህም በእርግጥ በአድናቆት ሞልቷቸዋል፤ ነገር ግን ደቀ መዛሙርቱ የነገሯቸውን “ከንቱ ተረት” ብለው ጠሩት እና አላመኑአቸውም።

ቢሆንም ጴጥሮስ ሴቶቹን ማመን ወይም አለማመን እንዳለበት እርግጠኛ ስላልነበረ ራሱ ለማየት ወደ መቃብሩ ሮጠ።

ለጴጥሮስ- እና ለብዙዎቻችን- ሌላ ሰው ስለተናገረ ብቻ አንድን ነገር ለመቀበል እንቸገራለን። ጴጥሮስ ሴቶቹን ቢያዳምጣቸውም ራሱ እስኪያይ ድረስ ልምዳቸውን መካፈል አልቻለም። በመጀመሪያ ያጋጠመው ባዶ መቃብር ብቻ ነበር፤ እና ሉቃስ እንደፃፈው በቀላሉ “ለራሱ እየተደነቀ” ከዚያ ወጣ (ሉቃስ 24፡12)። በመቃብሩ ላይ ያጋጠመው ነገር ከሴቶቹ ጋር ተመሳሳይ አልነበረም።

ጴጥሮስ የሰጠው ምላሽ ምንም ይሁን ምን እነዚህ ሴቶች ስለ ኢየሱስ የሰሙትን ዜና ለሌሎች ማካፈል ፈለጉ። ኢየሱስ ያደረገላቸውን ለሌሎች ከማሳወቅ የበለጠ ለተልእኮ የሚያነሳሳ ምን አለ? ብቸኛ ተስፋችን በሆነው በኢየሱስ የመዳንን ምሥራች ከመስበክ የበለጠ ምን አነሳሽ ነገር ይኖራል?

እርግጥ ነው፣ ለሌሎች ከማካፈላችን በፊት ከአምላክ ጋር የግል ልምምድ ያስፈልገናል። በጣም የምንወደውን ለሌሎች ለማካፈል ያለን ፍላጎት ለተልእኮአችን መነሳሳት ወሳኝ አካል መሆን አለበት። ዞሮ ዞሮ እኛ እራሳችን የሌለንን ማካፈል አንችልም፤ እንችላለን?

`በእግዚአብሔር መኖር እና በፍቅሩ ዙሪያ ያጋጠሟችሁ አንዳንድ ገጠመኞች ምንድን ናቸው? እነዚህ ጊዜያት በእርስዎ ዘንድ ውድ የሆኑት ለምንድን ነው? ምሥራቹን ለሌሎች እንዲሰብኩ የሚያነሳሱዎትስ እንዴት ነው?`