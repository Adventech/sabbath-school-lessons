---
title:  “እናንተ የሰቀላችሁት”
date:   08/11/2023
---

የሐዋርያት ሥራ 2 በበዓለ ሃምሳ የመንፈስ ቅዱስን መፍሰስ ዘግቧል። የኢየሱስ ተከታዮች እየጸለዩ ሳለ፣ በራሳቸው ላይ የእሳት ልሳኖች ታዩ። ቃል የተገባው የመንፈስ ቅዱስ ኃይል መሰጠቱን አውቁ።

`የሐዋርያት ሥራ 2፡1-41ን ያንብቡ። በበዓለ ሃምሳ መንፈስ ቅዱስን በመቀበላቸው ምክንያት ደቀ መዛሙርቱ ምን ደረሰባቸው?`

ደቀ መዛሙርቱ “መንፈስ ይናገሩ ዘንድ እንደ ሰጣቸው” በሌሎች ቋንቋዎች መናገር ጀመሩ (ሐዋ. ሥራ 2፡4)። እዚህ ጋ ወሳኙ ነገር እግዚአብሔር እያንዳንዱን ሰው የማያምኑትን እንዲጠቅም ማስታጠቁ ነው። በረከቱ ለራሳቸው ጥቅም ብቻ የታሰበ አልነበረም። ለመንግስተ ሰማያት ብቁ እንዲሆኑ ወይም በባዕድ ቋንቋ ንግድን በቀላሉ እንዲሰሩ ለማድረግ የተሰጠ በረከት አልነበረም። በረከቱ የተሰጠው የጠፉትን በመድረስ የእግዚአብሔርን ተልእኮ ለመፈጸም ነበር። ዛሬ እግዚአብሔር እያንዳንዱ አማኝ በግሉ የተሰጠውን ስጦታ የማያምኑትን የመድረስ ተልእኮ ላይ እንዲያውሉት ጥሪ ያቀርባል።

ስጦታዎች ተሰጥተውናል፤ የተሰጠንን ለሌሎች ለመድረስ ከመጠቀም የበለጠ ምን የተልእኮ ጥሪ አለ?

የመንፈስ ቅዱስ መፍሰስ ብዙዎቹ መሲሁን ባለመቀበላቸው ንስሐ እንዲገቡ አድርጓል፣ ምክንያቱም አንዳንዶቹ እርሱ ሲሞት በኢየሩሳሌም ነበሩ። እዚህ ጋ ያለውን ኃይል ያስቡ፡ ጴጥሮስ አንዳንዶቹን ክርስቶስን እንደሰቀሉት ከሰሳቸው። በግልጽ ለማየት እንደሚቻለው እነሱ ያደረጉትን ተረድተው “ወንድሞች ሆይ፣ ምን እናድርግ?” ብለው ተማፀኑ(የሐዋርያት ሥራ 2:37)።

ግን እነሱ እንኳን ይቅርታ ሊያገኙ ይችላሉ። ጴጥሮስ እንዲህ ብሏቸዋል:- “ንስሐ ግቡ፥ ኃጢአታችሁም ይሰረይ ዘንድ እያንዳንዳችሁ በኢየሱስ ክርስቶስ ስም ተጠመቁ፤ የመንፈስ ቅዱስንም ስጦታ ትቀበላላችሁ።” (የሐዋርያት ሥራ 2፡38)።

እነዚህ የኢየሱስ ተከታዮች ከመንፈስ ቅዱስ ጋር እና እርስ በርሳቸው በመስማማት ሰብከዋል—ኢየሱስን በመስቀል ተግባር ላይ በቀጥታ ተሳታፊ ለሆኑትም ጭምር ንስሐ መግባትንና የኃጢአትን ስርየት ሰበኩ። ይህ የወንጌል ኃይል ነው። ያ መልእክት ለተልእኮ ካላነሳሳን፣ ምን ሊያነሳሳን ይችላል? የተጠራነው ከኃጢአተኛ፣ ከወደቁ እና ከተበላሹ ሰዎች ጋር ለኃጢአተኛ፣ የወደቀ፣ የተበላሸ ዓለም ወንጌልን ለማዳረስ ነው። የእኛ ሥራ መፍረድ አይደለም፤ የእኛ ሥራ የኢየሱስን የማዳን ኃይል መመስከር ነው።

`በክርስቶስ ሞት ተባባሪ ከሆኑት መካከል አንዳንዶቹ መዳን ሊያገኙ መቻላቸው (1) እኛ ራሳችን እንድንበረታታ እና (2) ምንም ያህል መጥፎ ቢመስሉም ለሌሎች እንድንመሰክር የሚያበረታታን ለምንድን ነው?`