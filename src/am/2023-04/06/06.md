---
title:  የጥንቷ ቤተ ክርስቲያን ምስል
date:   09/11/2023
---

`የሐዋርያት ሥራ 2፡41-47ን ያንብቡ። በዚህ ቦታ ምን አይነት የጥንቷ ቤተ ክርስቲያን ምስል አለ?`

የሐዋርያት ሥራ 2 የሚያበቃው የጥንቷ ቤተ ክርስቲያን ምን እንደምትመስል የሚያምር ምስልን በማስቀመጥ ነው። የሐዋርያት ሥራ 2፡41 የተጠመቁትም “ተጨመሩላቸው” ይላል። ይህንንም በሒሳብ የአዳዲስ አማኞችን ቁጥር በነባር አማኞች ቁጥር ላይ በመጨመር አዲስ አባላት ያሉት ትልቅ ቡድን ተቋቋመ ብለን ልናነበው እንችላለን። ግን ያ ያልጠለቀና ግርድፍ ግንዛቤ ነው። በቃሉ ውስጥ የተደበቀው ነገር እነዚህ አዲስ የተጠመቁ አማኞች ከነባሮቹ ጋር እኩል ሆነው የቡድኑ አካል ሆነዋል የሚለው ኃሳብ ነው።

ይህ በእንዲህ እንዳለ፣ የጥንቷ ቤተክርስቲያን ዋና ተግባር ደቀመዝሙርነት ነበር። አዳዲስ አባላት ሲጨመሩ በሦስት መንገዶች ደቀ መዝሙር ይሆኑ ነበር። በመጀመሪያ፣ በሐዋርያት ትምህርት እና ኅብረት መማራቸውን ይቀጥሉ ነበር። በዚህ ጽሑፍ ውስጥ “ትምህርት” እና “ኅብረት” የሚሉት ቃላት በቀጥታ ሲተረጎሙ “መመሪያ” እና “ሽርክና” የሚል ትርጉም አላቸው። የሐዋርያት ስብከት የተሳሳቱ እምነቶችን የተጋፈጠ ሲሆን ሰዎች እያዩና እያጋጠሟቸው ስለነበሩት ነገር አዲስ ማብራሪያ የሰጠ ነበር። ነገር ግን ያንን አዲስ እውነት በሕይወታቸው ውስጥ እንዴት መኖር እንደሚችሉ አላስተማራቸውም።

ይልቁንም እውነትን በህይወት ላይ መተግበሩ የህብረቱ አካል በመሆን ውስጥ ተከስቷል። አዲስ አማኞች በመንፈሳዊ ህይወት በበሰሉና በጠነከሩ ሐዋርያት አመራር ስር በመማር እንዲሁም በሌሎች አማኞች የእለት ተእለት ህይወት በመሳተፍ በጥንቃቄ እና በትኩረት ይሰለጥኑ ነበር።

ሰዎች ምን ማድረግ እንዳለባቸው የሚያስተምር ነገር ግን እንዴት እንደሚያደርጉት የማይገልፅ ስብከት ደካማ ነው። ነገር ግን፣ አንድ ሰው የድርጊት ይዘት ያላቸው መፃህፍትን ቢያነብ ወይም ነገሮችን እንዴት ማድረግ እንዳለበት የሚገልጹ ስብከቶችን ቢያዳምጥም፣ ሌሎች ሲያደርጉ አይቶ እነርሱን ማስመሰል መሞከርን የመሰለ ትምህርት የለም። ጳውሎስ ይህንን አውቆ ተከታዮቹ እርሱ ኢየሱስን እንደመሰለ እነርሱም እርሱን እንዲመስሉ አዘዛቸው (1 ቆሮ. 11፡1)። ሌሎች እርስዎን ማየት ሲችሉ እና ከክርስቶስ ጋር ያለዎትን ልምምድ በህይወትዎ ሲመለከቱ፣ በነሱም ላይ ተጽእኖ ያደርጋል።

`ግድድሮሽ፡- ከሚያውቋቸው ሰዎች ውስጥ አማኝ እንዲሆን የምትመኙትን አንድ ሰው ያስቡ። ያ ሰው ከኢየሱስ ጋር የግል ልምድ እንዲኖረው በየቀኑ ይጸልዩለት።`

`በተጨማሪም እርስዎ እያስተማሩ እና ከኢየሱስ ጋር ግንኙነት እንዲፈጥር እየመሩ ያሉት ማንን ነው? እሱን ወይም እሷን ከሌሎች አማኞች ጋር ወደ ህብረት ለማምጣት መንገዶችን ይፈልጉ።`