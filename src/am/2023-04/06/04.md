---
title:  መጠበቅ እና ተልዕኮ
date:   07/11/2023
---

ሉቃስ 24 የሚያበቃው ኢየሱስ ወደ ሰማይ ሲያርግ ነው (ሉቃስ 24፡50-53)።

የታሪኩ መጨረሻ ግን ይህ አይደለም። ፀሐፊው ሉቃስ የሐዋርያት ሥራን በመጻፍ ቀጥሎታል። ኢየሱስ ወደ ሰማይ ከማረጉ ጥቂት ቀደም ብሎ፣ ለደቀ መዛሙርቱ ተልእኮ፣ የተስፋ ቃል እና በኢየሩሳሌም “ከላይ የሚመጣውን ኃይል” እንዲጠብቁ አስቸኳይ መመሪያ ሰጣቸው (ሉቃስ 24፡49፤ በተጨማሪም የሐዋርያት ሥራ 1፡4-8ን ይመልከቱ)።

ኢየሱስ ደቀ መዛሙርቱን በኢየሩሳሌም፣ በይሁዳ፣ በሰማርያ እና ከዚያም አልፈው ምስክሮቹ እንዲሆኑ የሚያስችላቸውን አብ ለመላክ የገባውን የተስፋ ቃል (መንፈስ ቅዱስን) እስኪልክ ድረስ በኢየሩሳሌም እንዲቆዩ አዘዛቸው።

`የሐዋርያት ሥራ 1:12-26ን ያንብቡ። በዚህ ቦታ ቁጥራቸው ወደ 120 የሚጠጉ ወንዶችና ሴቶች ደቀ መዛሙርት እየጠበቁ ሳሉ ምን እያደረጉ ነበር?`

ኢየሱስ ለደቀ መዛሙርቱ ግልጽ የሆነ ተልእኮ ሰጥቷቸዋል፡ ለዓለምም ምስክሮች እንዲሆኑ። ስለዚህ፣ እየጠበቁ ሳሉ፣ ለተልዕኳቸው በሁለት መንገድ ተዘጋጁ።

በመጀመሪያ፣ ሉቃስ በአንድነት ጸሎትና ልመና እንደቀጠሉ ይናገራል። ኢየሱስ የሰጣቸው ተልእኮ ምን እንደሆነ በአእምሯቸው ውስጥ ምንም ጥያቄ አልነበረም፣ እና እያንዳንዳቸው ያንን ተልእኮ ተቀብለዋል። ይህም በጸሎት እንዲተባበሩ አነሳስቷቸዋል።

ሉቃስ ሲጸልዩበት የነበረውን ጉዳይ አላካፈለም፣ ነገር ግን ተልእኮውን አንድ ላይ ለመፈጸም ጥበብን፣ ጥንካሬን እና ድፍረትን ለማግኘት ይጸልዩ እንደነበር የታወቀ ነው።

ምንኛ ድንቅ ምሳሌነት ነው!

እየጠበቁ ሳሉ ያደረጉት ሁለተኛው ነገር ለተልዕኳቸው ቁሳቁስ ማዘጋጀት ነበር። ይሁዳ ኢየሱስን እንዲገደል አሳልፎ ከሰጠው በኋላ የራሱን ሕይወት አጠፋ።

ይህ በአስራ ሁለቱ መካከል ክፍት ቦታ ትቶ ነበር። ስለዚህ እየጠበቁ፣ ደቀ መዛሙርቱ የእግዚአብሔርን ምሪት ፈለጉና ምትክ መረጡ። በዚህም ደቀ መዛሙርቱ ራሳቸውን እያደራጁ እና የተልእኮአቸውን አጀማመር እያቀዱ ነበር። እነዚህን ውሳኔዎች ሲያደርጉ, ጴጥሮስ የመሪነት ሚና ተጫውቷል። እርምጃውን ማንም አልተገዳደረም፤ ሁሉም የእግዚአብሔርን ጥበብ በውስጡ አዩ። እግዚአብሔር በመካከላቸው እየሰራ እና እየተንቀሳቀሰ እንደሆነ ማስተዋል እና መተማመን ነበር። የጥበቃ ጊዜያቸው ስራ የመፍታት ሳይሆን በዓላማ እና በተልዕኮ የተደገፈ ተግባር ነበር።

`የእግዚአብሔርን ታላቅ ተልእኮ ለመፈጸም እንዲረዳን የመንፈስ ቅዱስን መፍሰስ ስንጠብቅ፣ እርስ በርሳችን ለመበረታታት አንድ በመሆን (ዕብ. 10፡24-25)፣ እግዚአብሔር መንፈስ ቅዱስን እንዲልክ መጸለይ አለብን። እንዲሁም ራሳችንን እና ቤተ ክርስቲያናችንን እግዚአብሔር ቅድሚያ ከሚሰጠው ማለትም የጠፉትን ከማዳን ሥራ ጋር ልናስተካክል ይገባናል። እምነታችንን ሳንጥል ጌታን መጠበቅን መማር የምንችለው እንዴት ነው? እየጠበቅን እያለን ደቀመዛሙርት በዚህ ቦታ እንዳደረጉት ጊዜያችንን በተሻለ መልኩ መጠቀም የምንችለው እንዴት ነው?`