---
title:  ንዕማን
date:   27/11/2023
---

አስተዳደግ፣ ሀብት፣ ዘር እና ደረጃ ሳይለይ ክርስቶስ ለሁሉም ሞቷል።

እግዚአብሔር በዓለም ውስጥ ያሉ ክርስቲያን ያልሆኑ ኃያላንን በወንጌሉ እየደረሳቸው ሲሆን እንደተሰጣቸው ብርሃን እንዲኖሩ ይጠብቅባቸዋል (Ellen G. White, The Acts of Apostles, p. 416)።

`2 ነገሥት 5:1-19ን ያንብቡ። ሰዎችን በወንጌሉ ስለመድረስ ከዚህ ታሪክ ምን ልንማር እንችላለን?`

በ2ኛ ነገሥት 5፡17-19፣ ንዕማን በእግዚአብሔር ከለምጽ ከዳነ በኋላ ሁለት ያልተለመዱ ጥያቄዎችን አቀረበ። በመጀመሪያ፣ ሕያው አምላክን ለማምለክ ሁለት በቅሎ ሊሸከመው የሚችል አፈር ከእስራኤል ወደ ሶርያ ለመውሰድ ጠየቀ። “እኔ ባሪያህ የሚቃጠለውን መባ ወይም መሥዋዕትን ለእግዚአብሔር እንጂ ለሌላ አማልክት አላቀርብምና” (2ኛ ነገሥት 5፡17) ብሏል። ሁለተኛ፣ ንዕማን የራሱን ሀገር ንጉስ አማልክት ባያመልክም ከንጉሱ ጋር ለመስገድ ፍቃድ ጠየቀ።

አሁን ንዕማን የብቸኛው እውነተኛ አምላክ አማኝ ሆኗል። ሆኖም አሁንም አረማዊ እምነቶች ነበሩት። ከእስራኤል አፈር መወሰዱ ፈጣሪ አምላክን ሙሉ በሙሉ እንዳልተረዳው ያሳያል። በእሱ የዓለም አተያይ እግዚአብሔር እንደቀድሞ አማልክቶቹ ሁሉ የአንድ አካባቢ አምላክ ስለሆነ አፈሩን መውሰድ እንዳለበት አስቦ ሊሆን ይችላል፤ ወይም በእስራኤል አፈር መሠዊያ መሥራት ፈልጎ ይሆን? ያም ሆነ ይህ በአምላክ ላይ ያለው እምነት ከቀድሞ እምነቱ ጋር ተደባልቆ ነበር። የንዕማን ታሪክ ዛሬ ወደ ክርስቶስ የሚመጡትን ክርስቲያን ያልሆኑ ሰዎች አውድ ይገልፃል። ከንዕማን ታሪክ የምንማረው ለነገሮች ያለን እይታ እስኪለወጥ ጊዜ እንደሚወስድ ነው።

ሁለተኛው ጥያቄ የበለጠ አሳሳቢ ነበር። ንዕማን ከንጉሱ ጋር ለመስገድ ፍቃድ ጠይቆ አምላክን ይቅር እንዲለው ለምን ጠየቀ? ነቢዩ “በሰላም ሂድ” (2ኛ ነገሥት 5፡19) በማለት መመለሱ ፍንጭ ይሰጣል። ንዕማን በሶርያውያን ዘንድ ኃያል ሰው እንደመሆኑ መጠን ለአዲሱ እምነቱ ተግዳሮት የሆኑ ሥራዎችን ማከናወን ነበረበት። አዲስ አማኞች፣ በተለይም ከሌላ እምነት የመጡ፣ ወደ እምነት ከመምጣታቸው በፊት ያለፈው ህይወታቸው የሚጠይቃቸውን ባህላዊ እና ማህበራዊ መስፈርቶችን ማሟላት

ንዕማን ከነለምፁ ፈሪሃ እግዚአብሔር የሌለበትን አገሩን ትቶ ቢመጣም ተፈውሶና የፈጣሪ አምላክ ደቀ መዝሙር ሆኖ መመለሱን አንርሳ። ጉዞውን የጀመረው ገና አሁን ነው። ለማደግ ጊዜ ያስፈልገዋል።

`በተለይ ክርስቲያን ካልሆነ አስተዳደግ ወይም ባሕል የመጡትን በተመለከተ እነዚህን ሰዎች ቶሎ ላለመግፋት ከዚህ ታሪክ ምን ትምህርት እናገኛለን?`