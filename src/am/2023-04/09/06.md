---
title:  ተልዕኮ ለኃያላን
date:   30/11/2023
---

ኢየሱስ ከኃያላን ጋር እንዴት ጓደኝነት መመሥረት እንዳለበት ያውቅ ነበር።

በብዙዎቹ ዘንድ የተደነቀ እና የተከበረ ሲሆን በተመሳሳይ ጊዜም በብዙዎች ዘንድ የተናቀም ነበር። ለእርዳታ ወደ ኢየሱስ የመጡት በመጽሐፍ ቅዱስ ውስጥ የምናገኛቸው ኃያላን ሰዎች ሁሉ እርሱ እንደሚያስብላቸው ተገንዝበዋል። በተጨማሪም፣ ብዙ ሀብታምና ኃያላን በግልጽ ወደ ኢየሱስ አልመጡም፤ ኢየሱስ በእውነት የእግዚአብሔር ልጅ መሆኑን እስኪያረጋግጡ ድረስ ጠበቁ። የኒቆዲሞስ እና የአርማትያው ዮሴፍ ሁኔታ ይህ ነበር።

`ማቴዎስ 27፡57-60ን ያንብቡ (በተጨማሪም ማርቆስ 15፡43-47፤ ሉቃስ 23፡50-53፣ እና ዮሐንስ 19፡38-42ን ይመልከቱ)። ይህ ታሪክ ጌታ በእርሱ በጎ ተጽዕኖ የተነካን አንድ ሀብታም እንዴት እንደተጠቀመበት ምን ይነግረናል?`

እስከዚህ ታሪክ ድረስ ስለ አርማትያው ዮሴፍ ምንም አልሰማንም። በድንገት ይህ ባለጸጋ ወደ ታሪኩ ገብቶ አንድ ትንቢት ይፈፀም ዘንድ ምክንያት ሆነ። እግዚአብሔር ባለጠጎችን ለዓላማው ተጠቅሞባቸዋል እና ይህንን ማድረጉንም ይቀጥላል። ስለዚህ እነርሱን ለመድረስም ተልዕኮ ሊኖረን ይገባል።

ከኃያላን ሰዎች ጋር ጓደኝነት ለመመሥረት ከየት መጀመር እንዳለብን መረዳት ራሱ በጣም አስቸጋሪ ሊሆን ይችላል። በአጠቃላይ እነሱን መከታተል አይመከርም፤ እነሱ ራሳቸው ወደ እናንተ ይምጡ። ኢየሱስም ይህንን ነበር ያደረገው፤ ከእግዚአብሔር ዘንድ ስለሆነው መልእክቱ፣ ፈውሱና ኃይሉ ምስክር ሆኑ። ከትዕይንቱ በስተጀርባ እርሱ በእውነት የእግዚአብሔር ልጅ እንደሆነ አምነው ነበር።

ኃያላን ሰዎች በብዙ ምክንያቶች ከእውነተኛ አገልግሎት ጋር አጋር ለመሆን ይፈልጋሉ። የሰዎችን ሕይወት ወደ መልካም እየለወጠ ባለ ነገር ውስጥ መሳተፍ ይፈልጋሉ። ይህ ህይወታቸውን ሊለውጥ እንደሚችል የሚያውቁበት አንዱ መንገድ ነው። ሀብታሞች እና ኃያላን ፍላጎቶቻቸውን በይፋ ሳይገልጹ የሚያስፈልጋቸውን እርዳታ እንዲያገኙ የሚያስችል ስውር መንገድን ይሰጣቸዋል።

ሁለተኛው ምዕራፍ ሀብታሞች እና ኃያላን ሰዎች በእግዚአብሔር አገልግሎት ውስጥ አካል ሆነው እንዲታቀፉ ጥርጊያ መንገዱን ማስፋት መቻል ነው። በማህበረሰብዎ ውስጥ በሀብታሞች እና በሀያላን ህይወት ላይ ለመሥራት ይችሉ ዘንድ ትንሽ ጊዜ ይውሰዱ።

`ግድድሮሽ፡- በስልጣን ቦታ ላይ ያለ፣ አማኝ ያልሆነ፣ እና ከጊዜ ወደ ጊዜ ሊያገኙት የሚችሉትን ሰው ወደ ዕለታዊ የጸሎት ዝርዝርዎ ውስጥ ይጨምሩት።`

`ከፍ ያለ ግድድሮሽ፡- በስልጣን ቦታ ላይ ላለ ሰው— ምንም እንኳን ምናልባት በጭራሽ ተገናኝታችሁ የማታውቁ ቢሆንም— ለዚያ ሰው እየጸለዩለት እንደሆነ በደብዳቤ ወይንም በኢሜል አድራሻው ያሳውቁት።`