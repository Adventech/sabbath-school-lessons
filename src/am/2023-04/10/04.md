---
title:  ጳውሎስ እና የማይታወቀው አምላክ
date:   05/12/2023
---

ጳውሎስ የአቴናውያንን የሐሰት ሃይማኖት ወይም የሐሰት አማልክትን እንዳላቃለለ ልብ ይበሉ። ባገኛቸው ጥቂት መልካም ነጥቦች ላይ አተኮረ።

`የሐዋርያት ሥራ 17:22-23ን ያንብቡ። ጳውሎስ ለእነዚህ ሰዎች ወንጌልን ለማድረስ ባደረገው ጥረት ውስጥ ምን እያደረገ ነበር?`

“የአቴና ሰዎች ሆይ፥ እናንተ በሁሉ ነገር አማልክትን እጅግ እንደምትፈሩ እመለከታለሁ።” (የሐዋ. ሥራ 17:22)። ጳውሎስ አረማውያንን እያመሰገነ ነበር! ሃይማኖታቸው በሁሉም መንገድ የተሳሳተ ነበር፤ ሆኖም ጳውሎስ ለእርሱ ያላቸውን ታማኝነት አመስግኗል፤ ለዚህም ምክንያቱ ለተሳሳተ መንፈሳዊነት እንኳ ቀናኢ መሆን ለመንፈሳዊነት ግድ የለሽ ከመሆን የተሻለ ስለሆነ ነው።

ጳውሎስ በመቀጠል እንዲህ አለ:- “የምታመልኩትን እየተመለከትሁ ሳልፍ . . .” (የሐዋ. ሥራ 17:23)። ጳውሎስ ስለ አቴንስ ሰዎች ሃይማኖት ያደረገውን ጥናት ሲገልጽ ለሰዎቹ ያለውን አክብሮት አሳይቷል። ህዝቡ እንዴት መለወጥ እንዳለበት ሁሉንም መልሶች ይዞ ራሱን እንደ ኤክስፐርት አድርጎ ወደ መፍትሔው እየቸኮለ አልነበረም። እንደ እውነቱ ከሆነ እሱ በዚህ ርዕስ የተካነ(ኤክስፐርት) ነበር፤ እነዚህ ሰዎች የሚያስፈልጓቸው መልሶችም ነበሩት፤ ነገር ግን እራሱን በዚህ መንገድ አላቀረበም። ወዲያው ተቀባይነቱን እንዳያጣ ይህን ማድረግ ነበረበት። ይልቁንም ለህዝቡ የሚቆረቆርና መልካማቸውን የሚሻ ሰው ተደርጎ ይታይ ነበር።

ጳውሎስ “ለማይታወቅ አምላክ” (የሐዋርያት ሥራ 17:23) በሚለው ጽሑፍ ላይ አስተያየት ሲሰጥ የጋራ ጉዳይ ተደርጎ ሊወሰድ የሚችለውን አጋጣሚ ተጠቅሟል።

በአማልክት (ብዙዎቹ) ያምኑ ነበር፤ ይህም በጣም ጥሩ ጅምር ነበር (በዚያን ጊዜ የነበሩ አንዳንድ ሰዎች አያምኑም ነበር)፤ ይህም ጥልቅ ለሆነ ውይይት መንገድ ይከፍታል።

ለማይታወቅ አምላክ የተሰጠ መሠዊያ በሚለው አሉታዊ ሐሳብ አላፌዘባቸውም። ይልቁንም፣ ምናልባት ያላዩት ነገር እንዳለ በመገመት የማያውቁትን ነገር እንኳን እስከማምለክ ለመሄድ ዝግጁ የነበሩትንና ለመንፈሳዊ ነገሮች በቂ ትኩረት የሰጡትን ሰዎች አደነቃቸው።

ተሳስተው ነበር? አዎን፤ ግን ይህ ሊስተካከል ይችላል። በመጀመሪያ አስፈላጊው ነገር በተረዱት ነገር ቆራጥ መሆናቸው ነው። ከእንደዚያ አይነት ሰዎች ጋር መንፈስ ቅዱስ አብሯቸው ሊሠራ በሚችልበት ሁኔታ መሆናቸውን ጳውሎስ ተገንዝቦ ነበር።

`ጳውሎስ ትኩረታቸውን እንዲስብ የሚያደርግ የንግግር ነጥብን አገኘ። ከምታገኟቸው ሰዎች ጋር ጠለቅ ያለ ውይይት ለማድረግ የሚያስችሉ የትኞቹን ድልድዮች እና የጋራ ነጥቦች ማሰብ ይችላሉ?`