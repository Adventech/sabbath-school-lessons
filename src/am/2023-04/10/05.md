---
title:  አዲስ አምላክን ማስተዋወቅ
date:   06/12/2023
---

አሁን ጳውሎስ በአቴንስ ያሉ ምሁራንን ትኩረት ስላገኘ አድማጮቹን ወደ ሰማይ አምላክ መለሰ።

`የሐዋርያት ሥራ 17:24-27ን ያንብቡ። ጳውሎስ እነዚህን ሰዎች ለማግኘት ሲል እዚህ ጋ ምን ዓይነት አቀራረብን ተጠቀመ?`

ለማይታወቅ አምላክ መሠዊያ እስከመሥራት ድረስ ለመንፈሳዊ ነገሮች በቂ ትኩረት ለነበራቸው ሰዎች፣ የጳውሎስ ቃላት ትኩረት የሚስቡ ነበሩ፡- ፈጣሪ አምላክ በቤተ መቅደሱ ውስጥ አይኖርም፤ ከሰዎች ምንም አያስፈልገውም፤ ይልቁንም የሰውን ፍላጎት ያሟላል። አማልክቱ የማይገመቱ፣ ራስ ወዳዶች እና ጨካኞች በነበሩበት በግሪክ አፈ ታሪክ ውስጥ ላለው ባህል፣ ጳውሎስ እንደገለጸው ዓይነት አምላክ የሚለው ሐሳብ አስደናቂና ትኩረት የሚስብ ነበር። የአርዮስፋጎስ ሰዎች ዳዴ በማለት ወደ ፍቅር አምላክ የመጀመሪያ ጉዞ ጀመሩ።

እውነታው ግን ይህ እነርሱ የማያውቁት አምላክ ሊታወቅ ይችላል! በእርግጥም እርሱ መታወቅን ይፈልጋል። ምናልባት ሉቃስ በዚህ ታሪክ ውስጥ ካካፈለን ጥቂት ቃላት ይልቅ ጳውሎስ በአርዮስፋጎስ ረዘም ላለ ጊዜ ተናግሮ ሊሆን ይችላል። ሉቃስ የጳውሎስን ንግግር ጠቅለል አድርጎ መናገሩ ገፅን ለመቆጠብ መሆኑ አሳማኝ ይመስላል። ያ እውነት ከሆነ፣ እስካሁን ያነበብናቸው እያንዳንዱን ፅንሰ-ሀሳብ ጳውሎስ ምን አልባትም የበለጠ በዝርዝር ተናግሯቸዋል። ከዚያም የጳውሎስን ንግግር ወደ ትናንሽ ጽንሰ-ሐሳቦች ስንከፋፍላቸው፡

1\. ጳውሎስ በመጀመሪያ አሁን ያላቸውን መንፈሳዊ ግንዛቤ እና ቅንነት አመሰገነ።

2\. በመቀጠል እምነታቸውን እንዳጠና እና ከተማረው ነገር የሚያከብራቸውን አንዳንድ ነገሮች እንዳገኘ አሳየ።

3\. ከዚያም በሃይማኖታቸው ላይ ባደረገው ጥናት እንዳልተረዱት ስላመነው አንድ የተለየ ነገር ነገራቸው።

4\. ከዚህም በኋላ እጅግ በጣም እንደሚፈልጉ የሚያውቀውን የእግዚአብሔርን ገጽታ አካፈላቸው። ይህም እግዚአብሔር መኖሩን፣ እንደሚወዳቸው እና ሩቅ ያለመሆኑን እውነታ ነው።

5\. ጳውሎስ በንግግሩ መጨረሻ ላይ እስካሁን የማያውቁትን የዚህን አምላክ እውቀት አለመቀበል ምን ማለት እንደሆነ አስጠንቅቋል።

ጳውሎስ ስለሚያምኑበት ነገር በሚያውቀው ነገር ላይ በመመስረት የቻለውን ያህል ወሰዳቸው። እስከዚያ ድረስ ሊወስዳቸው ከቻለ ጥሩ እድገት እያሳየ ነበር። ጳውሎስ ዓለም የተፈጠረች መሆኗንና ፈጣሪዋም እግዚአብሔር እንደሆነ የገለፀበትን መንገድ ልብ ይበሉ (በተጨማሪ ሮሜ 1፡18-25 ይመልከቱ)።

`ለብዙዎች ቢያንስ መጀመሪያ ላይ እንዲህ አይነት ጥሩ አቀራረብ አስፈላጊ የሆነው ለምንድነው? የተፈጠረው ዓለም እጅግ ጠንካራ በሆነ ሁኔታ እግዚአብሔርን የሚያሳየው እንዴት ነው?`