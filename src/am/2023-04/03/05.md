---
title:  የቀደመችው ቤተክርስቲያን እና የምቾት ክልሎች
date:   18/10/2023
---

`የሐዋርያት ሥራ 8:1-4ን ያንብቡ። በቀደመችው ቤተ ክርስቲያን ውስጥ የነበሩት ምዕመናን ከምቾት ክልላቸው እንዲበተኑ ያደረገው ምን ነበር?`

እስከዚህ ጊዜ ድረስ፣ የጥንቷ ቤተ ክርስቲያን በዋናነት በኢየሩሳሌም (ወይም በአይሁድ ግዛት ውስጥ እና በአይሁድ ሕዝብ መካከል) ነበረች። አጥባቂ አይሁዳዊና ፈሪሳዊ የነበረው ሳውል በትጋት ይሳተፍበት የነበረው ስደት በተጀመረ ጊዜ በኢየሩሳሌም ይገኙ የነበሩት የቤተ ክርስቲያን አባላት በመላው ይሁዳና በሰማርያ ተበታተኑ። ኢየሱስ በሐዋርያት ሥራ 1፡8 ላይ “በኢየሩሳሌም፣ በይሁዳም ሁሉ፣ በሰማርያም ሁሉ ምስክሮቼ ትሆናላችሁ” ብሎ ተናግሮ ነበር። ይህ ቃል በሐዋርያት ሥራ 8፡4 እንደተገለፀው “የተበተኑት በሄዱበት ሁሉ ቃሉን በመስበካቸው” ተፈጸመ።

ቤተ ክርስቲያኒቱ ከኢየሩሳሌም መውጣት ከጀመረች በኋላም ቢሆን ይሰብኩ የነበረው በአይሁዳውያን ክልሎች ወይም በሌሎች ከተሞች ለሚገኙ የአይሁድ ሕዝቦች ነበር። የሐዋርያት ሥራ 11፡19 ቤተ ክርስቲያን እስከ ፊንቄ (ሊባኖስ) እና ቆጵሮስ ድረስ ተበታትኖ እንደነበር ይጠቁማል። ነገር ግን እስከዚህ ጊዜ ድረስ መልእክቱን ከአይሁዳውያን በስተቀር ለማንም አልሰበኩም። የኢየሱስ ደቀ መዛሙርት እና የቀደመችው ቤተክርስቲያን ወደ አህዛብ ለመሄድ አላሰቡም፤ በዚህም አይሁዶች ብቻ ወደ ጌታ ይመጡ ነበር። አሁንም የቤተ ክርስቲያን ተልእኮ ምን መሆን እንዳለበት በጣም ጠባብ አመለካከት ነበራቸው።

የኢየሱስ ደቀ መዝሙር እና የቀደመችው ቤተክርስቲያን መሪ ከሆኑት አንዱ የሆነው ጴጥሮስ እንኳን ጳውሎስ ይህን ማድረግ ከጀመረ በኋላም የወንጌልን መልእክት ወደ አሕዛብ ለማድረስ አልፈለገም። ጴጥሮስ የተገረዙት ሐዋርያ (የአይሁድ ማለት ነው) እና ጳውሎስ የአሕዛብ ሐዋርያ በመባል ይታወቁ ነበር (ገላ. 2፡8)። መጀመሪያ ላይ፣ ጴጥሮስ ከአሕዛብ ጋር መታየት እንኳ አልፈለገም (ገላ. 2፡11-12)። ይሁን እንጂ አምላክ ጴጥሮስን ከምቾት ክልሉ አውጥቶ ልቡን ለወጠው። የወንጌል ተልእኮ ምን እንደሚያስፈጽም እና የኢየሱስ ሞት ለመላው ዓለም ምን ዓላማ እንዳለው መማር ጀመረ።

`የሐዋርያት ሥራ 10:9-15፣ 28-29ን ያንብቡ። ጌታ ለጴጥሮስ የሰጠው መልእክት ምን ነበር? እኛስ በዘመናችን ይህን መሠረታዊ ሥርዓት በተልእኮ ሥራ ላይ ተግባራዊ ማድረግ የሚኖርብን እንዴት ነው?`