---
title:  የአብርሃም ጥሪ
date:   17/10/2023
---

የእግዚአብሔርን ጥሪ ተከትሎ፣ አብርሃም እግዚአብሔር ወዳዘዘው ምድር ገባ። ሆኖም ፣ ከመጀመሪያው ጀምሮ ፣ ነገሮች ለእሱ በጣም ጥሩ ሆነው አልታዩም።

አምላክ እንዲሄድ ባዘዘው ቦታ ደረሰ፤ ነገር ግን መጽሐፍ ቅዱስ እንደሚለው “በዚያን ጊዜ ከነዓናውያን(በጭካኔያቸውና በዓመፅ የታወቁ) በምድር ላይ ነበሩ” (ዘፍ. 12:6)።

አብርሃም እዚያ ከደረሰ በኋላ ጌታ ተገለጠለትና “ይህችን ምድር ለዘርህ እሰጣለሁ” ያለው መሆኑ ምንም አያስደንቅም (ዘፍ. 12:7)። አብርሃም ማበረታቻው እንደሚያስፈልገው ምንም ጥርጥር የለውም።

ይሁን እንጂ ነገሮች አሁንም በተለይ ለእሱ በመልካም አልሄዱም፤ ቢያንስ በመጀመሪያ።

`ዘፍጥረት 12:10-13:1ን ያንብቡ። ቀጥሎስ ምን ነገሮች አጋጠሙት? ይህ የእግዚአብሔር ሰውስ ምን አይነት ስህተትን ፈፀመ?`

በራሱ አገር ውስጥ የነበረውን ምቹ እና ምናልባትም የበለጸገ ኑሮ ትቶ “ወዴት እንደሚሄድ ሳያውቅ” (ዕብ. 11፡8) መሄድ ለእሱ ምን ያህል ተስፋ አስቆራጭ ሆኖበት ይሆን! ካጋጠሙት የመጀመሪያ ነገሮች አንዱ ደግሞ ረሃብ ነበር! ይህ ረሃብ እጅግ የከፋ ከመሆኑ የተነሳ እግዚአብሔር እንዲኖርበት ከነገረው ቦታ ተነስቶ ሌላ ቦታ ሄደ። እና ከዚያ በኋላ ነገሮች የበለጠ እየባሱ ሄዱ። “አብርሃም በግብፅ በነበረበት ወቅት ከሰብዓዊ ድክመት ንፁህ እንዳልነበረ የሚያሳይ ፍንጭ አሳይቷል። ሣራ ሚስቱ መሆኗን ሲደብቅ በመለኮታዊ እንክብካቤ ላይ እምነት ማጣቱን፣ በሕይወቱ ውስጥ ብዙ ጊዜ ያሳየውንና ግሩም ምሳሌ ሆኖ የቆየበትን ያን ከፍተኛ እምነት እና ድፍረት ማጣቱን አሳየ። . . . በአብርሃም እምነት ማጣት ሳራ በታላቅ አደጋ ውስጥ ወደቀች። የግብፅ ንጉሥ ስለ ውበቷ ሲነገር ሚስት ሊያደርጋት አስቦ ወደ ቤተ መንግሥቱ እንድትወሰድ አደረገ። ነገር ግን ጌታ በታላቅ ምህረቱ በንጉሣዊው ቤተሰብ ላይ ፍርዶችን በመላክ ሣራን ጠበቃት።”—Ellen G. White፣ Patriarchs and Prophets፣ ገጽ. 130.

ማንም ሰው የተልእኮ ሥራ ቀላል ነው አላለም፣ እናም በመዋሸትና በማታለል፣ አብርሃም ነገሩን የበለጠ አባባሰው። እግዚአብሔር ግን የትዕግሥት አምላክ ስለሆነ አገልጋዬ አብርሃም ተሳሳተ ብሎ አልጣለውም። ብንሳሳትም ልክ እንደ አብርሃም በእምነት እና በመገዛት ከጌታ ጋር ከተጣበቅን፣ ስህተታችንና ኃጢያታችን ይቅር መባሉ ብቻ ሳይሆን ጌታ አሁንም ለተልእኮ ሊጠቀምብን እንደሚችል ማወቁ ምንኛ የሚያጽናና ነው።

`አብራም በግብፅ ከነበረው ታሪክ ምን ትምህርት እናገኛለን?`