---
title:  ከእኛ ጋር መሆኑን የሚቀጥለው አምላክ
date:   04/10/2023
---

የኢየሱስ ህይወት እና አገልግሎት የእግዚአብሔር የመጨረሻው መገለጥ ነው። እርሱ ማን እንደሆነ እና ተልዕኮውም ስለ ምን እንደሆነ ለመግለጥ ባለፉት ዘመናት ከተጠቀመበት ከማንኛውም ሌላ ዘዴ ይልቅ እግዚአብሔር በሶስት ዓመታት ውስጥ የበለጠ ራሱን መግለጥ ችሏል። ክርስቶስ “በመስቀሉ ደም አማካይነት ሰላምን በመፍጠር የእግዚአብሔር ሙላት ሁሉ በእርሱ የሆነ…” (ቆላ 1፡15፤ 19-20) ፍጹም የሆነ “የማይታየው አምላክ ምስል” ነው ። በክርስቶስ በኩል የእግዚአብሔር የተልዕኮው ማንነት በሙላት ታወቀ። ኢየሱስ ራሱ ስለዚህ ተልዕኮው ሲናገር እንዲህ አለ፡- “የሰው ልጅ የመጣው የጠፋውን ሊፈልግና ሊያድን ነው” (ሉቃስ 19፡10)።

`ዮሐ. 3፡36ን ያንብቡና በጥንቃቄ ሃሳቡን ያሰላስሉ። እዚህ ጋ የእግዚአብሔር ፍቅር እና ተልእኮ የሚመጋገቡት እንዴት ነው?`

በኢየሱስ አገልግሎት ማብቂያ አካባቢ፣ የህይወቱ የመጨረሻ ሳምንት ላይ፣ የሰብአዊ ዘር የመጨረሻ እጣ ፈንታ አጣብቂኝ ውስጥ ገባ። በእነዚያ ቀናቶች የተከናወኑ ክንውኖች ከድሮ ጀምሮ ይጠበቅ የነበረውን ጉዳይ ከወደፊቱ ተስፋ ጋር አቆራኙ። ከግብፃውያን ጭቆና ነፃ መውጣታቸውን ያመለክት በነበረው የፋሲካ በዓል ወቅት ኢየሱስ ክርስቶስ፣ ስጋን የለበሰው አምላክ፣ ከኃጢአት እስራት ነፃ ሊያወጣን ሕይወቱን አሳልፎ ሰጠ። ሐዋርያው ጳውሎስ እንዲህ ሲል ፃፈ፡- “እኛ በእርሱ ሆነን የእግዚአብሔር ጽድቅ እንድንሆን፣ ኃጢአት የሌለበትን እርሱን እግዚአብሔር ስለኛ ኃጢአት አደረገው።” (2ቆሮ 5፤21) ማቴ. 28፤18-20 ያንብቡ።

`በታላቁ ተልዕኮ ውስጥ የምናገኘው ተስፋ ምንድነው? በእግዚአብሔር ተልዕኮ ውስጥ ስንሳተፍ መተማመኛ የሚያመጣልን እንዴት ነው?`

የክርስቶስ ሞት የእርቅ ሂደቱ ማብቂያ ሳይሆን የሂደቱ ክፍል ነበር። ኢየሱስ በትንሳኤው ኃጢአትን በማሸነፍ “በሰማይና በምድር ያለውን ሥልጣን በሙሉ” (ማቴ 28፡1) ተቀበለ። ከዚህ እውነታ በመነሳት ተከታዮቹ በሙሉ በመላው አለም ሌሎች ደቀ መዛሙርትን ያፈሩ ዘንድ በመላክ ይህንን አስደናቂ የተስፋ ቃል ሰጣቸው፡- “እስከ ዓለም ፍጻሜ ድረስ ሁልጊዜ ከእናንተ ጋር ነኝ።” (ማቴ 28፡2 አፅንዖት የተሰጠበት ነበር)።

`በተልዕኮው ውስጥ ስትሳተፉ “ሁልጊዜ ከእናንተ ጋር እሆናለሁ” የሚለውን የኢየሱስን የተስፋ ቃል በህይወታችሁ ውስጥ እውን ሆኖ የተመለከታችሁት እንዴት ነው?`