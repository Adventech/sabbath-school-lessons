---
title:  ከእኛ ጋር ግንኙነት የፈጠረው (ወደ እኛ እጁን የዘረጋው) አምላክ
date:   01/10/2023
---

እግዚአብሔር በመልኩና በአምሳሉ ፈጠረን። ፍጹማዊ አለምን ሰጠን፣ የእርሱ አላማም የነበረው ከእርሱ ጋር ፍጹማዊ ግንኙነት እንዲኖረን፤ ግንኙነቱም በእርሱ የከበረ ባህሪው ላይ ማዕከል ያደረገ እንዲሆን ነበር፤ እርሱም ፍቅር ነው። ፍቅር እውነተኛ መሆኑ ይረጋገጥ ዘንድ እግዚአብሔር ሌላ የከበረ ስጦታ ሰጠን፡- ነፃ ፈቃድ--የትኛውን መንገድ መርጠን መከተል እንዳለብን መምረጥ የመቻል ነጻ ፈቃድ። እርግጥ ነው፣ አለመታዘዝ ስለሚያመጣቸው አደጋና መጥፎ መዘዞች እግዚአብሔር በግልፅ ለአዳምና ሔዋን መመሪያ ሰጥቷቸው ነበር (ዘፍ 2፡16-17)። ሰይጣን በምላሹ ሔዋን ክፉውንና በጎውን ከምታሳውቀው ዛፍ እንድትበላ በማባበል ቀረባት። ይህም ምንም አሉታዊ ውጤት እንደሌለው አሳመናት። እንዲያውም በተቃራኒው “እንደ እግዚአብሔር እንደሚሆኑና ክፉውንና በጎውን እንደሚለዩ” ነገራት (ዘፍ 3፤5)። የሚያሳዝነው ግን ሔዋን ፍሬውን ለመብላት መረጠች፤ ለአዳምም ሰጠችው። እርሱም ተመሳሳይ ምርጫን አደረገ። ፍፁም የሆነው ተፈጥሮ በኃጢአት ሰበብ ተበላሸ።

ያ ቅፅበታዊ ክስተት እግዚአብሔር አዲስ ሆኖ ለተፈጠረው ምድር አስቀድሞ የነበረውን ዕቅድ ቀየረ። ከዚህ የተነሣ “አለም ከመፈጠሩ አስቀድሞ” (ኤፌ 1፡4) ተዘጋጅቶ የነበረው የድነት ተልዕኮ አሁን ተግባራዊ መሆን ነበረበት።

`ዘፍ. 3፡9-15ን ያንብቡ። እግዚአብሔር አዳምና ሔዋን ከወደቁ በኋላ የተናገረው የመጀመሪያ ንግግር ምን ነበር? ያ ንግግር ዛሬም ከስነ መለኮት አንፃር በጣም አስፈላጊ የሆነው ለምንድር ነው?`

በእርግጥም እግዚአብሔር የት እንደነበሩ በትክክል ያውቅ ነበር። አዳምና ሔዋን የሆነውን ነገር በማየት ልባቸው በፍርሃት ራደ። ነገር ግን የኃጢአትን ገዳይነትና አስከፊነት ፊት ለፊት በመጋፈጥ በደንብ መረዳት ነበረባቸው። ሰይጣንም ደግሞ መሸነፍ ነበረበት።

ስለዚህ እግዚአብሔር ተልዕኮውን፡- የድነት እቅዱን (ዘፍ 3፡14-15 ተመልከቱ)፣ “አለምን ከራሱ ጋር የማስታረቅን” (2ቆሮ 5፡19) ብቸኛ ተስፋ ማቅረብ ጀመረ። ይህንን ችግር ከመጋፈጣቸው እና የማስታረቅ ቃል ኪዳን ከመደረጉ አስቀድሞ እግዚአብሔር የወደቀውን ሰብአዊ ዘር በመፈለግ የመምጣቱ እውነታ ላይ ትኩረት ልናደርግበት ይገባል። በሚታየው ተስፋ የለሽ ሁኔታ ውስጥም እግዚአብሔር ለአዳም ባነሳው ጥያቄ ውስጥ ሁለት ጉዳዮችን ነካ፡- ያም ስለ ወደቀው ማንነታችን እና ስለ ሚስዮናዊ ተፈጥሮው ነበር። ሁላችንም የጠፋን ስለሆንን ድነት ያሻናል። እኛን ለማዳንና ከእኛ ጋር ለመሆን ቆርጦ ፈልጎ ያገኘን እርሱ ነው።

`በታሪክ ሁሉ ውስጥ እግዚአብሔር “የት ነህ?” የሚለውን ጥያቄ መጠየቁን ይቀጥላል። በግል ተሞክሮዎ ይህ ጥያቄ ለእርስዎ ምን ማለት ነው? ለዚህ ጥያቄ ምን ብለው መለሱ?`