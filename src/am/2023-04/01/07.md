---
title:  ተጨማሪ ሀሳብ
date:   06/10/2023
---

“የድነት እቅድ ከአዳም ውድቀት በኋላ የተቀየሰና ከነገሩ መፈፀም በኋላ የታሰበ አይደለም። “ላለፉት ረጅም ዘመናት ተሰውሮ የነበረው ምስጢር” መገለጥ ነው (ሮሜ 16፡25)። … ይህ በዘላለማዊው ጊዜ ውስጥ የእግዚአብሔር ዙፋን መሠረት የሆነውን መርህ መግለጥ ነው። ከጅማሬውም ሰይጣን እምነቱን እንደሚክድና የሰው ልጆች በከሃዲው ማታለያ እንደሚወድቁ እግዚአብሔርና ክርስቶስ ያውቁ ነበር።

እግዚአብሔር ኃጢአት ይኖር ዘንድ አልፈቀደም ነበር፣ ነገር ግን የኃጢአትን መኖር አስቀድሞ በመመልከት የሚያመጣውን አሰቃቂ አደጋ ለመመከት መንገድ አዘጋጀ።

ለአለም ያለው ፍቅር ታላቅ ከመሆኑ የተነሳ በርሱ የሚያምን ሁሉ የዘላለም ህይወት ይኖረው ዘንድ እንጂ እንዳይጠፋ አንድያ ልጁን አሳልፎ ይሰጥ ዘንድ ቃል ገባ። ዮሐ 3፡16 “ Ellen G. White, The Desire of Ages, p. 22

“ክርስቶስ ለደቀ መዛሙርቱ ስራቸው ቀላል እንደ ሆነ አልነገራቸውም… ነገር ግን ብቻቸውን ይታገሉ ዘንድ አልተዋቸውም። ከእነርሱ ጋር አብሮ እንደሚሆን አረጋገጠላቸው፤ በእምነት ወደፊት መራመድ ከፈለጉ ሁሉን ቻይ በሆነው ጥላ ውስጥ መንቀሳቀስ አለባቸው።

ቃሉን እስከታዘዙና ከእርሱ ጋር ተቆራኝተው እስከሰሩ ድረስ ሊወድቁ አይችሉም። ወደ አለም ሁሉ ሂዱ ብሎ አዘዛቸው። ሰዎች ወደሚኖሩባቸው ሩቅ ስፍራዎች ሳይቀር እንዲሄዱና እርሱም ከእነርሱ ጋር እንደሚሆን አረጋገጠላቸው። በማንኛውም ጊዜ ስለማልተዋችሁ በእምነትና በድፍረት ስሩ፤ ስራችሁን እንድታከናውኑ እያገዝኋችሁ፣ እየመራኋችሁ፣ እያጽናናኋችሁ፣ እየቀደስኋችሁ፣ እየጠበቅኋችሁ፣ በምትናገሩት ንግግርም የሌሎችን ሀሳብ ወደ ሰማይ እንዲያተኩር ታደርጉ ዘንድ እንድትችሉ ስኬትን እየሰጠኋችሁ ሁልጊዜ ከእናንተ ጋር እሆናለሁ።” Ellen G. White, the Acts of the Apostles, p. 29

**የመወያያ ጥያቄዎች**

`1. እግዚአብሔር ለወደቀው ሰብአዊ ዘር ያቀረባቸው የመጀመሪያ ቃላት “ምንድነው ያደረግከው?” ወይንም “ለምን እኔን አልታዘዝክም?” የሚሉ ሳይሆኑ “ወዴት ነህ?” ማለቱ ምን ማለት እንደሆነ እስቲ አስቡ። እግዚአብሔር ለእኛ እና እኛ ለምንወዳቸው ሰዎች በሙሉ ያለውን አላማ በተመለከተ ይህ እውነት እንዴት አድርጎ ያበረታታናል?`

`2. እግዚአብሔር እኛን ለማዳን በኢየሱስ ሆኖ ወደ አለም መምጣቱ ምን ማለት እንደሆኑ አስቡ። በመስቀል ላይ የነበረው ክርስቶስ የእግዚአብሔር የመጨረሻው የተልእኮ መገለጥ ነፀብራቅ ነው። ይህ ስለ እርሱ ባህሪ ምን ይነግረናል?`

`3. ተልእኮው የእግዚአብሔር የራሱ ነው። ስለዚህ ለዚህ ተግባር ሕዝብን ያስታጥቃል፣ አቅምም ይሰጣቸዋል። በዚህ እውነታ ብርሃን በኩል በአለም አቀፍ ደረጃ ያለውን የወንጌል ሂደት ተግዳሮቶች ስንቃኝ ያለመብቃትና የፍርሃት ስሜቶችን መጋፈጥ የምንችለው፣ እንዴት ነው?`