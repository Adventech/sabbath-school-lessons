---
title:  ከእኛ ጋር ለመሆን የሚናፍቀው አምላክ
date:   02/10/2023
---

`ዘፍ 17፡7፤ ዘፍ 26፡3 እና ዘፍ 28፡15ን ያንብቡ። እግዚአብሔር በነዚህ ጥቅሶች ውስጥ ለአብርሃምና ለዘሩ የሰጠው ዋነኛ የቃል ኪዳን ትኩረት ምን ነበር?`

በብሉይ ኪዳን ታሪክ እግዚአብሔር የራሱን እቅድ ለማሳካት በተልእኮው ጠባይ መሰረት መተግበሩን ይቀጥላል። ለምሳሌ ከጥፋት ውኃ በኋላ የባቢሎን ሰዎች ወደ አንድ ሥፍራ ተሰብስበው ከተማን ለመገንባት እና እስከ ሰማይ የሚደርስ ሰማይ ጠቀስ ህንፃ ለመገንባት ወሰኑ። እግዚአብሔርም ጣልቃ ገባና በአለም ሁሉ ይበተኑ ዘንድ ለማድረግ ቋንቋቸውን ደበላለቀ (ዘፍ 11፡1-9)። ከዚያ በኋላ ለመላው ዓለም የበረከቱ መተላለፊያ መስመር እንዲሆን አብራምን በመጥራት (ኋላ አብርሃም የተባለውን) ተልዕኮውን አሰፋ (ዘፍ 12፡1-3)። እግዚአብሔር ለአብርሃምና ለዘሩ የገባው ቃል ኪዳን እጥፍ ድርብ ነበር፣ ነገር ግን ከእነዚህ ሁሉ አንዱ ከፍ ብሎ ብቅ አለ። አያሌ ጊዜያት እግዚአብሔር እንዲህ ብሎ ነግሮአቸው ነበር፡- “አምላካችሁ እሆናለሁ” “ከእናንተ ጋር እሆናለሁ።” “ከእናንተ ጋር ነኝ” (ዘፍ 17፡7-8፤ ዘፍ 26፤3፤ ዘፍ 28፡1ን ተመልከቱ)።

ታሪክ ወደ ፊት ሲቀጥል ዮሴፍ ወደ ግብጽ የተወሰደ ቢሆንም እዚያ ሆኖ ለህዝቦቹ መዳን እንደ መሳሪያ ሆኖ አገለገለ። በእያንዳንዱ የዮሴፍ ልምምድ እርምጃ፤ በህይወቱ እጅግ ፈታኝ የሆኑ ክስተቶች በገጠሙት ጊዜ እንኳን፣ “ጌታ እግዚአብሔርም ከእርሱ ጋር” እንደነበር (ዘፍ 39፡2፣ 21፣ 23) መጽሐፍ ቅዱስ ያረጋግጣል። ከበርካታ ትውልዶች በኋላ፣ ተልእኮው ይፈፀም ዘንድ፣ ህዝቦቹን ከግብፃውያን ባርነት ነፃ ያወጣ ዘንድ እግዚአብሔር ሙሴን ወደ ፈርኦን ላከው። በሙሴ ጊዜም ለተልዕኮ ሲጠራው እግዚአብሔር እንዲህ አለው፡- “እኔ ከአንተ ጋር እሆናለሁ” (ዘፀ 3፡12)። ከጊዜ ወደ ጊዜ ያህዌ ከህዝቦቹ ጋር ለመሆን ያለውን ጥልቅ ናፍቆት አረጋገጠ።

ዘፀ 29፡43፣ 45ን አንብቡ። ከብሉይ ኪዳን ቤተ መቅደስ ዋና ዓላማዎች ውስጥ አንዱ የነበረው ምን ነበር? እግዚአብሔር በተለያየ መንገድ ከልጆቹ ጋር አብሮ ለመሆን ወሰነ። በመጨረሻ የእርሱ ግብ ማስፈጸሚያ የሆነውን ክርስቶስ ኢየሱስን ለማመልከት አስቦና አቅዶ በሰጣቸው ስርአትና የቤተ መቅደሱ አሰራር አማካኝነት እግዚአብሔር ከህዝቦቹ ጋር አብሮ ለመሆን ያለውን ናፍቆት ለሙሴ አረጋገጠለት። “የሚቃጠለው መስዋዕትና የአይሁዳውያን የክህነት ሥራ በሙሉ የተቋቋመው የክርስቶስን ሞትና የአማላጅነት ሥራ ለመጠቆም ነበር። እነዚህ ሁሉ ስርዓቶች ከክርስቶስ ጋር ካልተገኙ በቀር ምንም ትርጓሜና መልካምነት የላቸውም።” Ellen G. White, the Advent Review and Herald of the Sabath, December 17, 1872.

`በህይወትዎ ውስጥ የእግዚአብሔርን ሀልዎት የተለማመዱት በምን መንገድ ነው?`