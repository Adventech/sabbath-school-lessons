---
title:  ተመልሶ የሚመጣልን አምላክ
date:   05/10/2023
---

`ዮሐ. 14፡1-3ን ያንብቡ። በቅዱሳት መጻሕፍት ውስጥ ካለው የፍጻሜ ዘመን መልእክት ጋር የተገናኘው በምን መንገድ ነው?`

በክርስቶስ የምድራዊ አገልግሎቱ ጊዜ፣ እጅግ ክቡር ከነበሩ የተስፋ ቃሎች መካከል አንዱ፣ የተባረከው ተስፋ፣ ፈጣሪያችን ዳግም ከኛ ጋር ለዘላለም ለመሆን ያለውን መሻት በድጋሚ ያንፀባርቃል። ኢየሱስ “ሄጄም ስፍራ ካዘጋጀሁላችሁ በኋላ እኔ ባለሁበት እናንተም ከእኔ ጋር እንድትሆኑ ልወስዳችሁ ዳግመኛ እመጣለሁ” በማለት አረጋግጧል (ዮሐ 14፡3)።

እንደ ሐዋርያው ዮሐንስ አገላለፅ ይህ የተስፋ ቃል በስተመጨረሻ እውን ይሆናል። “ደግሞም እንዲህ የሚል ታላቅ ድምፅ ከዙፋኑ ሲወጣ ሰማሁ፣ “እነሆ፤ የእግዚአብሔር ማደሪያ በሰዎች መካከል ነው፤ እግዚአብሔር ራሱም ከእነርሱ ጋር ይኖራል፣ እነርሱም ህዝቡ ይሆናሉ፤ እግዚአብሔር ራሱም ከእነርሱ ጋር ይኖራል፤ አምላካቸውም ይሆናል” (ራእ 21፡3)።

“የድነት ሥራ ይፈፀማል። ኃጢአት ሞልቶ በተትረፈረፈበት ስፍራ የእግዚአብሔር ፀጋ ሞልቶ ይትረፈረፋል። ሰይጣን የራሱ እንደሆነች የቆጠራት ምድር ራስዋ መቤዠትን ማግኘት ብቻ ሳይሆን ከፍም ትላለች።… የእግዚአብሔር ልጅ ከሰብአዊ ዘር ጋር አብሮ በሆነበት በዚህ ቦታ፣ የክብር ንጉስ በኖረበት፣ በተሰቃየበት እና በሞተበት በዚህ ስፍራ፣ ሁሉንም ነገር አዲስ በሚያደርግበት ጊዜ የእግዚአብሔር መቅደስ ከሰው ልጆች ጋር ይሆናል…። የተዋጁት ፍጻሜ ለሌላቸው ዘመናት በእግዚአብሔር ብርሃን ሲራመዱ፣ ሊገለፅ ስለማይችለው ስጦታው--ስለ አማኑኤል፣ “እግዚአብሔር ከኛ ጋር” ስለሆነው እርሱን ያወድሱታል።” Ellen G. White, The Desire of Ages, p. 26.

እዚህ ጋ የድነትን የተዋበ ምስል እናገኛለን። የተልዕኮው አምላክ በስተመጨረሻ ከሰው ልጆች ጋር ለዘላለም ለመሆን ያለውን መሻት ይፈጽማል። የዚህ እውነታ አካል መሆን ምን ያክል አስደማሚ እድል ነው!

ሳምንታዊው ተግዳሮት፡ - በዚህ ሩብ ዓመት በእግዚአብሔር ተልዕኮ ውስጥ ሆነ ብለው (አስበውበት) እንዲሳተፉ ይጋበዛሉ። ይህ የተልዕኮው አምላክ በእኛ ህይወት ውስጥ በስራ ላይ እንዳለ እንድናይ እድልን ይሰጠናል። የራሳችሁን ሃሳብ ለማንፀባረቅ ይህን አጋጣሚ በአግባቡ በመጠቀም በየሳምንቱ የምትማሩትን ትምህርት ለማጋራት ተዘጋጁ። በተጨማሪም ይህ ተግዳሮት በእግዚአብሔር ተልዕኮ ውስጥ መሳተፋችሁን የበለጠ እንድትጨምሩ ያደፋፍራችኋል።

`ተግዳሮት፡ በቀጣዩ ሳምንት በየቀኑ እግዚአብሔር ተልእኮውን እንድትመለከቱ አይኖቻችሁን ይገልጥ ዘንድ ጸልዩ። በተጨማሪም፡ በህይወታችሁ አስቀድማችሁ የማታውቁትን ሰው ስም ተማሩ- -ጎረቤታችሁ፣ የሥራ ባልደረባችሁ፣ ሱቅ ሻጭ፣ የአውቶቡስ ሹፌር፣ ወይንም ፅዳት ሰራተኛ፣ ወዘተ ሊሆን ይችላል። በየዕለቱም ለእነዚህ ሰዎች ፀልዩላቸው።`