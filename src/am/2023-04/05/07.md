---
title:  ተጨማሪ ሀሳብ
date:   03/11/2023
---

ኤለን ጂ ኋይት በዙሪያቸው ላሉ ሰዎች ለመመስከር የኢየሱስን ጥሪ ለመከተል ልባቸው ለሚቸገሩ ሰዎች ጠንካራ ማስጠንቀቂያ አስቀምጣለች።

“ይህንን ሥራ ላለመስራት ሰበብ ለሚደረድሩ ሰዎች ሰበባቸው ከኃላፊነታቸው ነጻ አያደርጋቸውም። ይህንን ሥራ ላለመስራት ከመረጡ ክርስቶስ የሞተላቸውን ነፍሳትና እግዚአብሔር የሰጣቸውን ኃላፊነት ችላ እያሉ ስለሆነ በሰማይ መጽሐፍት ውስጥ ያልታመኑ (ሀኬተኛ) ባሪያዎች ተብለው ይመዘገባሉ። አንድ አገልጋይ የእርሱን እርዳታ ከሚሹ ሰዎች ራሱን ሲያርቅ ለሌሎች ብርታትና በረከት ለመሆን ጌታው እንደሰራ እየሰራ ነው ወይ? ከሰዎች ጋር የግል ግንኙነት ማድረግን ችላ የሚሉ ሰዎች ራስ ወዳድ ይሆናሉ።

ከዚህ የተነሣ የወንድሞቻቸውን መንፈሳዊ ሁኔታ ለመረዳትና ለእያንዳንዱ ሰው ምግቡን በጊዜው በመስጠት የእግዚአብሔርን መንጋ እንዴት መመገብ እንዳለባቸው ለማወቅ ከወንድሞቻቸው ጋር ግንኙነት የመፍጠር ልምምድ ያስፈልጋቸዋል። ይህንን ሥራ ችላ የሚሉ ሰዎች የግብረገብ እድሳት እንደሚያስፈልጋቸው ስለሚገልጡ የሥራውን ሸክም አለመሸከማቸውን ይመለከታሉ።” Ellen G. white, the Advent Review and Sabath Herald, August 30, 1892

እነዚህ ቃላት እግዚአብሔር በተልእኮው ላይ የሚያስቀምጠውን አስፈላጊነት የሚያጎሉ ጠንካራ ቃላት ቢሆኑም ያለ ተስፋ አልተተውንም። “ዮናስ በተሰጠው ሥራ ላይ ከባድ ሀላፊነት ተጥሎበት ነበር። ነገር ግን ሂድ ብሎ ያዘዘው ጌታ ባሪያውን ሊደግፈውና ክንውን ሊሰጠው ይችል ነበር። ነብዩ ያለ ጥርጥር ቢታዘዝ ኖሮ ከብዙ መራር ገጠመኞች መትረፍ በቻለ እና የተትረፈረፈ በረከት በተቀበለ ነበር። ነገር ግን ዮናስ ተስፋ በቆረጠበት ሰዓት ጌታ አልተወውም። በተከታታይ ባጋጠሙት ፈተናዎች እና ባልተለመዱ አስደናቂ በጎነቶች አማካይነት ነቢዩ በእግዚአብሔርና በሚያድነው በእርሱ ወሰን የለሽ ኃይል ላይ የነበረው መታመን መነቃቃት ነበረበት።” Ellen G. white prophets and kings, p. 266

ልክ እንደ ዮናስ በተልእኮው ውስጥ ላለመሳተፍ ሰበብ ለመስጠት ቀላል ሆኖ እናገኛዋለን። ለእነዚህ ሰበቦች መነሳሳታችን ከብዙዎች ምክንያቶች አንዱ ሊሆን ይችላል። ሆኖም የእኛ የተልእኮ ጥሪ ከዮናስ ጥሪ ያነሰና የተለየ አይደለም። ጥያቄው ለዚህ ምላሽ ለመስጠት የሚመርጡት እንዴት ነው?

**የመወያያ ጥያቄዎች**

`1. በተልእኮ ላለመሳተፍ ምን አይነት ሰበቦችን ለመደርደር ተፈትነዋል? የእርስዎ ነነዌ ምንድነው?`

`2. እኛ እንደ ሰባተኛ ቀን አድቬንቲስቶች ያለን እውነት ምን ያህል የከበረ እንደሆነ እስቲ ያስቡ። እነዚህ እውነቶች ስላሉዎ ምን ያህል እንደተባረኩ ያስቡ። በጣም የምትወዱትን ነገር ለሌሎች እንዳያጋሩ ወደ ኋላ የሚጎትትዎ ምን ነገር አለ?`

`3. ስለ መመስከር እና ተልእኮ ሊኖርዎ የሚችሉትን ፍርሃቶች በእግዚአብሔር ጸጋ ማሸነፍን መማር የሚችሉት እንዴት ነው?`