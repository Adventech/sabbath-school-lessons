---
title:  የእኛ ሰበብ፡- ፍርሃት
date:   29/10/2023
---

`ናሆም 1፡1፤ ናሆም 1፡1-4 እና 2ኛ ነገ. 17፡5-6፤ 2ኛ ነገ. 19፡32-37ን ያንብቡ። እነዚህ ጥቅሶች ስለ ነነዌ እና የአሦር ሕዝብ ከእስራኤል ጋር ስለነበራቸው ግንኙነት ምን የገለጡልን ነገር አለ? ይህ ግንኙነት ዮናስ ወደ ተርሴስ ለመኮብለል እንዲወስን ተፅዕኖ የፈጠረበት በምን መልኩ ነው?`

ዮናስ ወደ ነነዌ መሄድን እንቢ እንዲል ካደረጉት ምክንያቶች አንዱ ፍርሃት ነው።

አሶራውያን የታወቁ ጠላቶቻቸው ሲሆኑ ነነዌ የመንግስቱ ዋና ከተማ ሆና ታገለግል ነበር።

“በተከፋፈለች ጥንታዊት እስራኤል ዘመን የአሶራውያን ግዛት ርዕሰ ከተማ የነበረችው የነነዌ ከተማ ከወቅቱ ታላላቅ ከተማዎች መካከል አንዷ ነበረች።… በጊዜያዊ የብልጽግናዋ ዘመን ነነዌ የወንጀል እና የክፋት ማዕከል ነበረች። የትንቢት መንፈስ የከተማዋን ባህሪ የገለጸው ‘በደም የተሞላችው ከተማ… ሀሰትና ዝርፊያ የተንሰራፋባት’ በሚል ነው። ነብዩ ናሆም የነነዌን ኗሪዎች ምስላዊ በሆነ አገላለፅ የሚያነጻጽረው ከጨካኝ እና በጣም ከተራበ አንበሳ ጋር ነው። ‘ክፋትህ ሁልጊዜ ያላለፈችበት ሰው ማን ነው’ በማለት ጥያቄውን ያነሳል (ናሆም 3፡19)።” Ellen G. White, Prophets and kings, p. 265

ነነዌ የምታስደንቅ ከተማ ናት። የታሪክ ጸሐፍት እንደሚናገሩት ሰናክሬም 1650 ጫማ በ794 ጫማ (503 በ242 ሜትር) የሆነውንና ቢያንስ ወደ 80 ክፍሎች የነበሩትን የሰሜን ምዕራብ ቤተመንግስትን መገንባትን ጨምሮ ከተማዋን በከፍተኛ ደረጃ አስፋፍቷል። ከዚህ በተጨማሪ ከ49 ማይልስ (65 ኪሎ ሜትር) ርቀት ላይ ውሃ ወደ ከተማዋ እንዲመጣ 18 ቦዮችን አስገነባ። መጠኑ ብቻ የሚያስፈራ ነበር።

ነገር ግን አሶርያውያንም ቢሆኑ ጨካኞች ነበሩ። ሰናክሬም ባቢሎንን ስለመውረሩ በሚናገረው ዘገባው ልጆችንና አዛውንትን ሳይለይ ጎዳናዎችን በነዋሪዎቹ ሬሳ መሙላቱን በኩራት ተናግሯል። በቁፋሮ ወቅት የተገኙት አጋዥ ምስሎች ወታደሮች ተጎጂዎችን ሲሰቅሉ ያሳያሉ። እነዚህ ሰዎች አልፈሃቸው ልትሄድ የፈለግካቸው ሰዎች አልነበሩም። እነርሱ በማይወዷቸው ሰዎች ላይ ጥቃት ከመሰንዘር እና ያለ ምክንያት በጭካኔ ከመግደል የማይመለሱ ሰዎች ነበሩ። በእርግጥም ዮናስ ብዛት ባላቸው የነነዌ ሰዎች መካከል ለመራመድ ሲያስብ በፍርሃት ሳይንቀጠቀጥ አልቀረም።

ይህ ሁሉ ቢሆንም እግዚአብሔር ያዘዛቸውን መመሪያዎች እንዳይፈጽም ፍርሃት እንቅፋት እንዲሆንበት በመፍቀዱ የዮናስን ታሪክ በነቀፌታ እናነባለን። እዚህ ላይ መረዳት ያልቻልነው ነገር ቢኖር እኛም ተመሳሳይ ነገር እንደምናደርግ ነው። ራሳችንን እግዚአብሔር እንዲቆጣጠር ከመፍቀድ ይልቅ ፍርሃት እንዲቆጣጠረን እንፈቅዳለን።

እግዚአብሔር አንድን ነገር እንድታከናውኑ ሲመራችሁ ከፍርሃት የተነሳ እንቢ ስላላችሁባቸው ሁኔታዎች ለጥቂት ደቂቃዎች እስቲ አስቡ።

`ከዚህ የህይወት ተሞክሮ ምን ትምህርት አገኛችሁ?`