---
title:  ስደተኞች
date:   21/11/2023
---

ከስደተኞች ጋር የተያያዘው ርዕስ በተለይም ዛሬ በጣም ብዙ ስደተኞች ስላሉ በጣም አነጋጋሪ ሆኗል። በጦርነትም ይሁን በተፈጥሮ አደጋዎች፣ ወይም የተሻለ ኢኮኖሚያዊ የወደፊት ተስፋ ለማግኘት በዓለም ዙሪያ የሚገኙ በሚሊዮን የሚቆጠሩ ሰዎች ከመኖሪያ ቤታቸው ተፈናቅለው እርዳታ ያስፈልጋቸዋል።

በማቴዎስ 2፡13-14 ኢየሱስ ስደተኛ ነበር። ከሄሮድስ እጅ ለማምለጥ ምድራዊ ወላጆቹ ዮሴፍና ማርያም በሌሊት ከቤተልሔም ሸሽተው ወደ ግብፅ ለመሄድ ተገደው ነበር። መጽሐፍ ቅዱስ በግብፅ ስለነበሩበት ሁኔታ ምንም የሚናገረው ነገር የለም፤ ነገር ግን ፈተናዎች እንዳሉት መገመት ከባድ አይደለም፤ ምናልባትም በዛሬው ጊዜም ስደተኞች የሚያጋጥሟቸው አይነት አንዳንድ ተግዳሮቶችን ሳይጋፈጡ አይቀሩ ይሆናል።

እንዲያውም የኢየሱስ ቤተሰብ በባዕድ አገር ጥገኝነት እንደጠየቁት በመጠኑም ቢሆን ብዙ ሙስሊሞች፣ ቡዲስቶች፣ ሂንዱዎች፣ ክርስቲያኖች እና ሃይማኖተኛ ያልሆኑ ሰዎች ዛሬም በተለያዩ አገሮች ጥገኝነት እየጠየቁ ነው።

በጥቅሉ ሲታይ ከራሳችን ባህልና የቋንቋ ቡድን ከመጡ ግለሰቦች ጋር መወዳጀት ይቀላል፤ ምክንያቱም ብዙ ነገሮችን ስለምንጋራ ነው። ከኛ የተለየ መልክ ያላቸውና ቋንቋችንን ከማይናገሩ፣ ሃይማኖታዊ እሴቶቻችን ከማይጋሩና ተመሳሳይ ምግብ ከማይመገቡ ስደተኞች ጋር የጋራ መግባባት መፍጠር የበለጠ ፈታኝ ነው። ወንጌሉ ከጎሳ፣ ከሀገር እና ከባህላዊ ምቾት ክልላችን እንድንወጣ እና ከእኛ ምንም ያህል ቢለያዩም የተቸገሩትን እንድንደርስ ጥሪ ያቀርብልናል።

`ዘዳግም 10:19፣ መዝሙር 146:9፣ ሮሜ 12:13፣ እና ዘሌዋውያን 23:22ን ያንብቡ። በነዚህ ጥቅሶች ውስጥ ልናስታውሰው የሚገባን አስፈላጊ ጭብጥ ምንድን ነው?`

ስደተኞችን እንዴት ማገልገል እንችላለን? አስቸጋሪ ነው፤ ምክንያቱም በአንዳንድ አገሮች ከእነዚህ ሰዎች ጋር መቀላቀል ወይም እነርሱን መርዳት በፖለቲካዊ እይታ ትክክል ላይሆን ይችላል። ነገር ግን በጣም አስቸጋሪ ጊዜያት ያለፉ እና የእኛ እርዳታ የሚያስፈልጋቸውን እነዚህን ሰዎች ለማገልገል የምንችለውን ማድረግ አለብን። ስለዚህ በምንችለው ደረጃ መርዳት አለብን።

በጸሎት ይጀምሩ፣ ከዚያም ስለ ስደተኞች መረጃ ይፈልጉ። በብዙ ቦታዎች ለእነሱ እንክብካቤ የሚያደርጉ ድርጅቶች አሉ። ከድርጅቶቹ ውስጥ ከአንዱ ጋር መስራት መጀመር ትችላላችሁ፤ ወይም ምናልባት በአካባቢያችሁ የሚገኘው የቤተክርስቲያን ሰንበት ትምህርት ቡድን የስደተኞች አገልግሎት ሊጀምር ይችላል።

`ምንም እንኳን መጠኑ አነስተኛ ቢሆንም፣ እርስዎ የሚያውቋቸውን ስደተኞች ለመርዳት ምን ማድረግ ይችላሉ?`