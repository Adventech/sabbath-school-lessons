---
title:  የክርስቶስ ዘዴ ብቻ
date:   20/11/2023
---

**የሚከተሉት ታሪኮች ለችግረኞች ስለሚደረጉ አገልግሎቶች ምን ያስተምሩናል?**

`ዮሐንስ 5፡1-9`

`ማርቆስ 1፡23-28`

ኤለን ጂ. ኋይት የኢየሱስን አገልግሎት በተለይም የተቸገሩትን እንዴት ማገልገል እንዳለብን ባለ አምስት ደረጃ መንገድ አስቀምጣለች፡- “የክርስቶስ ዘዴ ብቻውን ሰዎችን በመድረስ እውነተኛ ስኬት ያስገኛል። አዳኙ መልካማቸውን በመፈለግ ከሰዎች ጋር ተቀላቀለ፤ ርኅራኄን አሳያቸው፤ ፍላጎቶቻቸውን አሟላ፤ እናም መተማመናቸውን አገኘ።

ከዚያም ‘ተከተሉኝ’ አላቸው።”— The Ministry of Healing, p. 143

በመጀመሪያ፣ ከአቅመ ደካሞች ጋር መቀላቀል፣ እነሱን ለማወቅ ጊዜ ማሳለፍ እና ለእነሱ መልካም ለማድረግ በማሰብ ፍላጎታቸውን መረዳት አለብን። ኢየሱስ በውሃ ቦታ ላይ ለሽባው ያደረገውን ይመልከቱ። ኢየሱስ እዚያ ነበር፣ “ከብዙ በሽተኞች፣ ዕውሮች፣ አንካሶች፣ ሽባዎች” (ዮሐንስ 5፡3) መካከል።

ሁለተኛ፣ ርኅራኄ ማሳየት አለብን። ይህ በአንዳንድ ሁኔታዎች ፈታኝ ሊሆን ይችላል ምክንያቱም አንዳንድ ጊዜ ሰዎች እምነትን ለማግኘት ደግነትን እንደ አንድ ዘዴ አድርገው ከተጠቀሙ በኋላ ስለሚጎዱ(ስለሚያጭበረብሩ) ነው። ቢሆንም፣ እግዚአብሔር በምላሹ ምንም ሳንጠብቅ እንድንራራ እየጠራን ነው።

ሦስተኛው እርምጃ ፍላጎታቸውን ማሟላት ነው። ይህ ከቃላት ያለፈ ነገርን ይጨምራል። የጓደኛን ወይም የእንግዳውን ሰው ፍላጎት ለማሟላት እርምጃ መውሰድን ይጠይቃል። ኢየሱስ ሽባውን አነጋግሮ ምን እንደሚፈልግ ጠየቀ ከዚያም ተአምር ሠራለት። “ርኩስ መንፈስ” በያዘው ሰው ታሪክ ውስጥ ኢየሱስ ሁኔታውን ሙሉ በሙሉ በመቆጣጠር ረዳት የሌለው ሰው ለራሱ ማድረግ የማይችለውን አድርጓል።

አራተኛው እርምጃ መተማመንን ማግኘት ነው፤ ሰዎችን ስናገለግል፣ ስንረዳቸው፣ በእኛም ሆነ በምንነግራቸው ነገሮች ላይ እምነት መጣልን ይማራሉ፣ ስለዚህም ስለ ኢየሱስ ስንነግራቸው ለማዳመጥ ይበልጥ ክፍት ይሆናሉ። ኢየሱስ በአካል እነሱን መፈወስ ብቻ አልፈለገም፤ ይልቁንም በእርሱ የዘላለም ሕይወት እንዲኖራቸው ፈለገ (ዮሐንስ 10፡10)።

የመጨረሻው እርምጃ እነርሱን ወደ ኢየሱስ መምራት ነው፣ ይህ ድርጊት ከእርስዎም ሆነ ከሚረዱት ሰው እምነትን የሚጠይቅ ነው።

`በአጠቃላይ ኢየሱስ ያደረጋቸውን ተአምራት ማድረግ ላንችል እንችላለን። ግን አሁንም እርዳታ የሚያስፈልጋቸውን ማገልገል የምንችልባቸው መንገዶች የትኞቹ ናቸው?`