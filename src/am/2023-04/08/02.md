---
title:  የወዳጆች እምነት
date:   19/11/2023
---

በወንጌል ውስጥ የሚገኘው ይህ ኃይለኛ ታሪክ የተወሰኑ ሰዎች ችግረኛውን ምናልባትም ወዳጃቸውን ወደ ኢየሱስ ለማምጣት ምን እንዳደረጉ ይገልጻል። የተቸገሩትን ለማገልገል መደረግ ስላለበት ጥረት እዚህ ከተፈጠረው ነገር መማር እንችላለን።

`ሉቃስ 5፡17-26ን ያንብቡ (በተጨማሪም ማቴ. 9፡1-8፣ ማርቆስ 2፡3-12 ይመልከቱ)። ከዚህ ታሪክ ስለ ተልእኮ እና አገልግሎት ልንወስዳቸው የምንችላቸው አንዳንድ ትምህርቶች ምንድን ናቸው?`

እነዚህ ሰዎች እሱን ወደ ኢየሱስ በማምጣት ጓደኛቸውን የመንከባከብ ኃላፊነት ወሰዱ። እግዚአብሔር እንደዚህ ሰው ጓደኞች እንድንሆን እየጠራን ነው - ችግረኞችን ወደ ኢየሱስ ክርስቶስ እንድንመራ። ይህ ሥራ እምነትን፣ ተግባርን፣ ትዕግስትን፣ እና አስፈላጊ ከሆነ፣ ባልተጠበቀ መንገድ ለመሄድ ፈቃደኛ መሆንን ይጠይቃል። ሰዎቹ ወደ ኢየሱስ መጡ፤ ነገር ግን እንቅፋት አጋጠማቸው። ረዳት የሌለውን ወዳጃቸውን በተለመደው መንገድ ወደ ኢየሱስ ማምጣት አልቻሉም። ተስፋ አልቆረጡም፣ ይልቁንም ሰውየውን ወደ ኢየሱስ ክርስቶስ የሚያደርሱበት አዲስ መንገድ አገኙ። ጓደኛቸውን ከጣራው ላይ ማውረድ! እንደ ሉቃስ አነጋገር ኢየሱስ ያደረጉትን ነገር ተቀብሏል (ሉቃስ 5፡20 ይመልከቱ)።

የኢየሱስ ፍላጎት ረዳት የሌላቸውን ጓደኞቻችንን ወደ እርሱ እንድናመጣ ነው። መጽሐፍ ቅዱስ ኢየሱስን የሚሰቃዩትን ማንም ይሁኑ ማን ይቅር ለማለት እና ለማዳን የሚፈልግ ታላቅ ሐኪም ብሎ ይጠራዋል።

ኤለን ጂ. ኋይት አቅመ ደካሞችን እንድንረዳ ትሞግተናለች፡- “ሥራችሁ እንዲነገራችሁ አትጠብቁ። ዓይናችሁን ክፈቱ እና በዙሪያችሁ ያሉትን እዩ፤ ከድሆች እና ከተቸገሩት ጋር ተዋወቁ። ራሳችሁን ከእነርሱ አትደብቁ፣ ፍላጎታቸውንም መዝጋት አትፈልጉ። በያዕቆብ ላይ እንደተፃፈው ነውር የሌለበትን እውነተኛ አምልኮ ይዘዋል የተባሉትን ማድረግ የሚወድ ማነው? በታላቁ የድነት እቅድ ውስጥ ለመርዳት የሚችሉትን ሁሉ ለማድረግ የሚጨነቁ እነማን ናቸው?”— Testimonies for the Church, vol. 2, p. 29

ኢየሱስ ራሱ ረዳት የሌላቸውን እንዴት መርዳት እንዳለብን አሳይቷል እና እኛንም እንድንረዳ እየጠራን ነው። በመጀመሪያ ጓደኞቻቸው እንሆናለን፤ ከዚያም ስለ ፍላጎታቸው እንማራለን፤ እና በመጨረሻም፣ እርሱ ብቻውን ሊረዳቸው ወደሚችለው ወደ ኢየሱስ እንመራቸዋለን። በዚህ ታሪክ ውስጥ ያሉት ወንዶች ያደረጉት ይህን ነው፤ ራሳችንን ባገኘንበት በማንኛውም ሁኔታ ውስጥ እንዲሁ ማድረግ አለብን። ሰዎችን እርሱ ብቻ ሊያድናቸው ወደሚችለው ወደ ኢየሱስ እንዲጓዙ እርዷቸው።

`አሁን እርዳታ የሚያስፈልገው በአካባቢዎ ያለ ማን አለ? ምን ሊያደርጉላቸው አስበዋል?`