---
title:  የእግዚአብሔር ሰዎች፡ የተልእኮው አስተላላፊዎች
date:   11/10/2023
---

በታሪክ ውስጥ፣ እግዚአብሔር ሁልጊዜ ባህሪውን በታማኝነት የሚወክሉ እና በታዛዥነት ዓላማውን የሚከተሉ ሰዎች አሉት። የእግዚአብሔር ሰዎች የተጠሩ እና የጸጋው ተካፋዮች እንዲሆኑ ግብዣውን የተቀበሉ ናቸው። ሁሉም የእግዚአብሔርን ተልእኮ ለማስፈጸም መሳሪያዎች ነበሩ፤ አሁንም ናቸው።

`ዘፍጥረት 12:1-3 እና ዘዳግም 7:6፣11-12ን ያንብቡ። እግዚአብሔር በብሉይ ኪዳን ለሕዝቡ የነበረው የመጀመሪያ ዓላማ ምን ነበር?`

አምላክ ከአብርሃምና ከዘሮቹ ጋር የገባው ቃል ኪዳን የተለየ ዓላማ ነበረው።

የተፈጠሩት፣ የተጠሩት እና የተለዩት የእግዚአብሔር ተልዕኮ ወኪሎች እንዲሆኑ ነበር— በረከቱን ለአሕዛብ ለማስተላለፍ (ከዘዳ. 28፡10፣ ኢሳ. 49፡6 ጋር ያነፃፅሩ)። ሆኖም ከእግዚአብሔር ጋር በቃል ኪዳን ግንኙነት ውስጥ የገቡት በእምነት እና በታዛዥነት ቅድመ ሁኔታ ላይ በመመስረት ነው (ዘፍ. 22:16-18፤ ዘጸ. 19:5-6፤ ዘዳ. 28:1-2፤ 2 ዜና 7፡14)። ይህ በዙሪያ ያሉትን ህዝቦች ወደ እስራኤል የመሳብ ሂደት፣ በብሉይ ኪዳን የእግዚአብሔር “ተልዕኮ ስልት” ነበር።

በአዲስ ኪዳንም የእግዚአብሔር ተልዕኮ ይቀጥላል። ከሙታን የተነሳው ጌታ እና አዳኝ አሁን የታደሰ “የተልእኮ ስልትን” አስጀመረ (ማቴ. 28፡18-20፣ ሐዋ. ሥራ 1፡8)።

ያም የክርስቶስ ደቀ መዛሙርትን የያዘችው ቤተ ክርስቲያን ዓለም ወደ እርሷ እንዲመጣ ከምትጠብቀው ከጥንቷ እስራኤል በተቃራኒ በተልእኮ ወደ ዓለም ሁሉ የምትሄድበት ነው። ተልእኮው የመነጨው ከቤተ ክርስቲያን አይደለም። በተቃራኒው፣ ቤተ ክርስቲያን ያለችው እግዚአብሔር አሁንም የሚፈጸም ተልእኮ ስላለውና ቤተ ክርስቲያኒቱን ያንን ሥራ ለመፈፀም እየተጠቀመባት ስለሆነ ነው።

ሆኖም፣ አንድ ጥያቄ ይቀራል። የቤተ ክርስቲያን ተልእኮ ምንድን ነው? ቤተ ክርስቲያንን ወደ መኖር ከጠራው ጋር ተመሳሳይ ነው፡- “የሰው ልጅ የጠፉትን ሊፈልግና ሊያድን መጥቶአልና” (ሉቃስ 19፡10)። በቤተ ክርስቲያን ውስጥ ማናችንም ብንሆን ማንንም ማዳን ባንችልም፣ ሌሎችን ማዳን ወደሚችለው ወደ ኢየሱስ ክርስቶስ ብቻ መጠቆም እንችላለን፤ አለብንም።

`“የክርስቶስ ቤተ ክርስቲያን ተልዕኮ የሚጠፉ ኃጢአተኞችን ማዳን ነው። የእግዚአብሔርን ፍቅር ለሰዎች ለማሳወቅና በዚያ ፍቅር ውጤታማነት ለክርስቶስ ለመማረክ ነው።”—Ellen G. White, Testimonies for the Church, vol. 3, p. 381። እንዴት ያለ ታላቅ ኃላፊነት ነው! ተልእኮ ለቤተ ክርስቲያን እንደ አየር (እስትንፋስ) ነው። አየር ከሌለን እንሞታለን። ያለ ተልእኮ ቤተ ክርስቲያን ትሞታለች። የቤተ ክርስቲያናችንን ሕይወት ለማስቀጠል በግል ምን ማድረግ እንችላለን?`