---
title:  ሥላሴ፡ የተልእኮው መነሻ
date:   08/10/2023
---

በቅዱሳት መጻሕፍት ውስጥ ያለው የእግዚአብሔር ተልእኮ ኢየሱስን ብቸኛው የመዳኛ መንገድ አድርጎ ከፊት እና ከመሃል ያስቀምጣል። ክርስቶስ ራሱ እንዲህ ሲል ተናግሯል:- “እኔ መንገድ፣ እውነትና ሕይወት ነኝ። በእኔ በቀር ወደ አብ የሚመጣ የለም” (ዮሐንስ 14፡6)። ነገር ግን ኢየሱስ የሥላሴን የተልእኮ ማዕከልነትም እንድንረዳ ይረዳናል።

ክርስቶስ ያደረጋቸው ነገሮች ሁሉ ከሰማይ አባቱ ወይም ለሰማይ አባቱ ነበር (ዮሐንስ 4:34፤ ዮሐንስ 5:30፤ ዮሐንስ 12:45 ይመልከቱ)። ሆኖም፣ የኢየሱስ ተልእኮ የጀመረው ወደ ዓለም ሲመጣ እንዳልሆነ ሁልጊዜ ማስታወስ አለብን። ዓለማችን ሳይፈጠር እንኳ ከአብ ተቀብሎታል (ከኤፌ. 1፡4፣ 1ጴጥ. 1፡20 ጋር ያነፃፅሩ)።

ስለዚህ፣ እግዚአብሔር የምድራችንን መሰረት ከመጣሉ በፊት ለሰው ልጆች እንዴት እንደሚደርስ አቅዶ ነበር፤ ይህን አላማ ለመፈጸምም ሆን ብሎ በሰው ልጅ ታሪክ ውስጥ ገባ።

ወልድ ዓለምን ፈጠረ (ዮሐ. 1፡3)። እናም “በዘመኑ ፍጻሜ” (ገላ. 4፡4) እግዚአብሔር ልጁን ወደዚህ በመላክ ፍቅሩን አሳየን (ዮሐ. 3፡16, 17)። ወልድ መጥቶ በመስቀል ላይ ሞቶ ሞትን ድል ነሳው። ከዚያም፣ ከአብ የተላከው፣ መንፈስ ወደዚህ መጣ (ዮሐ. 14፡26፣ ዮሐ. 16፡7)፣ ዓለምን ወቀሰ (ዮሐ. 16፡8-11)። እና ዛሬም የአብንና የወልድን ተልእኮ በማበረታታትና የእግዚአብሔርን ሕዝብ ለተልእኮው መላኩን ቀጥሏል (ዮሐንስ 14፡26፤ ዮሐንስ 16፡13፣ 14)።

`ዮሐንስ 20:21፣ 22ን ያንብቡ። ተልዕኳችን ከአብ፣ ከወልድ እና ከመንፈስ ቅዱስ መምጣቱን መረዳታችን ተልእኳችንን እንዴት ሊቀርጽ ይገባል?`

ምንም እንኳን “ሥላሴ” የሚለው ቃል በመጽሐፍ ቅዱስ ውስጥ ባይገኝም በተልእኮ ላይ ያተኮሩ የሥላሴ ማስረጃዎች ብዙ ናቸው። ለምሳሌ፣ ከትንሣኤ በኋላ ክርስቶስ ለደቀ መዛሙርቱ ተገልጦ “እነሆም፥ አባቴ የሰጠውን ተስፋ እኔ እልክላችኋለሁ፤ እናንተ ግን ከላይ ኃይል እስክትለብሱ ድረስ በኢየሩሳሌም ከተማ ቆዩ” አላቸው (ሉቃስ 24፡ 49)። እዚህ ላይ የመለኮትን ተልእኮ እውነታ በአንድ አረፍተ ነገር ውስጥ እናገኘዋለን፡ - እነርሱም የአብ የተስፋ ቃል፣ የወልድ የተስፋ ቃል ፍጻሜ ማረጋገጫ እና የተስፋው ቃል እራሱ የመንፈስ ቅዱስ መምጣት ናቸው (ሉቃስ 3፡16፤ የሐዋርያት ሥራ 1፡4፣ 5፣ 8)

ከዚህ የምንማረው ተልዕኮው የእኛ እንዳልሆነ ነው፤ ተልዕኮው የሥላሴ ነው።

`ስለዚህ አይወድቅም። አብ፣ ወልድ እና መንፈስ ቅዱስ ነፍሳትን በማዳን ሥራ ውስጥ ይሳተፋሉ። ይህ ሐሳብ ሊያጽናናን የሚገባው ለምንድነው?`