---
title:  ደቀ መዛሙርት ማድረግ፡- የተልእኮ ትኩረት
date:   09/10/2023
---

`ማቴዎስ 28:16-20ን ያንብቡ። በዚህ ክፍል ውስጥ የትኞቹን የደቀ መዝሙርነት ገጽታዎች ማየት እንችላለን?`

ማቴዎስ 28፡16-20 በተለምዶ ታላቁ ተልእኮ በመባል የሚታወቀውን መጽሐፍ ቅዱሳዊ አደራ ያውጃል (ማቴ. 28፡18-20)፣ በዚህም ኢየሱስ ተከታዮቹ እንዲሄዱ እና ደቀ መዛሙርት እንዲያፈሩ፣ እንዲያስተምሯቸው እና ወደ ህብረት እንዲቀላቀሉ እንዲያነሳሷቸው አዟል (በተጨማሪ ማርቆስ 16:15-16፤ ሉቃስ 24:44-49፤ ዮሐንስ 20:21-23፤ ሐዋ. ሥራ 1:8ን ይመልከቱ)።

የማቴዎስ 28:16-20ን መሠረታዊ ክፍሎች በአራት ቀላል ነጥቦች ውስጥ ማየት ይቻላል:- (1) ኢየሱስ ደቀ መዛሙርቱን ከእርሱ ጋር ለመሆን ወደ ገሊላ እንዲሄዱ አዘዛቸው (ማቴ. 28:16-17)፤ (2) ኢየሱስ ሥልጣኑንና ሉዓላዊነቱን በማወጅ ወደ እነርሱ መጣ (ማቴ. 28:18)፤ (3) ከዚያም ኢየሱስ ደቀ መዛሙርቱን ለአንድ የተለየ ተግባር ማለትም ደቀ መዛሙርት የማፍራቱን (የማድረጉን) ተልዕኮ ሰጣቸው። እና በመጨረሻ፣ (4) ኢየሱስ ከደቀ መዛሙርቱ ጋር እስከ መጨረሻው እንደሚሆን ቃል ገባላቸው (ማቴ. 28፡20)።

ደቀ መዛሙርት የማድረጉ ሥራ የታላቁ ተልእኮ ዋና ትኩረት እና የተልእኮ ዋና ተግባር ነው። በመጀመሪያው የግሪክ ቋንቋ የማቴዎስ ወንጌል 28፡19 መጀመሪያ ቃል በቃል እንዲህ ይላል፣ “ስለዚህ ሄዳችሁ ደቀ መዛሙርት አድርጉ።” “ስለዚህ” የሚለው ቃል ተልእኮው መሠረት ያደረገው ቀደም ብሎ በተናገረው ማለትም የትንሣኤው ድል ውጤት በሆኑት በኢየሱስ ኃይል፣ ሥልጣንና ሉዓላዊነት ላይ መሆኑን ይገልፃል (ማቴ. 28:18)።

በታላቁ ተልእኮ ውስጥ ስልጣንን የሚገልፀው ብቸኛው የተግባር ግሥ “ደቀ መዛሙርት አድርጉ” የሚለው ብቻ መሆኑን ማስመር አስፈላጊ ነው። ሁሉንም ማስተማር፣ ማጥመቅ እና የኢየሱስን ትምህርቶች ለአለም ሁሉ ማካፈል የደቀ መዝሙርነት ባህሪያት ናቸው። እዚህ ላይ ኢየሱስ ደቀ መዛሙርቱን ወደ አንድ ዓላማ እየመራቸው ነው፡- ደቀ መዛሙርት ወደ ማድረግ። ይህ በእርግጥም በቅዱሳት መጻሕፍት ውስጥ ካሉት ታላላቅ የተልእኮ ምንባቦች አንዱ ነው። የሚያበቃው ኢየሱስ ከተከታዮቹ ጋር ቀጣይነት ባለው መልኩ እንደሚገኝ በገባው ቃል ኪዳን ነው።

በግልጽ ለማየት እንደሚቻለው ታላቁ ተልእኮ የታሰበው በዚያ ጊዜ ለተሰበሰቡት የመጀመሪያዎቹ ደቀ መዛሙርት ብቻ አይደለም። ደቀ መዛሙርት የማድረጉን አዲስ ተልእኮ ለመፈጸም ብቻቸውን ወደ “አሕዛብ ሁሉ” መሄድ አይችሉም። ስለዚህ ተልእኮው ሁሉን አቀፍ ነው። የኢየሱስ ክርስቶስ እውነተኛ ተከታይ ሁሉ ደቀ መዛሙርት በማድረጉ ሥራ መካፈል አለበት። በተጨማሪም፣ የሚተላለፈው መልእክት ማለትም የኢየሱስ ክርስቶስ ዘላለማዊ ወንጌል— ያለ ምንም የቦታ፣ ማህበራዊ ወይም የጎሳ ውሱንነቶች ለዓለም ሁሉ የታሰበ ነው።

`ተልእኮው “ደቀ መዛሙርት ማድረግ” ነው። ይህ ጌታችን የሰጠን ኃላፊነት በአኗኗራችንና ለሌሎች በምናደርገው አገልግሎት ላይ ምን ተጽዕኖ ያሳድራል? በተጠራንበት ነገር ላይ የበለጠ ለመሳተፍ ምን ማድረግ እንችላለን?`