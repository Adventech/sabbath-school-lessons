---
title:  የዘላለም ወንጌል፡ የተልእኮው መልእክት
date:   10/10/2023
---

`ራእይ 14:6-7ን ያንብቡ። የመጀመሪያው መልአክ ባቀረበው “ዘላለማዊ ወንጌል” ላይ የትኞቹን የአምላክ ተልእኮ ገፅታዎች እንመለከታለን?`

በመጽሐፍ ቅዱስ ውስጥ “ዘላለማዊ” እና “ወንጌል” የሚሉት ቃላት የተገናኙበት ብቸኛው ቦታ ይህ ነው። ወንጌል በኢየሱስ ክርስቶስ በኩል ለሁሉም የተሰጠ የጸጋ ወንጌል ነው። ወደ እኛ ዓለም የመጣው “ጸጋንና እውነትን” (ዮሐንስ 1፡14) ሊያሳየን ነው። ኃጢአት የሌለበት ሕይወትን ኖረና የኃጢአታችንን እዳ ሊሸከም ምትክ መስዋዕት ሆኖ በመስቀል ላይ ሞተ (ኢሳ. 53፡4-5፤ 1 ጴጥ. 3፡18)። ከዚያም ተነሥቷል፤ ወደ ሰማይ ተመልሷል፤ አብ ከፍ አድርጎታል፤ ዛሬ በሰማያዊው መቅደስ ስለ እኛ ይማልዳል (ራዕ. 1:18፣ ሐዋ. 2:33፣ ዕብ. 7:25)። በቅርቡ ታላቁን የተስፋ ቃሉን ይፈጽማል—በግርማና በክብር ይመለሳል፤ በመጨረሻም ከሺህ ዓመቱ በኋላ የእግዚአብሔርን መንግሥት በምድር ላይ ለመመስረት ይመጣል (ዮሐ. 14:1-4፣ ሐዋ. ሥራ 1:11፣ ራእይ 21:1-4)።

እነዚህ ሁሉ የዘላለሙ ወንጌል አስፈላጊ እውነታዎች ናቸው።

ቢሆንም፣ ይህ መልእክት ዘላለማዊ መሆኑ አስደናቂ ነው። ሊያድነን የሚችል አንድ ወንጌል ብቻ ነው። የእግዚአብሔር ተልእኮ ሙሉ በሙሉ እስኪፈጸም ድረስ እንደዚያው ይቆያል። መቼም ሌላ ወንጌል አይኖርም። አታላይ ትምህርቶች ይመጣሉ ይሄዳሉ (ኤፌ. 4:14)፣ ነገር ግን የመዳን መልእክት፣ የዘላለም ወንጌል፣ የማይለወጥ ነው፤ እናም አምነው በመታዘዝ የሚኖሩት ዋጋ ያገኛሉ (ዘዳ. 5፡33፣ ሮሜ. 2፡6)።

ለመጀመሪያዎቹ ደቀ መዛሙርት የተሰጠው ተመሳሳይ ተልእኮ ለእኛም ዛሬ ተሰጥቶናል። በሁሉም ቦታ ሰዎችን ለክርስቶስ ደቀ መዛሙርት የማድረጉን ሥራ መቀጠል አለብን። ግን ምን ዓይነት ደቀ መዛሙርት? ጥሩ፣ ታማኝ፣ ሙሉ በሙሉ ራሳቸውን የሰጡ፣ አፍቃሪ ሰዎች? እነዚህ ባህሪያት አስፈላጊ ናቸው፤ ግን በቂ አይደሉም። ሁሉንም መጽሐፍ ቅዱሳዊ የደቀ መዝሙርነት ባህሪያት የሚያሳዩ ደቀ መዛሙርትን ልናፈራ ይገባናል (ሉቃስ 9፡23፤ ዮሐ. 13፡34-35፣ 2 ቆሮ. 5፡17)፤ ዋና ዓላማችንም ለጌታችን ለኢየሱስ ዳግም ምጽአት መዘጋጀትና ሌሎችን ማዘጋጀት ይሁን።

“የፍርዱ ሰዓት መድረስ አዋጅ (ራእ. 14:6-7) የክርስቶስ ዳግም ምጽዓት እንደቀረበ የሚገልጽ ማስታወቂያ ነው። ይህ አዋጅ ደግሞ ዘላለማዊ ወንጌል ይባላል።

`ስለዚህ የክርስቶስን ዳግም ምጽዓት መስበክና በቅርቡ እንደሚመጣ መናገር የወንጌል መልእክት ዋነኛ ክፍል እንደሆነ ተመልክቷል።”—Ellen G. White፣ Christ’s Object Lessons፣ ገጽ 227, 228 የፍርዱ ጽንሰ-ሐሳብ በመጀመሪያው መልአክ መልእክት ውስጥ ካለው “ከዘላለም ወንጌል” ጋር የተገናኘው እንዴት ነው? ወንጌል የፍርድ ሃሳብ ማዕከል መሆን ያለበት ለምንድነው?`