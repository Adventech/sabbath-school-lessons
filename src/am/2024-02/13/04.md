---
title:  አንድ ሺው ዓመት በምድር
date:   25/06/2024
---

`ራእ. ምዕ. 19 የሚያበቃው የየሱስን መምጣት እና የክፉዎችን መጥፋት በሚያስደንቅ ተውኔታዊ ትዕይንት በማሳየት ነው። ይሁን እንጂ ታሪኩ አላበቃም። ራእ. 20 “ሺህ ዓመት” በመባል የሚታወቀውን 1,000 ዓመታት የሚቆየውን ዘመን ያስተዋውቀናል። ጥቅሱን ያንብቡ፡ የሱስ ዳግም ሲገለጥ የሰይጣን ዕጣ ፈንታ ምን ይሆናል?`


የራእ. 20 1-3 መልእክት ምሳሌያዊ ነው። ሰይጣን በሰንሰለት ታስሮ ጉድጓድ ውስጥ ይቆለፍበታል የሚለውን አባባል ቃል በቃል መውሰድ አይኖርብንም። ሰይጣን ለአንድ ሺህ ዓመታት የሚታሰረው እርሱ ራሱ በፈጠራቸው ሁናቴዎች በታጠረችው በዚህች ባድማና ሰው ዐልባ ምድር ላይ ይሆናል። በ2ጴጥ. 2፡4 እንደምናነበው ሰይጣንና መላእክቱ “በጨለማ ጕድጓድ ውስጥ” ለፍርድ እንዲቆዩ ይደረጋሉ። በእነዚህ አንድ ሺህ ዓመታት የእርሱ ዓመፅ ያስከተለውን ታላቅ ውድመት እና ጥፋት ይመለከታል።

“ጥልቁ” በሚል ከግሪክኛው የተተረጎመው ቃል፣ በፍጥረት ወቅት ምድርን ለመግለጽ ከቀረበው የብሉይ ኪዳኑ ግሪክኛ ቃል ትርጉም ጋር አንድ ዓይነት ነው። “ምድርም ቅርጽ የለሽና ባዶ ነበረች። የምድርን ጥልቅ ስፍራ ሁሉ ጨለማ ውጦት ነበር።” (ዘፍ. 1፡ 2)። ቃሉ የሚገልጸው ባድማ የሆነችውን ምድር ነው። ስለዚህ “ጥልቅ ስፍራ” ወይም ጥልቁ--ከመሬት በታች ያሉ ዋሻዎች ወይም በዩኒቨርስ አንዱ ጥግጋት የሚገኝ ገደል አይደለም። የሰይጣን የኃጢአት እና የውድመት ሥራ፣ ከዳግም ምጽአቱ አስቀድሞ ያሉ ክስተቶች ከሚፈጥሩባት ታላቅ ትርምስ ጋር ተደማምሮ ምድርን በፍጥረት መጀመሪያ ላይ ወደ ነበረችበት ጨለማ እና የተመሰቃቀለ ስብስብ ውስጥ ይመልሳታል። ጥቅሶቹን ያንብቡ፡ ኤር. 4:23-26፣ ኤር. 25:33፣ ኢሳ. 24:1፣ 3፣ 5። `የመጽሐፍ ቅዱስ ነቢያት ይህን ትዕይንት እንዴት ይገልጹታል?`

እነዚህ ነቢያት በክርስቶስ ዳግም ምጽዓት ወቅት የሚደርሰውን አስከፊ ውድመት እና በዚህ ሺህ ዓመት ጊዜ ውስጥ በምድር ላይ አንድም ሰው በሕይወት ስለ አለመኖሩ አጽንኦት ይሰጣሉ። ሰይጣን እና እርኩሳን መላእክቱ አመፁ ያስከተለውን ጥፋት እንዲያሰላስሉ ይተዋሉ። መላው አጽናፈ ዓለም የኃጢአት ደሞዝ ሞት መሆኑን በድጋሚ ይገነዘባል። እግዚአብሔር ኃጢአት ዳግመኛ እንዳይነሣ አድርጎ ችግሩን ይፈታል (ናሆ. 1፡ 9)። እግዚአብሔር ይህን የሚያደርግባቸው ሦስት ዋና ዋና መንገዶች አሉ። በመጀመሪያ፣ ገደብ የለሽ ፍቅሩን፣ ጥልቅ ፍላጎቱን እና መላውን የሰው ልጆች ለማዳን የሚያደርገውን ያላሰለሰ ጥረት ይገልጣል። በሁለተኛ ደረጃ ፍትሐዊነቱን፣ ቅን ፈራጅነቱን እና ጻድቅነቱን ያሳያል። በሦስተኛ ደረጃ ደግሞ መላው ዩኒቨርስ ኃጢአት እና ዓመፅ የሚያስከትለውን የመጨረሻ ውጤት እንዲያይ ይፈቅዳል።