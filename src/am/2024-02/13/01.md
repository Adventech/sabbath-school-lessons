---
title:  የእግዚአብሔር ፍቅር አሸናፊነት
date:   22/06/2024
---

### ለዚህ ሳምንት ጥናት፡
ራእ. 22:11-12፣ ኤር. 30:5-7፣ መዝ. 91:1-11፣ ኤር. 25:33፣ ራእ. 21:2፣ ራእ. 20:11-15

> <p>የመታሰቢያ ጥቅስ</p>
> “ደግሞም እንዲህ የሚል ታላቅ ድምፅ ከዙፋኑ ሲወጣ ሰማሁ፤ ‘እነሆ፤ የእግዚአብሔር ማደሪያ በሰዎች መካከል ነው፤ እርሱ ከእነርሱ ጋር ይኖራል፤ እነርሱም ሕዝቡ ይሆናሉ፤ እግዚአብሔር ራሱም ከእነርሱ ጋር ይኖራል፤ አምላካቸውም ይሆናል። እንባን ሁሉ ከዐይናቸው ያብሳል፤ ከእንግዲህ ወዲህ ሞት ወይም ሐዘን ወይም ልቅሶ ወይም ሥቃይ አይኖርም፤ የቀድሞው ሥርዐት ዐልፏልና።’” ራእ. 21:3-4

ቢሆንም፣ የትኛውም ዓይነት መከራ፣ አስቸጋሪ ሁኔታ ወይም ሐዘን ውስጥ ማለፍ ቢኖርብንም፣ የተሻለ ቀን ይመጣል ብለን ተስፋ እስካደረግን ድረስ ዛሬ ሕይወትን ትርጉም ባለው ዓላማ እና በደስታ መኖር እንችላለን።

ፍራንክሊን ዲ ሩዝቬልት በጎርጎሮሳውያኑ ከ1933-1945 ዓ.ም. የአሜሪካ ፕሬዝዳንት ሆነው ያገለገሉ ሲሆን፣ ይህ የእርሳቸው የፕሬዝዳንትነት ዘመን በዩናይትድ ስቴትስ ታሪክ እጅግ አስቸጋሪ ከሚባሉት ወቅቶች አንዱ ነበር። ሩዝቬልት በፖሊዮ በሽታ ጠንቅ አካላቸው አልታዘዝ በማለቱ ያለ እርዳታ መራመድ አይችሉም ነበር። በአንድ ወቅት የሚከተለውን ጽፈው ነበር፡ “ከአድማስ ባሻገር የተሻለ ሕይወት፣ የተሻለ ዓለም አለ የሚለውን ተስፋ እና እምነት ሁሌም አጽንተን እንደያዝን እንኖራለን።” ከዓለማችን እጅግ ብሩህ አእምሮ ከነበራቸው ሰዎች አንዱ የነበረው አልበርት አንስታይን “ከትናንት ተማሩ፣ ዛሬን ኑሩ፣ ነገን ተስፋ አድርጉ" ሲል ጽፏል። በንግሥት ቪክቶሪያ የግዛት ዘመን የነበረው ታዋቂው እንግሊዛዊ ገጣሚ አልፍሬድ ሎርድ ቴኒሰን በአንድ ወቅት የሚከተለውን ጽፎ ነበር፡- “ተስፋ በአዲሱ ዓመት መግቢያ ላይ ፈገግ ይልና ‘ከቀድሞው የበለጠ አስደሳች ዘመን ይሆናል’ ሲል ያንሾካሹካል።”

በዚህ የሩብ ዓመት የመጨረሻ ትምህርታችን፣ በዩኒቨርስ ታሪክ እጅግ አስደሳች በሆነው በዚያ ድንቅ ወቅት የክርስቶስ ጽኑ ፍቅር ምን እንደሚመስል እናያለን። በበጎ እና በክፉ መካከል ሲካሄድ ለኖረው ተጋድሎ እንከን የለሽ ድል አድራጊነቱንም እንቃኛለን።

የመጽሐፍ ቅዱስ የመጨረሻ መጽሐፍ የሆነው ራእይ--ስለ ዛሬ፣ ስለ ነገ ብሎም እስከ ዘላለም ላለው ሁሉ ተስፋ ይሰጠናል።

_የዚህን ሳምንት ትምህርት አንብበው ለሰኔ 22 ሰንበት ይዘጋጁ_