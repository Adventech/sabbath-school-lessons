---
title:  ፍርድ--በሺሁ ዓመት ውስጥ
date:   26/06/2024
---

`ጥቅሶቹን ያንብቡ፡ ራእ. 20:4-6። ጻድቃን በአንድ ሺው ዓመታት ውስጥ ምን እየሠሩ ይቆያሉ? ይህ ለምን አስፈላጊ ሆነ?`


በሺው ዓመታት ውስጥ እግዚአብሔር የኃጢአትን ችግር እንዴት ፍትሐዊ በሆነና በፍቅር እንደፈታ በገዛ ዓይኖቻቸው መመልከት የሚችሉባቸውን አጋጣሚዎች ያገኛሉ።

እግዚአብሔርን በበርካታ ጉዳዮች ዙሪያ የሚጠይቀው ጥያቄ የሌለው ማን ነው? ሆኖም አሁን፣ የተዋጁት ጻድቃን በሰማይ በሚያሳልፏቸው ሺህ ዓመታት ውስጥ እነዚህን ጥያቄዎች ይጠይቃሉ። የሚወዱት ወዳጅ ወይም ዘመድ በሰማይ ሳይገኝ ከቀረ፣ የዳኑት የእግዚአብሔርን ውሳኔዎች ይበልጥ በተሟላ ሁኔታ ለመረዳት የሚችሉበት አጋጣሚ ይኖራቸዋል። የተዋጁት ጻድቃን እግዚአብሔር በሕይወት የኖረውን እያንዳንዱን ሰው ለማዳን ያደረገውን ከፍተኛ ጥረት፣ ከመቼውም ጊዜ በላይ አዲስ እና ጥልቅ በሆነ ማስተዋል--ግንዛቤ ያገኛሉ።

`እያንዳንዱ የጠፋ ሰው ክርስቶስን በግል በመቃወሙ ምክንያት ከሰማይ እንደቀረ ይገነዘባሉ። እግዚአብሔር በጠፉት ላይ ዘላለማዊ ጥፋት የሚያስከትለውን የመጨረሻውን ማለትም የሁለተኛውን ሞት ፍርድ የሚሰጠው ይህ ከሆነ በኋላ ብቻ ነው። ጥቅሶቹን ያንብቡ፡ ራእ. 20:7-9። አንድ ሺሁ ዓመት እንዴት ያበቃል? የሰይጣን እና ተከታዮቹ መጨረሻስ ምን ይሆናል?`


ሰይጣን ለ 1,000 ዓመታት የሚፈትነው ወይም የሚያታልለው ሰው አይኖርም።

እርሱም ሆነ ርኩሳን መላእክቱ የኃጢአትን ገዳይ መዘዞች እያሰላሰሉ ብቻቸውን ቀርተዋል። በሺሁ ዓመት መጨረሻ ላይ የሞቱት ኃጥአን የእግዚአብሔርን ፍርድ ለመጋፈጥ እና የመጨረሻ ቅጣታቸውን ለመቀበል ከመቃብር ይነሣሉ (ራእ. 20፡5)።

ዛሬ ሰይጣን እጅግ ብዙ ተከታይ ሠራዊት አለው። ምንም እንኳ ሰይጣን በታላቁ ተጋድሎ እልህ አስጨራሽ ትንቅንቅ በሽንፈት ላይ ሽንፈት ቢከናነብም፣ ቁጥራቸው በባሕር ዳርቻ እንዳለ አሸዋ የሆኑ የጠፉ ሰዎችን ሲመለከት ይበረታታል። ራሱን ከዓመፁ ለመግታት ገና ዝግጁ ባለመሆኑ፣ እነዚህን “ሕዝቦች” ለማታለል ይወጣል። ሰይጣን የእግዚአብሔርን መንግሥት ገርስሰው የራሳቸውን ሥርዓት የሚመሠርቱበት አንድ የመጨረሻ ወሳኝ ፍልሚያ ያደርጉ ዘንድ ያነሣሣቸዋል። “ጎግ እና ማጎግ” የሚለው ቃል ሰይጣንን እና በሁሉም ዘመናት በምድር የኖሩ ነገር ግን ያልዳኑ ሰዎችን ለማመልከት ጥቅም ላይ ውሏል። ሰይጣንና ተከታዮቹ “የቅዱሳንን ሰፈርና የተወደደችውን ከተማ” ይከብባሉ (ራእ. 20፡9)።

በሺሁ ዓመት መጨረሻ ላይ ገቢራዊ የሚሆነው ያልዳኑት ኃጥአን ከሞት መነሣት ብቻ ሳይሆን፣ ነገር ግን ቅድስቲቱ ከተማ ማለትም አዲሲቱ የሩሳሌም ከሰማይ ወደ ምድር ትወርዳለች! (ራእ. 21፡2)። ቅዱሳን በአዲሲቷ የሩሳሌም ከክርስቶስ ጋር ለሺህ ዓመት ነግሠው ኖረዋል። አሁን፣ በ1,000ዎቹ ዓመታት መጨረሻ ላይ ከተማዋ ከእግዚአብሔር፣ ከየሱስ፣ ከመላእክቱና ከተቤዡት ሁሉ ጋር ወደ ምድር ትወርዳለች። ለታላቁ ተጋድሎ የመጨረሻ ጦርነት ሁሉም ሰው ይገኛል። ከዚህ በኋላ ኃጢአት ለአንዴና ለመጨረሻ ጊዜ ይወገዳል። የመጨረሻው ፍርድ የሚሰጥበት የጊዜ ሁናቴ ስለ እግዚአብሔር ባሕሪ ምን ይላል?