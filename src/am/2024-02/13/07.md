---
title:  ተጨማሪ ሀሳብ
date:   28/06/2024
---

“ወደ ውብ ኮረብታማ ስፍራዎች የሚለወጡ የተነጣጠሉ መስኮች አሉበት፤ የእግዚአብሔር ተራራዎችም ግዙፍ አናታቸውን አምጥቀው ገዝፈው ይታያሉ።

በእነዚያ ጸጥታ በሰፈነባቸው መስኮች በሕያው ምንጮች አፋፍ ለረጅም ጊዜ ተጓዥና ተቅበዝባዥ የነበሩት የእግዚአብሔር ሕዝቦች ቤታቸውን ያገኛሉ…

“እዚያ የማይሞቱ አእምሮዎች የመፍጠር ኃይልን ታምራት፣ የሚያድነውን ፍቅር ምስጢራት፣ በማይከስም ሐሴት ያሰላስላሉ። እግዚአብሔርን ይረሱ ዘንድ የሚፈታተኗቸው፣ የሚያታልለው ጨካኙ ባላንጣ እዚያ የለም። እዚያ ሁሉም ጉልበት ይጠነክራል፤ እያንዳንዱ ችሎታ ይጨምራል። ዕውቀትን መቅሰም አእምሮን አያዝለውም፣ ያካላዊና የአእምሮአዊ ኃይላትንም አያደክምም። ታላላቅ የሥራ እቅዶች ይተገበራሉ፤ የገዘፉ ምኞቶች ወደ ፍጻሜ ይመጣሉ፤ የመጠቁ ጉጉቶች እውን ይሆናሉ። ሆኖም አሁንም እንደገና መወጣት ያለባቸው አዳዲስ ከፍታዎች፣ የሚያስደምሙ አዳዲስ ድንቃድንቆች፣ ማስተዋል የሚጠይቁ አዳዲስ እውነቶች፣ የአካልን የአእምሮንና የነፍስን ኃይላት የሚጋብዙ አዳዲስ ጉዳዮች ብቅ ይላሉ።”—(ታላቁ ተጋድሎ ገጽ፡ 773)።

“ባልደበዘዘ ዕይታ የፍጥረትን ክብር ያያሉ፤ ጸሐዮች እና ከዋክብት በግሩም የአሠራር ቅንጅታቸው ሁሉም በተሰጣቸው የኃላፊነት ሥነ ስርዓት የመለኮትን ዙፋን ከብበው ሲዞሩ ይመለከቱታል። በጥቃቅንና ታላላቅ ነገሮች ሁሉ ላይ የፈጣሪ ስም ተጽፎበታል፤ በሁሉም ላይ የኃይሉ ጥልቀት ይገለጽባቸዋል።”--ታላቁ ተጋድሎ ገጽ፡ 773)።

“ታላቁ ተጋድሎ (ተቃርኖ) አብቅቷል። ኃጢአትና ኃጢተኞች ከእንግዲህ የሉም። መላው ዩኒቨርስ ንጹህ ነው። አንድ የመስማማትና የደስታ ትርታ በሰፊው ፍጥረት ሁሉ ይመታል። ወሰን በሌለው ሕዋ ዳርቾች ሁሉ ሕይወት፣ ብርሃንና ደስታ ሁሉን ከፈጠረ ከእርሱ ዘንድ ይፈሳሉ። እጅግ ደቃቅ ከሆነችው ከፍለ-ቁስ (አተም) እስከ ግዙፉ ዓለም፣ ሕይወት ያለውም ሆነ ሕይወት የሌለው፣ ባልደበዘዘ ውበታቸውና ፍጹም ደስታቸው፣ እግዚአብሔር ፍቅር ነው ብለው ያውጃሉ።”—(ታላቁ ተጋድሎ፡ ገጽ፡ 774)።

**የመወያያ ጥያቄዎች**

`1. ኃጢአት ለረጅም ዘመን እንዲቆይ እግዚአብሔር ለምን የፈቀደ ይመስልዎታል? በተመሳሳይ ማንም ሰው በዚህ ምድር ለረጅም ዘመን ከመኖሩ በላይ የከፋ ሥቃይ አይደርስበትም። ይህም ከራሱ የሕይወት ዘመን የላቀ ሥቃይ የሚደርስበት ሰው የለም እንደ ማለት ነው። የሰው ልጅ ዕድሜ በሺዎች ከሚቆጠሩት የኃጢአት ዓመታት ጋር ሲነጻጸር ምን ያህል አጭር ነው? ይህ አመለካከት አስቸጋሪውን የክፋት ጥያቄ መቋቋም እንድንችል እንዴት ይረዳናል?`

`2. ሚሊኒየም በመባል የሚታወቀው የሺህ ዓመቱ ጊዜ ከደኅንነት እቅድ ጋር እንዴት ይጣጣማል? የተዋጁት ሁሉ የእግዚአብሔርን ፍትሐዊነት፣ ቅንነት እና ፍቅር የማየት ዕድል ካገኙ በኋላ የእግዚአብሔር የመጨረሻው ፍርድ እና የመጨረሻው ቅጣት በጠፉት ላይ መሰጠቱ ስለ እግዚአብሔር ባህሪ ምን እንደሚናገር አሰብ ያድርጉ።`