---
title:  በቅድስተ ቅዱሳኑ ውስጥ
date:   20/05/2024
---

`ጥቅሶቹን ያንብቡ፡ ዘሌዋ. 16፡21፣ 29-34፣ ዘሌዋ. 23:26–32፣ ዕብ. 9:23–28። በጥንቷ እስራኤል የሥርየት ቀን በእጅጉ አስፈላጊ የነበረው ለምን ነበር?`

ካህናቱ ዓመቱን በሙሉ በየቀኑ ያገለግሉ ነበር፤ ሆኖም በዕብራይስጥ ዮም ኪፑር በሚል ስያሜ በሚጠራው የሥርየት ቀን የእስራኤል ዓይኖች ሁሉ ወደ መቅደሱ ያማትራሉ።

ዘሌዋ. 16 እና 23 በሥርየት ቀን ዙሪያ ግልጽ መመሪያዎች ይሰጣሉ። ሁሉም ዓይነት መደበኛ እንቅስቃሴ ይገታል። ሰው ሁሉ ይጾማል። ሊቀ ካህኑ ስለ ሕዝቡ ወደ እግዚአብሔር መገኛ ቅድስተ ቅዱሳኑ የውስጠኛ ክፍል ሲገባ፣ ሕዝቡ ልቡን ይመረምራል። በትሕትና እና ከልብ በመነጨ አኳኋን ኃጢአታቸውን በመናዘዝ እግዚአብሔርን ይሹ ነበር።

በሥርየት ቀን ሰውነቱን “የማያጎሳቁል” ማንኛውም ሰው “ተለይቶ ይጠፋል”፤ በዚህም የተመረጠው ሕዝብ ክፍል መሆኑ ያከትም ነበር (ዘሌዋ. 23፡27፣29)።

በሥርየት ቀን ሊቀ ካህኑ የጌታን ፍየል ደም ወደ መቅደሱ ወስዶ በስርየት መክደኛው ላይ ከረጨው በኋላ ደሙን በወርቁ መሠዊያ ቀንዶች እና በናሱ መሠዊያ ላይ ይቀባዋል፤ በዚህ ሁኔታ ለቅድስተ ቅዱሳኑ መሉ በሙሉ ያስተሰረይለታል። ሊቀ ካህኑ “የስርየት” ሥራውን ከፈጸመ በኋላ እጆቹን በሚለቀቀው ፍየል ላይ ይጭንና የእስራኤልን ኃጢአት ይናዘዝበታል።

ከዚያም ከእስራኤላውያን ሰፈር ለዘላለም እንዲለይ ሆኖ ወደ ምድረ በዳ ተወስዶ ይለቀቃል (ዘሌዋ. 16፡20-22)።

ደሙ በዘወትር አገልግሎቱ ወደ መቅደሱ ይተላለፍ የነበረ ሲሆን፣ ይህም የኃጢአትን በመዝገብ ላይ መስፈርና እግዚአብሔር ለመጨረሻው ባህሪ ኃላፊነት እየወሰደ መሆኑን የሚያሳይ ነው (ኤር. 17፡1)። አሁን፣ በዚህ የስርየት ቀን፣ ከመቅደሱ ወጥቶ ለኃጢያት ችግር የመጨረሻውን ኃላፊነት በሚወስደውና ሰይጣንን በሚወክለው የሚለቀቅ ፍየል፣ አዛዜል ራስ ላይ እንዲቀመጥ ይደረጋል።

ይህ ፍየል ወደ ምድረ በዳ ተወስዶ ርቆ መለቀቁን ተከትሎ፣ በስርየት ቀን መገባደጃ ላይ እግዚአብሔር ከኃጢአት የነጻ መቅደስ እና ንጹህ ህዝብ ነበረው። ክርስቶስ መጀመሪያ በሰማያዊው መቅደስ ቅዱሱ ክፍል፣ ከ2,300 ቀናት ፍጻሜ ማለትም ከ1844 አንስቶ ደግሞ በቅድስተ ቅዱሳን እያገለገለን ይገኛል።

በእኛ ምትክ መሥዋእት በሆነው በየሱስ ምክንያት ታላቁን ፍርድ በሰላም እናልፋለን።

`ኤለን ኋይት እንደተናገረችው፡ “አንዳችም የእኛ ድርሻ ወይም አበርክቶ በሌለበት--በእርሱ ጽድቅ ብቻ ጻድቅ ሆነናል”--—The Desire of Ages, p. 25። ጻድቅ ሆነን በተቆጠርንበት በእርሱ ጽድቅ ምክንያት ከኃጢአት በመራቅ ነፍሳችንን እናጎሳቁላለን። ይህ ማለት የተጠራነው ክፉው ምቾት እንዲሰጠን ወይም ምክንያት እየፈጠርን ከኃጢአት ጋር ተጣብቀን እንድንኖር ሳይሆን በጸጋ እያደግን የቅድስና ሕይወት እንድንመራ ነው። የስርየት ቀን ዛሬ በሕይወታችን ምን ትርጉም አለው? በሕይወታችን ላይ ለውጥ ሊያመጣ የሚገባው ለምንድን ነው?`