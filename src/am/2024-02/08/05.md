---
title:  የቅድስተ ቅዱሳኑ የምሥራች
date:   22/05/2024
---

`ጥቅሶቹን ያንብቡ፡ ዕብ. 4:14–16 እና ዕብ. 10:19–22። እነዚህ ጥቅሶች ለእያንዳንዳችን የሚሰጡን ማረጋገጫና መለኮታዊ ግብዣ ምንድን ነው?`

ጳውሎስ በዚህ የዕብራውያን መልእክቱ ባስቀመጠው ነጥብ “አጥብቀን እንያዝ”፣ “በድፍረት” በፊቱ “እንቅረብ” በማለት እምነታችን በታላቁ ሊቀ ካህናችን በየሱስ ላይ ያተኮረ እንዲሆን ይነግረናል። የሚያስፈልገን ሁሉ በእርሱ በየሱስ አለን። በእምነት ወደ ሰማያዊው መቅደስ እንገባ ዘንድ እርሱ “አዲስና ሕያው መንገድ” ከፈተልን።

ወደ አደባባዩ ስንመለከት በናሱ መሠዊያ ቀንዶች ላይ ደም እናያለን። በቅዱሱ ስፍራ በዕጣኑ መሠዊያ ወርቃማ ቀንዶች ላይ ደም እናያለን። ደግሞም በስርየት መክደኛው ፊት በመጋረጃው ላይ የተረጨውንም ደም እንመለከታለን።

`የየሱስ ደም በእያንዳንዱ እርምጃ መንገዱን ያዘጋጃል። ይህ ተስፋ ይሰጠናል፤ ምክንያቱም የሱስ ይቅር ሲለንና ኃጢአታችንን ሲደመስስ ብቻ ከእግዚአብሔር ጋር መገናኘት እንችላለን። የእግዚአብሔር ምህረት የትዬለሌ፣ ፍርዱም ፍትሐዊ ነው። የሱስ በመጀመሪያ ኃጢአታችንን ይቅር ለማለት፣ በሁለተኛ ደረጃ ደግሞ ኃጢአታችንን ለመደምሰስ ዋስትና ካልሰጠ በቀር አምላካዊው ፍትሕ የክርስቶስን መሥዋእት ለበደላችን ማስተሰረያ አድርጎ መቀበል አይችልም። ጥቅሱን ያንብቡ፡ ራእ. 11፡19። ከታላቁ ተጋድሎ አንጻር፣ የዚህ ራእይ አንደምታ ምንድን ነው? በሕግ እና በወንጌል መካከል ያለውን የማይነጣጠል ትስስር እንዴት ያሳያል?`

የእግዚአብሔር የዙፋኑ መቀመጫ በሆነው፣ በብሩህ አብረቅራቂ ብርሃን ክብር በተሞላው የእርሱ መገኛ የዩኒቨርስ መሠረት ቅጥር ውስጥ--አምላካዊውን ሕግ በቃል ኪዳኑ ታቦት ውስጥ እናገኘዋለን። በዚህ ቅድስተ ቅዱሳን ክፍል የእግዚአብሔር ፍትሕ እና ምህረት ተገልጦአል። ማንኛውም ምድራዊ ኃይል የአምላክን ሕግ ሊለውጥ አይችልም፤ ምክንያቱም ይህ ሕግ በሰማያዊው የቃል ኪዳኑ ታቦት ውስጥ ተቀምጧል። “ከዚያን ጊዜ በኋላ፣ ከእስራኤል ቤት ጋር የምገባው ኪዳን ይህ ነው፤ ይላል ጌታ፤ ሕጌን በአእምሯቸው አኖራለሁ፤ በልባቸውም እጽፈዋለሁ። እኔ አምላካቸው እሆናለሁ፤ እነርሱም ሕዝቤ ይሆናሉ።” (ዕብ. 8፡10)። በእምነት ወደ ቅድስተ ቅዱሳኑ ውስጠኛው የመቅደሱ ክፍል ስንገባ ላለፈው ኃጢአታችን ይቅርታን እንቀበላለን። ለእኛ በሞተልን ብሎም ሕጉን በልባችን በጻፈው በክርስቶስ ታዛዥ ሕይወት ለመኖር የሚያስችል ኃይል እንቀዳጃለን። የሱስ “ፈጽሞ” (7፡25) ሊያድነን ይችላል። የሱስ ከኃጢአት ቅጣት እና ኃጢአት በእኛ ላይ ካለው አቅም--ሙሉ በሙሉ ያድነናል። የየሱስ አማላጅነት እጅግ አስደናቂ የምሥራች የሆነው ለምንድን ነው? ወንጌል ባይኖር ኖሮ የጽድቅ መለኪያ በሆነው ሕግ ፊት ስንቆም ምን ተስፋ ይኖረን ነበር?