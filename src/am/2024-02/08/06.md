---
title:  የሱስ-- በፍርድ ወቅት የሚቆምልን ጠበቃችን
date:   23/05/2024
---

`ጥቅሶቹን ያንብቡ፡ ዕብ. 10፡9-14። በምድራዊው ካህን የመቅደስ አገልግሎት እና በየሱስ ሰማያዊ የመቅደስ አገልግሎት መካከል ስላለው ልዩነት ጥቅሱ ምን ይገልጥልናል?`

`ክርስቶስ ለኃጢአት ፍጹም መሥዋእት ሆኖ ለአንዴና ለመጨረሻ ጊዜ በመስቀል ላይ ሞተ። በሰማያዊው መቅደስ ውስጥ ያከናወነው የክህነት አገልግሎት እኛን ይቀድሰናል። ወደ ቅድስተ ቅዱሳን የገባው የሱስ በፍርድ ፊት ጠበቃችን ሆኖ ቆሞአል (1ዮሐ. 2፡1)። “ክርስቶስ የብዙ ሰዎችን ኀጢአት ለመሸከም፣ እንዲሁ አንድ ጊዜ መሥዋዕት ሆኗል፤ ሁለተኛ ጊዜም ይገለጣል፤ ይህም ለሚጠባበቁት ድነትን ለማምጣት እንጂ ኀጢአትን ለመሸከም አይደለም።” (ዕብ. 9፡23)። በእርሱ መሥዋዕትነት አማካይነት ኃጢአት መፍትሔ አግኝቷል። አሁን ደግሞ “መገለጡን ለሚወዱ” ዳግመኛ ይመጣል (2ጢሞ. 4፡8)። ጥቅሶቹን ያንብቡ፡ ዕብ. 6፡9፣20። የሱስ እንድንከተለው ለምን ይጋብዘናል--ደግሞስ እርሱን ስንከተል ምን ከወትሮ የተለየ አዲስ ነገር እናገኛለን?`

“ክርስቶስ ለሰዎች ሲል በሰማይ መቅደስ የሚያከናውነው የማማለድ ሥራ ልክ በመስቀል ላይ የመሞቱን ያህል ለመዳን እቅድ አስፈላጊ ነው። በሞቱ ያንን ሥራ ጀመረ፤ በሰማይ ይፈጽመው ዘንድም ከሞት ከተነሣ በኋላ አረገ። ‘ስለ እኛ ቀዳሚ ሆኖ’ (ዕብ. 6፡ 20) ወደ ገባበት ማጋረጃው በእምነት መግባት አለብን። እዚያ የቀራኒዮ መስቀል ብርሃን ያንጸባርቃል። በዚያ ስፍራ የመዳንን ምስጢራት በተመለከተ የተሻለ መረዳት እናገኛለን።

የሰው ልጅ መዳን የተከናወነው ሊታመን የማይችል ዋጋ ሰማይን አስከፍሎ ነው፤ የተሰዋው መሥዋዕት፣ የተጣሰው የእግዚአብሔር ሕግ ሊጠይቀው ከሚችለው ሰፊ መጠይቅ ጋር እኩል ነው (መሥዋዕቱ = የሕጉ መጠይቅ)። ወደ አባት ዙፋን የሚወስደውን መንገድ ክርስቶስ ከፍቶታተል፤ በመካከለኛነቱ (በአስታራቂነቱ) አማካኝነት ወደ እርሱ በእምነት የሚመጡ እውነተኛ መሻታቸው ሁሉ በእግዚአብሔር ፊት ይቀርባል።” ታላቁ ተጋድሎ፡ ገጽ 557።

የደህንነት እቅድ የታላቁን ተጋድሎ እንቆቅልሽ ለመፍታት እና ይህችን ምድር ከሰይጣን መዳፍ ፈልቅቆ ለማውጣት የሚያስችል የተሟላ እቅድ ነው። የየሱስ ሕይወት እግዚአብሔር በሰቆቃ ለሚማቅቀው ምድር እና ትዕይንቱን በአንክሮ እየተከታተለ ለሚገኘው ዩኒቨርስ ያለውን ፍቅር ያሳየ ነበር። የእርሱ ሞት የኃጢአትን አስከፊነት ገልጦ ያሳየና ለመላው ሰብዓዊ ዘር ድነትን ያመጣ ነበር። እርሱ በሰማያዊው መቅደስ እየሰጠ ያለው የምልጃ አገልግሎት፣ በእምነት ይቀበል ዘንድ ለሚጠማጠም ለእያንዳንዱ ነፍስ የሥርየትን ጥቅሞች ያስገኛል። የክርስቶስ የመስቀል ላይ ሞት በሰማያዊው መቅደስ ካለው የምልጃ አገልግሎት ጋር እንዴት ይዛመዳል? ፍርዱ ለመዳን እቅድ በእጅጉ አስፈላጊ የሆነው ለምንድነው?