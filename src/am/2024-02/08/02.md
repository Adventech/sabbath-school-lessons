---
title:  ሰማያዊው መቅደስ
date:   19/05/2024
---

`ጥቅሶቹን ያንብቡ፡ ዘፀ. 25፡8-9፣ 40፣ ዕብ. 8፡1-6። በጥቅሶቹ የተገለጹት ሁለት ቤተ መቅደሶች የትኞቹ ናቸው?`

የቀደሙት የዳግም ምጽአቱ ተጠባባቂ አማኞች ከ1844 በኋላ በነበሩት ወራት ቅዱሳን መጻሕፍትን ሲመረምሩ፣ በመጽሐፍ ቅዱስ የተጠቀሱ ሁለት ቤተ መቅደሶች መኖራቸውን ተገንዝበው ነበር--የሙሴ መገናኛ ድንኳን እና ሰማያዊው ቤተ መቅደስ። በመጽሐፍ ቅዱስ ውስጥ “መቅደስ” የሚለው ቃል ለመጀመሪያ ጊዜ ጥቅም ላይ የዋለው በሙሴ የተሠራውን የማደሪያ ድንኳን እንደ ሰማያዊ ነገሮች “ምሳሌ” አድርጎ በማቅረብ ሲሆን፤ በሁለተኛ ደረጃ ደግሞ ምድራዊው መቅደስ በሰማይ ያለውን “እውነተኛ ማደሪያ” እንደሚያመላክት ሆኖ ነበር። በክርስቶስ ሞት፣ የተምሳሌታዊው አገልግሎት አስፈላጊነት አከተመ። በሰማይ ያለው “እውነተኛው ማደሪያ” የአዲሱ ኪዳን መቅደስ ነው። ዳን. 8፡14 በዚህ ዘመን ላይ ፍጻሜ ሲያገኝ፣ በትንቢቱ የተጠቀሰው መቅደስ የአዲሱ ኪዳን መቅደስ እንደሆነ ይታመናል።

“2300 ቀናቱ ባለቁበት ጊዜ፣ በ1844 ዓ.ም. ለብዙ መቶ ዓመታት በምድር ላይ ቤተ መቅደስ አልነበረም። ስለዚህም ‘እስከ 2300 ማታ እና ጠኋት ድረስ ነው፤ ከዚያም መቅደሱ ይነጻል’ (ዳን. 8፡14) የሚለው ትንቢት የሚያመለክተው ያለ ምንም ጥርጥር ሰማያዊውን ቤተ መቅደስ ነው።” (ታላቁ ተጋድሎ ገጽ፡4 78)።

የምድረ በዳው መገናኛ ድንኳን የሰማያዊው መቅደስ ምሳሌ ነበር። በምድራዊው መቅደስ ይካሄዱ የነበሩ አገልግሎቶች የእግዚአብሔር መለኮታዊ የማዳን እቅድ ጥላ ነበሩ።

እያንዳንዱ ይቀርብ የነበረ መሥዋእት የየሱስን የቀራንዮ መስቀል መሥዋእት ይወክል ነበር (ዮሐ. 1፡29)። እነሆ በክርስቶስ መሥዋእትነት ከኃጢአት ኩነኔ ነፃ ወጣን። ምሕረትም አገኘን። የሱስ ስለ እኛ የከፈለውን መሥዋእትነት ስንቀበልና ኃጢአታችንን ስንናዘዝ (1ዮሐ. 1፡9) በደላችን ይደመሰሳል። የሱስ ስለ እኛ የሞተው በግ ብቻ ሳይሆን፣ ስለ እኛ የሚኖረው ካህንም ጭምር ነው።

ዕብራውያን 7፡25 እንዲህ ሲል ያብራራል፡ “ስለዚህ ስለ እነርሱ እየማለደ ሁልጊዜ በሕይወት ስለሚኖር፣ በእርሱ በኩል ወደ እግዚአብሔር የሚመጡትን ፈጽሞ ሊያድናቸው ይችላል።” እርሱ የኃጢአትን ጥፋተኝነት ስሜት አስወግዶ ከኃጢአት ኃይል ያድነናል (ሮሜ. 8፡1–4፣ 2ቆሮ. 5፡21)። የሱስ ለእኛ ሲል በሰማያዊው መቅደስ አገልግሎት እየሰጠ ይገኛል። ከእርሱ ምልጃ የተነሣ፣ ሕይወታችንን ጠፍንጎ ይዞ የነበረው ኃጢአት ተሰበረ። ከእንግዲህ በባርነት ቀንበር ሥር የምንኖር ወይም ለኃጢአተኛ ተፈጥሯችን ተገዢ ባሪያዎች አይደለንም። በክርስቶስ የሱስ--ከኃጢአት ኩነኔም ሆነ ከኃጢአት ቁጥጥር ነፃ ነን። ክርስቶስን በእምነት ስንጠማጠም ለመዳናችን ማረጋገጫ አለን! የሱስ በሰማይ ስለ እርስዎ እያገለገለ የሚገኝ መሆኑን ማወቅዎ ለእርስዎ ምን ትርጉም አለው--ማለትም የእርሱ በዚያ ስፍራ እያማለደሎት መገኘት? ስለ እርስዎ የሚማልድ ለምን አስፈለጎት? ይህ እውነት ምሥራች የሆነው ለምንድን ነው?