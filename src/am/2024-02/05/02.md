---
title:  የእግዚአብሔር ቃል ብቻ
date:   28/04/2024
---

`ጥቅሶቹን ያንብቡ፡ መዝ. 119፡103፣104፣ መዝ. 119፡147፣ 119፡ 162። ዳዊት ለእግዚአብሔር ቃል የነበረው አመለካከት ምን ይመስላል? ይህ በተሐድሶ አራማጆች ላይ ያሳደረው ተጽዕኖ ምን ነበር? ዛሬስ በሕይወታችን ላይ ያለው ተጽዕኖ ምን ይመስላል?`

መጽሐፍ ቅዱስ የተሐድሶ አራማጆች እምነት መሠረት እና የትምህርታቸው አስኳል ነበር። በመንፈስ ቅዱስ ምሪት የተጻፈውን ሕያው እና ጸንቶ የሚኖር የእግዚአብሔር ቃል--(1ጴጥ. 1፡23) ለሌሎች እያካፈሉ እንደ ነበር አስተውለዋል። እያንዳንዱን ቃል የከበረ አድርገው በልባቸው ሰንቀው ነበር። ገጾቹን እየገለጡ ሲያነቡና በውስጡ የሰፈሩትን የተስፋ ቃሎች ሲያምኑ እምነታቸው ጠነከረ፣ ድፍረታቸውም ታደሰ። “በእነዚያ በተሰጡን የእግዚአብሔር የተስፋ ቃሎች እያንዳንዳችንን በግል ያናግረናል፣ ድምፁን የምንሰማ ያህል በቀጥታ ያወራናል። ክርስቶስ ጸጋ እና ኃይሉን ወደ እኛ የሚያስተላልፈው በእነዚህ የተስፋ ቃሎች አማካይነት ነው። እነርሱ ‘ሕዝቦች የሚፈወሱባቸው’ (ራእ. 22:2) የዛፉ ቅጠሎች ናቸው። ከተቀበሏቸውና ከተዋሀዷቸው በኋላ የባህሪ ጥንካሬ እና የመንፈስ ተነሳሽነት ከማምጣታቸው ባሻገር ሕይወትን ደግፈው ይይዛሉ። እንዲህ ያለ የመፈወስ ኃይል ሊኖረው የሚችል ሌላ አንዳችም ነገር የለም። ከዚህ ውጪ በሕያው ጉልበት የተሞላ ወኔ እና እምነት መስጠት የሚችል ከቶ ምንም ነገር የለም።”—Ellen G. White, The Ministry of Healing, p. 122.

ቅዱሳት መጻሕፍት በሐዘናችን ላይ ደስታ፣ በተስፋ መቁረጣችን አለኝታ በመሆን በጨለማችን ላይ የብርሐን ጸዳል ይፈነጥቃሉ። ግራ ገብቶን ውሉ ሲጠፋብን መንገዱን ያሳዩናል፤ ስንወላውል ማረጋገጫ፣ ስንደክም ደግሞ ብርታት ይሆኑናል፤ አላዋቂነታችንን ሸፍነው ጥበበኞች ያደርጉናል። በአምላካዊው ቃል ላይ ማሰላሰል ስናደርግና እነዚያ የተሰጡንን የተስፋ ቃላት በእምነት አጥብቀን ስንይዝ፣ ሕይወት ሰጭ የሆነው የእግዚአብሔር ኃይል መላው አካላችንን፣ አእምሮአችንን፣ ስሜታችንን እና መንፈሳችንን በኃይል ይሞላል።

የተሐድሶ አራማጆች አእምሮአቸውን በአምላካዊው ቃል የተሞላ እንዲሆን አድርገውት ነበር። በቃሉ ኖሩ፣ ብዙዎችም በቃሉ ምክንያት የሞት ጽዋን ተጎነጩ።

የተሐድሶ አራማጆች--ግዴለሽ፣ በራሳቸው የሚኩራሩ፣ ቸልተኞችና በታይታ እምነት የተጀቦኑ ክርስቲያኖች አልነበሩም። ያለ እግዚአብሔር ቃል ኃይል በተጻራሪ የተሠለፈውን የክፋት ኃይል መቋቋም እንደማይችሉ ያውቁ ነበር።

ጆን ዋይክሊፍ መጽሐፍ ቅዱስን ወደ እንግሊዝኛ ቋንቋ ለመተርጎም የተነሣሣው፣ ተራው ሰው አምላካዊውን ቃል በቀላሉ ማንበብና መረዳት እንዲችል ከማሰብ የተነሣ ነበር።

`ይህን ማድረግ ሕገወጥ ስለነበር በእምነቱ ምክንያት ችሎት ፊት ቀረበ፤ መናፍቅ በሚል ጥፋተኛ ሆኖ ተገኘ፤ በመጨረሻም ሞት ተፈረደበት። ዋይክሊፍ በወቅቱ እንዲህ ሲል ለችሎቱ ይግባኝ ብሎ ነበር፡ “ከማን ጋር ነው እየታገላችሁ ያላችሁት? እግሮቹ መቃብር አፋፍ ከቆሙት ሽማግሌ ጋር? በፍጹም አይደለም! ከእውነት ጋር--ከእናንተ ይልቅ ከበረታው እና ከሚያሸንፋችሁ እውነት ጋር!”—Wylie, book 2, chapter 13, quoted in Ellen G. White, The Great Controversy, p. 90. የእግዚአብሔር እውነት ብርሃን የመካከለኛውን ዘመን ጨለማ ሲገፍ፣ ዋይክሊፍ ሞት አፋፍ ላይ ቆሞ የተናገራቸው ቃላቶች ፍጻሜ አገኙ። አስቸጋሪ ጊዜ በገጠሞት ወቅት እንዴት ነበር አምላካዊው ቃል ያጸናዎት?`