---
title:  የእግዚአብሔርን ቃል ማስተላለፍ
date:   29/04/2024
---

`ጥቅሶቹን ያንብቡ፡ 2ቆሮ. 4፡1-6፣ 2ቆሮ. 2፡14። ጳውሎስ የእግዚአብሔርን ቃል እውነት በሚያውጅበት ወቅት ፈታኝ ሁኔታዎች ቢገጥሙትም እንኳ፣ ስለ ልበ ሙሉነቱ ጥቅሶቹ ምን ይነግሩናል?`

ሐዋርያው ጳውሎስ ወንጌልን በማስፋፋት ሥራው በርካታ ተግዳሮቶች ገጥመውት ነበር። ይሁን እንጂ ውሎ አድሮ የእግዚአብሔር ቃል እንደሚያሸንፍ እምነት ነበረው፡ “ለእውነት እንጂ በእውነት ላይ ምንም ማድረግ አንችልምና” (2ቆሮ. 13፡8)።

የተሐድሶ አራማጆችም ተመሳሳይ ፈተናዎች ገጥመዋቸዋል፤ ሆኖም በእምነት ለአምላካዊው ቃል በታማኝነት ጸንተዋል። ለመቋቋም አዳጋች የሚመስል ነገር ሲገጥም ዊሊያም ቲንደል ጥሩ የድፍረት ተምሳሌት ሆኖ እናገኘዋለን። የቲንደል ትልቁ ፍላጎት ትክክለኛና ሊነበብ የሚችል የመጽሐፍ ቅዱስ ትርጉም ለእንግሊዛውያኑ መስጠት ነበር።

መጽሐፍ ቅዱስን በመጀመሪያ ከተጻፉባቸው ቋንቋዎች በቀጥታ በመተርጎም ከ200 ዓመታት በፊት በዋይክሊፍ የተሠሩ ግድፈቶችን ለማረም ቆርጦ ተነሣ።

በመጨረሻም ቲንደል ተይዞ በፍርድ ፊት ቀረበ። በዎርምስ፣ ጀርመን ታትመው የወጡት አብዛኞቹ የመጽሐፍ ቅዱስ ትርጉሞቹ ተሰብስበው በዓደባባይ እንዲቃጠሉ ተደረገ። የፍርድ ሂደቱ የተካሄደው በቤልጅየም ሲሆን፣ ጊዜው 1536 ዓ.ም. ላይ ነበር።

ቲንደል በመናፍቅነት ክስ ከቀረበበት በኋላ በእሳት ተቃጥሎ እንዲሞት ተፈረደበት። የሞት ቅጣት አስፈጻሚዎቹ ከግንድ ጋር እያሰሩት እያለ አንቀው ገደሉት፣ ከዚያም በድኑን በእሳት አቃጠሉ። በሞት አፋፍ ላይ እያለ፡ “ጌታ ሆይ፣ የእንግሊዝን ንጉሥ ዐይኖች ክፈት!” ሲል ከልብ በመነጨ ቅንአት ድምጹን ከፍ አድርጎ መናገሩ ተዘግቧል። እግዚአብሔርም ታምራዊ በሆነ መንገድ የቲንደልን ጸሎት መለሰ።

እርሱ በሞተ በአራት ዓመት ውስጥ--አራት የእግሊዝኛ ቋንቋ የመጽሐፍ ቅዱስ ቅጂዎች ታተሙ። በ1611 ዓ.ም. ኪንግ ጀምስ በመባል የሚታወቀው የመጽሐፍ ቅዱስ ትርጉም የታተመ ሲሆን፣ መጽሐፉ በዋነኝነት የተመሠረተው በቲንደል ሥራ ላይ ነበር።

ትርጉሙ የተዘጋጀው በ54 ሊቃውንት አማካኝነት ሲሆን፣ የሚገርመው ነገር ተርጓሚዎቹ በከፍተኛ ደረጃ የተመረኮዙት በቀደመው የቲንደል ትርጉም ላይ ነበር። የ1611 ዓ.ም. የብሉይ ኪዳኑ የኪንግ ጀምስ መጽሐፍ ቅዱስ 76 ከመቶ የቲንደል ትርጉም ሲሆን፣ ከአዲስ ኪዳን ደግሞ 83 ከመቶ የሚሆነው የእርሱ ሥራ እንደሆነ ይገመታል። ኪንግ ጄምስ በመባል የሚታወቀው የመጽሐፍ ቅዱስ ትርጉም አንድ ቢሊዮን መጽሐፍ ቅዱሶችን በማተም በጎርጎሮሳውያኑ 2011 ላይ የተመሠረተበትን 400ኛ ዓመት አከብሯል። ኪንግ ጀምስ የመጽሐፍ ቅዱስ ትርጉም በ2,454 ቋንቋዎች የተተረጎመ ሲሆን በዓለም ዙሪያ በአሥር ሚልዮን በሚቆጠሩ ሕዝቦች ላይ ከፍተኛ ተጽዕኖ አሳድሯል። የዊልያም ቲንደል መሥዋዕትነት የሚያስቆጭ ሳይሆን በብዙ እጥፍ የካሰ ነበር።

`እነ ዊልያም ቲንደል የነበሩበት ሁናቴ የቱንም ያህል አስቸጋሪና ፈታኝ ቢመስልም እርሱም ሆነ መጽሐፍ ቅዱስ አማኝ ጓዶቹ፣ እግዚአብሔር ሁሉንም ነገር እንደ ፈቃዱ እንደሚፈጽም እምነት ነበራቸው። የቲንደል ሕይወት ለዘላለም ለውጥ አምጥቶ ነበር። ጥቅሶቹን ያንብቡ፡ ዳን. 12፡3 እና ራእ. 14፡13። ጥቅሶቹ ከቲንደል ሕይወት ጋር በጠንካራ መንገድ የሚሠሩት እንዴት ነው? አሁን ደግሞ ስለራስዎ ሕይወትና በሌሎች ላይ ሊያሳድሩ ስለሚችሉት ተጽዕኖ አሰብ ያድርጉ። እነዚህ ጥቅሶች እርስዎ በሌሎች ላይ ለዘላለም ተጽዕኖ ማሳደር የሚችሉ መሆንዎን አስመልክቶ ምን ማበረታቻ ይሰጣሉ?`