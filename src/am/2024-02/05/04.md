---
title:  በመንፈስ ቅዱስ የበራለት
date:   30/04/2024
---

አንድ ቀን ማርቲን ሉተር በዩኒቨርሲቲ ቤተ መጻሕፍት ውስጥ እያጠና እያለ ለሕወቱ አዲስ ምዕራፍ ከፋች የሆነ ወሳኝ ነጥብ ላይ ደረሰ። በላቲን ቋንቋ የተጻፈ የመጽሐፍ ቅዱስ ቅጂ አገኘ። እንደዚህ ያለ መጽሐፍ ከእነ አካቴው ስለመኖሩ ከዚህ በፊት ፈጽሞ የማያውቀው ሉተር፣ በከፍተኛ ደስታ ሆኖ ከምዕራፍ እስከ ምዕራፍ፣ ከቁጥር እስከ ቁጥር ማንበቡን ተያያዘው። በእግዚአብሔር ቃል ግልጽነት እና ኃይል ተገረመ። ገጾቹን እየገለጠ ጥናቱን በጥንቃቄ በሚያደርግበት ወቅት መንፈስ ቅዱስ አእምሮውን አበራለት። በወግ የተሸፈኑ እውነቶች ከቅዱሳት መጻሕፍት ገጾች ጋር ያለ ትስስር መቀመጣቸውን በመንፈስ ቅዱስ ምሪት አስተዋለ። ከመጽሐፍ ቅዱስ ጋር ስለ ነበረው የመጀመሪያ ተሞክሮ “ምን አለ አምላክ እንዲህ ያለ መጽሐፍ ለራሴ ቢሰጠኝ!” በማለት ስለመመኘቱ ጽፏል። `መጽሐፍ ቅዱስን እንዴት መተርጎም እንዳለብን አስመልክቶ ከሚከተሉት ጥቅሶች ምን መርኅዎችን መውሰድ ይችላሉ?`

`ዮሐ. 14:25- 26`

`ዮሐ. 16:13–15`

`2ጴጥ. 1:20-21`

ለመጽሐፍ ቅዱስ ጸሐፊዎች ምሪት የሰጠው ያው መንፈስ ቅዱስ እነሆ እኛም መጽሐፉን ስናነብ ይመራናል። ይህ በጥቅሶቹ የምናገኘው ብርቱ መልእክት ነው። እርሱ የመለኮታዊው እውነት ፍቺ ሰጭ--መለኮታዊ ተርጓሚ ነው። እንደ አለመታደል ሆኖ፣ ዛሬ ክርስቲያን ነን የሚሉ ብዙዎች በመጽሐፍ ቅዱስ ውስጥ የሚገኘውን ልዕለ ተፈጥሮ ባሕሪ እያቀለሉ፣ ሰብዓዊውን አላባ ደግሞ እያገነኑ እንደሆነ ይስተዋላል። ሰይጣን ከዚህ በኋላ መጽሐፍ ቅዱስን ከእጃችን መንጠቅ የማይችልበት ሁኑታ መፈጠሩን በመረዳቱ የተሻለ ያለውን ቀጣይ ስልት ይዞ ብቅ ብሏል፡ ልዕለ ተፈጥሮ ባህሪውን ገፍፎ እንደ ማለፊያ የሥነ ጽሑፍ ሥራ እንዲቆጠር ወይም ከዚያ በባሰ ብዙሃኑን ለመቆጣጠር የሚያስችል ኃይማኖታዊ መጨቆኛ መሣሪያ ማድረግ።

የቅዱሳት መጻሕፍት እንከን-የለሽ ተርጓሚ መንፈስ ቅዱስ እንጂ ካህናቱ፣ ቀሳውስቱና ሊቃነ ጳጳሳቱ አለመሆናቸውን የተሐድሶ አራማጆች በግልጽ መመልከት ችለው ነበር። በስኮትላንዳዊው የተሐድሶ አራማጅ ጆን ኖክስ እና በስኮትስ ንግሥት ሜሪ መካከል አስደሳች ውይይት መካሄዱ ተዘግቧል። “ ‘አንተ መጽሐፍ ቅዱስን በአንድ መንገድ ስትተረጉመው እነርሱ ደግሞ (የሮም አስተማሪዎች) በሌላ መንገድ ይተረጉሙታል፤ የማንን ልመን፤ ማንስ ፈራጅ ይሁን?’ ስትለው ‘እርስዎ በቃሉ አማካኝነት በግልጽ የሚናገረውን እግዚአብሔርን ይመኑ’ አለ ተሐድሶ አድራጊው፤ ‘ቃሉ ከሚያስተምረው ውጪ ይህንንም ያንንም ያምኑ ዘንድ አይገባዎትም። የእግዚአብሔር ቃል በራሱ ግልጽ ነው። ግልጽ ያልሆነ ነገር በአንድ ስፍራ ቢኖር እንኳ፣ በድንቁርናቸው መቀጠል ከሚፈልጉት በስተቀር፣ ምንም ዓይነት መጠራጠር እንዳይኖር ከራሱ ጋር የማይቃረነው መንፈስ ቅዱስ ግልጽ ያልሆነውን ያንኑ ሃሳብ በሌላ ስፍራ የበለጠ ግለጽ ይሆን ዘንድ ያብራራዋል’”—David Laing, The Collected Works of John Knox, vol. 2, pp. 281, 284, quoted in፡ ታላቁ ተጋድሎ ገጽ 291