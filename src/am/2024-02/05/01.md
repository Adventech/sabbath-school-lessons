---
title:  በሁሉም ተግዳሮቶች ፊት ጸንቶ የሚቆም እምነት
date:   27/04/2024
---

### ለዚህ ሳምንት ጥናት፡
መዝ. 119:162፣ ዮሐ. 16:13–15፣ 2ጴጥ. 1:20-21፣ ኤፌ. 2:8-9፣ ሮሜ 3:23፣ 24፣ ሮሜ 6:15–18

> <p>የመታሰቢያ ጥቅስ</p>
> “አንተን እንዳልበድል፣ ቃልህን በልቤ ሰወርሁ” መዝ. 119፡ 11

የፕሮቴስታንት ተሐድሶ አራማጆች ለ21ኛው መቶ ክፍለ ዘመን በእጅጉ የሚያሻው- -ዓላማ መር ሕይወት ነበራቸው። ታዋቂው አሜሪካዊ የሥነ ልቡና ባለሙያ ፊሊፕ ኩሽማን ዘ ኤምፕቲ ሰልፍ በተሰኘው መጽሐፋቸው ዓላማ የለሽ ሕይወት ስለሚኖሩ ሰዎች ይናገራሉ። እነዚህ ሰዎች እምነታቸው ጥልቀት የለውም። ትርጉም ያለው ነገር እነርሱን እምብዛም አይኮረኩራቸውም። ስለዚህ መሥዋዕትነት ሊከፍሉለት የሚችሉት አንዳችም ነገር የለም። በጥቅሉ በሕይወታቸው ውስጥ የከበረ ዋጋ ሊቸረው የሚችል ነገር ወይም ግብ የለም።

ይሁን እንጂ የፕሮቴስታንት ተሐድሶ አራማጅ ወንዶች እና ሴቶች ልጆች ፍጹም የተለዩ ነበሩ። አብሯቸው የሚኖር ዓላማ መር ሕይወት ነበራቸው። ያመኑበት ነገር ለእነርሱ ልዩ ትርጉም ስለነበረው በያዙት እውነት ላይ መደራደር ፈጽሞ አይታሰብም።

እነዚህን እምነቶች መካድ የገዛ ማንነታቸውን እንደ መካድ ነበር። የአስፈሪውን ሞት ጽዋ በሚጎነጩበት ጊዜ እንኳ በውስጣዊ ሰላም የተሞሉ ነበሩ።

በዚህ ሳምንት ጥናታችን የተሐድሶ አራማጆችን ምሳሌ በመጠቀም፣ ሕይወት የሚለውጡት የቅዱሳት መጻሕፍት አስተምህሮዎች እንዴት ለሕይወት እውነተኛ ዓላማ እና ትርጉም መሠረት እንደሚሆኑ እንመረምራለን። እነዚህን ዘላለማዊ እውነቶች መረዳታችን፣ በመልካም እና በክፉ መካከል ለሚካሄደው ታላቁ ተጋድሎ የመጨረሻ ቀውስ እንድንዘጋጅ ይረዳናል። የእነዛ ተሐድሶ አራማጆች ውጊያ ገና አልተጠናቀቀም፤ በመሆኑም እኛም ካቆሙበት እንድንቀጥል ተጠርተናል። እንደ እነርሱ ሁሉ፣ እኛም ለሚገጥሙን ፈታኝ ሁኔታዎች ከበቂ በላይ የሆነውን፣ ትርጉም ያለው እና ዓላማ መር ሕይወት ሊሰጥ የሚችለውን አምላክ ከቀድሞው አብልጠን ማወቅ እንችላለን። እርሱ የሚሰጠውን በዓለም ያለ ማንኛውም ነገር ሊሰጥ አይችልም። የዚህን ሳምንት የመጽሐፍ ቅዱስ ጥናት ከታላቁ ተጋድሎ መጽሐፍ ከምዕ. 7-11 ያጥኑ።

_የዚህን ሳምንት ትምህርት አንብበው ለሚያዝያ 26 ሰንበት ይዘጋጁ_