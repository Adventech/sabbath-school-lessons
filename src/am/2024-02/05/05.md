---
title:  ክርስቶስ ብቻ ጸጋው ብቻ
date:   01/05/2024
---

ጥቅሶቹን ያንብቡ፡ ኤፌ. 2:8- 9፣ ሮሜ 3:23- 24፣ ሮሜ 6:23፣ ሮሜ 5:8–10።
`ጥቅሶቹ ስለ ደኅንነት እቅድ ምን ያስተምራሉ?`

እግዚአብሔር ድነትን በስጦታ ሰጥቷል። ክርስቶስ በቀራንዮ መስቀል ላይ በሞቱ በነጻ የሰጠንን በእምነት እንቀበል ዘንድ መንፈስ ቅዱስ ይመራናል። መለኮታዊው የእግዚአብሔር ልጅ የሱስ፣ ፍጹም የሆነ ሕይወቱን ለኃጢአታችን ሥርየት አቀረበ።

መለኮታዊው ፍትሕ ፍጹም የሆነ ታዛዥነትን ይጠይቃል። ፍጹም የሆነው የክርስቶስ ሕይወት ፍጽምና በጎደለው ሕይወታችን ምትክ ይቆማል። የጣስነው መለኮታዊ ሕግ ዘላለማዊ ሞት ያስፈርድብናል። በዚህ ዙሪያ መጽሐፍ ቅዱስ ግልጽ ነው። በኃጢአተኛ ምርጫዎቻችን የተነሣ እግዚአብሔር ለሕይወታችን ካቀደው ሳንደርስ በአጭሩ ተሰናክለን ቀረን። ኃጢአት ሠርተናል። እንዲሁ በራሳችን የምንተው ከሆነ፣ ቅዱስ የሆነውን አምላክ ተገቢ የጽድቅ ጥያቄዎች ማሟላት አንችልም። በዚህም ምክንያት የዘላለም ሞት የሚገባን ሆንን። ይሁን እንጂ አንድ የምሥራች አለ። ሐዋርያው ጳውሎስ እንዲህ የሚል ማረጋገጫ ይሰጠናል፡ “የኀጢአት ደመወዝ ሞት ነውና፤ የእግዚአብሔር ስጦታ ግን በጌታችን በክርስቶስ ኢየሱስ የዘላለም ሕይወት ነው።” (ሮሜ 6፡23)። ይህ ስጦታ ነው--የማይገባን ስጦታ! ከዚህ ውጪ ድነትን በሥራችን ማግኘት እንደማንችል ወንጌል አበክሮ ይነግረናል።

ማርቲን ሉተር እና የፕሮቴስታንት ተሐድሶ አራማጆች የመዳናቸው ምንጭ ክርስቶስ እና ክርስቶስ ብቻ መሆኑን ተገነዘቡ። ሉተር የክርስቶስን የማዳን ጸጋ መልእክት መስበክ የጀመረው በዚህ ጊዜ ነበር። የእርሱን ልብ የሚነኩና ሕይወት የሚቀይሩ መልእክቶች ለመስማት ብዙዎች ጎረፉ። ከአንደበቱ ይወጡ የነበሩ ቃላት የተጠማ የምድረ በዳ ሕይወታቸውን አረሰረሰው። ሕዝቡ በመካከለኛው ዘመን የቤተ ክርስቲያን ወግና ልማድ እግር ከወርች ታስሮ አንዳችም መንፈሳዊ ሕይወት በማይሰጡና ለበርካታ መቶ ዓመታት በዘለቁ ሥርዓቶች ቀንበር ሥር ወድቆ ነበር። የሉተር መጽሐፍ ቅዱሳዊ መልእክቶች ልቦችን መንካታቸውን ተከትሎ የብዙዎች ሕይወት ተለወጠ።

ሉተር የአዲስ ኪዳን መጽሕፍትን ሲያነብ ልቡ አብልጦ በእግዚአብሔር ቸርነት ተነካ። እግዚአብሔር የሰው ልጆችን በሙሉ ለማዳን ባለው ፍላጎት ተደነቀ። የወቅቱ የቤተ ክርስቲያን መሪዎች በነበራቸው አስተምህሮ መሠረት መዳን በከፊል የሰው በከፊል ደግሞ የአምላክ ሥራ እንደሆነ ተደርጎ ይቆጠር ነበር።

የክርስቶስ በመስቀል ላይ መሞት ለሰው ልጆች ሁሉ በቂ እንደሆነ ሉተር ተገንዝቦ ነበር።

`“ለእርሱ የሚገባው ለእኛ ይሆን ዘንድ በዓመጻችን ምክንያት በእኛ ላይ ሊደርስብን የሚገባው ሁሉ በእርሱ ለይ ደረሰበት። ምንም ጥፋት ሳይኖረው በእኛ ኃጢአት ተወገዘ፤ እኛም የማይገባንን በእርሱ ቅድስና ተዋጀን። የእርሱን ሕይወት እናገኝ ዘንድ ለእኛ ይገባን በነበረው ሞት ተሰቃየ።”--የዘመናት ምኞት ገጽ 15 መዳን እግዚአብሔር በክርስቶስ የሠራው ሥራ ከሆነ መልካም ሥራችን በክርስትና ሕይወት ውስጥ ምን ሚና ይኖረዋል? መልካም ሥራችንን የተስፋችን መሠረት ሳናደርግ፣ ነገር ግን ለአስፈላጊነቱ አጽንኦት የምንሰጠው እንዴት ነው?`