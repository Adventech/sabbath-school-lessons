---
title:  በሰማይ የተካሄደው ጦርነት
date:   31/03/2024
---


`ጥቅሶቹን ያንብቡ፡ ራእ. 12፡7-9። ይህ ክፍል በሰማይ ሰፍኖ የሚገኘውን ነጻነት እና የኃጢአትን መጠንሰስ እንዴት ይገልጸዋል? ሉሲፈር ባመፀ ጊዜ እግዚአብሔር ምን ዓይነት ምላሽ መስጠት ይችል ነበር?`

እነዚህ ጥቅሶች በመልካም እና ክፉ ኃይላት መካከል የተከሰተውን ዩኒቨርስ አቀፍ ግጭት ይገልጻሉ። ሰይጣንና መላእክቱ ከክርስቶስ ጋር ተዋጉ፤ በመጨረሻም ከሰማይ ተባረሩ። በዚያ ፍጹም በሆነ ሰማያዊ ሥርዓት መሃል ጦርነት የመፈንዳቱን ወሬ መስማት ፍጹም እንግዳ ነገር ይመስላል። ስለ ምን ጦርነቱ ተከሰተ? ጦርነቱን ያስጀመረው አፍቃሪው አምላክ የፈጠረው ዲያብሎስ ነው? ይህን መልአክ እንዲያምጽ ያነሣሣው በአፈጣጠሩ ላይ የነበረ እንከን ይሆን? መጽሐፍ ቅዱስ የክፋትን ሥረ መሰረት በግልጽ ያብራራል። አምላካዊው ቃል መጋረጃውን ገልጦ የዚህን በመልካም እና ክፉ መካከል የተከሰተ ውዝግብ ያስቃኘናል ጥቅሶቹን ያስተያዩ፡ ሕዝ. 28፡12-15 እና ኢሳ. 14፡12-14። `በዚህ ሉሲፈር ተብሎ በተጠራ መልአክ አእምሮ ውስጥ ወደ አመጽ ሊመራ የሚችል ምን ነገር ተከሰተ?`


እግዚአብሔር ዲያብሎስን አልፈጠረም። ይልቁንም እርሱ በአንጸባራቂ ብርሃን የተሞላውንና ሉሲፈር የሚል ስያሜ የተሰጠውን መልአክ ፈጠረ። ይህ መልአክ ፍጹም ሆኖ ተፈጠረ። በፍጹምነቱ ውስጥ የመምረጥ ነጻነት የተካተተ ሲሆን፣ ይህም በግዳጅ ሳይሆን በፍቅር የሚመራው የአምላካዊው መንግሥት መሠረታዊ መርኅ ነው። ሉሲፈር በሰማይ እያለ ኃጢአት በገዛ አእምሮው ውስጥ ተጠነሰሰ። ይህ ፍጹም መልአክ ትዕቢት እና ቅናት በልቡ ውስጥ ሥር ሰድዶ በፈጣሪው ላይ እስከ ማመጽ እንዲያደርሰው ለምን እንደፈቀደ የሚያትት አንዳችም አመክኖአዊ ማብራሪያ የለም።

ፍጡር የሆነው ሉሲፈር ፈጣሪ ለሆነው አምላክ ብቻ የተገባውን መመለክ ለገዛ ራሱ ተመኘ። የእግዚአብሔርን ሥልጣን ጥያቄ ውስጥ በማስገባት አምላካዊውን ዙፋን ለመንጠቅ ሞከረ። የእርሱ አመፃ በሰማይ ጦርነት እንዲፈነዳ መንስዔ ሆነ። ምንም እንኳ እግዚአብሔር ሉሲፈርን ለብዙ ጊዜ ቢታገሰውም፣ ሰማያዊውን መንግሥት በአመጹ እንዲያረክስ ግን አልፈቀደለትም። “ሰማያዊ መማክርት ሉሲፈርን ተማጸኑት። የፈጣሪን ታላቅነት፣ መልካምነትና ፍትሕ፣ የተቀደሰውንና መለወጥ የማይችለውን የሕጉን ባሕሪ የእግዚአብሔር ልጅ አቀረበለት። የሰማይን ሥርዓት የዘረጋው ራሱ እግዚአብሔር ነበር፤ ሉሲፈር ለአምላካዊው ሥርዓት ጀርባውን መስጠቱ--በፈጣሪው ላይ ውርደት፣ በራሱም ላይ ውድመት ያስከትላል። መጠን በሌለው ፍቅርና ምኅረት የተሰጠው ማስጠንቀቂያ፣ የእንቢተኝነትን መንፈስ የበለጠ ከማነሣሣት ውጪ አንዳች የፈየደው ነበር አልነበረም።”— Ellen G. White, The Great Controversy, pp. 494, 495. `ከክፉ ጋር በተጎዳኘ ስለ እግዚአብሔር ባህሪ ምን ትምህርት ማግኘት ይችላሉ?`