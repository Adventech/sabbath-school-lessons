---
title:  ሉሲፈር ያታልላል፡ ክርስቶስ ደግሞ አሸናፊ ያደርጋል
date:   01/04/2024
---

`ይህ ሉሲፈር በመባል ይታወቅ የነበረ ፍጹም መልአክ ኩራት እና ምቀኝነት በልቡ ውስጥ ሥር ሰድዶ በፈጣሪው ላይ እንዲያምጽ ለምን እንደ ፈቀደ ይፋ የሚያደርግልን አንዳችም አመክኖአዊ ማብራሪያ አናገኝም። የሰይጣን መታበይ ወደ ግልጽ አመጻ ተሸጋገረ። እግዚአብሔርን- -ኢፍትሐዊ አምላክ ሲል ከሰሰው። መላእክትን በጥርጣሬው እና በክሱ በከላቸው። ጥቅሱን ያንብቡ፡ ራእ. 12፡4። ጥቅሱ ስለ ሰይጣን የማታለል ችሎታ ምን ፍንጭ ይሰጠናል? እርሱ ስለ እግዚአብሔር የተናገረውን ውሸት ተቀብለው ስንቶቹ መላእክት ወደቁ?`

በሰማይ ጦርነት በፈነዳበት ወቅት መላእክት የሱስን ወይም ሉሰፈርን ይከተሉ ዘንድ መወሰን ነበረባቸው። ይህ በሰማይ የተካሄደ ጦርነት ምን ዓይነት ተፈጥሮ ነበረው? አካላዊ ወይስ መርኅ አዘል ጦርነት? ወይስ ሁለቱንም ያካተተ? ዝርዝር ጉዳዮችን ባናውቅም ነገር ግን በስተ መጨረሻ ሰይጣን እና መላእክቱ “በሰማይ የነበራቸውን ስፍራ አጡ” ወደ ምድርም “ተጣሉ” (ራእ. 12፡8-9) ተብሎ መነገሩ፣ ግጭቱ አካላዊ ጭምር እንደነበር ያሳየናል። እንደውም ይህ ጦርነት አንዳንድ አካላዊ ክፍሎችን ማካተቱ እሙን ነው።

በሰማይ ስለተካሄደው ጦርነት በአንድ ነገር ላይ እርግጠኛ መሆን የሚቻል ሲሆን፣ ይኸውም እያንዳንዱ መልአክ ከክርስቶስ ጋር ወይም ከእርሱ በተቃራኒ ይሰለፍ ዘንድ መወሰን ነበረበት። ማን ማንን ይከተል? የማንንስ ድምጽ ይስማ? ታማኞቹ መላእክት ለክርስቶስ አፍቃሪ ትእዛዛት ታማኝ መሆንን ሲመርጡ፣ ከመላእክቱ ሲሶው ግን የሉሲፈርን ድምጽ ሰምተው እግዚአብሔርን ሳይታዘዙ በመቅረታቸው ሰማይን አጡ። እኛም በዚህ ወሳኝ የምድር ታሪክ ዘመን ውሳኔአችን ከክርስቶስ ጋር መቆም ነው ወይስ በተቃራኒው መሰለፍ? ይህን ይፋ እናደርግ ዘንድ ጥሪ ቀርቦልናል። ከየትኛው ወገን እንደ ተሰለፍን ይፋ ማድረግ እነሆ ከእኛ ይጠበቃል። ጥቅሶቹን ያንብቡ፡ ዘፍ. 2:15–17፣ ዘፀ. 32:26፣ ኢያ. 24:15፣ 1ነገሥ. 18:20- 21፣ ራእ. 22:17። `ጥቅሶቹ በታላቁ ተጋድሎ ወስጥ ስላለው መሠረታዊ መርኅ ምን ያስተምሩናል?`


እግዚአብሔር የሰውን ልጅ ሲፈጥር የማሰብ፣ የማመዛዘንና የመምረጥ ችሎታን በአእምሮው ውስጥ አኖረ። ስብእናዊ ማንነታችን ከነጻ የመምረጥ ችሎታ ጋር የተዋቀረ ነው። እኛ ተራ ሮቦቶች አይደለንም። ነጻ የመምረጥ ችሎታችንን ተጠቅመን በዘላለማዊ መንፈሳዊ መርኅዎች እንኖር ዘንድ፣ እነሆ ከእንስሳት ፍጥረት በተለየ በእግዚአብሔር አምሳል ተፈጠርን። ሉሲፈር በሰማይ ካመፀበት ጊዜ ጀምሮ ህዝቡ ለፍቅሩ ምላሽ እንዲሰጥና እርሱን ለማገልገል በመምረጥ ትእዛዙን እንዲጠብቅ ጥሪ አቅርቦአል። `እኛ ከክፉው ኃይል ጋር በየቀኑ በግል ከምናደርገው ውጊያ አኳያ በሰማይ ስለ ተካሄደው ጦርነት ምን ትምህርት እናገኛለን? ሰይጣን እነዚህን ጻድቅና ቅዱሳን ሰማያዊ ፍጡራን ማታለል መቻሉ፣ እኛን ለማሳት ስለሚያደርጋቸው በክፋት የተሞሉ ሙከራዎች ምን ይነግረናል?`