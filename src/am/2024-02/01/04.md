---
title:  ምድርም የዚሁ አካል ሆነች
date:   02/04/2024
---

እግዚአብሔር ምድርን ሲፈጥር ፍጹም አድርጎ ሠራት። “እግዚአብሔርም ያደረገውን ሁሉ አየ፤ እነሆም፣ እጅግ መልካም ነበረ።” (ዘፍ. 1፡31)። በየትኛውም ቦታ የኃጢአት ወይም የክፋት እንከን አልነበረም። ነገር ግን ለሉሲፈር ሰጥቶት የነበረውን የመምረጥ ነፃነት በተመሳሳይ ለእነርሱም ሰጥቶአቸው ነበር። በሰማይ ሮቦቶች እንዲኖሩት እንዳልፈለገ ሁሉ፣ በምድርም እንዲኖሩት አልፈለገም ነበር።

እንደ እውነቱ ከሆነ፣ ይህን ነፃነት ግልጽ ለማድረግ ከተለመደው አካሄድ እልፍ ብሎ ነበር። በአታክልቱ ስፍራ አንዲት ዛፍ ከተከለ በኋላ መልካም እና ክፉን መለየት የምታስችል የዕውቀት ዛፍ ብሎ ጠራት። አዳም እና ሔዋን የመምረጥ ነፃነት እንዳላቸው እንዲያውቁ ለማድረግ ስለፈለገ፣ ስለ ጉዳዩ ሊነግር የሚችልበትን መንገድ ቀየሰ።

ሰይጣን ወደ ዛፉ ሲመጣ፣ በስፍራው ያልተለመደ ረዘም ያለ ቆይታ ያደረገችውን ሔዋን “መሞት እንኳ አትሞቱም፤ ከፍሬው በበላችሁ ጊዜ ዐይናችሁ እንደሚከፈትና መልካምና ክፉን በማወቅ፣ እንደ እግዚአብሔር እንደምትሆኑ እግዚአብሔር ስለሚያውቅ ነው” (ዘፍ. 3፡4-5) አላት። ከዚህ ዛፍ ብትበሉ በዓይነቱ አዲስ ወደ ሆነ የሕይወት ከፍታ ትመነጠቃላችሁ። በደስታ የተሞላችሁ ትሆናላችሁ። ከዚህ ቀደም አይታችሁ በማታውቁት የደስታ ስሜት ትጥለቀለቃላችሁ። ሔዋን፣ እግዚአብሔር አንቺን የሆነ ነገር ደብቆሻል።

`ከዚህ የተከለከለ ፍሬ ቅጠፊና ብዪ። በመጀመሪያ ሔዋን ቀጥሎም አዳም ይህን ምርጫ ሲመርጡ፣ እግዚአብሔር ለዘላለም ተዘግቶ እንዲቀር የፈለገውን በር ወለል አድርገው ከፈቱ። ይህ የተከፈተ በር--የኃጢአት በር፣ የሥቃይ በር፣ የልብ መሰበር በር፣ የበሽታ በር እና የሞት በር ነበር። ጥቅሶቹን ያንብቡ፡ ዘፍ. 3፡1-3፣ ሮሜ 3፡23፣ ሮሜ 5፡12። እነዚህ ጥቅሶች ምን የሚያመሳስላቸው ነገር አለ? ውሎ አድሮ መላውን ሰብአዊ ዘር በቸነፈር የመታውን የኃጢአት ውጤት ይግለጹ።`

የኃጢአት አስኳሉ በእግዚአብሔር ላይ ማመጽ ነው። ከእግዚአብሔር ጋር ወደ መለያየት ያመራል። እግዚአብሔር የሕይወት ምንጭ እንደመሆኑ፣ ከእርሱ መለየት ሞት ያስከትላል። በተጨማሪ ወደ ጭንቀት፣ ትካዜ፣ ሕመም እና በሽታ ይመራል። በዓለማችን ላይ እየደረሰ ያለው መከራ በኃጢአት ውድመት ስር የመኖር ውጤት ነው። ይህ ማለት የሥቃይ ወይም የበሽታ ገፈት የመቅመሳችን መንስዔ ኃጢአት የመሥራታችን ውጤት ነው ማለት አይደለም። ይልቁንም እያንዳንዳችን የኃጢአት ውድመት በደረሰባት ፕላኔት ውስጥ በመኖራችን የጉዳት ሁሉ ሰለባ ሆነናል ነው። ጥቅሶቹን ያንብቡ፡ ዘፍ. 3፡15፣ ዘሌዋ. 5፡5-6፣ ዮሐ. 1፡29። `አዳምና ሔዋን ኃጢአት ከሠሩ በኋላ ለጥፋተኝነት ስሜታቸው እና ለተስፋ መቁረጣቸው ማጽናኛ የሚሆን ምን የተስፋ ቃል በዚያው በገነት ተሰጣቸው? ለኃጢአት ችግር የቀረበውን መፍትሔ አያሌ ምዕተ ዓመታትን አሻግረው ወደፊት እንዲመለከቱ ያስቻለው፣ እግዚአብሔር በኤደን የቀየሰው አገልግሎት ምን ነበር?`