---
title:  ሊቀ ካህናችን
date:   04/04/2024
---

የሱስ በመስቀል ላይ ያደረገልን ነገር በሰማይም ስለ እኛ እንዲማልድ አስችሎታል።

`ከሙታን የተነሣው ጌታችን ለመዳን እና በእግዚአብሔር መንግሥት ለዘላለም ለመኖር የሚያስፈልገንን ሁሉ የሚሰጠን ታላቁ ሊቀ ካህናችን ነው። ጥቅሶቹን ያንብቡ፡ ዕብ. 4፡15-16፣ ዕብ. 7፡25። በዚህ--ፈተና፣ መከራ፣ በሽታ እና ሞት በተንሰራፋበት ዓለም እነዚህ ጥቅሶች ማረጋገጫ የሚሰጡን እንዴት ነው?`

ጥቅሱ እንዲህ ይላል፡ “ነገር ግን እንደ እኛ በማንኛውም ነገር ተፈተነ… ይሁን እንጂ ምንም ኀጢአት አልሠራም” (ዕብ. 4፡15)። አክሎ ሲናገር፡ “እንግዲህ ምሕረትን እንድንቀበልና በሚያስፈልገንም ጊዜ የሚረዳንን ጸጋ እንድናገኝ፣ ወደ ጸጋው ዙፋን በእምነት እንቅረብ” (ዕብ. 4፡16)።

ነገሩን ቀለል አድርጎ ለማቅረብ ያህል፡ የሱስ እኛን በሞቱ የዳንን እና በደሙ የተዋጀን አድርጎ የጽድቅ ልብስ በማልበስ በዩኒቨርስ ፊት ያቀርበናል። በእኛ ላይ ሊደርስ የሚችለው ነገር ሁሉ በእርሱ ላይ ደርሶአል። በክርስቶስ ስንሆን በቀደመው ኃጢአታችን ኩነኔ የለብንም። ከጥፋተኝነት ስሜት ነጻ ነን። በእርሱ ታላቅ የምልጃ ሥራ ህይወታችንን ቀፍድዶ የነበረው የኃጢአት ሰንሰለት ተሰበረ እኛም ነጻ ወጣን። ጥቅሶቹን ያንብቡ፡ ዮሐ. 17፡24-26። `በመልካም እና በክፉ መካከል እየተካሄደ ባለው ታላቅ ተጋድሎ ክርስቶስ አጥብቆ የሚመኘው ምንድን ነው?`


“ታላቁ መሥዋዕትነት ከተጠናቀቀ በኋላም ‘እኔ ባለሁበት የሰጠኸኝ እነርሱ ደግሞ ከእኔ ጋር ይሆኑ ዘንድ እወዳለሁ’ (ዮሐ. 17፡24) ብሎ ልመናውን እስኪያቀርብ ድረስ የመልአክቱን አክብሮት አልቀበልም ብሎ ክርስቶስ ወደ ላይ ዐረገ። ከዚያም በማይገለጽ ፍቅርና ኃይል መልስ ከአብ ዙፋን እንዲህ ሲል መጣ ‘የእግዚአብሔር መላእክት ሁሉም ለእርሱ ይስገዱ’ (ዕብ. 1፡6)። አንድ ነቁጥ እንኳ በየሱስ ላይ አልነበረም። መዋረዱ አብቅቶ መሥዋዕትነቱ ተጠናቆ፣ ከስም ሁሉ በላይ የሆነው ስም ተሰጠው።” ታላቁ ተጋድሎ ትርጉም ገጽ 272 [መታገስ አጋዤ]።

`የሱስ ከምንም ነገር በላይ በሰማይ ከእርሱ ጋር እንድንሆን ይፈልጋል። የልቡ ምኞት፣ የሞቱና የአማላጅነቱ ምክንያት እኛን ማዳን ነው። በሕይወትዎ በልዩ ሁኔታ የሚፈልጉት ነገር አለ? ለየሱስ ይንገሩት። ሐዘን ባለበት እርሱ መጽናናት ያመጣል። ፍርሐት ባለበት ሰላም ያመጣል። የጥፋተኝነት ስሜት ባለበት ምህረት ያመጣል። ድክመት ባለበት ብርታት ያመጣል። ክርስቶስ ራሱን ስለ እኛ መሥዋዕት ያደረገው ለምንድን ነው ብለው ያስባሉ? በፊቱ የከበረ ዋጋ እንዲኖረን ያደረገን ምንድን ነው?`