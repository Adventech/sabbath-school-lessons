---
title:  ፍቅር መንገድ አያጣም
date:   03/04/2024
---

`አዳምና ሔዋን ኃጢአት መሥራታቸውን ተከትሎ መኖሪያ ስፍራቸው የነበረውን የአትክልት ስፍራ መልቀቅ እንዳለባቸው እግዚአብሔር ነገራቸው። ከዚያች ቅጽበት አንስቶ ድካም እና ሥቃይ ዕጣ ፈንታቸው ይሆናል። መከራ መቀበል፣ እናም በመጨረሻ ያለ አንዳች ተስፋ መሞት? ለመሆኑ ሞት የሁሉም ነገር መጨረሻ ነው?`

እንግዲህ እግዚአብሔር በዘፍ. 3፡15 ላይ የተጻፈውን የተስፋ ቃል የሰጣቸው በዚህ ወቅት ነበር። በቀጥታ ወደ ሰይጣን ይኸውም ወደ እባቡ እየተመለከተ እንዲህ አለ፡ “ ‘በአንተና በሴቲቱ፣ በዘርህና በዘሯ መካከል፣ ጠላትነትን አደርጋለሁ፤ እርሱ ራስህን ይቀጠቅጣል፤ አንተም ተረከዙን ትቀጠቅጣለህ።” በወቅቱ ይህ ምን ማለት እንደሆነ በትክክል ባይረዱም፣ እንደገና ተስፋ ማድረግ እንደሚችሉ ግን አውቀዋል። በሆነ መንገድ “በዘሯ” በኩል እነሆ ቤዛቸው ይመጣል።

እርግጥ ነው፣ የሴቲቱ ዘር የተባለው የሱስ ክርስቶስ ነው (ገላ. 3፡16)።

`በመስቀል ላይ ሰይጣን የክርስቶስን ተረከዝ ቀጥቅጦ ነበር። ነገር ግን አንድ ቀን የእባቡ ራስ እንደሚቀጠቀጥና አዳምና ሔዋን የከፈቱት የመከራና የሞት በር እንደሚዘጋ የየሱስ ድል ዋስትናችን ነው። ጥቅሶቹን ያንብቡ፡ ዕብ. 2፡9፣ ገላ. 3፡13፣ 2ቆሮ. 5፡21። ክርስቶስ በመስቀል ላይ ስላቀረበው መሥዋእት ግዝፈት ምን ይነግሩናል?`


ፈጣሪ አምላክ በእርግጥ ይወደኝ ይሆን ብለው አስበው ያውቃሉ? እስቲ ወደ መስቀሉ ይመልከቱ፤ ዐናቱ ላይ ወደ ተደፋው የእሾህ አክሊል፣ እጆቹንና እግሮቹን ወደ ቸነከሩት ምስማሮች ይመልከቱ። የሱስ በቀራኒዮ ባፈሰሰው እያንዳንዱ የደም ጠብታ እግዚአብሔር እወድሃለሁ እያለ ነው። ያለ አንተ በሰማይ መሆን አልፈልግም። አዎ ኃጢአት ሠርተሃል፣ ራስህን ለጠላት አሳልፈህ ሸጠሃል፣ አዎ አንተነትህ ዘላለማዊ ሕይወት የማይገባው ነው። እኔ ግን አንተን እንደገና ለማግኘት ቤዛውን ከፈልኹ። ወደ መስቀሉ በመመልከትህ ከተወደድህ፣ እንግዲህ ዳግመኛ መባዘን የለብህም።

መጽሐፍ ቅዱስ ወደዚህ ዓለም መጥቶ ከማንኛውም ሰው በተመሳሳይ የልብ መሰበር፣ ተስፋ መቁረጥ እና ሥቃይ ስለ ደረሰበት የሱስ ይናገራል። እኛን ከሚያጋጥሙ ተመሳሳይ ፈተናዎች ጋር የተጋፈጠውን ክርስቶስ ይገልጥልናል። ክርስቶስ በሕይወቱና በመስቀል ላይ ሞቱ--ስለ እኛ ስለ እያንዳንዳችን በግል--በጨለማ ዓለም ገዦች፣ በሥልጣናት እና ኃይላት ላይ ባለ ድል ሆነ።

`ያስቡበት፡ አጽናፈ ሰማይን የፈጠረው የሱስ (ዮሐ. 1፡3) ከሰማየ ሰማያት ወርዶ ወደዚህ የወደቀ ዓለም መምጣት ብቻ ሳይሆን ማናችንም ብንሆነ ልንፈቅድ በማንችለው አኳኋን መከራ ተቀበለ (ኢሳ. 53፡1-5)። ይህን ያደረገው እያንዳንዳችንን ስለወደደን ነው። ይህ እንዴት ያለ ብሩህ ተስፋ እንዲኖረን የሚያደርግ ጠንካራ ምክንያት ነው! ክርስቶስ በመስቀል ላይ የሰይጣንን ክሶች እንዴት መለሰ? በመልካም እና በክፉ መካከል ላለው ታላቅ ውዝግብ የእርሱ ሞት ምን አከናወነ?`