---
title:  ከጦርነቶች ሁሉ ጀርባ ያለው ጦርነት
date:   30/03/2024
---


### ለዚህ ሳምንት ጥናት፡
ራእ. 12:7–9፣ ሕዝ. 28:12–15፣ ኢሳ. 14:12–14፣ ዘፍ. 3:15፣ ዮሐ. 17:24–26.

> <p>የመታሰቢያ ጥቅስ</p>
> “በሰማይም ጦርነት ሆነ፤ ሚካኤልና መላእክቱ ከዘንዶው ጋር ተዋጉ፤ ዘንዶውና መላእክቱም መልሰው ተዋጓቸው፤ ነገር ግን ድል ተመቱ፤ በሰማይም የነበራቸውን ስፍራ ዐጡ።” ራእ. 12፡7-8።

እግዚአብሔር እጅግ መልካም አምላክ ከሆነ፣ ዓለም አብልጦ ክፉ የሆነው ለምንድን ነው? የፍቅር አምላክ በዚህ መጠን ክፋት ይኖር ዘንድ እንዴት መፍቀድ ይቻለዋል? በጥሩ ሰዎች ላይ ለምን መጥፎ ነገር ይከሰታል? በዚህ ሳምንት ትምህርት፣ በመልካም እና በክፉ መካከል እየተካሄደ ያለውን ዘመን ጠገብ ግጭት እንመረምራለን።

ሉሲፈር በሰማይ ካመጸበት ጊዜ አንስቶ የተከሰተውን የክፋት መጠንሰስ እና እግዚአብሔር የኃጢአትን ችግር ለመፍታት ያሳየውን ብርቱ ትዕግሥት እንመረምራለን።

እግዚአብሔር የአስደናቂ ፍቅር አምላክ ሲሆን፣ ባህሪው በራሱ ፍቅር ነው (1ዮሐ. 4፡7-8)። ድርጊቶቹ ሁሉ አፍቃሪነቱን ፍንትው አድርገው ያሳያሉ (ኤር. 31፡3)። ፍቅር ፈጽሞ ሊገደድ፣ ሊጠመዘዝ ወይም በጉልበት ሊጸና አይችልም። “ፍቅር በፍቅር ብቻ ይነቃቃል” ስትል ኤለን ኋይት በዘመናት ምኞት ገጽ 22 ላይ ትናገራለች። የመምረጥን ኃይል መከልከል የመውደድን ችሎታ ማስወገድ ሲሆን፣ የመውደድን ችሎታ ማስወገድ ደግሞ እውነተኛውን ደስተኝነት መደምሰስ ነው። ለእግዚአብሔር ታማኝ እንሆን ዘንድ እነሆ እርሱ ልባችንን በፍቅሩ ያሸንፋል። ኃጢአት ፈጽሞ ዳግመኛ በዩኒቨርስ እንዳይነሣ በማድረግ ረገድ፣ በዚህ በመልካም እና በክፉ መካከል እየተካሄደ ባለ ፍልሚያ ውስጥ እርሱ ተገቢውን እርምጃ እየወሰደ ይገኛል። የእግዚአብሔር ዓላማ ለፍጥረታቱ ምንጊዜም የሚበጀውን እርምጃ እየወሰደ መሆኑን በመላው ጽንፈ ዓለም ፊት ማሳየት ነው። በመልካም እና በክፉ መካከል እየተካሄደ ባለው ፍልሚያ ላይ የብርሃን ጮራ በሚፈነጥቅልን በእግዚአብሔር ፍቅር መነጽር ዓለምን መመልከታችን፣ በጎው ክፉውን እንደሚያሸንፍና ድሉም ለዘላለም ጸንቶ እንደሚኖር ለእያንዳንችን ማረጋገጫ ይሆነናል።

_የዚህን ሳምንት ትምህርት አንብበው ለመጋቢት 28 ሰንበት ይዘጋጁ_