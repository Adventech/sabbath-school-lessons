---
title:  አሸናፊው እውነት
date:   09/05/2024
---

ምንም እንኳ የጠላት ጥቃቶች ቢኖሩም፣ በዚህ ምድር ገቢራዊ የሆነው የእግዚአብሔር ሥራ በክብር ወደ ተሞላ የከፍታ ድምዳሜ ይደርሳል። ወንጌል “ለሕዝብ፣ ለነገድ፣ ለቋንቋና ለወገን ሁሉ” (ራእ. 14፡6) ይሰበካል። በክርስቶስ እና በሰይጣን መካከል እየተካሄደ ያለው ታላቁ ተጋድሎ በክርስቶስ የሲኦልን ኃይላት አሸናፊነት ይጠናቀቃል። የእግዚአብሔር መንግሥት በክፉው ላይ ድል ይቀዳጃል፣ ኃጢአትም ከጽንፈ ዓለም ለዘላለም ይወገዳል።

`ራእ. 11 ሰይጣን በፈረንሳይ አብዮት አማካይነት የክርስትናን እምነት ለማጥፋት እና በእግዚአብሔር ላይ ያለውን እምነት ለማስወገድ ያደረገውን ሙከራ በማሳየት የሚጀምር ሲሆን፣ ነገር ግን ምእራፉ የሚያበቃው የእግዚአብሔር መንግሥት በክፉው ገዢዎች እና ኃይሎች ላይ በሚቀዳጀው ድል ነው። ምዕራፉ ለክርስቶስ እና ለእርሱ እውነት ሲሉ በከባድ መከራ ውስጥ ለሚያልፉ ሁሉ ማበረታቻ ይሰጣል። ጥቅሶቹን ያንብቡ፡ ራእ. 11፡15-18። በእነዚህ ጥቅሶች መሠረት ሰባተኛው መለከት በሚነፋበት በመጨረሻው ጊዜ ላይ ምን ዓይነት ክስተቶች ይስተዋላሉ?`

የዚህ ዓለም መንግሥታት የጌታችን መንግሥታት ሆነዋል። ክርስቶስ ድል ሲያደርግ፤ ክፉው ደግሞ ተሸንፏል። ተጋድሎው በየሱስ አሸናፊነት እና በሰይጣን ተሸናፊነት ተደምድሟል። ጽድቅ ድል ተቀዳጅቷል። እውነት ነግሷል። የሚከተለውን መመሪያ ተግባራዊ ማድረጋችን ጠቃሚ ይሆናል፡ “በሰው ሥልጣን ላይ ተመርኩዞ የተሠራ ሁሉ ፈራሽ ነው፤ በማይለወጠው የእግዚአብሔር ቃል ቋጥኝ ላይ የተመሠረተው ግን ለዘላለም ጸንቶ ይኖራል”— (ታላቁ ተጋድሎ፣ ገጽ 334)። ጥቅሱን ያንብቡ። ራእ. 11፡19። ዮሐንስ ሰማይ ተከፍቶ ያየው ምን ነበር? ወደ ውስጥ በተመለከተ ጊዜ ምን አየ?

`ሰማያዊው ቤተ መቅደስ ለዮሐንስ እይታ ክፍት ተደርጎ ነበር። ወደ ቅድስተ ቅዱሳኑ ሲመለከት የቃል ኪዳኑን ታቦት አየ። የሰማያዊው መቅደስ ምሳሌ በሆነው የብሉይ ኪዳን ቤተ መቅደስ፣ የቃል ኪዳኑ ታቦት መክደኛ ላይ በነበሩት ሁለቱ መላእክት መካከል፣ በክብር የተሞላው አምላካዊ መገኘት ተገልጧል። በታቦቱ ውስጥ የእግዚአብሔር ሕግ ነበረ። ምንም እንኳ በእምነት ብቻ በጸጋው ብንድንም፣ ለእግዚአብሔር ሕግ መታዘዛችን እምነታችን በሐቅ ላይ የተመሠረተ መሆኑን ያሳያል። የእግዚአብሔር ሕግ የፍርዱ መሠረት ነው (ያዕ. 2፡12)። ይህ እውነታ በተለይ በጊዜው መጨረሻ ላይ አስፈላጊ እና ጠቃሚ ይሆናል (ራዕ. 12፡17፣ ራእ. 14፡12)። በፈረንሳይ አብዮት ኢ-አማኒነት እና በራእይ 11 በተገለጸው አስደናቂ መደምደሚያ መካከል ያለው ገራሚ ንጽጽር ዛሬ እኛን ምን ያሳያል?`
