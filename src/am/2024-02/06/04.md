---
title:  ሁለቱ ምስክሮች ተገደሉ
date:   07/05/2024
---

`ጥቅሶቹን ያንብቡ ራእ. 11:7–9። የቋንቋውን ተምሳሌታዊ ባህሪ ሳንዘነጋ፣ ጥቅሶቹ ሁለቱ የእግዚአብሔር ምስክሮች በሆኑት ብሉይ እና አዲስ ኪዳን መጻሕፍት ላይ ምን ይደርሳል ሲሉ ይተነብያሉ?`

ከክርስቶስ ልደት በኋላ 538 ላይ አረማዊው የሮም መንግሥት ተገረሰሰ። የሮም ንጉሠ ነገሥት የነበረው ጀስቲንያን የሲቪል፣ የፖለቲካውንና ኃይማኖታዊውን ሥልጣን ለሊቀ ጳጳሱ ቪጂሊስ አስረከበ። ይህን ተከትሎ ረጅም ዘመናት ያስቆጠረው የመካከለኛው ዘመን የቤተ ክርስቲያን የበላይነት ተጀመረ። ከፍታው እስከ 1798 ዓ.ም. ድረስ ቀጠለ።

የፈረንሳይ ጄኔራል የነበረው በርቲየር በናፖሊዮን ትእዛዝ በጎርጎሮዋውያኑ የካቲት 10 ቀን 1798 ዓ.ም. ያለአንዳች ተቀናቃኝ ሰተት ብሎ ሮም ገባ። ርዕሰ ሊቃነ ጳጳሳት ፒየስ ስድስተኛ በምርኮ ወደ ፈረንሳይ ከተወሰዱ በኋላ በእዚያው አረፉ። ይህ ቀን በዳንኤል እና ራእይ (የትናንቱን ጥናት ይመልከቱ)፣ የተተነበየው የ1,260 ቀናት ወይም ዓመታት የሮም ቤተ ክርስቲያን ዓለማዊ ሥልጣን ዘመን ፍጻሜ ሆነ።

የመጽሐፍ ቅዱስ ትንቢትን ሐቀኝነት የሚያሳይ እንዴት ያለ ብርቱ መግለጫ ነው! ከክርስቶስ ልደት 500 ዓመታት በፊት የተጻፈው ትንቢተ ዳንኤል፣ ከ2,300 ዓመታት በኋላ ስለሚከሰቱ ክስተቶች በትክክል ተንብዮአል። በመጽሐፍ ቅዱስ በተነገሩ ትንቢቶች ላይ ሙሉ እምነት መጣል እንችላለን።

በዚህ ሁሉ ዘመን የወንጌል እውነት በቃሉ ምስክርነት ሕያው ሆኖ ተጠብቆ ቆየ።

ይሁን እንጂ ግዙፍ ተግዳሮቶች በመጽሐፍ ቅዱስ እውነት ላይ አስጊ የሆኑበት አጋጣሚ ነበር። ከጥልቁ የወጣው አውሬ (ሰይጣን) በቅዱሳት መጻሕፍት ላይ ውጊያ አካሂዷል።

በ1789 የፈነዳውን የፈረንሳይ አብዮት ተገን አድርጎ በመጽሐፍ ቅዱስ ሥልጣን ላይ አዳዲስ ጥቃቶችን ሰንዝሯል።

በፈረንሣይ አብዮት ወቅት፣ በመንግሥት ይደገፍ የነበረው “በዕውቀትና ፀረ-ክህነት መርኅዎች ላይ የተመሠረተ” የተባለ ፍልስፍና [Le Culte de la Raison, (The Cult of Reason)] የክርስትና እምነትን እንዲተካ ተደርጎ በይፋ ተቋቋመ። በዚህም ይኸው ፍልስፍና በአገር አቀፍ ደረጃ ህዳር 10/ 1793 ዓ.ም. በፌስቲቫልነት ደምቆ እንዲከበር ተደረገ። በመላው ፈረንሳይ የነበሩ አብያተ ክርስቲያናት ወደ ዕውቀትና ፀረ-ክህነት መርኅ መስበኪያ መቅደስነት የተቀየሩ ሲሆን፣ አንዲት ሴት (Sophie Momoro) የዕውቀትና አመክንዮ ጽንሰ ሃሳብን የምትወክል አማልክት ተደርጋ በመመረጥ በታላቅ ሥነ ሥርዓት ዙፋን ላይ እንድትቀመጥ ተደረገ። መጽሐፍ ቅዱስ በየመንገዱ ተቃጠለ። አምላክ የሚባል የለም የሚል ዐዋጅ ታወጀ። ሞት ለእም-ቅድማ’ለም ማብቂያ የሌለው እንቅልፍ እንደሆነም ተነገረ። ሰይጣን ፈሪሃ እግዚአብሔር በሌላቸው ሰዎች ተጠቅሞ የእግዚአብሔርን ሁለት ምስክሮች ለመግደል ሠራ። “ሬሳቸውም በታላቂቱ ከተማ አደባባይ ይጣላል፤ ይህች ከተማ ሰዶምና ግብፅ እየተባለች በምሳሌ የምትጠራውና የእነርሱም ጌታ የተሰቀለባት ናት” ራእ. 11፡8።

ግብጽ እውነተኛውን አምላክ የካዱ በርካታ አማልክት መናኸሪያ ነበረች (ዘፀ. 5፡2)። ሶዶም ከባድ የሆነ የሥነ ምግባር ማሽቆልቆልን ይወክላል። አብዮት ሲፈነዳ የሚሰከሰተውን የገደብ ጥሰትና የደም መፋሰስ ተከትሎ በፈረንሳይ አብዮት የእግዚአብሔር ሁለት ምስክሮች የሆኑት ብሉይ እና አዲስ ኪዳን በኢ-አማኒነት እና የሥነ ምግባር ጽልመት ጠንቅ እንዲገደሉ ተደረጉ።

ሁለቱ የእግዚአብሔር ምስክሮች ሬሳ ሳይቀበር “ሦስት ቀን ተኩል” ይቆያል ሲል ራእ. 11፡9 ይናገራል። እነዚህ ትንቢታዊ “ቀናት” ሦስት ዓመት ተኩል ይሆናሉ።

ኢ-አማኒነት በፈረንሳይ አብዮት ቢያንስ ለሦስት ዓመት ተኩል ከፍተኛውን ደረጃ ይዞ ነበር። ኃይማኖትን የሻረው ድንጋጌ በፓሪስ ከወጣበት ከኅዳር 26/ 1793 አንስቶ የፈረንሳይ መንግሥት ገደብ የተጣለባቸውን ኃይማኖታዊ ሕጎች እስካስወገደበት ሰኔ 17/ 1797 ድረስ ዘልቋል።