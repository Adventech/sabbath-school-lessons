---
title:  ሁለቱ ምስክሮች
date:   05/05/2024
---

ጥቅሶቹን ያንብቡ፡ ራእ. 11፡3-6። በጥቅሶቹ ያገኟቸውን የሁለቱ ምስክሮች መለያ የሆኑ አምስት ባህሪያትን ይዘርዝሩ።

በዘካርያስ 4 ነቢዩ--በወርቅ መቅረዙ ግራና ቀኝ ሁለት የወይራ ዛፎች እንደ ተመለከተ የምናነብ ሲሆን፣ ተመሳሳይ መግለጫ በራእ. 11 ተዘግቧል። ይህ የሚወክለውን አስመልክቶ፡ “ ‘እነዚህ ሁለቱ የምድርን ሁሉ ጌታ ለማገልገል የተቀቡ ናቸው’ ” (ዘካ. 4፡14) የሚል መልእክት ለዘካርያስ ተሰጥቶታል። የወይራ ዛፎቹ ብርሃን መስጠታቸውን ይቀጥሉ ዘንድ በመቅረዙ ውስጥ ያለውን ዘይት ይመገባሉ። እዚህ ላይ ባለ መዝሙሩ፡ “ሕግህ ለእግሬ መብራት፣ ለመንገዴም ብርሃን ነው” (መዝ. 119፡105) ሲል የጻፈውን ልብ ይሏል። ዘይት መንፈስ ቅዱስን ይወክላል (ዘካ. 4፡2፣6)። ዮሐንስ በምዕ. 11 ያየው ራእይ፣ ዓለምን ያበራ ዘንድ በመንፈስ ቅዱስ ኃይል የሚታወጀውን የእግዚአብሔር ቃል ይገልጻል።

እነዚህ ሁለት ምስክሮች ትንቢት መናገር እና ዝናብ እንዳይዘንብ ማድረግ ይችላሉ። ውሆችን ወደ ደም ለመለወጥና ምድርን በማንኛውም መቅሰፍት ለመምታት ሥልጣን አላቸው። ኤልያስ በእስራኤል ላይ ዝናብ እንዳይዘንብ አጥብቆ መጸለዩን ተከትሎ ለጸሎቱ ምላሽ ለሦስት ዓመት ከመንፈቅ ዝናብ አለመዝነቡ በእግዚአብሔር ቃል ተዘግቦ እናገኛለን (ያዕ. 5፡17)። ከዚያም ወደ እግዚአብሔር ጸለየ። የበዓል ሐሰተኛ ነቢያት ድርቁን ማስቆም ካቃታቸው በኋላ እንደገና ዝናብ ጣለ (1ነገሥ. ምዕ. 17-18)። ሙሴ በእግዚአብሔር ቃል አማካይነት፣ ውሃውን ወደ ደም መቀየርን ጨምሮ በግብፃውያን ላይ ሁሉንም ዓይነት መቅሰፍቶች አመጣ። ይህ የሆነበት ምክንያት ፈርዖን የእግዚአብሔርን ሕዝብ ለመልቀቅ ፈቃደኛ ስላልነበር ነው (ዘፀ. 7)።

መጽሐፍ ቅዱስን ለመጉዳት የሚፈልጉ ሰዎች ከአፍህ በሚወጣው እሳት ይጠፋሉ። “የሰራዊት ጌታ እግዚአብሔር እንዲህ ይላል ‘ሕዝቡ ይህን ቃል ስለ ተናገረ፣ ቃሌን በአፍህ ውስጥ የሚፋጅ እሳት፣ ይህንም ሕዝብ ማገዶ አደርጋለሁ፤ እሳቱም ይበላቸዋል’ ” (ኤር. 5፡14)። የእግዚአብሔርን ቃል የሚቃወሙ ሁሉ ፍርድ እንደሚጠብቃቸው ይናገራል።

የእርሱ ቃል በአፍ ውስጥ እንዳለ እሳት ነው።

የብሉይ ኪዳን መጻሕፍት ስለ እርሱ እንደሚመሰክሩ የሱስ በዮሐ. 5፡39 ይናገራል።

በተጨማሪም ወንጌል “ምስክር” ይሆን ዘንድ ለዓለም ሁሉ እንደሚሰበክ ተናግሯል (ማቴ. 24፡14)። በመሆኑም አዲስ ኪዳን ከብሉይ ኪዳን ጋር በመሆን የዚያ ምስክር መሠረት ነው።

እነዚህ ሁለት ምስክሮች እነማን ናቸው? ከእነዚህ የመጽሐፍ ቅዱስ ነጥቦች እና በራእ. 11 ከተሰጡት ባህሪያት አንጻር (ቀኖናዊ ሳይሆን) ሁለቱ ምስክሮች የእግዚአብሔርን ብርሃንና እውነት ለዓለም የሚያስተላልፉት የብሉይ እና የአዲስ ኪዳን ቅዱሳት መጻሕፍት ናቸው ብለን መደምደም እንችላለን።

`ዛሬ በርካታ ክርስቲያኖች ብሉይ ኪዳንን አቅልለው በመመልከት፣ አዲስ ኪዳን ስላለን አስፈላጊ አይደለም የሚል ፍረጃ ሰጥተውታል። የዚህ አመለካከት ዘግናኝ ስህተት ምንድን ነው?`