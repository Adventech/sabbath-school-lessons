---
title:  ሁለቱ ምስክሮች
date:   04/05/2024
---

### ለዚህ ሳምንት ጥናት፡
ራእ. 11:3– 6፣ ዘካ. 4:14፣ ራእ. 12:5-6, 14-15፣ ዳን. 7:25፣ ኢሳ. 54:17፣ መዝ. 119:89፣ ራእ. 11:15–18

> <p>የመታሰቢያ ጥቅስ</p>
> “ሣሩ ይደርቃል፤ አበባውም ይረግፋል፤ የአምላካችን ቃል ግን ለዘላለም ጸንቶ ይኖራል” ኢሳ. 40፡8

በመቶዎች ለሚቆጠሩ ዓመታት የእግዚአብሔር ቃል ሲሰነጠቅ፣ ጥርጣሬ እንዲፈጥር ሲደረግና ሲወገድ ኖሯል። በየገዳማቱ ሲከረቸምበት፣ በየዐደባባዩ ሲቃጠል እና ሲቀዳደድ ኖሯል። የመጽሐፍ ቅዱስ አማኞች ተፌዞባቸዋል፣ መሳለቂያ ሆነዋል፣ ታስረዋል አልፎ ተርፎም ሰማዕት ሆነዋል። በዚህ ሁሉ ግን የእግዚአብሔር ቃል በአሸናፊነት ገስግሷል።

የመካከለኛው ዘመኗ ቤተ ክርስቲያን ታማኝ የመጽሐፍ ቅዱስ አማኝ ክርስቲያኖችን አሳድዳለች። ይህም ሆኖ የእግዚአብሔር ቃል ድቅድቁን ጨለማ በብርሃን ሞላ። ጭቆናና ስደት የእግዚአብሔርን ቃል ከመታወጅ መግታት አልተቻለውም ነበር። መጽሐፍ ቅዱስን ወደ እንግሊዝኛ የተረጎመው እንግሊዛዊው ዊልያም ቲንደል የእግዚአብሔርን ቃል በማሰራጨት አብልጦ የረዳው ማን እንደሆነ ችሎት ላይ ተጠይቆ ነበር። ቲንደል ጥቂት ካሰላሰለ በኋላ “የደርሃሙ ጳጳስ” ሲል መለሰ። ዳኞቹ በሰሙት ነገር ክፉኛ ተደናገጡ።

በአንድ ወቅት ቲንደል ወደ እንግሊዝኛ ቋንቋ የተረጎማቸውን በርካታ የመጽሐፍ ቅዱስ ቅጂዎች ጳጳሱ ገዝተው በሕዝብ ፊት እንዳቃጠሏቸው ገለጸላቸው። ጳጳሱ በወቅቱ የእውነትን ዓላማ በእጅጉ እየረዱ እንደ ነበር አልተገነዘቡም። እርሳቸው መጽሐፍ ቅዱስን የገዙት ከመሸጫው እጅግ በተጋነነ ዋጋ ነበር። ይህን ከፍተኛ ግዢ ተከትሎ ቲንደል ከተቃጠሉት የመጽሐፍ ቅዱሶች ቅጂዎች በብዙ እጥፍ የሚልቁ መጽሐፍ ቅዱሶችን ማተም ቻለ። እውነት በትቢያ ብትሸፈንም የተጫናትን ምናምንቴ እያራገፈች ደግማ ደጋግማ ማብራት ችላ ነበር።

በዚህ ሳምንት በቅዱሳት መጻሕፍት እና በክርስትና እምነት ላይ ከተፈጸሙ እጅግ አስከፊ ጥቃቶች መካከል አንዱን እንመረምራለን። በፈረንሳይ አብዮት ወቅት የሰው ልጅ ደም በፈረንሳይ ጎዳናዎች እንደ ጅረት ፈሰሰ። ጊለቲን በመባል የሚታወቀው የሰዎችን አንገት የሚቀላ ስል ምላጭ ያለው ማሽን በፓሪስ አደባባይ ተተክሎ የነበረ ሲሆን፣ በሺ የሚቆጠሩ ሰዎች አናት በዚህ ማሽን ውስጥ እንዲገባ እየተደረገ ታርደዋል። አምላክ የለም የሚለው ፍልስፍና እንደ ፈረንሳይ ኃይማኖት ተደርጎ ቢደነገግም፣ የእግዚአብሔር ቃል ምስክርነት ዝም ማለት አልተቻለውም ነበር።

_የዚህን ሳምንት ትምህርት አንብበው ለግንቦት 3 ሰንበት ይዘጋጁ_