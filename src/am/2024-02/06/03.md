---
title:  ትንቢታዊ ዘመን እና ዘመናት
date:   06/05/2024
---

`ጥቅሶቹን ያስተያዩ፡ ራእ. 11:3፣ ራእ. 12:5-6፣ 14-15 እና ዳን. 7:25። በእነዚህ ትንቢታዊ ጊዜያቶች ምን ዓይነት መመሳሰል ይመለከታሉ?`

ሁለቱ ምስክሮች “ ‘ማቅ ለብሰው አንድ ሺሕ ሁለት መቶ ስድሳ ቀን ትንቢት ይናገራሉ’ “ (ራእ. 11፡3)። ይህ “አሕዛብ” (የእግዚአብሔርን እውነት የሚቃወሙ) የተቀደሰችውን ከተማ ለአርባ ሁለት ወር ከሚረግጡበት ጊዜ ጋር ተመሳሳይ ነው (ራእ. 11፡2)። የእግዚአብሔር ጠላቶች ለ1,260 ቀናት የእግዚአብሔርን እውነት የሚረግጡ ሲሆን፣ (42 x 30 = 1,260፤ እያንዳንዱ ቀን አንድ ትንቢታዊ ዓመትን ይወክላል) ሁለቱ የእግዚአብሔር ምስክሮች የሆኑት ብሉይ እና አዲስ ኪዳን መጻሕፍት በዚህ ጊዜ በእነርሱ ላይ ትንቢት ይናገራሉ። ቀደም ሲል እንደተመለከትነው (አራተኛ ትምህርት) ከሮም ግዛት ፍርስራሽ ውስጥ የሚነሣው የትንሹ ቀንድ ኃይል “ ‘ለዘመን፣ ለዘመናት፣ ለዘመን እኩሌታም’ ” የእግዚአብሔርን ሕዝቦች ያሳድዳል። “ዘመን” አንድ ዓመት ነው (360 ቀናት)። ስለዚህ ሦስት ዓመት ከመንፈቅ--1,260 ቀናት ይሆናል።

ራእ. 12፡6፣13 በእግዚአብሔር ሕዝቦች ላይ ለ1,260 ቀናት ስለሚደርሰው ስደት ይናገራል። ራእ. 12፡14 ስለ አንድ ዘመን፣ ዘመናት እና የዘመን እኩሌታ ይናገራል።

ራእ. 13፡5 ደግሞ ስለ 42 ወራት ይናራል። እነዚህ ሁለቱም ማለትም--42 ወራት እና 1,260 ቀናት የተጠቀሱት በራእ. 11፡2-3 ነው። እነዚህ ሁሉ ትንቢቶች የአንድን ታሪካዊ ዘመን የተለያዩ ገጽታዎች ይገልጻሉ።

የቅዱሳት መጻሕፍት ሥልጣን ቸል በተባለ ቁጥር፣ በምትኩ ሌሎች (ሰብዓዊ) ትእዛዛት ብቅ ይላሉ። ይህ ብዙውን ጊዜ የእግዚአብሔርን ቃል በሚደግፉ ሰዎች ላይ ስደት የሚያስከትል ሲሆን፣ የመካከለኛው ዘመን ቤተ ክርስቲያን ወደ ጥልቅ መንፈሳዊ ጽልመት በገባችበትና የጳጳሳዊው ሥርዓት የበላይነት በሰፈነባቸው ከ538 እስከ 1798 ዓ.ም. በነበሩት በርካታ መቶ ዓመታት ገቢራዊ ሆኖ ታይቷል። የእግዚአብሔር ሕግጋት በሰብዓዊ ድንጋጌዎች ተተኩ። ሰብዓዊ ወግና ልማዶች ግልጽ ሆኖ በቀረበውና በቀላሉ በሚስተዋለው ወንጌል ላይ ጥላቸውን አጠሉ። የሮም ቤተ ክርስቲያን ሥልጣኗን በመላው አውሮፓ ማንሰራፋት ያስችላት ዘንድ ከዓለማዊ ኃይላት ጋር አንድነት ፈጠረች።

በእነዚህ 1,260 ዓመታት የአምላክ ቃል ማለትም ሁለቱ ምሥክሮቹ ማቅ ለብሰው ነበር። የያዟቸው እውነቶች በበርካታ ወጎችና የአምልኮ ሥርዓቶች ስር ተሸሽገው ነበር።

`እነዚህ ሁለት ምስክሮች እስከዚያን ወቅት የወደፊቱን ይተነብዩ፣ መጽሐፍ ቅዱስም ይናገር ነበር። በእነዚያ መንፈሳዊ ጽልመት ዘመናት እንኳ የእግዚአብሔር ቃል ተጠብቆ እንዲቆይ ሆኖ ነበር። ቃሉን ተንከባክበው የያዙና የኖሩት ሰዎች ነበሩ። ይሁን እንጂ በአውሮፓ ከነበረው ሕዝብ አኳያ ሲነጻጸሩ ጥቂት ነበሩ። ዋልደንሳውያን፣ ጆን ሁስ፣ ጀሮም፣ ማርቲን ሉተር፣ ኡልሪክ ዝዊንሊ፣ ጆን ካልቪን፣ ጆን እና ቻርለስ ዌስሊ እና ሌሎች በርካታ የተሐድሶ አራማጆች የአምላክን ቃል በተረዱበት መንገድ በታማኝነት ጸንተዋል። ዛሬ በእግዚአብሔር ቃል ላይ ሳይሆን በወግና ልማድ ላይ የተመሠረቱ እና በበርካታ ክርስቲያኖች ዘንድ ተቀባይነት ያገኙ፣ ትምህርቶች የትኞቹ ናቸው?`
