---
title:  የዳን. 8፡14ቱ 2,300 ቀናት
date:   15/05/2024
---

ዊልያም ሚለር በነቢያት የተተነበዩ ክስተቶች በትክክል እንደተፈጸሙ ተመልክቷል።

`400 ዓመታት የፈጀው የአብርሃም ትውልድ የግብጽ ቆይታ፣ እስራኤላውያን በምድረ በዳ የተቅበዘበዙባቸው 40 ዓመታት፣ የእስራኤላውያን 70 ዓመት የምርኮ ዘመናት እንዲሁም ለእስራኤል የተመደበው 70 ሱባዔ (ዘፍ. 15:13፣ ዘኁ. 14:34፣ ኤር. 25:11፣ ዳን. 9:24) ለአብነት የሚወሱ ናቸው። ጥቅሶቹን ያንብቡ፡ ማር. 1፡15፣ ገላ. 4፡4፣ ሮሜ 5፡6። ጥቅሶቹ ስለ መጀመሪያው ምጽአት አምላካዊው የጊዜ ሠሌዳ ምን ይነግሩናል?`

`ሚለር ቅዱሳት መጻሕፍትን ከቅዱሳት መጻሕፍት ጋር እያነጻጸረ ትንቢቶችን ሲያጠና፣ እግዚአብሔር በመጽሐፍ ቅዱስ ውስጥ መለኮታዊ የጊዜ ሰሌዳ ካለው፣ የጌታችንን ዳግም ምጽአት አስመልክቶም እንዲሁ መለኮታዊ የጊዜ ሰሌዳ መኖሩ የግድ ይሆናል የሚል ድምዳሜ ላይ ደረሰ። ጥቅሱን ያንብቡ፡ ዳን. 8፡14። በ2,300 ቀናት መጨረሻ ላይ ምን ክስተት ገቢራዊ ይሆን ነበር?`

ልያም ሚለር “የቤተ መቅደሱ መንጻት” የምድር በእሳት መንጻት ነው የሚለውን ታዋቂ አመለካከት ተቀበለ። ይህን የመሰለ ጥልቅ ጠቀሜታ ያለውን ክስተት ይረዳ ዘንድ ቅዱሳን መጻሕፍትን በትጋት አጥንቷል። በዳን. ምዕ. 8 እና 9 መካከል ያለውን ትስስር አስተዋለ። በዳን. 8 “ለዚህ ሰው የራእዩን ትርጕም ንገረው” (ዳን. 8፡16) ተብሎ መልአኩ ታዝዟል። በምዕራፉ መጨረሻ፣ ከዳን. 8 አጠቃላይ ራእይ ሳይገለጽ የቀረው ብቸኛው ክፍል (ዳን. 8፡27 ይመልከቱ) ስለ 2,300 ቀናት የሚናገረው ክፍል ነበር።

ቆየት ብሎም፣ መልአኩ ወደ ዳንኤል ተመልሶ ይመጣና “ ‘አሁን ጥበብንና ማስተዋልን ልሰጥህ መጥቻለሁ’ ” ሲለው ይደመጣል (ዳን. 9፡22፣ 9፡23፣ 25-27)። ይህም ስለ 2,300ዎቹ ቀናት እንዲገነዘብ ለመርዳት ነበር።

መልአኩ “ ‘መልእክቱን ልብ በል፤ ራእዩንም አስተውል’ ” (ዳን. 9፡ 23) ብሎ ዳንኤልን ካዘዘው በኋላ ከመልአኩ አንደበት የወጣው የመጀመሪያ ቃል “ ‘በሕዝብህና በቅድስት ከተማህ ላይ ሰባ ሱባዔ ተቀጥሮአል’ ” (ዳን. 9፡24፡ 1962 ትርጉም) እንደሚል እናውቃለን። “ተቀጥሮአል” በሚል የተተረጎመውን ቃል ፍቺ ቃል በቃል ስንወስደው--ተቆርጦለታል የሚል ትርጉም አለው። በመሆኑም ሰባ ሳምንታት ማለትም 490 ዓመታት ተቆርጦ ይወጣል። ከምን ላይ? የ2,300 ቀናት ራእይ ዳንኤል ያልተረዳው ብቸኛው የዳን. 8 ክፍል ሲሆን፣ መልአኩም እነሆ ሊያስረዳው መጣ።

70 ሱባዔው የሚጀምረው “ኢየሩሳሌምን መጠገንና መሥራት ትእዛዙ ከሚወጣበት ጀምሮ’ ” (ዳን. 9፡25) እንደመሆኑ ሚለር ይህን ቀን የሚያውቅ ከሆነ፣ የ70 ሳምንታት መጀመሪያ እና የ2,300 ቀናትን ትንቢት ማስተዋል እንደሚችል ገብቶታል።