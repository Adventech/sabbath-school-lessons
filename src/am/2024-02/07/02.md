---
title:  የዳግም ምጽአቱ ተስፋ
date:   12/05/2024
---

ከሆላንድ ወደ አዲሱ ዓለም የሄዱት የፕሮቴስታንት ተሐድሶ አራማጆች እና የኃይማኖት ተጓዦች የየሱስን ዳግም ምጽአት በናፍቆት ይጠባበቁ ነበር። ለእነሱ የክርስቶስ ዳግም ምጽአት በጉጉት ይጠብቁት የነበረው አስደሳች ክስተት ነበር። ጆን ዋይክሊፍ የክርስቶስን ምጽአት እንደ ተባረከ የቤተ ክርስቲያን ተስፋ በጽኑ ይጠባበቅ ነበር።

`ካልቪን የክርስቶስን የክብር ዳግም ምጽአት “ከሁሉም ክስተቶች ሁሉ እጅግ አስደሳች” ሲል ለተሐድሶ አራማጆች ተናግሯል። ለታማኝ የእግዚአብሔር ወንዶችና ሴቶች ልጆች፣ የክርስቶስ ዳግም ምጽአት ሊጠማጠሙት የሚገባ እንጂ የሚፈራ ጉዳይ አልነበረም። ጥቅሶቹን ያንብቡ፡ ዮሐ. 14፡1-3፣ 1ተሰ. 4፡13-18፣ ቲቶ 2፡11-14። እነዚህ የመጽሐፍ ቅዱስ ጥቅሶች ባለፉት በርካታ መቶ ዓመታት እንዲህ ያለውን ተስፋ ለክርስቲያኖች የሰጡት ለምንድን ነው?`

በክርስቶስ ዳግም ምጽአት ማመን መጽሐፍ ቅዱስን ለሚቀበሉ ክርስቲያኖች እንዲህ ያለውን ተስፋና ደስታ ለምን እንዳስገኘ ለመረዳት እምብዛም አይከብድም። ይህ መጽሐፍ ወደፊት--በሽታ፣ መከራና ሞት እንደሚወገድ ያመላክታል። ድኸነት፣ ኢፍትሐዊነት እና ጭቆና ወደ ፍጻሜ ይመጣሉ ሲል ያስተምራል። ሁከት፣ ግጭት እና ጦርነት እንደሚያከትሙ ያስገነዝባል። በወደፊቱ ዓለም--ሰላም እና ደስታ እንዲሁም ከክርስቶስ እና በዘመናት ከተቤዡ ወገኖች ጋር ስለሚኖር ዘላቂ ኅብረት ይተነብያል።

“የክርስቶስ መምጣት ለእውነተኛ ተከታዮቹ ለዘመናት ሁሉ ተስፋቸው ሆኖ ኖሮአል። እንደገና እንደሚመጣ የተናገረበት፣ የአዳኙ የደብረ ዘይት የመሰናበቻ ተስፋ በፊታቸው ያለውን የደቀ መዛሙርቱን ዘመን አፈካው፤ ሐዘን ሊያዳፍነው፣ ፈተና ሊያደበዝዘው በማይችል ሁኔታ ልባቸውን በደስታና በተስፋ ሞላው። በሥቃይና በስደት መሃል ‘የታላቁ አምላካችንና የመድኃኒታችንን የየሱስ ክርስቶን ክብር መገለጥ’ መጠባበቅ ‘የተባረከው ተስፋ’ (ቲቶ 2፡13) ነበር። የክርስቶስን መምጣት በሕይወት እያሉ ማየት ይመኙ የነበሩትን ወገኖቻቸውን ሲቀብሩ የተሰሎንቄ ክርስቲያኖች በሐዘን በትር ሲመቱ ሳለ፣ መምህራቸው ጳውሎስ በክርስቶስ ምጽአት ስለሚሆነው ትንሣኤ አመላከታቸው።

ከዚያም በክርስቶስ የሞቱ ይነሣሉ፤ በሕይወት ካሉት ጋራም ሆነው ጌታን በአየር ይገናኙታል። ‘እንዲሁም’ አለ ‘ሁልጊዜ ከጌታ ጋር እንሆናለን። ስለዚህ እርስ በርሳችሁ በዚህ ቃል ተጽናኑ።’ (1ተሰ. 4፡ 16-18)።”—(ታላቁ ተጋድሎ ገጽ፡ 350)።

ዳግም ምጽአቱ ለእምነታችን እጅግ ወሳኝ የሆነው ለምንድን ነው? በተለይ ደግሞ በመቃብር ያሉ በእንቅልፍ ውስጥ መሆናቸውን ከመገንዘባችን አኳያ ይህ አስተምህሮ ትልቅ ግምት የሚሰጠው ለምንድን ነው? ያለበለዚያ ግን ጳውሎስ እንዳለው ፍጹም ተስፋ በሌለው ሁኔታ ውስጥ ልንወድቅ የምንችለው እንዴት ነው? (1ቆሮ. 15፡15-18)።