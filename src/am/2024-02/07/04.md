---
title:  ዊልያም ሚለር እና መጽሐፍ ቅዱስ
date:   14/05/2024
---

እግዚአብሔር የፕሮቴስታንት ተሐድሶ አራማጆችን ተጠቅሞ ተሸፍኖ የነበረውን በክርስቶስ ብቻ በማመን የሚገኝ ጽድቅ ይፋ እንዳደረገ ሁሉ፣ ዊልያም ሚለርን ተጠቅሞ የተረሳውን የክርስቶስ ዳግም ምጽአት እውነት እንደገና ገለጠ። ሚለር ቅዱሳት መጻሕፍትን ሲያጠና፣ ሊያስበውና ሊገምተው ከሚችለው በላይ የሚወደውን ክርስቶስ አገኘ። መጽሐፍ ቅዱሱን፣ ብዕርና ማስታወሻ ደብተሩን ይዞ የዘፍጥረት መጽሐፍን ማንበብ ቢጀምርም፣ በፊቱ ያለውን ጥቅስ በቅጡ እየተረዳ በፍጥነት መሄድ አልቻለም። አንዱን ጥቅስ ከሌላው ጋር በማስተያየት መጽሐፍ ቅዱስ ራሱን በራሱ እንዲያብራራ ፈቀደ። ጥቅሶቹን ያንብቡ፡ ኢሳ. 28፡9-10፣ ምሳ. 8፡8-9፣ ዮሐ. 16፡13፣ 2ጴጥ. 1፡19-21።

`በእነዚህ ጥቅሶች ውስጥ ምን ዓይነት የመጽሐፍ ቅዱስ አተረጓጎም መርኅዎችን ያገኛሉ?`

ዊልያም ሚለር አንዱን ጥቅስን ከሌላው እያስተያየና እያወዳደረ ሲያጠና፣ ምስጢራዊ የነበረው የመጽሐፍ ቅዱስ መልእክት ተገለጠለት። በስውር ተሸሽጎ የተቀመጠን የከበረ ነገር ለማግኘት እንደሚጥር አሳሽ ያደረገው ፍለጋ ተሳክቶ እነሆ በብዙ ተካሰ።

መንፈስ ቅዱስ እንዲገባው አድርጎ የእግዚአብሔርን ቃል ምስጢር ገለጠለት። ሚለር እንደ ሌሎቹ የመጽሐፍ ቅዱስ መልእክቶች ሁሉ፣ ትንቢታዊ ጽሑፎችንም በተመሳሳይ ትጋት ማጥናቱን ቀጠለ። ጥቅሶቹን ያንብቡ፡ ዳን. 1፡17፣ ዳን. 2፡45፣ 1ጴጥ. 1፡10-11፣ ራእ. 1፡1-3። እነዚህ ጥቅሶች የመጽሐፍ ቅዱስ ትንቢቶችን እንዴት ማስተዋል እንዳለብን አስመልክቶ ምን ያስተምሩናል?


በትንቢት መጻሕፍት የምናገኛቸው ተምሳሌታዊ አቀራረቦች በምሥጢር የተቆለፉ አይደሉም። አፍቃሪ የሆነው አምላክ በቅርቡ በዚህ ዓለም ለሚፈጸሙ ዐበይት ክስተቶች እንዘጋጅ ዘንድ እነሆ ትንቢታዊ መልእክቶቹን ሰጠን። ትንቢታዊው መልእክት እጹብ ድንቅ በሆነ መልኩ ራሱን በራሱ ፈቺ እና ተርጓሚ መሆኑን ዊልያም ሚለር በግልጽ ተረድቶ ነበር።

ተምሳሌታዊዎቹ ትንቢታዊ መልእክቶች በራሳቸው በመጽሐፍ ቅዱስ ግልጽ ሆነው ቀርበዋል። አውሬ--ነገሥታትን ወይም መንግሥታትን ይወክላል (ዳን. 7፡17፣23)። ነፋስ--ጥፋትን ይወክላል (ኤር. 49፡36)። ውሃ--ሕዝቦችን ወይም መንግሥታትን ይወክላል (ራእ. 17፡15)። ሴት--ቤተ ክርስቲያንን ትወክላለች (ኤር. 6፡2፣ ኤፌ. 5፡22–32)። ጊዜን አስመልክተው የተሰጡት የዳንኤልና የራእይ ትንቢቶችም በምሳሌያዊ አነጋገር የቀረቡ ሲሆን፣ አንድ ትንቢታዊ ቀን አንድ ዓመትን ይወክላል (ዘኁል. 14፡34፣ ሕዝ. 4፡6)።

`ዊልያም ሚለር እነዚህን የመጽሐፍ ቅዱስ መፍቻ መርኅዎች በሥራ ላይ እያዋለ እያለ፣ ክርስቶስ ዳግም የሚመለስበት ጊዜ ነው ብሎ ያመነበትን ጊዜ ሲያገኝ በእጅጉ ተደናገጠ። የትንቢታዊ ተምሳሌት ትክክለኛ ግንዛቤ ለእምነታችን በእጅጉ አስፈላጊ የሆነው ለምንድነው?`