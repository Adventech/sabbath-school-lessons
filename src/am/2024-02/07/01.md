---
title:  በተስፋ የተገፋፉ
date:   11/05/2024
---

### ለዚህ ሳምንት ጥናት፡
1ተሰ. 4:13–18፣ ማቴ. 24:27፣ 30-31፣ 2ጴጥ. 1:19–21፣ ዳን. 8:14፣ ዳን. 9:20–27፣ ዕዝ. 7:7–13

> <p>የመታሰቢያ ጥቅስ</p>
> “በዚያን ቀን እንዲህ ይባላል፤ “እነሆ፤ አምላካችን ይህ ነው፤ በእርሱ ታመንን፤ እርሱም አዳነን፤ እግዚአብሔር ይህ ነው፤ በእርሱ ታመንን፤ በማዳኑም ደስ ይበለን፤ ሐሤትም እናድርግ።” ኢሳ. 25፡9

የሱስ ዳግም ምጽአት ከቅዱሳት መጻሕፍት መሪ ጭብጦች አንዱ ነው። በቅዱሱ አምላካዊ መልእክት ገጾች ውስጥ የሚንሸራሸር ወርቃማ ሰበዝ ነው። በብሉይ ኪዳን መጻሕፍት ውስጥ ስለ ክርስቶስ ዳግም ምጽአት የሚናገሩ 1,845 ጥቅሶች ስለ መኖራቸው አንድ ምሑር ግምታቸውን አስቀምጠዋል። በአዲስ ኪዳን ከሚገኙ 260 ምዕራፎች ውስጥ፣ ከ300 በላይ ማጣቀሻዎች ስለ ክርስቶስ ዳግም ምጽአት ይናገራሉ።

በአማካይ ሲሰላ ከ25 ቁጥሮች አንዱ እንደ ማለት ነው። ከ27ቱ የአዲስ ኪዳን መጻሕፍት ውስጥ ሃያ ሁለቱ ይህን ታላቅ ክስተት ይጠቅሳሉ።

በአውሮፓ የተካሄደው የተሐድሶ እንቅስቃሴ ቁልቁል ወርዶ በመከፋፈልና ግጭት ከተደናቀፈ በኋላ የፕሮቴስታንት እንቅስቃሴ ዩናይትድ ስቴትስን ጨምሮ በአዲሱ ዓለም ስር እየሰደደ ሄደ። በዚህም ብዙዎች የዳግም ምጽአቱን እውነት ጨምሮ ሌሎች አያሌ አስተምህሮዎችን የመቀበል ፍላጎት አደረባቸው።

ከእነዚህ መካከል በግብርና ሙያ ይተዳደር የነበረው የባፕቲስት እምነት ተከታዩ ዊልያም ሚለር አንዱ ነበር። መጽሐፍ ቅዱስን ካጠና በኋላ የሱስ በቅርቡ፣ እንደውም እርሱ በሕይወት እያለ እንደሚመጣ አመነ። ከዚያም ይህን መልእክት መስበክ ጀመረ። ምንም እንኳ እንቅስቃሴው ለከፍተኛ ተስፋ አስቆራጭ ሁኔታ ቢዳርግም፣ ለዚህ ዘመን ሳይቀር አግባብነት ያለውን የመጽሐፍ ቅዱስ እውነት ለብዙዎች መክፈት ችሏል።

በዚህ ሳምንት የመጽሐፍ ቅዱስ ጥናታችን የክርስቶስ ዳግም ምጽአት ለዘመናት የአማኞችን ልብ በደስታ የሞላበትን ምክንያት እና ለዚያ ታላቅ ክስተት እንዴት መዘጋጀት እንዳለብን እንመረምራለን።
_የዚህን ሳምንት ትምህርት አንብበው ለግንቦት 10 ሰንበት ይዘጋጁ_