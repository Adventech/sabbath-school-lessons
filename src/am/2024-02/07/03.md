---
title:  ጊዜውን መጣባበቅ
date:   13/05/2024
---

ምንም እንኳ የፕሮቴስታንት ተሐድሶ አራማጆች ቃል በቃል የቀረበውን፣ ዓይኖች ሁሉ የሚያዩትን፣ ጆሮዎች የሚሰሙትን እና በታላቅ ክብር የተሞላውን የክርስቶስ ዳግም ምጽአት አምነው የነበረ ቢሆንም፣ እያደር የዚህ መጽሐፍ ቅዱሳዊ እውነት አረዳዳቸው ተለወጠ። የ19ኛው መቶ ክፍለ ዘመን ታዋቂ ሰባኪዎች ክርስቶስ መንግሥቱን በምድር ላይ ለመመሥረት እና ለ1,000 ዓመታት ሰላም ለማስፈን እንደሚመጣ አስተምረው ነበር።

ይህ ደግሞ የመንፈሳዊ ሕይወት መልፈስፈስ ብሎም ለመንፈሳዊ እሴቶች ግዴለሽና ቁርጠኛ አለመሆንን አስከተለ።

`በተመሳሳይ የክርስቶስ ደቀ መዛሙርት የመሲሑን የመጀመሪያ ምጽአት ባህሪ በተሳሳተ መንገድ ተረድተው ነበር። እርሱ የሮማውያንን የባርነት ቀንበር እንደሚሰብር ጄኔራል ሆኖ እንደሚመጣ እንጂ፣ ከኃጢአት ፍርድ እና እሥራት ነፃ የሚያወጣቸው አድርገው አላሰቡም። በዚህም መሲሑ የሚመጣበትን መንገድ መረዳት ተሳናቸው። ጥቅሶቹን ያንብቡ፡ ሐዋ. 1፡9-11፣ ራእ. 1፡7፣ ማቴ. 24፡27፣ 30፣ 31። ጥቅሶቹ ጌታችን በምን ዓይነት ክስተት ዳግም ይገለጣል ሲሉ ያስተምሩናል?`

በቤተልሔም ግርግም ውስጥ የነበረውን ሕፃን ማንነት ማስተዋል የቻሉት በጣም ጥቂት ሰዎች ብቻ ነበሩ። ለሁለተኛ ጊዜ ሲመጣ ግን “ዓይን ሁሉ ያየዋል”። ጆሮ ሁሉ የመመለሱን መለከት ድምፅ ይሰማል። በምድር ላይ ያለ ሰው ሁሉ ክብሩን ያያል። መታለል አይኖርብንም።

ቅዱሳት መጻሕፍት ከመመለሱ ጋር በተያያዘ የተገለጹትን ነገሮች በግልጽ አስፍረዋል።

“እጅግ ክቡር ብሎም እጅግ አንጸባራቂ ከሆኑ፣ ከተገለጹ የመጽሐፍ ቅዱስ እውነቶች መካከል አንዱ፣ ታላቁን የመቤዠት ሥራ ለማጠናቀቅ የሚመጣበት የክርስቶስ ዳግም ምጽአት ነው። ‘በሞት አገርና ጥላ’ (ማቴ. 4፡16) ይቀመጡ ዘንድ ለረጅም ዘመን ለተተዉት የእግዚአብሔር የእምነት መንገደኛ ሕዝቦች፣ ‘ትንሣኤና ሕይወት’ (ዮሐ. 11፡25) የሆነው ‘የተሳደደውን እንደና ወደቤቱ ይመልስ ዘንድ’ (2ሳሙ. 14፡13) ውድ እና ደስታን የሚያፋፍመው የመገለጡ ተስፋ ተሰጥቶአል። የዳግም ምጽአቱ አስተምህሮ የተቀደሱት መጻሕፍት አንኳር ጭብጥ ነው። የመጀመሪያዎቹ ጥንዶች የሐዘን እርምጃቸውን ከኤደን ካደረጉበት ቀን አንስቶ የአጥፊውን ኃይል ሰባብሮ ወደ ታጣችው ገነት እንደገና ያመጣቸው ዘንድ የእምነት ልጆች የክርስቶስን ምጽአት ሲጠብቁ ኖረዋል” (ታላቁ ተጋድሎ፡ ገጽ 347)።

`ከቀደሙት የዳግም ምጽአቱ ተጠባባቂ መሪዎች አንዱ የነበሩት ሉተር ዋረን ወጣቶችን እንዲህ ይሉ ነበር፡ “ለክርስቶስ ዳግም ምጽአት ዝግጁ መሆን የሚቻልበት ብቸኛው መንገድ መዘጋጀት እና ዝግጁ ሆኖ መጠባበቅ ነው”። የክርስቶስ ዳግም ምጽአት መልእክት እያንዳንዳችን ልባችንን እንድንመረምር እና መንፈሳዊ ሕይወታችንን እንድንገመግም የቀረበልን አስቸኳይ ጥሪ ነው። እግዚአብሔርን የመምሰል ሕይወት እንድንመራ የተሰጠን መልእክት ነው። በአንጸባራቂ ብርሃን በተሞላው የክርስቶስ ዳግም ምጽአት የገለልተኝነት አቋም ሊኖር አይችልም። ጥቅሶቹን ያንብቡ፡ 1ተሰ. 5፡2-5፣ ዕብ. 9፡28። የክርስቶስን ዳግም ምጽአት ክስተት አስመልክቶ ጥቅሶቹ ምን ማበረታቻ ይሰጡናል?`