---
title:  ረጅሙ ትንቢታዊ የጊዜ ሠሌዳ
date:   16/05/2024
---

`ጥቅሶቹን ያንብቡ፡ ዕዝ. 7፡7-13። በፋርስ የነበሩት እስራኤላውያን ምርኮኞች ቤተ መቅደሳቸውን መልሰው እንዲገነቡ የሚፈቅድ አዋጅ የወጣው መቼ ነበር?`

`አዋጁ የወጣው በፋርስ ንጉሥ አርጤክስስ ሲሆን ጊዜውም ከክርስቶስ ልደት በፊት 457 ላይ ነበር። ይህ አዋጅ አይሁዳውያን የሩሳሌምን መልሰው እንዲገነቡና የቤተ መቅደሱን አምልኮ ዳግም እንዲያቋቁሙ ፈቃድ ከሰጧቸው ሦስት ድንጋጌዎች መካከል የመጨረሻው ነው። ይህ ሦስተኛው አዋጅ እጅግ የተሟላ ከመሆኑ አኳያ የ2,300 ቀን/ ዓመት ትንቢት ጅማሮን ያመለክታል። ጥቅሶቹን ያንብቡ፡ ዳን. 9፡25-26። ይህ አጠቃላይ የትንቢት ጊዜ የሚጀምረው መቼ ነው? እነዚህ ጥቅሶች የትኞቹን ዋና ዋና ክስተቶች ይተነብያሉ?`

በዚህ አስደናቂ ትንቢት “ኢየሩሳሌምን ለመጠገንና ለመሥራት ትእዛዙ ከሚወጣበት” ጊዜ አንስቶ እስከ መሲሑ ድረስ 69 ትንቢታዊ ሳምንታት ወይም 483 ትንቢታዊ ቀኖች ወይም ቃል በቃል የተነገሩት ዓመታት እንደሚሆኑ ዳንኤል ተንብዮአል። አዋጁ የወጣው ከክ.ል.በ. 457 መጸው ላይ እንደመሆኑ እስከ 27 ዓ.ም. ድረስ ማለትም ለ483 ዓመታት ዘልቋል። “መሲሕ” የሚለው ቃል “የተቀባው” የሚል ፍቺ አለው። በ27 ዓ.ም. መጸው ክርስቶስ ተጠመቀ፣ በመንፈስ ቅዱስም ተቀባ (ሐዋ. 10፡38)። የሱስ ከተጠመቀ በኋላ ወደ ገሊላ በመሄድ “ ‘ጊዜው ደርሷል፤ የእግዚአብሔር መንግሥት ቀርባለች፤ ንስሓ ግቡ፤ በወንጌልም እመኑ’ ” እያለ ይሰብክ ነበር” (ማር. 1፡ 14-15)።

`በ31 ዓ.ም. የጸደይ ወራት፣ ማለትም በዚህ የመጨረሻው የትንቢት ሳምንት አጋማሽ፣ የሱስ ከተጠመቀ ከሦስት ዓመት ተኩል በኋላ ተሰቀለ። ወደ እግዚአብሔር በግ ያመላክት የነበረው የመሥዋእት ሥርዓት በክርስቶስ የቀራንዮ መሥዋእት አበቃ። ጥቅሱን ያንብቡ፡ ዳን. 9፡27። የሰባ ሳምንቱ ትንቢት እንዴት ያበቃል?`

በተለይ ለአይሁዶች የተመደበው ሰባው ሳምንት ወይም 490 ዓመት--በ34 ዓ.ም. የወንጌልን መልእክት በሳንሄድሪን በመቃወም አበቃ (ሐዋ. 6፡8-7፡60)።

ከ2,300 የትንቢት ዓመታት ላይ 490 ስንቀንስ፣ ትንቢቱ ፍጻሜ የሚያገኝበት 1,810 ዓመታት የሚቀሩን ሲሆን፣ ይህ ደግሞ 1844 ዓ.ም. ላይ ያደርሰናል። ዊልያም ሚለር እና የቀደሙት የዳግም ምጽአቱ ተጠባባቂዎች በዳን. 8፡14 የተጠቀሰው መቅደስ ምድር ናት ብለው ያምኑ ስለነበር፣ ክርስቶስ በ1844 ዓ.ም. ላይ ምድርን በእሳት ሊያነጻ ይመጣል የሚል ግምት ነበራቸው ።