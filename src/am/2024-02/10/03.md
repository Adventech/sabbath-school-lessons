---
title:  ሞት በብሉይ ኪዳን ዘመን
date:   03/06/2024
---

`ጥቅሶቹን ያንብቡ፡ መዝ. 6:5፣ መዝ. 115:17፣ 1ነገሥ. 2:10፣ 1ነገሥ. 11:43፣ 1ነገሥ. 14:20። ጥቅሶቹ የሞቱ ሰዎች ስለሚኙበት ሁኔታ ምን ያስተምሩናል?`

የብሉይ ኪዳን መጽሐፍ ነፍስ አትሞትም የሚል አስተምህሮ የለውም። ወይም ከሞት በኋላ፣ ታማኞች ለዘላለም ወደ መንግሥተ ሰማያት ደስታ፣ ታማኝ ያልሆኑት ደግሞ ሲኦል ወርደው ለዘላለም ይቃጠላሉ ብሎ አያስተምርም። ይልቁንም ሞት እንቅልፍ እንደሆነ ያስተምራል። መጽሐፈ ነገሥት የኃይማኖት አባቶችን ሞት ሲገልጽ፡ “ከአባቶቻቸው ጋር አንቀላፉ” ይለናል። ባለ መዝሙሩ “የሞት እንቅልፍ” (መዝ. 13፡3) ሲል ይጠራዋል። ኢዮብ ስለ ሞት ሲናገር ከእንቅልፍ ስለ አለመንቃት ይጠቅሳል (ኢዮ. 14፡ 12)። ባለ መዝሙሩ አከል አድርጎ እንዲህ ይላል፡ “እኔ ግን በጽድቅ ፊትህን አያለሁ፤ ስነቃም ክብርህን አይቼ እረካለሁ” (መዝ. 17፡15)።

የአሦራውያን ሠራዊት ተሸንፎ ሲደመሰስ የወታደሮቹ ሞት “ጭልጥ ብለው ተኝተዋል” (መዝ. 76፡6) በሚል ተገልጾአል። የሞቱ ሰዎችን ከአካላቸው ተነጥለው ወዲህ ወዲያ እያንዣበቡ በሕይወት ካሉ ጋር ግንኙነት እንደሚያደርጉ መናፍስት አድርጎ የማቅረቡ ጽንሰ ሀሳብ፣ መጽሐፍ ቅዱሳዊ ሳይሆን ሙልጭ ያለ የአረማውያን አስተምህሮ ነው።

የሞትን ተጨባጭ ሁኔታ መረዳት አለመቻል ለሰይጣን የማታለያ በር ይከፍታል።

`“የተወደዱ ዘመዶቻቸውን ወይም ጓደኞቻቸውን መስለው በሚቀርቡ፣ እጅግ አደገኛ የሆኑ ኑፋቄዎችን በሚናገሩ የዲያብሎስ መናፍስት ብዙዎች ግድድሮሽ ይገጥማቸዋል። እነዚህ ጎብኚዎች ስስ ብልቶቻችንን በመኮርኮር አስመሳይነታቸውን ያስቀጥሉ ዘንድ ተአምራትን ይሠራሉ። ሙታን ምንም እንደማያወቁ መስለው የሚገለጡትም የአጋንንት መናፍስት እንደሆኑ በመጽሐፍ ቅዱስ እውነት እንቋቋማቸው ዘንድ መዘጋጀት የግድ ያስፈልገናል።” ታላቁ ተጋድሎ፡ ገጽ 640። ጥቅሶቹን ያንብቡ፡ ዳን. 12:2፣ ኢዮ. 19:25-26። ሙታን የሚገኙበትን ሁኔታ አስመልክቶ በጥቅሶቹ የታከሉ አላባዎች ምንድን ናቸው?`

ሞት እስከ ክርስቶስ ዳግም ምጽአት ድረስ የሚዘልቅ የእንቅልፍ ጊዜ ነው። ከዚህ ውጪ በሕይወት ካሉት ጋር ግንኙነት ለመፍጠር እዚህም እዚያም የሚሰፍፉ አካል አልባ መናፍስት የሉም። ምንም እንኳ አረማውያን በሙታን መንፈሳዊ ዓለም ቢያምኑም፣ እስራኤላውያን ግን ሞት እስከ ትንሣኤ ጠዋት የሚቆይ እንቅልፍ እንደሆነ ተረድተው ነበር።

ምንም እንኳ በሞት ስለተለዩን ሰዎች ብናዝንም፣ በክርስቶስ ስለሚሞቱ ግን እንዲህ እናስብ፡ በሞት ዓይኖቻቸውን ይጨፍናሉ፣ ከዚያም የሱስ ዳግም እስኪመለስ የቱንም ያህል ጊዜ ሊፈጅ ቢችልም፣ በቀጣይ የሚያውቁት ዳግም ምጽአቱን ነው። በትንሣኤ ወቅት ሊኖራቸው የሚችለው የመጀመሪያው ሀሳብ--እንዴት ግሩም ነው! የሱስ ተመልሶ መጣ!- -የሚል ይሆናል።
