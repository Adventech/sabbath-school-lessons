---
title:  መናፍስታዊነት በመጨረሻዎቹ ቀናት፡ ክፍል 2
date:   06/06/2024
---

የመዳን ተስፋችን በክርስቶስ ላይ የተመሠረተ ነው። ዘላለማዊ ዋጋ ተከፍሎበት በነጻ የቀረበልንን መሥዋዕትነት እንቀበል ዘንድ በደም የተነከሩ እጆቹ ይጣራሉ። በቅርቡ ክርስቶስ የእርሱ ለሆኑት ባለ መብትነቱን ሊገልጽ ተመልሶ ይመጣል። ቲቶ፡ 2፡13 ይህን የክርስቶስ ዳግም ምጽአት “የተባረከ ተስፋችን” ሲል ይጠራዋል።

የሰይጣን ዓላማ ይህንን ተስፋ ማጥፋት ነው። ሰዎችን ከመጽሐፍ ቅዱስ እውነት እና በክርስቶስ ከሚገኘው መዳን ሊያርቁ የሚችሉ ማንኛውንም ዓይነት ታምራቶችን፣ ምልክቶችንና ድንቅ ነገሮችን ያደርጋል።

“የእግዚአብሔርን ትእዛዞች የሚጠብቁና ለኢየሱስም ታማኝ ሆነው በትዕግሥት የሚጸኑ ቅዱሳን የሚታወቁት በዚህ ነው” (ራእ. 14፡12)። በመጨረሻው ፍልሚያ ሰይጣን ሰዎች “የእግዚአብሔርን ትእዛዞች” እንዳይጠብቁ ወይም “የኢየሱስ እምነት” እንዳይኖራቸው ወይም ደግሞ ከሁለቱም እንዳይሆኑ የሚችለውን ሁሉ ያደርጋል። ስለዚህ በምልክቶች፣ በድንቃድንቅ እና ታምራቶች ቢታጀብም፣ ከእነዚህ ከሁለቱ የትሩፋን ባህሪያት ሊያርቀን ከሚችል አስተምህሮ መጠንቀቅ ይኖርብናል። ጥቅሶቹን ያንብቡ፡ ማቴ. 24:23–27፣ 2ቆሮ. 11:13-14፣ 2ተሰ. 2:9–12።

`ጥቅሶቹ ስለ ሰይጣን የማታለል ኃይል እና አሠራር ምን ይነግሩናል?`

በዘመኑ መጨረሻ ላይ ሰይጣን የመጨረሻውን የማታለል ድርጊት ይፈጽማል፡ “ልዕለ ተፈጥሮ ባህሪ ያላቸው ታምራት የሚሠሩ የአጋንንት ኃይላት አስፈሪ ምልክቶች በቅርቡ በሰማያት ይገለጣሉ። የዲያብሎስ መናፍስት ወደ ምድር ነገሥታትና ወደ መላው ዓለም በማምራት በማታለያቸው በማጥመድ እና በማሳቻቸው ጠፍንገው በመያዝ፣ በሰማይ መንግሥት ላይ በሚደረገው የመጨረሻ ግብግብ ከሰይጣን ጎን እንዲተባበሩ ይገፋፏቸዋል።

በእነዚህ ወኪሎቻቸው አማካይነት ገዢዎችም ሆኑ ተገዢዎች በተመሳሳይ ይታለላሉ። ግለሰቦች ክርስቶስ ነን ብለው በመነሣት የዓለም ቤዛ የሆነውን ጌታ ክብርና አምልኮ ለራሳቸው ይወስዳሉ። አስደናቂ የፈውስ ታምራቶችን ያደርጋሉ፣ ከቅዱሳት መጻሕፍት ምስክርነት ጋር የሚቃረኑ የሰማይ መገለጦች እንዳላቸውም ይናገራሉ።

“በሚመጣው የማጠቃለያ የማታለል ትወና፣ ሰይጣን ራሱ ክርስቶስን መስሎ ይቀርባል። የተስፋው መደምደሚያ አድርጋ ወደ መሲሑ መምጣት እንደምታንጋጥጥ፣ ቤተ ክርስቲያን ለረጅም ጊዜ መስክራለች። አሁን ታላቁ አታላይ ክርስቶስ እንደመጣ ያስመስላል።

`ሰይጣን፣ በራእይ መጽሐፍ በዮሐንስ የተገለጠውን የእግዚአብሔር ልጅ ባሕሪያት ተመስሎ በሚያስደንቅ ብርሐን ወይም ነጸብራቅ ግርማ ሞገስ ተላብሶ በተለያዩ የምድሪቱ ክፍሎች በሰዎች ዘንድ ራሱን ይገልጣል። (ታላቁ ተጋድሎ ገጽጽ 715)። ክርስቶስ የሚመለስበትን ሁናቴ እንዲሁም ሙታን የሚገኙበትን እውነታ መረዳታችን፣ ከመታለል ሊጠብቀን የሚችለው እንዴት ነው?`