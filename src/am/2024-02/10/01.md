---
title:  መናፍስታዊነት ሲገለጥ
date:   01/06/2024
---

### ለዚህ ሳምንት ጥናት፡
ማቴ. 10:28፣ መክ. 9:5፣ ኢሳ. 8:19-20፣ ዮሐ. 11:11–14፣ 21–25፣ 1ተሰ. 4:16-17፣ ራእ. 16:13-14፣ ማቴ. 24:23–27፣ 2ተሰ. 2:9–12

> <p>የመታሰቢያ ጥቅስ</p>
> “ጌታ ራሱ በታላቅ ትእዛዝ፣ በመላእክት አለቃ ድምፅና በእግዚአብሔር የመለከት ድምፅ ከሰማይ ይወርዳልና።በክርስቶስ የሞቱትም አስቀድመው ይነሣሉ። ከዚያም በኋላ እኛ የቀረነው፣ በሕይወትም የምንኖረው ጌታን በአየር ላይ ለመቀበል ከእነርሱ ጋር በደመና እንነጠቃለን፤ በዚህም መሠረት ለዘላለም ከጌታ ጋር እንሆናለን። ስለዚህ በዚህ ቃል እርስ በርሳችሁ ተጽናኑ።” 1ተሰ. 4፡16-17

ጥቂት አሥርተ ዓመታት በፊት በሞት አፋፍ ላይ የነበሩ ወይም ከነጭራሹ “ሞተዋል” ተብለው ግን ደግሞ ያንሰራሩ ሰዎች ስላዩት እና ስለ ሰሙት የተናገሯቸው በሚል በርካታ ታሪኮች ይናፈሱ ነበር። በሺዎች የሚቆጠሩ ተመሳሳይ ታሪኮች በሰነድነት ተዘጋጅተው ጥናት ተደርጎባቸዋል። የክርስቲያኑን ዓለም ጨምሮ በዓለም ዙሪያ የሚገኙ በሚሊዮን የሚቆጠሩ ሰዎች፣ እነዚህ ዘገባዎች ሙታን በእርግጥም እንዳልሞቱ የሚያሳዩ ማስረጃዎች እንደሆኑ ያምናሉ። ይህ መንፈስ ከአካል ተለይቶ መኖሩን ይቀጥላል የሚለው መሠረታዊ እምነት በእጅጉ ከተስፋፉና ውጤታማ ከሆኑ የሰይጣን ማታለያዎች አንዱ ነው።

በመሠረቱ ነፍስ ከአካል ተለይቶ ይኖራል የሚለው የመናፍስታዊነት አስተምህሮ የጀመረው በኤደን ሲሆን፣ ይኸውም እባቡ አዳምና ለሔዋንን “መሞት እንኳ አትሞቱም” (ዘፍ. 3፡4) ብሎ በሐሰት በሸነገላቸው ጊዜ ነበር። በዘመናት ጉዳዩ የተለያዩ ቅርጾች ቢይዝም ነገር ግን ሕይወት ከሞት በኋላ ይቀጥላል ለሚለው ንድፈ ሀሳብ አጽንኦት ይሰጣል።

በተጨማሪም በ19ኛው መቶ ክፍለ ዘመን ከታዩ ታላላቅ ሐሳዊ ኃይማኖታዊ እንቅስቃሴዎች መካከል አንዱ የሆነው የፎክስ እህቶች የዚህ ጽንሰ ሐሳብ አራማጅ ነበር። ለጥያቄዎች መልስ የምናገኘው ከሙታን መናፍስት ነው የሚለው ይህ እንቅስቃሴ፣ በማጭበርበር ድርጊት ውስጥ ተገኝቶ ነበር።

በምድር መጨረሻ አካባቢ እውን በሚሆኑ ተጋድሎዎች፣ ሰይጣን ይህን የሐሰት አስተምህሮ ተጠቅሞ በሚፈጽማቸው አስደናቂ ክስተቶች በሚሊዮን የሚቆጠሩ ሰዎችን ያታልላል። ሰይጣን ዓለምን በቁጥጥሩ ሥር ለማዋል የሚሞክርበት አንዱ መንገድ ይኸው እንደሆነ የራእይ መጽሐፍ ይጠቁማል። የዚህ ትምህርት ዓላማ ከሰይጣን የመጨረሻዎቹ ቀናት ማታለያዎች ልንጠበቅ የምንችለው ከክርስቶስ ጋር በሚኖረን የግል ግንኙነት እና በመጽሐፍ ቅዱስ አስተምህሮዎች ላይ በሚኖረን ጠንካራ መሠረት ብቻ እንደሆነ ማሳየት ነው። ይህ ደግሞ ዓይናችን፣ ጆሮአችን እና ልባችን ስለ ሞት ሊል የሚችለውንም ይጨምራል።

_የዚህን ሳምንት ትምህርት አንብበው ለሰኔ 1 ሰንበት ይዘጋጁ_