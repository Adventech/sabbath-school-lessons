---
title:  ሞት በአዲስ ኪዳን ዘመን
date:   04/06/2024
---

`ጥቅሶቹን ያንብቡ፡ ዮሐ. 11:11–14፣ 21–25 2ጢሞቴ. 1:10፣ 1ቆሮ. 15:51– 54፣ 1ተሰ. 4:15-17። የአዲስ ኪዳን ጸሐፊዎች ስለ ሞት የሰጡት መግለጫ ከብሉይ ኪዳን ጋር እንዴት ይነጻጸራል?`

ብሉይ ኪዳንም ሆነ አዲስ ኪዳን ሞትን በእንቅልፍ ተምሳሌት ያስቀምጡታል።

“እንቅልፍ” በመጽሐፍ ቅዱስ ውስጥ ቢያንስ ለሃምሳ ሦስት ጊዜ ሞትን ለመግለጽ እንደ አቻ ቃል ቀርቦአል። የመጽሐፍ ቅዱስ ጸሐፊዎች በሞት ወቅት አካልን በፍጥነት ለቅቃ ሕያው ሆና መኖሯን የምትቀጥል ነፍስ ባለመኖሯ ይስማማሉ።

አዲስ ኪዳን በብሉይ በተገለጸው ላይ አንድ ተጨማሪ ብርሃን የሚፈነጥቅ ሲሆን ይኸውም--በክርስቶስ ዳግም ምጽአት ወቅት ገቢራዊ ስለሚሆነው በታላቅ ክብር የተሞላ ትንሣኤ ነው። ዘላለማዊ ሕይወት የሚገኘው በክርስቶስ ብቻ መሆኑን ወንጌላት አጽንኦት ይሰጣሉ። በገሐነም ያሉ አጋንንት የአማኞችን ዘላለማዊ ሕይወት ዋስትና ሊነጥቁ አይችሉም።

ክርስቶስ በመስቀል ላይ ሞትን ድል ነስቷል። መቃብር የጥቃት ሰለባዎቹን በዚያው አፍኖ ማስቀረት አይቻለውም። የክርስቶስ ትንሣኤ ሁሉም አማኞች አንድ ቀን በክርስቶስ ዳግም ምጽአት ከመቃብር ለመነሣታቸው ዋስትና ነው።

ጳውሎስ እንዲህ ይላል፡ “ምክንያቱም ሙታን ካልተነሡ፣ ክርስቶስም አልተነሣም። ክርስቶስም ካልተነሣ እምነታችሁ ከንቱ ነው፤ እናንተም እስከ አሁን ድረስ ከነኀጢአታችሁ አላችሁ ማለት ነው። እንዲህም ከሆነ፣ በክርስቶስ ያንቀላፉት ጠፍተዋል ማለት ነው።” (1ቆሮ. 15፡16-18)። የሞቱ ሰዎች ወዲያውኑ የሰማይ ደስታ ውስጥ የሚገቡ ከሆነ፣ አንድ ሰው አነዚህን ጥቅሶች እንዴት ሊረዳ ይችላል? እነዚህ ሰዎች ቀድሞውኑ የሚገኙት በሰማይ ከሆነ “ጠፍተዋል” ሲል ጳውሎስ ምን ማለቱ ነው?

ይልቁንም የጳውሎስ አጠቃላይ ነጥብ፣ የክርስቶስ ትንሣኤ የትንሣኤያችን መሠረት እንደሆነና ያለ ትንሣኤ "እምነታችሁ ከንቱ ነው፣ አሁንም ከነኃጢአታችሁ አላችሁ” የሞቱም በምድር ውስጥ ጠፍተው ይቀራሉ--የሚል ነው።

እነዚህ ጥቅሶች በየሱስ ዳግም ምጽአት ወቅት ስለምናገኘው የትንሣኤ ተስፋ ከሚናገሩ ሌሎች የመጽሐፍ ቅዱስ ጥቅሶች ጋር ፍጹም ይስማማሉ። የማይጠፋውን፣ የማይበላሸውንና የማይለወጠውን ርስት በሰማይ እንቀበላለን (1ጴጥ. 1፡4)። ይሁን እንጂ ሙታን በሰማይ የሚገኙ ከሆነ፣ ጴጥሮስ “በሰማይ ስለተዘጋጀልን ርስት” ለምን ይናገራል? በግልጽ ለማየት እንደሚቻለው፣ የአዲስ ኪዳን አማኞች የክርስቶስን ዳግም ምጽአት እና የሙታንን ትንሣኤ በጉጉት ይጠባበቁ ነበር፤ እናም ይህ ተስፋ በሕይወት ፈተናዎች ውስጥ ታማኝ እንዲሆኑ አነሳስቷቸዋል። ትንሣኤ ለክርስትና እምነት ያን ያህል ጠንካራ ተስፋ የሆነው ለምንድን ነው? መስቀል ኖሮን ነገር ግን ትንሣኤ ባይኖረን ምን ተስፋ ይኖረን ነበር? እንግዲያው ትንሣኤ የእምነታችን አስፈላጊ ክፍል የሆነው ለምንድን ነው?