---
title:  መናፍስታዊነት በመጨረሻዎቹ ቀናት፡ ክፍል 1
date:   05/06/2024
---

`ጥቅሶቹን ያንብቡ፡ ማቴ. 24:5፣ 11፣ 24፣ 2ተሰ. 2:7–9፣ ራእ. 13:13-14፣ ራእ. 16:13-14። ሰዎች በመጨረሻዎቹ ቀናት የሚገጥሟቸው ማሳቻዎች ምንድን ናቸው?`

ዲያብሎስ የሱስ ዳግም ከመገለጡ በፊት ሰዎችን ለማታለል ልዩ ልዩ “ምልክቶችና አስደናቂ” ታምራቶችን ያደርጋል። አንከል ሮድሪጌዝ ስለ አጋንንታዊ መናፍስት የማሳት ኃይል እንዲህ ሲሉ ይናገራሉ፡ “የእነርሱ የማሳመን ኃይል የሚገኘው በመልእክታቸው ይዘት ላይ ሳይሆን ‘ምልክቶች’ ወይም ‘ታምራት’ በሚባሉ ልዕለ ተፈጥሮ መገለጫዎች ነው።

ምልክቶችን ያደርጋሉ፤ በዚህም የሰው ልጆችን የማስተዋልና የማመዛዘን ችሎታ ሳይሆን ስሜት ላይ ተጽእኖ ያለውን ገጽታ ይማርካሉ። እነዚህ ምልክቶች በአጋንንት መፈጸማቸው፣ የሦስቱን አጋንንት መልእክት አንድነት እንዲፈጠር የሚያደርገው ኃይል (ዘንዶው፣ አውሬው እና ሐሰተኛው ነቢይ) የመናፍስትነት ባህሪ ያለው እንጂ እግዚአብሔር ምንጩ ወይም መሠረቱ አለመሆኑን ያሳያል። ለዘመናት የዘለቀው ተጋድሎ ወደ መዝጊያው ሲቃረብ የአጋንንት ኃይል ከዚህ በፊት ታይቶ በማይታወቅ ሁኔታ ወደ ፍልሚያው መድረክ ይመጣል። ነፍስ አትሞትም የሚለው መጽሐፍ ቅዱሳዊ ያልሆነ አስተምህሮ መሠረት የሆነው መናፍስታዊነት፣ በቅርቡ ዓለምን ምርኮው ያደርጋል።—“The Closing of the Cosmic Conflict: Role of the Three Angels’ Messages,” unpublished manuscript, p. 6. 

`በገዛ ስሜታችን ላይ እምነት መጣል አደገኛ የሆነው ለምንድን ነው? ስሜት፣ ጥሩም ሆነ መጥፎ በእምነታችን ውስጥ ምን ሚና ይጫወታል? ሰይጣን አስተሳሰባችንን በማለፍ ስሜታችንን ሊማርክ የሚችለው እንዴት ነው?`

“ዓለምን ያስት ዘንድ መጨረሻ ለሚያደርገው ጥረቱ ሰይጣን ዝግጅት ሲያደርግ ቆይቷል… መናፍስታዊነትን በመኮትኮት ወደር የሌለው ማታለያው ለሆነው ስልቱ ቀስ በቀስ መንገዱን ሲጠርግ ቆይቷል። ወደ ንድፎቹ ሙሉ አፈጻጸም ላይ ገና አልደረሰም፤ በመጨረሻዎቹ ጭላጭ ቀናት ግን የሚደርስበት ይሆናል… በቃሉ ካላቸው እምነት የተነሣ በእግዚአብሔር ኃይል ከሚጠበቁት በቀር ዓለም ሁሉ ወደ ማወናበጃው ተርታ ተጠርጎ ይወሰዳል። የእግዚአብሔር ቁጣ ወርዶ እስኪያነቃቸው ድረስ በአደገኛ የደኅንነት ስሜት ውስጥ ሰዎች በጥድፊያ እንዲያንቀላፉ እየተደረጉ ነው።” ታላቁ ተጋድሎ፡ ገጽ፡ 642-643።

ደኅንነታችን በብቸኝነት የተጠበቀ ሊሆን የሚችለው በየሱስ እና በቃሉ ነው። የሞቱ ሰዎች የሚገኙበትን ሁኔታ የማይረዱ በሚልዮን፣ አልፎ ተርፎም በቢልዮን የሚቆጠሩ ሰዎች ከሞት በኋላ በሕይወት ይኖራሉ በሚሉ ማታለያዎች እንዴት ተጠራርገው ሊወሰዱ እንደሚችሉ መረዳት አያዳግትም። ዛሬም እንኳ፣ በመቃብር ያሉ ማንቀላፋታቸውን የተገነዘቡ ሰዎች ከየትኞቹ የተለመዱ ማታለያዎች የተጠበቁ ናቸው?
