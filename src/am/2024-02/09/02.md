---
title:  ቤተ መቅደሱ እና ሕጉ
date:   26/05/2024
---

ጥቅሶቹን ያንብቡ፡ ራእ. 11:19፣ ዘፀ. 25:16፣ ዘፀ. 31:18፣ ራእ. 12:17።

`እነዚህ ጥቅሶች በቅድስተ ቅዱሳን ስፍራ በሚገኘው የቃል ኪዳኑ ታቦት ውስጥ ምን እንደ ነበር ያመለክታሉ?`

የስርየት ቀን የፍርድ ቀን ነበር። መላው እስራኤል በንስሐ፣ ነፍስን በመመርመር እና ከማንኛውም ሥራ በመቆጠብ በዚህ ስነ ሥርዓት ላይ እንዲሳተፍ ታዝዞ ነበር (ዘሌ. 23፡29–31)። ሊቀ ካህናቱ ኃጢአትን ለማስተሰረይ ወደ ቅድስተ ቅዱሳኑ ስፍራ የሚገባው በዚህ ዕለት ብቻ ነበር። እዚያም፣ በመቅደሱ ውስጠኛ ክፍል የቃል ኪዳኑ ታቦት ነበረ። በታቦቱ ውስጥ በድንጋይ ጽላቶች ላይ የተጻፈው አሥርቱ የእግዚአብሔር ትእዛዛት ሕግ ነበረ። የታቦቱ የወርቅ ክዳን የስርየት መክደኛ ተብሎ የሚጠራ ሲሆን፣ መቅደሱን ከኃጢአት ለማንጻት ደም ይረጭበት ነበረ። የእግዚአብሔር ሕልዎት ከስርየት መክደኛው በላይ፣ በማደሩ ክብር ተገለጠ።

ይቀርብ የነበረው መሥዋዕት ሁሉ እግዚአብሔር ለኃጢአተኞቹ የሰው ልጆች ያለውን ምህረት ያሳየ ሲሆን፣ የስርየት ቀን ግን ኃጢአት እስከ ፍርድ ቀን ድረስ እንደሚታወስ ያሳያል (ዕብ. 10፡3)። በመሆኑም በእርግጠኝነት ሊወገድ የሚችለው ከኃጢአት በሚያነጻው በክርስቶስ ደም በማመን ብቻ ነው (1ጴጥ. 1፡18-19)። እዚያ፣ ምሕረት እና ፍትሕ ውብ በሆነ መልኩ በእግዚአብሔር ፊት ጥምረት ይፈጥራሉ። ወደ ሰማያዊው መቅደስ ውስጠኛ ክፍል የተመለከተው ሐዋርያው ዮሐንስ እንዲህ ብሎ ነበር፡ “ከዚያም በሰማይ ያለው የእግዚአብሔር ቤተ መቅደስ ተከፈተ፤ በመቅደሱም ውስጥ የኪዳኑ ታቦት ታየ” (ራእ. 11፡19)።

“መመሪያዎቹ በጽላቶቹ ላይ የተጻፉት፣ ሙሴም በኦሪት በጽሑፍ ያሰፈረው፣ በሰማያዊው ቤተ መቅደስ ውስጥ ያለው የእግዚአብሔር ሕግ፣ ዋናው ቅጂ ነው። ወደዚህ አስፈላጊ ወደሆነ ነጥብ መረዳት የደረሱ እነርሱ የተቀደሰና ባህሪው የማይለወጥ የሆነውን መለኮታዊ ሕግ እንዲያዩ ተመሩ፤ ከምንጊዜውም የበለጠ ያዳኙን ቃላት ኃይል ተገነዘቡ።” (ታላቁ ተጋድሎ፡ ገጽ 496)።

ቀደምት የዳግም ምጽአቱ ተጠባባቂ አማኞች መጽሐፍ ቅዱስ ስለ ቤተ መቅደሱ የሚያስተምረውን ትምህርት ሲያጠኑ፣ የእግዚአብሔርን ሕግ አስፈላጊነት እና በሕጉ እምብርት የሰፈረውን የሰንበት እውነት አስተዋሉ። የእግዚአብሔር ሕግ በሰማያዊው መቅደስ የቃል ኪዳኑ ታቦት ውስጥ መኖሩ በግልጽ እስከ ቀረበ ድረስ፣ በመስቀሉ ሊወገድ እንደማይችል እርግጠኞች ሆኑ። በሰዓት 1,600 ኪሎ ሜትር እየከነፈ ያለ አንዳች ልዩነት በየሣምንቱ ወደ እኛ ስለሚገሰግሰው የሰንበት ቀን አሰብ ያድርጉ። ይህ ስለ ፍጥረት መጽሐፍ ቅዱሳዊ አስተምህሮ አስፈላጊነት ምን ሊነግረን ይገባል? ለመሆኑ እንዲህ ያለ ብርቱ አስተዋሽ አስተምሮ የትኛው ነው?