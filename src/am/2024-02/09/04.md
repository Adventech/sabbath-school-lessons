---
title:  ሰንበት እና ሕጉ
date:   28/05/2024
---

ጥቅሶቹን ያንብቡ፡ ራእ. 14:6-7፣ ራእ. 4:11፣ ገላ. 2:1–3፣ ዘፀ. 20:8–11።

`በፍጥረት ሥራ፣ በሰንበት እና በእግዚአብሔር ሕግ መካከል ያለው ዝምድና ምንድን ነው?`

ፍጥረት በእግዚአብሔር ፊት ምን ያህል ዋጋ እንዳለን ይናገራል። በግዙፉ ዩኒቨርስ ብቻችንን የምንንከላወስ ፍጡራን አይደለንም—የጠፈር ነቁጥ ብናኞች—ወይም ድንገተኛ የጄኔቲክ ክስተት አይደለንም። በሌላ አነጋገር ሳይንስ ስለ ሕይወት አጀማመር የሚያቀርበው ችኮ ግኝት እና የዜና አውታሮች የሚቀባበሉት ትርክት ከመጽሐፍ ቅዱሳዊው ዘገባ ጋር በሁሉም መንገድ አይጣጣምም።

በዚህ ምድር ያለነው የሱስ ስለፈጠረን ነው። እርሱ ስለ ፈጠረን ብቻ ሳይሆን ስለ ዋጀን ጭምር እንሰግደለት ዘንድ ይገባዋል። መፈጠር እና መቤዠት የእውነተኛው አምልኮ አስኳል ናቸው። ስለዚህ ሰንበት የመዳንን እቅድ ለመረዳት የሚያስችለን ቁልፍ ርዕሰ ጉዳይ ነው። ሰንበት ፈጣሪ አምላክ ስለሚያደርግልን ጥንቃቄ እና ስለ አዳኙ ፍቅር ይነግረናል።

በፍጥረት ሳምንት ማጠናቀቂያ ላይ እግዚአብሔር በፈጠረው ዓለም ውበት እና ግርማ ውስጥ አረፈ። የእርሱ ማረፍ ለእኛም ምሳሌ ትቶልናል። ሰንበት የፈጠረንን ለማመስገን የምናደርገው ሣምንታዊ እረፍት ነው። በሰንበት አምልኮ ስናደርግ፣ ጌታ ከዚያ ቀን ውጪ በየትኛውም የሣምንቱ ቀን ያላስቀመጠውን ልዩ በረከት ለመቀበል ልባችንን እንከፍታለን።

እግዚአብሔር ለእኛ ካለው ዓላማ ስንርቅ እንኳ ሰንበት ከመጠን በላይ ወደ ወደደን ወደዚህ ፈጣሪ አምላክ ያመላክተናል። ሰንበት በእርሱ የማረፋችን ዘላለማዊ ምልክት ነው።

ለፈጣሪ ታማኝ የመሆን ልዩ ምልክት ነው (ሕዝ. 20፡12-20)። የእረፍት እንጂ የሥራ ተምሳሌት አይደለም። የጸጋ እንጂ የሕጋዊነት ቀንበር አይደለም። የእምነት ዋስትና እንጂ ኩነኔ አይደለም። ለመዳን በራሳችን ሳይሆን በእግዚአብሔር የመመካታችን ማሳያ ነው።

እውነተኛ የሰንበት እረፍት እኛን በፈጠረን፣ በዋጀን እና ስለ እኛ ዳግም በሚገለጠው አፍቃሪ ክንዶች እቅፍ ውስጥ በጸጋ ማረፍ ነው።

እግዚአብሔር ለዓለም የመጨረሻ ዘመን ያስተላለፈው የራእ. 14 መልእክት፣ ሰዎች በፍቅሩ እንዲያርፉ እና እያንዳንዱን ሰንበት ይጠብቁ ዘንድ ጥሪ ያደርጋል። የፈጠረንን እንድናስታውስ እና ለእርሱ ክብር እንድንሰጥ ይጋብዘናል። በተጨማሪ ሰንበትን መጠበቅ፣ የኤደንን ፍጽምና ከሚመጣው አዲስ ሰማይና ምድር ጋር በአንድ የሚያስተሳስር እውነት ነው። ሰንበት አንድ ቀን የኤደን ግርማ እንደሚመለስ ያስታውሰናል። በርካታ የሰባተኛ ቀን ዳግም ምጽአቱ ተጠባባቂዎች ሕግ ጠባቂዎች ናችሁ የሚል ክስ ሲቀርብባቸው የሚስተዋል ሲሆን፤ ክሱ ደግሞ ብዙውን ጊዜ ሰንበትን ከመጠበቅ ጋር የተያያዘ ነው። ሰንበት የመቤዠታችን እና የጽድቅ በእምነት ምልክት ከመሆኑ አኳያ ተወያዩ። እግዚአብሔር እረፉ ብሎ የሰጠውን ትእዛዝ መጠበቃችን፣ ሰዎች በሥራችን ወደ ሰማይ ለመሄድ እየጣርን አድርገው እንዲያስቡ ያደረጋቸው ምንድን ነው?
