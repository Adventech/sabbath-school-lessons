---
title:  የአውሬው ምልክት
date:   29/05/2024
---

`ጥቅሶቹን ያንብቡ፡ ራእ. 12:12፣ 17፣ ራእ. 13:7። ጥቅሶቹ የሰይጣንን ቁጣ እንዴት ይገልጻሉ? ዲያብሎስ በመጨረሻው ዘመን የእግዚአብሔር ሕዝቦች ላይ እንዲህ አምርሮ የተቆጣው ለምንድን ነው?`


`ራዕይ 12 ከዘመናት በፊት በክርስቶስ እና በሰይጣን መካከል በሰማይ ስለ ተካሄደው ጦርነት ይዘረዝራል። ሰይጣን በእግዚአብሔር ሕዝቦች ላይ የሚሰነዝረው የመጨረሻ ጥቃት ተጋድሎውን የመጨረሻው ጡዘት ላይ ያደርሰዋል። ራእ. 13 የዘንዶውን ሁለት አጋሮች ማለትም ከባህር የሚወጣውን እና ከምድር የሚነሣውን አውሬውን ያስተዋውቃል። እነዚህ ሁለት ኃይሎች በእግዚአብሔር ሕዝቦች ላይ ጦርነት ለመክፈት ከእርሱ ጋር ግንባር ይፈጥራሉ። ጥቅሶቹን ያንብቡ፡ ራእ. 13:4፣ 8፣ 12፣ 15፣ ራእ. 14:7፣ 9-11። (በተጨማሪ፡ ራእ. 15:4፣ ራእ. 16:2፣ ራእ. 19:20. ራእ. 20:4፣ ራእ. 22:9) በእነዚህ ሁሉ ጥቅሶች ውስጥ የምናገኘው አንድ ቁልፍ ርዕሰ ነጥብ ምንድን ነው?`

በንጽጽር የቀረበበትን መንገድ ልብ ይበሉ። ሰዎች ፈጣሪን ያመልካሉ አሊያም ለሌላ ነገር ይሰግዳሉ። ሰማይንና ምድርን የፈጠረ አምላክ አምልኮ ይገባዋል (ራእ. 5፡ 9)። በሰማይ--በክርስቶስ እና በሰይጣን መካከል የተነሣው ውዝግብ መነሾ አምልኮ ነበር፡ “ከደመናዎችም ከፍታ በላይ ዐርጋለሁ፤ ራሴንም እንደ ልዑል አደርጋለሁ።” (ኢሳ. 14፡ 14)። ሰይጣን ለፈጣሪ ብቻ የተገባውን አምልኮ ለገዛ ራሱ ፈለገ። በራእ. 13 መሠረት፣ ከምድር በሚነሣው አውሬ ተግባር ስኬት ያገኛል (ራእ. 13፡4)።

ከዳንኤል 7 ጋር የተደረገው ንጽጽር እንደሚያሳየው ይህ ለ1,260 ትንቢታዊ “ቀናት” ማለትም ለ1,260 ዓመታት በሥልጣን የሚቆየውና “ጊዜና ሕግን ለመለወጥ ይሞክራል” የተባለው ከምድር የተነሣው አውሬ ከትንሹ ቀንድ ጋር ተመሳሳይ ነው (ዳን. 7:25 እና ራእ. 13፡5ን ያነጻጽሩ)። ከእግዚአብሔር አሥርቱ ትእዛዛት ውስጥ ከጊዜ ጋር ቁርኝት ያለው ብቸኛ ክፍል አራተኛው ትእዛዝ ነው። ይህች ቤተ ክርስቲያን የአምልኮን ቀን ከሰባተኛው ቀን ከቅዳሜ ወደ ሳምንቱ የመጀመሪያ ቀን እሁድ ለመቀየር ሞክራለች።

ምድራዊ የሆነ አንድ ኃይል እግዚአብሔር ራሱ የሥልጣኑ ምልክት አድርጎ የሰጠውን ሰባተኛውን የአምልኮ ቀን ሰንበት (ዘፀ. 31፡13፣ ሕዝ. 20፡12፣ 20) ለመለወጥ ማሰብ--በመሠረታዊ ደረጃ መለኮታዊውን ሥልጣን ለመቀማት የሚደረግ ሙከራ ነው።

ስለዚህ በእውነተኛው እና በሐሰተኛው አምልኮ መካከል የሚደረገው የመጨረሻው ግጭት በዚህ ነጥብ ላይ ያተኮረ ይሆናል።

በዚህ ምክንያት የራእይ መጽሐፍ ለእግዚአብሔር ታማኝ የሆኑትን ሰዎች “የእግዚአብሔርን ትእዛዞች የሚጠብቁ" (ራእ. 12፡17፣ ራእ. 14፡12) በማለት ለይቶ ያስቀምጣቸዋል። ይህ ደግሞ ሰባተኛውን ቀን ሰንበት እንጂ እሁድን አያካትትም።

እግዚአብሔርን በተቀደሰው ቀኑ (ኢሳ. 58፡13) አምልኩ የሚለውን የሦስቱን መላእክት መልእክት የመጨረሻ ጥሪ የማይቀበሉ እና ሐሰተኛ ሰንበት በሆነው እሑድ ቀን አውሬውን የሚያመልኩ፣ የአውሬውን ምልክት ይቀበላሉ (11ኛውን ትምህርት ይመልከቱ)።