---
title:  የሦስቱ መላእክት መልእክት
date:   30/05/2024
---

በራእ. 14፡7 የመጀመሪያው መልአክ፡ “በታላቅ ድምፅም፣ ‘እግዚአብሔርን ፍሩ፤ ክብርም ስጡት፤ ምክንያቱም የፍርዱ ሰዓት ደርሷል፤ ሰማይንና ምድርን፣ ባሕርንና የውሃ ምንጮችን ለፈጠረው ስገዱ አለ።” ከሚመጣው ፍርድ አንጻር የላቀውን ታማኝነታችንን እና ልባዊ አምልኳችንን ለፈጣሪ እናቀርብ ዘንድ ሰማይ ይማጸነናል።

`ሁለተኛው መልአክ ደግሞ፡ “ ‘ሕዝቦች ሁሉ፣ የዝሙቷን ቍጣ ወይን ጠጅ እንዲጠጡ ያደረገች ታላቂቱ ባቢሎን ወደቀች! ወደቀች!” እያለ ተከተለው’ ” (ራእ. 14፡ 8)። ባቢሎን የመጀመሪያውን መልአክ መልእክት ያልተቀበለውን ክህደት የፈጸመ ኃይማኖታዊ ሥርዓት ትወክላለች። ለዚህ ነው ራእ. 14፡9-11 “ለአውሬውና ለምስሉ” እንዳንሰግድ የሚያስጠነቅቀን። እዚህ ላይ ለየቅል የቀረቡ ሁለት ምርጫዎች አሉ-ፈጣሪን ማምለክ ወይም ለአውሬው መስገድ። በምድር ላይ የሚኖር እያንዳንዱ ሰው ታማኝነቱ--ለየሱስ ወይስ ለሰይጣን- -ከሁለቱ አንዱን በመምረጥ፣ የመጨረሻውን፣ የማይቀለበስ ውሳኔ ያደርጋል። ጥቅሶቹን ያንብቡ፡ ራእ. 14፡12። አውሬውን ለማምለክ የሚቃወሙ ሰዎች ሁለት መለያ ባህሪያት ምንድን ናቸው? እነዚህ ሁለቱም በጣም ወሳኝ የሆኑት ለምንድነው?`

በዓለም ታሪክ በዓይነቱ ታላቅ የሚባል አስፈሪ ተቃውሞ እና ጽኑ ስደት በሚደርስበት የመጨረሻው ዘመን ላይ፣ እግዚአብሔር ለእርሱ ታማኝ ሆነው የሚቆሙ ሕዝቦች ይኖሩታል።

በክርስቶስ የጽድቅ ስጦታ፣ በጸጋ የተሞላ ታዛዥ ሕይወት ይኖራሉ። ፈጣሪን ማምለክ አውሬውን ከማምለክ ጋር በቀጥታ የሚቃረን ሲሆን፣ የእግዚአብሔርን ትእዛዛት በመጠበቅ ይገለጻል። በዚህ የመጨረሻው ተጋድሎ፣ ለክርስቶስ ታማኝ መሆን ወይም ለአውሬው ኃይል ታማኝ መሆን የሚገለጸው በአምልኮ ይሆናል። በበጎ እና በክፉ መሃል ለሚደረገው ለዚህ ተጋድሎ ዋንኛው አስኳል ሰንበት ይሆናል።

እነዚህ አዳኙን በቁርጠኝነት የሚከተሉ ሕዝቦቹ በየሱስ ላይ እምነት ያላቸው ብቻ ሳይሆኑ፣ የየሱስም እምነት ይኖራቸዋል። የየሱስ እምነት በገሐነም ያሉ አጋንንትም ሆኑ በምድር ላይ ያሉ መከራዎች ሁሉ ሊያናውጡ የማይችሉት እጅግ ጥልቅ፣ እምነት የሚጣልበትና ቁርጠኝነት የተላበሰ እምነት ነው። የማይታይ ቢሆንም የሚያምኑት፣ ለምን ብሎ ከመሟገት ይልቅ አሜን ብለው በእምነት የሚቀበሉት እና የማይስተዋለውን ነገር በተስፋ የሚሰንቁት ነው። ይህ “የየሱስ እምነት” በራሱ በእምነት የምንቀበለው ስጦታ ነው። ከፊታችን በሚጠብቀን ቀውስ ውስጥ ማለፍ እንድንችል ይረዳናል። የመጨረሻው ቀውስ ሲፈነዳና የኢኮኖሚ አድማ፣ ስደት፣ እሥራት ብሎም ሞትም እንኳ ሲገጥመን፣ በእርሱ ላይ ያለን እምነት የሱስ ዳግም እስኪገለጥ-- በእነዚያ የምድር የመጨረሻ ሠዓታት ውስጥ ያሳልፈናል። ወደፊት ለሚመጣው፣ እግዚአብሔር አምላክ ዛሬ እምነትዎን እንዴት እያዘጋጀ ነው?