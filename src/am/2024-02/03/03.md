---
title:  አረመኔዎቹ ተኩላዎች
date:   15/04/2024
---

`ጥቅሶቹን ያንብቡ፡ ሐዋ. 20፡27-32። ሐዋርያው ጳውሎስ ወደፊት የሚመጣውን ክህደት አስመልክቶ በኤፌሶን ላሉት የቤተ ክርስቲያን መሪዎች ምን የተለየ ማስጠንቀቂያ ሰጥቷቸዋል?`


የጳውሎስ ምክር ዓላማ ቤተ ክርስቲያንን ለሚመጣው ነገር ማዘጋጀት ነበር።

በእነዚህ ጥቅሶች ሁለት አሳሳቢ ጉዳዮችን ይገልጻል።

በቀዳሚነት አሳስቦት የነበረው ጉዳይ “ነጣቂ ተኵላዎች መጥተው በመካከላችሁ ሰርገው እንደሚገቡና ለመንጋውም እንደማይራሩ ዐውቃለሁ” (ሐዋ. 20፡29) ሲል የተናገረው ነው። በሌላ አነጋገር አማኞች ከባድ ስደት የሚደርስባቸው ሲሆን፤ ስደቱ ደግሞ የሚመነጨው ከዚያው ከቤተ ክርስቲያን ውስጥ ነው። ይህ ትንቢት በመጀመሪያው እና በሁለተኛው መቶ ክፍለ ዘመን ፍጻሜ አግኝቷል። ለሮም አማልክቶች በመስገድ ንጉሠ ነገሥቱን ለማምለክ ፈቃደኛ ያልሆኑ ክርስቲያኖች ተሠቃይተዋል፣ ታሥረዋል እንዲሁም በግንድ ላይ ተጠፍንገው ተቃጥለዋል።

ሐዋርያው ሁለተኛውን ስጋቱን ሲገልጽ እንዲህ ይላል፡ “ከእናንተው መካከል እንኳ የራሳቸውን ደቀ መዛሙርት ለማፍራት እውነትን የሚያጣምሙ ይነሣሉ” (ሐዋ. 20፡30)።

መናፍቃን ወደ ቤተ ክርስቲያን ይገባሉ። የሐሰት ኃይማኖታዊ አስተምህሮዎች በመለኮታዊ እውነቶች ይተካሉ። የአረማውያን ልማድና ሥርዓቶች እውነትን ደፍጥጠው ይገንናሉ። በአራተኛው እና አምስተኛው መቶ ክፍለ ዘመን ሰጥቶ የመቀበል ጽንሰ ሀሳብ ሾልኮ ወደ ቤተ ክርስቲያን ገባ።

`ሰጥቶ የመቀበል ጽንሰ ሀሳብ ለወንጌል መስፋፋት መልካም አጋጣሚ እንደፈጠረ ተደርጎ ታይቶ ነበር። ይሁን እንጂ ከአምላካዊው ቃል የመራቅን አስከፊ ውጤት ይዞ ከተፍ አለ። ጥቅሶቹን ያንብቡ፡ 2ተሰ. 2፡7-12። ሐዋርያው መጪውን ክህደት የገለጸበት መንገድ ምን ይመስላል? ምን ዓይነት መለያ ባህሪዎችን ማጤን ነበረባቸው?`


ጳውሎስ “የዐመፅ ምስጢር አሁንም እንኳ እየሠራ ነውና” በማለት የሰጠው ሐሳብ እጅግ ወሳኝ ጉዳይ ነው። በጳውሎስ ዘመንም እንኳ፣ አምላካዊውን ሕግ መታዘዝን አስመልክቶ ውሎ አድሮ ከቃሉ እውነት እየራቁ የመሄድ ሁኔታ ይስተዋል ነበር። ይህ ሁኔታ በቀጣዮቹ ምዕተ ዓመታት ይበልጥ እየጋመ ይሄዳል።

ከሁለተኛው አምላካዊ ትእዛዝ በተቃራኒ ጣዖታት ወደ ክርስትና አምልኮ እንዲገቡ ተደረገ። በሺህ ለሚቆጠሩ ዓመታት በሁሉም አረማዊ ቤተ አምልኮዎች ግንባር ቀደም ሆነው የሚሰለፉት ጣዖቶች ነበሩ። ክርስትናን ወደ እምነቱ በሚመጡ አረማውያን ዘንድ ይበልጥ ተቀባይነት ያለው ለማድረግ ሲባል፣ የአረማውያን አማልክት ቅዱሳት በሚል ስያሜ ተቀየሩ።

`የአረማውያኑ የጸሐይ አምላክ ይመለክ የነበረበት የጸሐይ ቀን (ሰንዴይ) የትንሣኤውን ዕለት ለማክበር በሚል ሰበብ ውሎ አድሮ የክርስትና አምልኮ ቀን ሆኖ ተቀየረ። ይህ የቅዱሳት መጻሕፍት ድጋፍ የሌለው ሐሰተኛ ቀን እነሆ ዛሬም ተንሰራፍቶ ይገኛል። ዛሬ ወደ ቤተ ክርስቲያን ስንገባ ምን ዓይነት የአቋም መላላቶችን እናያለን? ከሁሉም በላይ--እርስዎ በግል አቋሞትን እያላሉባቸው ያሉ ጉዳዮች ምን ሊሆኑ ይችላሉ? እውነትን ከሐሰት ማቀላቀል?`