---
title:  ከቅዱሳት መጻሕፍት ባሻገር ያለው ሰብዓዊ አመክንዮ
date:   17/04/2024
---

`መንፈስ ቅዱስ በአእምሮአችን አማካይነት ይሠራል። የአጽናፈ ዓለማትን ምስጢር እንመረምር ዘንድ ይጋብዘናል። የሰው ልጅ የማመዛዘን ችሎታ ብቻውን የመለኮታዊውን ቅዱሳት መጻሕፍት እውነቶች መፈተሸ እና መገንዘብ አይችልም። እውነት የሰብዓዊው ፍጡር ግላዊ አመለካከት ሳይሆን መለኮታዊ መገለጥ ነው። ጥቅሶቹን ያንብቡ፡ ምሳ. 16፡25፣ መሳ. 21፡25፣ ኢሳ. 53፡6። ስለ ሰይጣን ማታለያ ስልት ምን ይነግሩናል?`

ከዲያብሎስ እጅግ ውጤታማ ማታለያዎች አንዱ በመንፈስ ቅዱስ ባልተደገፈ እና የእግዚአብሔር ቃል ግንዛቤ በሌለው ሰብዓዊ አስተሳሰብ አምላካዊውን ፈቃድ መረዳት ይቻላል ብለን እንድናምን ማድረግ ነው። ጉዳዩ ከእኛ ወይም ከአጠቃላዩ ባህልና ትውፊት አኳያ ቀና መንገድ መስሎ ቢታይም፣ ነገር ግን በእግዚአብሔር ዐይን ሙሉ በሙሉ የተሳሳተ ሊሆን ይችላል።

ከጥቂት ዓመታት በፊት እኔና ባለቤቴ ለአንድ ምሽት ባረፍንበት ሆቴል አቅራቢያ በሚገኝ ደን ውስጥ የእግር ጉዞ ለማድረግ ወሰንን። በተለምዶ እኔ አቅጣጫዎችን በመለየት ረገድ ጥሩ ችሎታ አለኝ። እናም ቁልቁለቱን፣ አቀበቱንና ጠመዝማዛውን የደን ክፍል ለአንድ ሰዓት ገደማ በእግራችን ተጓዝን። መንገዳችንን ከጥቂት ውጣ ውረድ በኋላ አግኝተን መመለስ እንደምችል ሙሉ እምነት የነበረኝ ቢሆንም፣ ነገር ግን ተስፋ በሚያስቆርጥ አኳኋን በደኑ ውስጥ ጭልጥ ብለን ጠፋን። ጸሐይዋ እየጠለቀች ስለ ነበር የባሰው እንዳይመጣ በማሰብ ፈራሁ። ደስ የሚለው ነገር፣ መንገዱን የሚያውቁ ሌሎች የእግር ተጓዦችን አገኘን።

ከመንገዳችን ቢያንስ ስምንት ኪሎ ሜትር ርቀት ላይ የነበርን ቢሆንም፣ ለዋናው መንገድ ቅርብ ነበርን። ያገኘናቸው ተጓዦች መኪና በዋናው መንገድ አቅራቢያ ቆሞ ስለነበር እስከ ሆቴላችን አደረሱን። መንገዱን የሚያውቅና ወደምንፈልግበት ቦታ ሊመልሰን የሚችል ሰው ማግኘታችን ለእኛ በእጅጉ ወሳኝ ነበር።

ከምድር ወደ ሰማይ በምናደርገው ጉዞ እግዚአብሔር ብቻችንን አልተወንም።

`መንፈስ ቅዱስ ወደ ሰማያዊው ቤት የሚመሩንን ቅዱሳት መጻሕፍት ይጠቁመናል። እውነት እና ሐሰት፣ ትክክል እና ስህተት፣ መልካም እና ክፉ--እነዚህ በትክክል ሊስተዋሉ የሚችሉት የእግዚአብሔር ቃል በሚፈነጥቀው ብርሃን ብቻ ነው። ከእግዚአብሔር እና ከቃሉ ጋር የሚጋጭ ስህተት የሆነ ነገር ነው። እናም ስህተት ሁል ጊዜም ቢሆን አደገኛ ነው። ከእግዚአብሔር ጋር የሚስማማው እውነት እና በጎነት ነው። የእግዚአብሔርን ቃል የእውነት እና የሥነ ምግባር የመጨረሻው ዳኛ ማድረጋችን ምን ያህል ወሳኝ ነው! ሰብዓዊው አእምሮ ያለ መንፈስ ቅዱስ እርዳታ መለኮታዊውን እውነት ማወቅ የማይችለው ለምንድን ነው? በሰብዓዊው አመክንዮ ወይም የማሰብ ኃይል እና በመለኮታዊ መገለጥ መካከል ባለው ግንኙነት ዙሪያ ተወያዩ። የማሰብ ችሎታ መለኮታዊውን መገለጥ እንድናስተውል የሚረዳን እንዴት ነው? በዳን. 2 ከባቢሎን ዘመን አንስቶ እስከ ወደፊቱ ጊዜ ያለውን የዓለም ታሪክ የሚዳስሰውን ትንቢት እንደ አብነት ይመልከቱ። እንዲህ ያለው ትንቢት የሰውን ልጅ የማሰብ ችሎታ አብልጦ የሚስበው እንዴት ነው?`