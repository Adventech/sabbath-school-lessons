---
title:  ተጨማሪ ሃሳብ
date:   19/04/2024
---
“ይህን ዕውቀት በመቃወም የሚንጸባረቀው የጥላቻና የተቃርኖ መንፈስ የእግዚአብሔርን ጠላቶች በየዘመኑ ሲያነሳሳ ይኖራል፤ ተመሳሳይ ንቃትና ታማኝነትም ከባሪያዎቹ ሲጠበቅ ቆይቷል። ክርስቶስ ለመጀመሪያዎቹ ደቀ መዛሙርት የተናገራቸው ቃላት ለተከታዮቹ እስከ ዘመን ፍጻሜ ጥቅም ላይ የሚውሉ ናቸው። ‘ለእናንተ የምነግራችሁን ለሰው ሁሉ እናገራለሁ፤ ተግታችሁ ጠብቁ!’ (ማር. 13፡37) ”—(ታላቁ ተጋድሎ ገጽ 67)።

በርካታ በሆኑ የዓለም ክፍሎች፣ በተለይ ደግሞ ሰዎች መጽሐፍ ቅዱስን በቀላሉ ማግኘት በሚችሉባቸው ቦታዎች ሰይጣን የቃሉን ተጽዕኖ ለማዳከም ሌሎች ዘዴዎችን ጥቅም ላይ አውሏል። በጣም ውጤታማ ከሆኑት አካሄዶች አንዱ የተለያዩ ሳይንሳዊ ጥረቶችን ወይም ራሳቸውን የመጽሐፍ ቅዱስ ምሑራንን በመጠቀም ሰዎች በእግዚአብሔር ቃል ላይ ያላቸው መተማመን እንዲቀንስ ማድረግ ነው። ለምሳሌ የዳንኤል መጽሐፍ ከክርስቶስ ልደት 500 ዓመታት በፊት ቢጻፍም፣ ነገር ግን በርካታ የመጽሐፍ ቅዱስ ምሑራን ከክርስቶስ ልደት በኋላ በሁለተኛው መቶ ክፍለ ዘመን አጋማሽ ላይ በማስቀመጥ፣ መጻፍ የሚችለው በዚህ ዘመን ነው ብለው ይሞግታሉ። እንደዚያ ከሆነ ብቻ ነቢዩ የወደፊቱን በትክክል መናገር ይችላል እንጂ ከዚህ ውጪ ሊሆን አይችልም። ስለዚህ የዳንኤል መጽሐፍ የተጻፈበትን ዘመን መጽሐፉ እንደሚናገረው ሳይሆን ከበርካታ መቶ ዓመታት በኋላ ነው ብለው ይከራከራሉ።

የሚያሳዝነው ይህ ስለ መጽሐፍ ቅዱስ የሚነገር የሐሰት ትርክት የዘመኑ ምሑራን በእኛ ላይ በግድ ለመጫን ከሚፈልጓቸው ድሪቶዎች አንዱ ነው። ደግሞም ገና ለገና የመጽሐፍ ቅዱስ ምሑራን ተናገሩት በሚል፣ በሚያሳዝን ሁኔታ በርካቶች ይህን ስህተት ሲቀበሉ ይታያል።

ጳውሎስ፡ “ነገር ግን ሁሉን ነገር ፈትኑ፤ መልካም የሆነውን ያዙ” (1ተሰ. 5፡21) ብሎ መናገሩ ብዙም የሚገርም አይሆንም።

**የመወያያ ጥያቄዎች**

`1. በማክሰኞ ትምህርት፣ በትምህርተ ጥቅስ የቀረበውን ጽሑፍ እንደ ማጣቀሻ በመመልከት የሚከተሉትን ነጥቦች ያጢኑ፡ ሰይጣን የመጽሐፍ ቅዱስን ሥልጣን ለማዳከም ዛሬም ተመሳሳይ ረቂቅ ተንኮሉን እየተጠቀመ ያለው እንዴት ነው?`

`2. የእግዚአብሔርን ቃል በተሳሳተ መንገድ እንዳንተረጉም በብርቱ የሚጠብቁን መከላከያዎቻችን ምንድን ናቸው?`

`3. ሰይጣን በመልካም እና በክፉ መካከል ባለው ታላቅ ተጋድሎ ውስጥ ዋንኛ ጥረቱ የእግዚአብሔርን ባህሪ ማጉደፍ እና እርሱን እንደ ፈላጭ ቆራጭ፣ ፍቅር የሌለው አምባገነን አምላክ አድርጎ ማቅረብ ነው። ክፉው ይህን ለማድረግ የሚሞክረው እንዴት ነው? ደግሞስ ለዚህ ውሸቱ የእግዚአብሔር ምላሽ ምንድ ነው?`

`4. ሐዋርያው ጴጥሮስ “በመጽሐፍ ያለው የትንቢት ቃል ሁሉ ማንም ሰው በገዛ ራሱ መንገድ የሚተረጕመው አይደለም” (2ጴጥ. 1፡20) ሲል አጽንኦት ይሰጣል። የገዛ ራሳችንን ፍላጎት ለማሳካት ብለን የቅዱሳት መጻሕፍትን ትርጉም ላለማጣመማችን እንዴት እርግጠኞች መሆን እንችላለን? ይህን ማድረግ ከምናስበው በላይ ቀላል ሊሆን እንደሚችል በማሰብ ራሳችንን ከዚህ ሁኔታ መጠበቅ የለብንምን? ራሳችንን እንዴት ከዚህ መጠበቅ እንችላለን?`