---
title:  ድርድር፡ የሰይጣን ረቂቅ ዘዴ
date:   14/04/2024
---

`ጥቅሶቹን ያስተያዩ፡ ዮሐ. 14፡6 እና ዮሐ. 8፡44። በጥቅሶቹ እንደቀረበው፣ በየሱስ እና በሰይጣን ባህሪ መካከል ያለው ልዩነት ምንድን ነው?`

የሱስ የተናገረው እውነት ነው ምክንያቱም እርሱ የእውነት ምንጭ ነው። እውነት የሚፈሰው--ጥበበኛ፣ አፍቃሪና ሁሉን ከሚያውቅ የአምላክ ልብ ውስጥ ነው። እርሱ እውነት እና የእውነት ሁሉ መሠረት ነው።

በአንጻሩ ሰይጣን ሐሰተኛ እና የሐሰት አባት ነው። ሐሰት በመናገር፣ በማታለል፣ የተሳሳተ መረጃና የተዛባ እውነት በማቀበል የእግዚአብሔርን ሕዝቦች ለማሳት ዝግጁ ነው።

በዔደን የአትክልት ስፍራ ለነበረችው ሔዋን እውነትን አዛብቶ በማቅረብ፣ በውስጧ ጥርጣሬ በመፍጠር እና እግዚአብሔር የተናገረውን ዓይኑን በጨው አጥቦ በመካድ እነሆ አሳታት።

`ፍሬውን ከመብላት ጋር ተያይዞ ሰይጣን “መሞት እንኳ አትሞቱም” ሲል የተናገረው ቃል፣ እግዚአብሔር ከተናገረው ጋር በግልጽ የሚቃረን ነበር። ሰይጣን ለብዙ ምዕተ ዓመታት ተመሳሳይ ስልት ሲጠቀም ኖሯል። በአምላካዊው ቃል ላይ ያለንን እምነት ያዳክማል፣ ከእግዚአብሔር ፈቃድ ጋር ይጋጫል፣ ቅዱሳት ጽሑፎችን ያጣምማል እንዲሁም አንዳንዴ ለእርሱ የሚጠቅም ሆኖ እስካገኘው ድረስ መጽሐፍ ቅዱስን በተሳሳተ መንገድ ይጠቅሳል። ጥቅሶቹን ያንብቡ፡ ምሳ. 23፡23፣ ዮሐ. 17፡17፣ ዮሐ. 8፡32። የእግዚአብሔርን ቃል እውነትነት አስመልክቶ በእነዚህ የመጽሐፍ ቅዱስ ጥቅሶች ውስጥ ምን ዓይነት ዝምድና ይመለከታሉ? የመልእክታቸው አስኳል ምንድን ነው?`


“ማታለያዎቹን ያውቁ ዘንድ፣ ብሎም ኃይሉን ይቋቋሙ ዘንድ የሚያስችላቸው መጽሐፍ ቅዱስ እንደሆነ ሰይጣን ጠንቅቆ ያውቅ ነበር። የዓለም መድኃኒት እንኳ ጥቃቱን የተቋቋመው በቃሉ ነበር። “ተጽፏል” በማለት እያንዳንዱን ጥቃት በዘላለማዊው እውነት ጋሻ ይመክት ነበር። ጠላት ለሚያቀርበው እያንዳንዱ ሃሳብ ተቃውሞውን የሚመልሰው በቃሉ ጥበብ ኃይል ነበር። በሰዎች ላይ ያለውን ተጽእኖና የመቆጣጠር ኃይል ጠብቆ ለማቆየት፣ ብሎም የነጣቂውን ጳጳሳዊ ሥልጣን ለማደላደል ሰዎች የመጽሐፍ ቅዱስ እውቀት ገልቱ ሆነው እንዲቀሩ የግድ ማድረግ አለበት። መጽሐፍ ቅዱስ እግዚአብሔርን ከፍ ከፍ ያደርጋል፤ ውሱን ሰብዓዊ ፍጡራንንም በትክክለኛ ስፍራቸው ያስቀምጣቸዋል። ስለዚህ የመጽሐፍ ቅዱስ የተቀደሱ እውነቶች መደበቅና መጨቆን ይኖርባቸዋል። ይህ አስተሳሰብ በሮማ ቤተ ክርስቲያን ተተግብሯል። ለብዙ መቶ ዓመታት የመጽሐፍ ቅዱስ ስርጭት ተከልክሎ ኖሯል።

`ሕዝቡ መጽሐፍ ቅዱስን እንዳያነቡ፣ በቤታቸውም እንዳያስቀምጡ ተከልክለው ሳለ፣ መርኅ ዐልባዎቹ ካህናትና ባለሥልጣናት የራሳቸውን አስመሳይ ሀሳቦች እንዲደግፍ አድርገው ይተረጉሙት ነበር። በዚህም ምክንያት ቤተ ክርስቲያንንና አገር የመግዛት ሥልጣን ተችሮት፣ ሊቀ ጳጳሱ የእግዚአብሔር ወኪል በምድር ተደርጎ በሁሉም የዓለም ሕዝብ ማለት ይቻላል፣ እውቅና ተሰጠው”--ታላቁ ተጋድሎ ገጽ 61።`

ሰይጣን በዚህ ዘመን አምላካዊውን ቃል ለማጣመም ወይም በተሳሳተ መንገድ ለመተርጎም በሚሞክርባቸው መንገዶች ዙሪያ ተወያዩ።