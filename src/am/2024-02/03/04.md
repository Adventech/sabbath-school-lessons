---
title:  በቃሉ መጠበቅ
date:   16/04/2024
---

`ጥቅሶቹን ያስተያዩ፡ ዮሐ. 17፡15-17 እና ሐዋ. 20፡32። ከሰይጣን ማታለያዎች እንዴት መጠበቅ እንዳለብን አስመልክቶ የሱስ እና ሐዋርያው ጳውሎስ የሰጡን ዕውቀቶች ምንድን ናቸው?`

መጽሐፍ ቅዱስ እንከን የለሽ የአምላካዊው ፈቃድ መገለጥ ነው። ቃሉ ለሰው ልጆች መዳን በሰማይ የቀረበውን እቅድ ያቀርባል። “ቅዱሳት መጻሕፍት ሁሉ የእግዚአብሔር መንፈስ ያለባቸው ናቸው፤ ለማስተማር፣ ለመገሠጽ፣ ለማቅናት በጽድቅም መንገድ ለመምከር ይጠቅማሉ” (2ጢሞቴ. 3፡16)። ይህ ማለት በእግዚአብሔር መንፈስ የተጻፉት የተወሰኑ ክፍሎች ብቻ ናቸው ወይም አንዱ ክፍል ከሌላው ይበልጣል ሳይሆን “ቅዱሳት መጻሕፍት ሁሉ” የእርሱ መንፈስ አለባቸው። እያንዳንዱ የመጽሐፍ ቅዱስ ገጽ እንደ እግዚአብሔር ቃል መታየት አለበት። አለበለዚያ ግን የመታለያው በር ሰፊ ነው።

መጽሐፍ ቅዱስ ከታላቁ ተጋድሎ አንጻር የእግዚአብሔርን ወሰን የለሽ ፍቅር ፍንትው አድርጎ ያሳያል። በተጨማሪም የሰይጣንን ማታለያዎች ከማጋለጥ አልፎ ማሳቻ መንገዶቹንም ይፋ ያደርጋል። ዲያብሎስ የእግዚአብሔርን ቃል አጥብቆ ይጠላል። በዚህ የተነሣ ባለፉት ምዕተ ዓመታት የቃሉን ኃይል ለማጥፋት ያልወጣው አቀበት የለም።

`ለነገሩ፣ ያለ መጽሐፍ ቅዱስ ስለ ደኅንነት እቅድ ምን የምናውቀው ነገር ሊኖር ይችል ነበር? ደግሞስ ስለ የሱስ መወለድ፣ ምድራዊ ሕይወት፣ አስተምህሮ እና አገልግሎት ምን ያህል እናስተውል ነበር? ቅዱሳት መጻሕፍት ባይኖሩ ኖሮ የክርስቶስን የመሥዋዕትነት ጥልቀት፣ የትንሣኤውን ክብር፣ የምልጃውን ኃይል፣ እና የዳግም ምጽአቱን ግርማ ቅንጣት ታክል እንኳ መረዳት ይኖረን ነበር?`

እነዚህ ሁሉ ወሳኝ እውነቶች በአምላካዊው ቃል ውስጥ ተገልጠዋል፣ ማስተማሪያ ሆነዋል፣ አጽንዖትም ተሰጥቶአቸዋል። ሁሉንም የተቀደሱ እውነቶች ለመረዳት ብቸኛው መስፈርት መሆን ያለበት መጽሐፍ ቅዱስ እና መጽሐፍ ቅዱስ ብቻ ነው።

ስለዚህ፣ ሌላው ቀርቶ በመጽሐፍ ቅዱስ የተገለጠውን ታላቅ ፍቅር እየተናገሩ እንኳ በረቀቀ መንገድ ጥርጣሬ የሚጭሩትን፣ ሥልጣኑን ወይም በመንፈስ አነሳሽነት መጻፉን ለማዳከም የሚደረጉትን ማንኛውንም ሙከራዎች መዋጋት አለብን። የሚያሳዝነው ዘመናዊውን የጥላቻ አስተሳሰብ ጥቃት ተከትሎ፣ አብዛኞቹ የነገረ መለኮት ምሑራን እና ክርስቲያኖች አበክረው ድምቀት የሚሰጡት በዘመኑ ለነበሩ ሰዎች ሁኔታ እንጂ መጽሐፍ ቅዱስ የእግዚአብሔር ቃል ሆኖ ከቀረበበት ዐውድ አይደለም። የመጽሐፍ ቅዱስ ገጾች-- ነገሥታት፣ እረኞች፣ ዓሣ አጥማጆች፣ ካህናት፣ ባለቅኔዎች እና ሌሎች ስለ እግዚአብሔር፣ ስለ ተፈጥሮ እና ስለ ነበሩበት ተጨባጭ ሁኔታ፣ ስለ ዘመናቸው፣ ስለ አካባቢያቸው በጥልቀት የተረዱባቸው ጽሑፎች ናቸው ብለው ይሞግታሉ።

`ይህ እውነት ከሆነ እኛ ዛሬ በ21ኛው መቶ ክፍለ ዘመን የምንኖር ስለ እነዚህ ሰዎች አስተምህሮ ለምን እንጨነቃለን? ይባስ ብሎ የእነርሱን አስተሳሰብ የዘላለማዊ ተስፋችን መሠረት እናድርግ? አይገባም! ጥቅሶቹን ያንብቡ፡ መዝ. 119፡105፣ 116፣ 130፣ 133፣ 160። ባለ መዝሙሩ የእግዚአብሔር ቃል በመዳን እቅድ ውስጥ ያለውን ትርጉም አስመልክቶ የሚሰጠን ዕውቀት ምንድን ነው?`