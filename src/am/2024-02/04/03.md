---
title:  ብርሃን ጨለማን ድል ይነሳል
date:   22/04/2024
---

`ጥቅሶቹን ያንብቡ፡ ይሁዳ 3፣4። በዚህ ስፍራ የተሰጠው ማስጠንቀቂያ ምንድን ነው? በኋለኛይቱ ቤተ ክርስቲያን እንዴት ተግባራዊ መሆን ቻለ?`

የይሁዳ መጽሐፍ “በእግዚአብሔር አብ ለተወደዱትና በኢየሱስ ክርስቶስ ለተጠበቁት” (ይሁዳ 1፡1) ታማኝ ክርስቲያኖች በ65 ዓ.ም. ገደማ ተጻፈ። እነዚህ ቅን አማኞች “ለቅዱሳን አንዴና ለመጨረሻ ስለ ተሰጠው እምነት” እንዲጋደሉ ጥብቅ ማሳሰቢያ ተሰጥቶአቸው የነበረ ሲሆን፤ ለዚህ ምክንያቱም “የአምላካችንን ጸጋ በርኩሰት የሚለውጡ አንዳንድ ሰዎች ሾልከው” ወደ ምዕመኑ በመግባታቸው ነበር--(ይሁዳ 1፡3-4)። ይህ ማሳሰቢያ አረማዊ ልማዶች ወደ ቤተ ክርስቲያን ከገቡ እና የሰዎች ወጎች የእግዚአብሔርን ቃል ከጣሱ በኋላም እንኳ በመካከለኛው ዘመን ላሉ አማኞች የበለጠ ትርጉም ነበረው። እንደ ዎልደንሳውያን ያሉ ሕዝቦች ለበርካታ መቶ ዓመታት ለቅዱሳን መጻሕፍት እውነቶች ያሳዩት ጽኑ ተፋላሚነት ወደር የማይገኝለት ነበር። ክርስቶስን እንደ ብቸኛ አማላጃቸው ያምኑ የነበረ ሲሆን፣ መጽሐፍ ቅዱስን ደግሞ እንደ ብቸኛ የሥልጣን ምንጭ ይመለከቱ ነበር። “በሁሉም ዘመን--በእግዚአብሔር እና በሰው መካከል እንደ ብቸኛ አስታራቂ አድርገው በክርስቶስ ላይ ያላቸውን እምነት ተንከባክበው የያዙ፣ መጽሐፍ ቅዱስን እንደ ብቸኛ የሕይወት መመሪያ የሚከተሉና እውነተኛውን ሰንበት በቅድስና የሚጠብቁ ምስክሮች እግዚአብሔር ነበሩት”— Ellen G. White, The Great Controversy, p. 61 ጥቅሱን ያንብቡ፡ ራእ. 2፡10። እግዚአብሔር እስከ ሞት እንኳ ታማኝ ለሆኑ ወገኖች የሚሰጠው የተስፋ ቃል ምንድን ነው?

እነዚህ ቃላት የተጻፉት በሰምርኔስ ላለችው ቤተ ክርስቲያን ነበር። ከተማዋን ከክፉ እንደሚጠብቁ ተደርገው ይታመኑ ከነበሩ አማልክት አንዱ--የበዓላት እና የመራባት አምላክ የሆነው ዲዮናስዩስ ነበር። የዲዮናስዩስ ካህናት ሲሞቱ በቀብር ሥነ ሥርዓታቸው ሰልፍ ላይ በዐናቶቻቸው ዘውድ ይደፋላቸው ነበር። ዮሐንስ ይህን በሞታቸው ሥነ ሥርዓት ወቅት በዐናታቸው የሚደፉትን ምድራዊ ዘውድ፣ በክፉው ኃይሎች ላይ ድል በተቀዳጁ ሰዎች ዐናት ላይ ከሚደፋው የሕይወት አክሊል ጋር አነጻጽሮታል። የሕይወትን አክሊል የሚደፉ ለክርስቶስ ሲሉ በፈተና፣ በችግር፣ በመከራ ብሎም በሞት ሸለቆ ሳይቀር በጽናት የሚያልፉ ናቸው።

`የሕይወት አክሊል--እነዚህ ታማኝ ወገኖች ለክርስቶስ ሲሉ ሞትን እንኳ ሳይቀር በጽናት ያልፉ ዘንድ መንፈሳቸውን አነሣስቷል። የሕይወት አክሊል ሁሌም ቢሆን በአስቸጋሪ ሁኔታዎች ውስጥ ለሚገኙ አማኞች መነሣሣት ይፈጥራል። የሕይወት አክሊል በአስከፊ ሥቃይና ስደት ውስጥ ለነበሩ ዋልደንሳውያን ከፈጠረላቸው መነቃቃት አኳያ አንድ ቀን የሱስን እንደሚያዩትና ከእርሱ ጋር ለዘላለም እንደሚኖሩ ያውቁ ነበር። ምንም እንኳ ዛሬ እጅግ ፈታኝ በሆኑ ፈተናዎች ውስጥ ብናልፍም፣ ዐይኖቻችን በየሱስ ላይ እስከ ተተከሉ ድረስ የሕይወት አክሊል ይጠብቀናል። ፈታኝ ጊዜያቶች ሲገጥሞት በምን ይበረታታሉ? የሚያስፈራዎ ምንድን ነው? እነዚያ ጊዜያቶች ሲከሰቱ ተስፋ የሚያደርጓቸው አምላካዊ ቃሎች የትኞቹ ናቸው?`
