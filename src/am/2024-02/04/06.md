---
title:  ልብ በሚያሞቅ ተስፋ መሞላት
date:   25/04/2024
---

`ጥቅሶቹን ያንብቡ፡ ዕብ. 2፡14-15። በመካከለኛው ዘመን የነበሩ አማኞች የታላቁን ተጋድሎ ተጨባጭ እውነታ የተለማመዱበት መንገድ ምን ይመስላል?`

ታማኞቹ ዎልደንሳውያን በገጠሟቸው አሰቃቂ የስደት ወቅቶች ልባቸውን በሐሴት የሞላው ነገር ምን ነበር? ሁስ እና ጀሮም፣ ቲንደል፣ ላቲመር እና የመካከለኛው ዘመን ሰማዕታት የእሳቱን ነበልባል እና የተሳለውን ሰይፍ ለመጋፈጥ ድፍረት የሰጣቸው ምን ነበር? አዎ-- በእግዚአብሔር የተስፋ ቃል ላይ የነበራቸው እምነት! ክርስቶስ “እኔ ሕያው ስለሆንሁ እናንተም ሕያዋን ትሆናላችሁ” (ዮሐ. 14፡19) ብሎ በሰጠው የተስፋ ቃል ጽኑ እምነት ነበራቸው። የእርሱ ብርታት ለሕይወት ከባባድ ፈተናዎች በቂ እንደሆነ ተረድተዋል። እንደውም ከክርስቶስ ጋር ኅብረት ፈጥረው ስለ እርሱ ሥቃይ በመቀበላቸው ሐሴት አድርገዋል። በዚህም ታማኝነታቸው ለዓለም ብርቱ ምስክር ሆነ።

`አሁን ካለው ባሻገር ያለውን እውነታ ተመለከቱ። ሞት በክርስቶስ ትንሣኤ የተሸነፈ ጠላት መሆኑን በሚገባ ተረድተዋል። ለእነዚህ በድፍረት የተሞሉ ወንዶች እና ሴቶች የሞት ማነቆ ተበጥሶ ነበር። በእግዚአብሔር ቃል የተሰጧቸውን ተስፋዎች አጥብቀው በመያዝ በድል አድራጊነት ወጡ። ጥቅሶቹን ያንብቡ፡ ዮሐ. 5፡24፣ ዮሐ. 11፡25-26፣ 1ዮሐ. 5፡11-13። ጥቅሶቹ ለእርስዎ በግል የሚሰጥዎ ዋስትና ምንድን ነው? የሕይወት ፈተና ሲመጣ እንዴት ይረዱናል?``

ጆን ሁስ እሥራት፣ የፍትሕ እጦት እና ሞት ቢደርስበትም፣ የሚናወጥ ሰው ግን አልነበረም። ለበርካታ ወራት በወህኒ ማቅቋል። እጅግ ከመቀዝቀዙ የተነሣ ወለልና ግድግዳው በሚያዥ እሥር ቤት ውስጥ የያዘው በሽታ ሕይወቱን ሊቀጥፍ ምንም አልቀረውም ነበር።

ሆኖም፡ “የእግዚአብሔ ጸጋ አጽንቶ አቆመው። ከመጨረሻው ቅጣቱ በፊት ባሳለፋቸው የሥቃይ ሳምንታት ሰማያዊ ሰላም ነፍሱን ሞልቶት ነበር። ‘ይህንን ደብዳቤ’፣ አለ ለአንድ ጓደኛው ሲጽፍ፣ ‘የምጽፈው እጄ በሰንሰለት ታስሮ የሞት ፍርድ ነገ እንደሚፈጸምብኝ በመጠባበቅ ነው… ወደፊት በሚመጣው ባስደሳቹና ሰላማዊ ሕይወት፣ በክርስቶስ እርዳታ እንደገና ስንገኛኝ በፈተናዎቼና በመከራዬ ውስጥ እግዚአብሔር እንዴት እንደረዳኝ፣ ጌታ እንዴት እራሱን በምሕረት እንደገለጸልኝ ያኔ ይገባሃል።’ Bonnechose, Vol. 2 ገጽ 67። በእስር ቤት ጽልመት ውስጥ ሆኖ የእውነተኛውን እምነት ድል ወደፊት ተመለከተ።” ታላቁ ተጋድሎ ገጽ 126።

`የሐዋርያውን ጳውሎስ ምክር ዛሬ በዚህ ዘመን ይበልጥ ጠቃሚ ሆኖ እናገኘዋለን፡ “የተስፋን ቃል የሰጠን ታማኝ ስለሆነ፣ አምነን የምንናገርለትን ተስፋ አጥብቀን እንያዝ” (ዕብ. 10፡23)። የእግዚአብሔር ተስፋዎች ባለፉት ዘመናት ህዝቡን በጽናት እንዳቆሙ ሁሉ ዛሬም ለእኛ ድጋፍና መጽናኛ ይሆኑናል። ለክርስቶስ ሁሉንም ነገር ማጣት ሲባል ምን ማለት ሊሆን ይችላል? በመጨረሻ ምን ሊያጡ ይችላሉ? (ማር. 8፡36)። በምድር ላይ በሚካሄደው የመጨረሻ ተጋድሎ ለእኛ ብርቱ መጽናኛ ሊሆኑ ከሚችሉት ዋልደንሳውያን እና የተሐድሶ አራማጆች ምን ትምህርት እናገኛለን?`