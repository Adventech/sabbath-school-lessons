---
title:  ለእውነት መቆም
date:   20/04/2024
---

### ለዚህ ሳምንት ጥናት፡
ዳን. 7:23–25፣ ራእ. 12:6፣ 14፣ መሳፍ. 3፣ 4፣ ራእ. 2:10፣ ሐዋ. 5:28–32፣ መዝ. 19:7– 11፣ 1ዮሐ. 5:11–13

> <p>የመታሰቢያ ጥቅስ</p>
> “ሙሴ በምድረ በዳ እባብን እንደ ሰቀለ፣ የሰው ልጅም እንዲሁ ሊሰቀል ይገባዋል፤ ይኸውም በእርሱ የሚያምን ሁሉ የዘላለም ሕይወት እንዲኖረው ነው” ዮሐ. 3:14-15

የመጽሐፍ ቅዱስ ከተማ ነበረች። ይህች ጥንታዊት ከተማ በመጀመሪያው እና በሁለተኛው መቶ ክፍለ ዘመን መገባደጃ ላይ ወደ 100,000 የሚጠጉ ነዋሪዎች ነበሯት። ከተማዋ በሐብት የበለጸገች ከመሆኗ በተጨማሪ ለሮም እሴቶችና እና እምነት እውነተኛና ጥብቅ ታማኝነት ነበራት።

መላው የሰምርኔስ ነዋሪ በዓመት አንድ ጊዜ ለሮማውያን አማልክት ዕጣን እንዲያጥን ይታዘዝ ነበር። ሁለተኛው መቶ ክፍለ ዘመን ላይ ሰምርኔስ እየተስፋፋና እያደገ ይሄድ የነበረ የክርስቲያን ማኅበረሰብ ማፍራቷን ተከትሎ ብዙዎች ይህን ትእዛዝ ለመቀበል ፈቃደኛ አልነበሩም። የዚያን ዘመኗ ቤተ ክርስቲያን መሪ የነበረው ፖሊካርፕ ለሮማ አማልክቶች ዕጣን በማጠን ጌታን አልክደውም በማለቱ፣ በግንድ ላይ የፍጥኝ ታስሮ በሰምርኔስ አደባባይ በእሳት ተቃጥሎ የሰማዕትነት ሞት ሞተ። አንጋፋው ፖሊካርፕ ክርስቶስን እንዲክድ ለመጨረሻ ጊዜ ለቀረበለት ጥያቄ ሲመልስ እንዲህ ነበር ያለው፡ “እርሱን ለሰማንያ ስድስት ዓመታት ሳገለግል አንዳች የበደለኝ ነገር አልነበረም። ታዲያ ባዳነኝ ንጉሤ ላይ እንዴት ክፉ ልናገር?"

ለበርካታ መቶ ዓመታት ወንዶችና ሴቶች በክርስቶስ ያላቸውን እምነት ከመተው ይልቅ ሰማዕትነትን ለመቀበል ፈቃደኞች ነበሩ። እነዚህ ወገኖች የከፈሉት መሥዋዕትነት በእኛም ዘንድ መነቃቃት በመፍጠር ወኔአችንን ያድሳል። ለክርስቶስ ቁርጠኛ የመሆናቸው ታሪክ ታማኝነታችንን እንድናድስ ይረዳናል። በዚህ ሣምንት ዋልዴንሶችን እና ኋላ ላይ ደግሞ እንደ ሁስ እና ጀሮም የመሳሰሉ የተሐድሶ አራማጆች ላይ መነሳሳት የፈጠሩ መጽሐፍ ቅዱሳዊ መርኅዎችን እንመለከታለን። እነዚህ ሕዝቦች ፖሊካርፕን የገደለው የሮም ኃይል (በዚህ ወቅት ደግሞ ጳጳሳዊው ሥርዓት) የሞት ዛቻ ቢያደርስባቸውም እነርሱ ግን ምንም ይምጣ ምን ለጌታ ታማኝ ሆነው ጸኑ። የዚህ ሳምንት ጥናት በታላቁ ተጋድሎ መጽሐፍ ከምዕ. 4-6 ያለውን ታሪክ ይሸፍናል።

_የዚህን ሳምንት ትምህርት አንብበው ለሚያዝያ 19 ሰንበት ይዘጋጁ_