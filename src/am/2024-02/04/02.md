---
title:  የስደት ገፈት ቀማሾቹ፣ ግን አሸናፊዎቹ
date:   21/04/2024
---

`ጥቅሶቹን ያንብቡ፡ ዳን. 7:23–25፣ ራእ. 12:6፣ 14. በጥቅሶቹ የቀረቡት ትንቢታዊ ጊዜያቶች ምንድን ናቸው?`

የአምላክ ሕዝቦች ለእርሱ ታማኝ ሆነው በቆዩ ቁጥር ሰይጣን ክፉኛ ይበሳጫል።

ብዙውን ጊዜ ይህን ተከትሎ ስደት ይመጣል። ነቢዩ ዳንኤል ከእርሱ ገና ወደፊት ባለው፣ መካከለኛው ዘመን “በቅዱሳን ላይ ጦርነት” የሚታወጅበትና ስደት የሚደርስበት ጊዜ እንደሚመጣ ገልጾአል (ዳን. 7፡21፣ 25)። ዮሐንስ ይህንኑ ዘመን የእግዚአብሔር ቤተ ክርስቲያን ወደ ምድረ በዳ እንድትሸሽ የምትገደድበት ወቅት እንደሆነ የገለጸ ሲሆን፣ በዚያም “ለአንድ ዘመን፣ ለዘመናትና ለዘመን እኩሌታ በክብካቤ” ትኖራለች (ራእ. 12፡ 6)። ራእ. 12፡6 አክሎ ሲናገር “ሴቲቱም አንድ ሺሕ ሁለት መቶ ስድሳ ቀን ክብካቤ እንዲደረግላት እግዚአብሔር ወዳዘጋጀላት ስፍራ ወደ በረሓ ሸሸች።” የእግዚአብሔር ሕዝቦች በምድረ በዳ ቆይታቸው ዘመን ተገቢው እንክብካቤ ተደርጎላቸው ነበር። በዚያ ረጅም እና በጽልመት የተዋጠ ጳጳሳዊ ሥርዓት የግዛት ዘመን ከአስከፊ ቁጣ--እነሆ ቃሉ አበረታታቸው፣ ጠበቃቸውም።

የእግዚአብሔር ሕዝቦች በአምላካቸው “የተዘጋጀላቸውን ስፍራ” አገኙ። በሕይወት ዘመን ፈታኝ ሁኔታዎች ሲገጥሙ እግዚአብሔር ሁሌም ለታማኝ ተከታዮቹ መሸሸጊያ ስፍራ ያዘጋጃል። በእነዚያ እጅግ ከባድ በነበሩ የፈተና ወቅቶች፣ ሕዝቦቹ በፍቅሩና ጥንቃቄው ውስጥ ከለላ አግኝተው ነበር (መዝ. 46)።

በራእ. 12፡6፣ 14 የቀረቡት 1,260 ቀናት እና ለአንድ ዘመን፣ ለዘመናትና ለዘመን እኩሌታ--የሚናገሩት ተመሳሳይ ስለሆኑ ጊዜያቶች ነው (3½ ዘመናት ወይም ዓመታት × በ360 ቀናት/ዓመት/= 1,260)። የመጽሐፍ ቅዱስ ትንቢቶች ብዙውን ጊዜ የሚጻፉት ተምሳሌታዊ አቀራረቦችን ተከትሎ ነው። በዳንኤል እና ራእይ ትንቢታዊ አቀራረብ አንድ ትንቢታዊ ቀን ከአንድ ዓመት ጋር እኩል ነው። ይህ አንድ ቀንን እንደ አንድ ዓመት የመቁጠር መርኅ በዘኁ. 14፡34 እና በሕዝ. 4፡6 ላይ ቀርቦ እንመለከታለን።

የቀን-ዓመት መርኅ በእነዚህ ሁለት ጥቅሶች ላይ ብቻ የተመረኮዘ ሳይሆን፣ ሰፊ መጽሐፍ ቅዱሳዊ መሠረት አለው። የዘመን አቆጣጠር እና የብሉይ ኪዳን ምሑር የሆኑት ዶክተር ዊልያም ሺ ለዚህ መሠረታዊ መርኅ ከብሉይ ኪዳን መጻሕፍት 23 የመጽሐፍ ቅዱስ ማስረጃዎችን ያቀርባሉ። የመጽሐፍ ቅዱስ ተርጓሚዎች ይህን መርኅ በመቶዎች ለሚቆጠሩ ዓመታት ተጠቅመውበታል።

`ቪሲጎቶች፣ ቫንዳልስ እና ኦስትሮጎቶች ከይፋዊው የሮም አስተምህሮ የተለየ ኃይማኖታዊ ትምህርት የሚከተሉ ነገዶች ነበሩ። 1,260ዎቹ ቀናት የጀመሩት፣ ከእነዚህ ጎሣዎች መካከል የመጨረሻ የሆኑት ኦስትሮጎቶች በ538 ዓ.ም. ከሮም በተባረሩበት ወቅት ነበር። የናፖሊዮን የጦር አበጋዝ የነበረው ጄነራል በርቲየር ርዕሰ ሊቃነ ጳጳሳቱን ከሮም እስካስወገደበት 1798 ዓ. ም. ድረስ ይህ የመንፈሳዊ ጨለማ ዘመን ቀጠለ። በዚህ ረጅም ዘመን የእግዚአብሔርን ቃል በመታዘዛቸው ስፍር ቁጥር የሌላቸው ክርስቲያኖች የሰማዕትነትን ጽዋ ተጎነጩ። እነዚህ ወገኖች በሞታቸው እንኳ ሳይቀር አሸነፉ። ከጥፋተኝነት ስሜት እና ከኃጢአት ቀንበር በክርስቶስ ነጻ ወጥተው “በበጉ ደም” አሸነፉ። ክርስቶስ በመስቀል ላይ የተቀዳጀው ድል የእነርሱ ድል ነበር። ቢገደሉም፣ ሰማዕትነታቸው እስከ ክርስቶስ ዳግም ምጽአት ብቻ የሚቆይ እንቅልፍ ነበር። ፍጻሜ ያገኘው የመጽሐፍ ቅዱስ ትንቢት ምን ያህል እምነትዎን አበረታታው?`