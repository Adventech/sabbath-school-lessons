---
title:  በጀግንነት ለመቆም የሚያስችል ድፍረት
date:   23/04/2024
---

`ጥቅሶቹን ያስተያዩ፡ ሐዋ. 5፡28-32፣ ኤፌ. 6፡10-12፣ ራእ. 3፡11። በእነዚህ ጥቅሶች ውስጥ የምናገኘው መሠረታዊ መርኅ ምንድን ነው?`

ከዋልደንሳውያን እና እያንዳንዱ የተሐድሶ አራማጅ መለያ ባህሪዎች አንዱ ለእግዚአብሔር የነበራቸው ፍጹም ታማኝነት፣ ለቅዱሳት መጻሕፍት ሥልጣን መታዘዛቸው እና ለጳጳሳዊው ሥርዓት ሳይሆን ለክርስቶስ የበላይነት ቁርጠኞች መሆናቸው ነበር።

አእምሮአቸው በአዲስ ኪዳን የእምነት እና ጀግንነት ታሪኮች የተሞላ ነበር።

ከጴጥሮስ እና ሐዋርያት ጋር በመሰለፍ “ከሰው ይልቅ ለእግዚአብሔር ልንታዘዝ ይገባል!” (ሐዋ. 5፡29) ይሉ ነበር። “በጌታና ብርቱ በሆነው ኀይሉ ጠንክሩ” (ኤፌ. 6፡10) ሲል ጳውሎስ የሰጠውን ምክር አጥብቀው ያዙ። “ቶሎ እመጣለሁ፤ ማንም አክሊልህን እንዳይወስድብህ ያለህን አጥብቀህ ያዝ” (ራእ. 3፡11) የሚለውን የየሱስ ምክር ከልባቸው ያዙ። ራሳቸውን ለሮም ቤተ ክርስቲያን ወግ እና ልማድ ከማስገዛት ይልቅ፣ ለአምላካዊው ቃል እውነት ጥብቅና የመቆም ድፍረት ነበራቸው።

ዋልደንሳውያን መጽሐፍ ቅዱስን በራሳቸው ቋንቋ ከተረጎሙ የመጀመሪያዎቹ ቡድኖች መካከል አንዱ ነበሩ። ዋልደንሳውያን የመጽሐፍ ቅዱስ ቅጂን እንዴት በእጃቸው እንደጻፉ የሚያትተው ልብ የሚነካ ታሪክ በዣን ሌገር የተጻፈ ሲሆን፣ ንድፎችን ጨምሮ ስለ ሥራቸው የሚገልጹ መረጃዎች በጽሑፉ ተካተዋል። ዋልደንሳውያን ማኅበረሰባቸው ይኖርበት በነበረው ሰሜናዊ ጣሊያን እና ደቡብ ፈረንሳይ በሚገኙ ተራራማ መልክአ ምድሮች ቅዱሳን መጻሕፍትን በድብቅ ይገለብጡ ነበር። ወጣቶች ገና በለጋ ዕድሜአቸው ረዘም ያሉ የመጽሐፍ ቅዱስ ጥቅሶችን በቃላቸው እንዲሸመድዱ በወላጆቻቸው ይበረታቱ ነበር።

የመጽሐፍ ቅዱስን ቅጂ የሚገለብጡ ቡድኖች ግንባር ፈጥረው ሥራቸውን በትጋት ያከናውኑ ነበር። ከእነዚህ ዋልደንሳውያን ወጣቶች መካከል በርካቶች እንደ ነጋዴ በመላው አውሮፓ እየተጓጓዙ ያለ አንዳች ኮሽታ የቅዱሳት መጻሕፍትን እውነት ያካፍሉ ነበር። አንዳንዶች በዩኒቨርሲቲ ተመዝግበው በመማር አጋጣሚው ሲከሰት አብረዋቸው ለሚማሩ ተማሪዎች የተወሰኑ የመጽሐፍ ቅዱስ ክፍሎችን አካፍለዋቸዋል። በመንፈስ ቅዱስ እየተመሩ፣ በሚሠሩት የመመስከር ሥራ እውነትን ለማወቅ የሚሻው ወገን የመቀበል አዝማሚያ በሚያሳይበት ትክክለኛው ወቅት ላይ፣ የተመረጡ ጽሑፎችን በነጻ ይሰጡ ነበር። ብዙዎች ስለ ታማኝነታቸው በሕይወታቸው ዋጋ ከፍለዋል። ዋልደንሳውያን እያንዳንዱን የመጽሐፍ ቅዱስ ትምህርት በግልጽ ባይረዱም እንኳ የእግዚአብሔርን ቃል እውነት ለሌሎች በማካፈል ለብዙ መቶ ዓመታት ተጠብቀው እንዲቆዩ አድርገዋል።

`“የጻድቃን መንገድ ሙሉ ቀን እስኪሆን ድረስ፣ ብርሃኑ እየጐላ እንደሚሄድ የማለዳ ውጋጋን ነው” (ምሳ. 4፡18)። ሰሎሞን እግዚአብሔር ልጆቹን የሚመራበትን መንገድ ይበልጥ እየደመቀች ከምትሔደው ጀምበር ጋር በንጽጽር ያቀርባል። እግዚአብሔር የጠፈርን ብርሃን ቢለቀውና ጸሐይዋ እንደ አምፖል ባንዴ ቦግ ብላ በሙሉ ኃይሏ ብትበራ፣ ዐይኖቻችን በታወሩ ነበር። ዓለም ለብዙ መቶ ዓመታት በጨለማ ከዳከረች በኋላ እግዚአብሔር አምላክ ለቃሉ ታማኝ የሆኑና ተጨማሪ ፍተሻ ማድረጋቸውን የቀጠሉ ወንዶች እና ሴቶችን አስነሣ። የክርስቶስን ብርሃን በማኀበረሰባችን ውስጥ እንዴት ማንጸባረቅ እንችላለን?`