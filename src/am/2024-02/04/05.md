---
title:  የተሐድሶው አጥቢያ ኮከብ
date:   24/04/2024
---

`ጥቅሶቹን ያንብቡ፡ መዝ. 19፡7-11፣ መዝ. 119፡140፣ ኤር. 15፡16። ዳዊት እና ኤርምያስ በእርግጥም የተሐድሶ የማዕዘን ድንጋይ ስለነበረው አምላካዊ ቃል ምን ተመሳሳይ አመለካከቶችን ተጋርተዋል?`

እያንዳንዱ የተሐድሶ አራማጅ በእግዚአብሔር ቃል “ደስተኛ” ነበር። የአምላክን ፈቃድ በማድረግ አብልጠው “ደስ” ተሰኝተዋል። የእግዚአብሔርን ሕግ “ወደዱ”። ዋንኛ ከነበሩት የተሐድሶው መሠረታዊ እውነቶች አንዱ ቅዱሳን መጻሕፍትን በማጥናት ያገኙ የነበረው ደስታ ነው። የመጽሐፍ ቅዱስ ጥናት አድካሚ ወይም አታካች ነገር አልነበረም።

ሕጋውያን መሆንም አይደለም። ድርቅ ያለ ድንጋጌ ሳይሆን ደስታ ነው።

ቅዱሳት መጻሕፍትን ሲያጠኑ፣ በመንፈስ ቅዱስ ኃይል ተለወጡ። “የዋይክሊፍ ሕይወት፣ የቅዱሳት መጻሕፍት የማስተማርና የመለወጥ ኃይል ምስክር ነው። መሆን የቻለውን እንዲሆን ያደረገው መጽሐፍ ቅዱስ ነበር። የመገለጡን ታላቅ እውነቶች ለመረዳት የሚደረግ ጥረት ለሁሉም ብልቶች ጥንካሬና እድሳት ይለግሳል፤ አእምሮን ያሰፋል፤ መረዳትን ይስላል፤ ሚዛናዊነትን ያጎመራል። የመጽሐፍ ቅዱስ ጥናት ማንኛውም ሌላ ጥናት ሊያደርገው በማይችል ሁኔታ እያንዳንዱን አስተሳሰብ፣ ስሜትና ምኞት ከፍ ከፍ ያደርጋል፤ የዓላማ ጽናትን፣ ትዕግሥትን ጀግንነትንና ጽናትን ያላብሳል፤ ባህሪን ያነጥራል፤ ነፍስንም ይቀድሳል። በቅንነትና በአክብሮት የሚደረግ የመጽሐፍ ቅዱስ ጥናት የደቀ መዝሙሩን አእምሮ ከዘላለማዊ ሕሊና ጋር በቀጥታ በማገናኘት፣ እጅግ የተዋጣለት ከሚባል የሰዎችን ፍልስፍና መሠት ካደረገ ሥልጠና ይልቅ ጠንካራና የተሻለ የማመዛዘን ችሎታ ያላቸው ሰዎችን ለዓለም ያበረክታል”--ታላቁ ተጋድሎ ገጽ 111። ጥቅሶቹን ያንብቡ፡ 2ጢሞቴ. 2፡1-3። `የእግዚአብሔርን ቃል ለሌሎች ማካፈልን አስመልክቶ ጳውሎስ ለጢሞቴዎስ ያካፈለው ምክረ ሀሳብ ምን ነበር?`

የእግዚአብሔር ቃል እውነትና በክርስቶስ የሚገኘው የመዳን ደስታ የተሐድሶ አራማጆችን ልብ አብልጦ በመንካቱ ይህን እውነት ለሌሎች ማካፈል እንዳለባቸው ተሰማቸው። ጆን ዋይክሊፍ የእግዚአብሔርን ቃል ወደ እንደግሊዝኛ ቋንቋ በመተርጎም ሕይወቱን ለዚህ ዓላማ ያዋለው በሁለት ምክንያቶች ነበር--ሕያው የሆነው ክርስቶስ በቃሉ አማካይነት ስለለወጠው እና የክርስቶስ ፍቅር የተማረውን ለሌሎች እንዲያካፍል ስላነሣሣው።

ከዋይክሊፍ በፊት ወደ እንግሊዝኛ የተተረጎመ የመጽሐፍ ቅዱስ ቅጂ በጣም ጥቂት ነበር። የሚገርመው ዋይክሊፍ ከሞተ ከአራት አሥርተ ዓመታት በኋላ፣ በቁጭት የነደዱት የሮም ኃይሎች መቃብሩን ቆፍረው፣ ዐጥንቱን አውጥተው በማቃጠል ዐመዱን ወንዝ ላይ በትነውታል። ነገር ግን ልክ እንደዚያ በወንዙ ላይ የተበተነ ዐመድ፣ የሕይወት ውሃ የሆነው የእግዚአብሔር ቃል ከአንዱ የምድር ጫፍ እስከ ሌላኛው ተሰራጭቷል። በዚህ መልኩ እግዚአብሔር--“የተሐድሶ ንጋት ኮከብ” አድርጎ ተጠቅሞበታል።
