---
title:  ጽኑ የማስጠንቀቂያ ጥሪ
date:   20/06/2024
---

`ጥቅሶቹን ያንብቡ፡ ራእ. 18:1–4፣ ዕንባቆ. 2:14፣ ማቴ. 24:14። በምድር ላይ ያለው የእግዚአብሔር ሥራ ፍጻሜ የሚያገኘው እንዴት ነው?`

ስለ ባቢሎን መውደቅ የተናገረው መልአክ “ታላቅ ሥልጣን” አለው። እንደ ራእይ 14 መላእክት ሁሉ ይህ መልአክም ሰብዓዊ መልእክተኞችን ይወክላል። ይህ መልአክ የእግዚአብሔርን ክብር በሙላት መግለጹን ተከትሎ ምድር ታበራለች። በአዲስ ኪዳን ሥልጣንን ወይም ኃይልን የሚወክለው የግሪክ ቃል ኤግሶሲያ በመባል ይታወቃል። ቃሉ ክርስቶስ በገሐነም ኃይላት እና ሥልጣናት ላይ የተቀዳጀውን ድል ለመጥቀስ ተደጋግሞ ጥቅም ላይ ውሏል። የሱስ ደቀ መዛሙርትን ለአገልግሎት ከመላክ አኳያ ይህን ቃል በማቴዎስ ወንጌል ላይ ሲጠቀም እንመለከታለን። በማቴ. 10፡1 እንደቀረበው የሱስ በገሐነም አለቆችና ኃይላት ላይ ለደቀ መዛሙርቱ ሥልጣን ሰጣቸው። በበጎና በክፉ መካከል በሚካሄደው ውጊያ ድል ይቀዳጁ ዘንድ በመለኮታዊ ኃይል ላካቸው። የሱስ በማቴ. 28 አሁንም ለደቀ መዛሙርቱ “ሥልጣን ሁሉ በሰማይና በምድር” ሰጥቶ የሄደው “ሕዝቦችን ሁሉ ደቀ መዛሙርት” (ማቴ. 28፡18-19) እንዲያደርጉ ይልካቸዋል።

በመንፈስ ቅዱስ ኃይል ተሞልታ፣ በሕይወቱና በሞቱ የገሐነምን አለቆችና ሥልጣናት ድል ባደረገው በሕያው ክርስቶስ ሥልጣን ወደፊት በመገስገስ፣ የአዲስ ኪዳኗ ቤተ ክርስቲያን በእግዚአብሔር ክብር ምድርን አበራች። በአጭር ዓመታት ውስጥ ደቀ መዛሙርቱ በወቅቱ ይታወቅ ለነበረው ዓለም ወንጌልን አወጁ (ቆለ. 1፡23)።

በመጨረሻው ዘመን፣ መንፈስ ቅዱስ ከዚህ በፊት ታይቶ በማይታወቅ ኃይል ይፈስሳል፣ ይህን ተከትሎ ወንጌል እስከ ምድር ዳርቻ በፍጥነት ይሰራጫል። በአንድ ቀን ውስጥ በሺዎች የሚቆጠሩ ሰዎች ይህን እውነት ይቀበላሉ፤ የእግዚአብሔር ጸጋ እና አምላካዊው እውነት በመላዋ ምድር ላይ ተጽእኖ ይኖረዋል። ዓለም በዚህ መልኩ ማስጠንቀቂያ የሚደርሰው ሲሆን፣ ወንጌል እና ወንጌል የሚሰጠው ተስፋ በዓለም ዙሪያ ይናኛል።

“የወንጌሉ ታላቅ ሥራ፣ ሲጀመር ከታየው የእግዚአብሔር ኃይል መገለጥ ባነሰ ሁኔታ የሚደመደም አይሆንም። በወንጌሉ መክፈቻ ላይ በፊተኛው ዝናብ መውረድ የተፈጸሙ ትንቢቶች በመጨረሻ ደግሞ በኋለኛው ዝናብ እንደገና ፍጻሜ ያገኛሉ።

“የእግዚአብሔር አገልጋዮች በቅዱስ መቅደስ ፊታቸው ፈክቶና እያንጸባረቀ ከሰማይ የመጣውን መልእክት ለማወጅ ከቦታ ቦታ ይራወጣሉ። በምድር ሁሉ በሺህዎች በሚቆጠሩ ድምፆች መልእክቱ ይሰጣል። ተአምራት ይደረጋሉ፣ ሕሙማን ይፈወሳሉ፣ ድንቅና ታምራት አማኞችን ይከተላቸዋል።” (ታላቁ ተጋድሎ ገጽ፡ 701-702)። የመንፈስ ቅዱስን በኃይል መፍሰስ፣ የኋለኛውን ዝናብ እና ጽኑ የሆነውን የማስጠንቀቂያ ጥሪ የገታው ነገር ምንድን ነው? እንደ ግለሰብ ያለን ድርሻ የቱንም ያህል አነስተኛ ቢሆንም፣ ለሚፈሰው መንፈስ ቅዱስ ግልጽ እና ተቀባይ በመሆን ረገድ ምን ሚና ሊኖረን ይችላል?