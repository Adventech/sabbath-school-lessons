---
title:  ማንን ነው የምናመልከው?
date:   18/06/2024
---

በመጨረሻዎቹ ቀናት አምልኮን መሠረት ያደረገ ከፍተኛ ውዝግብ ይነሣል።

ፈጣሪን እናመልካለን ወይስ ለአውሬው እና ለምስሉ እንሰግዳለን? መሃል ሰፋሪ የሚባል ነገር የለም። በራእ. 14 የቀረበው የመጀመሪያው መልአክ “ሰማይንና ምድርን፣ ባሕርንና የውሃ ምንጮችን ለፈጠረው ስገዱ” (ራእ. 14፡7) ሲል አጥብቆ ያሳስባል። ሦስተኛው መልአክ ለሰማያዊው ተማጽኖ የላቀ አጽንኦት በስጠት አውሬውን ማምለክ የሚያስከትለውን አስከፊ መዘዝ ይገልጻል። “እርሱ ደግሞ ምንም ነገር ሳይቀላቀልበት በቍጣው ጽዋ ውስጥ የተሞላውን የእግዚአብሔርን ቍጣ ወይን ጠጅ ይጠጣል” (ራእ. 14፡10)። በአንጻሩ፣ ፈጣሪን የሚያመልኩ ወገኖች፡ “የእግዚአብሔርን ትእዛዞች የሚጠብቁና ለኢየሱስም ታማኝ” (ራእ. 14፡12) የሆኑ--በሚል ተገልጸዋል።

ፍጥረት የእውነተኛው አምልኮ መሠረት ነው (ራእ. 4፡11)። እግዚአብሔር ሁሉንም ነገር በየሱስ ክርስቶስ መፍጠሩን ተከትሎ (ኤፌ. 3፡9) ሰይጣን ፈጣሪን ይጠላል፤ በዚህ የተነሣ በምድራዊ ኃይሎች አማካይነት የፍጥረት መታሰቢያ የሆነውን ሰንበት ለመለወጥ ሞከረ (ዳን. 7፡25)። በእግዚአብሔር ሕግ ላይ የሚያነጣጥረው መጪው የግጭት ትኩረት--ሥልጣን ይሆናል። ሰይጣን የሰንበትን አምልኮ ማስወገድ ከቻለ፣ የእርሱ ሥልጣን ከእግዚአብሔር የላቀ መሆኑን በይፋ ያውጃል። ይህንንም ለማሳካት ሰይጣን መላው ዓለም ሐሰተኛውን ሰንበት እንዲቀበል ለማሳመን ወይም ለማስገደድ ይሞክራል።

`ቀደም ሲል እንደተመለከትነው ይህ ሁኔታ ሲከሰት ማየት ለጊዜው ከባድ ቢመስልም፣ ዓለም በአስገራሚ ሁኔታ እየተለወጠች ትገኛለች። የኮቪድ-19 ወረርሽኝ ዓለማችን በአንድ ጀንበር የተለየች ስፍራ ልትሆን እንደምትችል አሳይቶናል። ምንም እንኳ ወደ አውሬው ምልክት የሚያደርሰውን ዝርዝር ሁኔታ ባናውቅም፣ ለመገመት ግን እጅግ ከባድ አይደለም። ዓለም በጣም ያልተረጋጋ ሁኔታ ላይ ትገኛለች። እናም አሁን ካለው አስደናቂ የቴክኖሎጂ ግስጋሴ አኳያ መጽሐፍ ቅዱስ የሚያስጠነቅቀው ነገር ሁሉ ዛሬ ከምንገምተው በላይ በፍጥነት ሊፈጸም ይችላል። ጥቅሶቹን ያንብቡ፡ ራእ. 13፡13-17። የአውሬውን ምልክት በማይቀበሉ ሰዎች ላይ ምን ዓይነት ልዩ ቅጣቶች ይደርስባቸዋል?`

አውሬውን እና ምስሉን ከመከተል በተቃራኒ ለክርስቶስ ታማኝ የሆኑ ሰዎች ኢኮኖሚ ነክ ቅጣቶችና የሞት ዛቻ ይደርስባቸዋል። ሙሰኝነት፣ የሥልጣን ጥም፣ ጠባጫሪነት--ሁሌም ቢሆን ከሰብዓዊው ፍጡር ጋር ሳይነጣጠሉ ይኖራሉ። ምንም እንኳ የመጨረሻዎቹ ክስተቶች እንዴት ፍጻሜ እንደሚያገኙ እስካሁን ባናውቅም፣ የመጨረሻውን የስደት ወቅት በዓይነ ኅሊናችን ለመቃኘት ግን ያን ያህል ከባድ መሆን የለበትም። ምንም እንኳ የተጻፉት ሙሉ በሙሉ በሌላ ዐውድ ቢሆንም፣ በዮሐንስ መልእክት ላይ የምናገኛቸው እነዚህ ቃላት ሁሉንም ይገልጻሉ። ዮሐንስ ስለ የሱስ ሲናገር የሚከተለውን ጽፎ ነበር፡ “በሰው ውስጥ ያለውን ያውቅ ስለ ነበር፣ ማንም ስለ ሰው እንዲመሰክርለት አላስፈለገውም” (ዮሐ. 2፡25)። ስለ ሰብዓዊው ፍጡር ምግባረ ብልሹነት እና ሰዎች ሊፈጽሙት ስለሚችሉት ክፋት አሰብ ያድርጉ። ይህ ሁኔታ የመጨረሻዎቹ ክስተቶች ምን ያህል በቀላሉ መፈጸም እንደሚችሉ እንዴት ያሳየናል? በተጨማሪ፣ ይህ አሳዛኝ እውነት የገዛ ልቦቻችንን ስለ መጠበቅ ምን ሊያስተምረን ይገባል?