---
title:  የምድር ታሪክ መዝጊያ ክስተቶች
date:   15/06/2024
---

### ለዚህ ሳምንት ጥናት፡
ዮሐ. 8:32፣ ሕዝ. 20:12፣ 20፣ ራእ. 7:1-2፣ ራእ. 14:1፣ ኢዮኤል 2:21–24፣ ሆሴ. 6:3፣ ያዕ. 5:7-8፣ ራእ. 18:1–4

> <p>የመታሰቢያ ጥቅስ</p>
> “እውነትን ግዛት እንጂ አትሽጣት፤ ጥበብን፣ ተግሣጽንና ማስተዋልን ገንዘብህ አድርግ” ምሳ. 23፡23

ለእረፍት ዩኒቨርሲቲ ሲዘጋ መኪናዋን እያሽከረከረች ወደ ቤት እየመጣች ያለች ሴት ልጅ አለችዎት እንበል። ቤት መድረሷን እየተጠባበቁ እያሉ፣ ሜትሪዮሎጂ ስለ አየሩ ሁኔታ የሚሰጠውን ትንታኔ በጭንቀት ይከታተላሉ። የአየሩ ጠባይ በፍጥነት እያሽቆለቆለ መሄዱን ሲረዱ ሀሳብ ይገባዎታል። አውሎ ነፋስ አዘል ደመና ሰማዩን ሸፍኖታል።

ኃይለኛ ነፋስ ይነፍሳል። ሰማያት ተከፍተው ዝናቡ እንደ ጉድ ይወርዳል። ነፋሱና ውሽንፍሩ ዛፎቹን እዚህም እዚያም ገነዳድሶ መጣል ጀምሯል። ብዙም ሳይቆይ ወደ ቤት የሚያደርሰው ዋናው መንገድ እንደማያሳልፍ ሆኖ ተዘጋ። ከዚያም፣ ከጎረቤትዎ አንዱ ሁለተኛ አማራጭ መንገድ በመጠቀም መምጣት እንደሚቻል ሲናገሩ ይሰማሉ። መኪኖች አንዳንድ መንገዱ ላይ የወደቁ ዛፎች ቅርንጫፎችን እየታከኩ ማለፍ ይችላሉ። ምንም እንኳ ስልክ ደውሎ በድምፅ መነጋገር አስቸጋሪ ቢሆንም፣ ከልጅዎ ጋር የጽሑፍ መልእክት እየተለዋወጡ እንዴት ቤት መድረስ እንደምትችል አስፈላጊውን መረጃ ማድረስ ችለዋል።

የሱስ ከምንም ነገር በላይ በሕይወት ወጀቦች መካከል አሳልፎ ወደ ቤት ሊያደርሰን ይፈልጋል። ኤለን ጂ. ኋይት በዚህ ዙሪያ እንዲህ ትላለች፡ “ምሕረት የለሽ ቁጡ ወጀብ ከፊታችን እየመጣ ነው። ይህን ለመጋፈጥ ዘጋጅተናል?— Testimonies for the Church, vol, 8, p. 315. የክርስቶስ ሕይወት፣ ሞት፣ ትንሣኤ እና የሰማያዊው መቅደስ አገልግሎት ዓላማ ቤታችን መድረሳችንን የተረጋገጠ ማድረግ ነው።

የዳንኤል እና የራእይ ትንቢታዊ መልእክቶች በተለይ በመጨረሻው ዘመን ለሚገኙ ሕዝቦች የተሰጡ መለኮታዊ መመሪያዎች ሲሆኑ፤ በሕይወት ወጀቦች ውስጥ አልፈን አንድ ቀን በአፍቃሪው አዳኝ እቅፍ ውስጥ እንገባ ዘንድ እኛን ለመርዳት ተበርክተዋል።

የዚህ ሳምንት ትምህርት ዓላማ ትንቢታዊው ቃል ስለ ምድር ታሪክ መደምደሚያ ክንውኖች የሚናገረውን መግለጥ እና በምድር የመጨረሻ ውዝግብ ውስጥ አሳልፎ ወደ ቤት የሚያደርሰንን ተጨማሪ የክርስቶስ ብርታት ማግኘት ነው።

_የዚህን ሳምንት ትምህርት አንብበው ለሰኔ 15 ሰንበት ይዘጋጁ_