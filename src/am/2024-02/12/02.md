---
title:  ለእግዚአብሔር እና ለቃሉ መታመን
date:   16/06/2024
---

`ጥቅሶቹን ያንብቡ፡ ምሳ. 23:23፣ ዮሐ. 8:32፣ ዮሐ. 17:17። በጥቅሶቹ ውስጥ የምናገኘው የጋራ ነጥብ ምንድን ነው?`

በእውነት እና በሐሰት መካከል ለዘመናት የማያባራ ተጋድሎ ሲደረግ ኖሯል። ሰይጣን ሐሰተኛ እና የሐሰት አባት ነው (ዮሐ. 8፡44)። የእውነት ሁሉ አመንጪ የሆነው የሱስ እንዲህ ሲል ተናግሯል፡ “ ‘እኔ መንገድ፣ እውነት እና ሕይወት ነኝ’ ” (ዮሐ. 14፡ 6)። ከሰይጣን ማታለያዎች ነፃ የሚያወጣን እውነት በእግዚአብሔር ቃል ውስጥ ይገኛል።

`መጽሐፍ ቅዱስ የሰይጣንን ስልት ጭምብል በመግለጥ አምላካዊውን እቅድ ይፋ ያደርጋል። አምላካዊው ቃል ለእግራችን ብርሃን ነው (መዝ. 119፡105)። ባለ መዝሙሩ እንዲህ ሲል ያውጃል፡ “የቃልህ ትርጓሜ ያበራል፤ አላዋቂዎችንም አስተዋዮች ያደርጋል” (መዝ. 119፡130)። “ቃልህ በሙሉ እውነት ነው፤ ጻድቅ የሆነው ሕግህም ዘላለማዊ ነው።” (መዝ. 119፡160)። ጥቅሶቹን ያንብቡ፡ 2ጴጥ. 1፡16-21። ሐዋርያው ትንቢትን አስመልክቶ ምን ማረጋገጫ ሰጥቶናል? የአምላካዊውን ትንቢታዊ ቃል አስፈላጊነት ለማሳየት የትኛውን ምሳሌ ተጠቅሟል?`

“በሰዎች ጥበብ የተፈጠረውን ጥበብ” አልተከተልንም። የአምላካዊው ቃል ትንቢቶች ከፊታችን ባለው መንገድ ላይ ያበሩልናል። እውነትን ከስህተት እንድንለይ ይረዱናል። መጽሐፍ ቅዱስ ባይኖረን ኖሮ ለሰብዓዊው ፍላጎት የተተውንና በቀላሉ መታለል የምንችል በሆንን ነበር። “ከሐሰተኛ መምህራንና ከጨለማ መናፍስት አሳሳች ኃይል ተጽእኖ መከላከያቸው ይሆን ዘንድ የእግዚአብሔር ሕዝቦች ወደ መጽሐፍ ቅዱስ ተመርተዋል።

የመጽሐፍ ቅዱስ ግልጽ ንግግሮች ማጭበርበሪያዎቹን ስለሚገልጥበት፣ ሰዎች የመጽሐፍ ቅዱስ እውቀት እንዳያገኙ ለማገድ ሰይጣን ማግኘት የሚችለውን እያንዳንዱን መሣሪያ ይጠቀማል… የመጨረሻው ታላቅ ማታለያው በቅርቡ በፊታችን ይከፈታል። የክርስቶስ ተቃዋሚ ወይም አንቲ ክራይስት አስደናቂ ሥራዎቹን ሊሠራ በቅርቡ በፊታችን ሊገለጥ ነው። አስመስሎ የሚሠራው እውነትም እጅግ ስለሚመስለው፣ በቅዱስ መጻሕፍት ካልሆነ በስተቀር በሁለቱ መካከል ያለውን ልዩነት ማወቅ የማይቻል ይሆናል። እያንዳንዱ ዓርፍተ ነገር፣ እያንዳንዱ ተአምር በምስክሩ (በመጽሐፍ ቅዱስ) መፈተን አለበት… በመጨረሻው ታላቅ ጦርነት ጸንተው የሚቀሩት በመጽሐፍ ቅዱስ እውነቶች አእምሮአቸውን ያፈረጠሙ ብቻ ናቸው። የሚበረብረው ፈተና ወደ እያንዳንዱ ነፍስ ይመጣል። ከሰዎች ይልቅ እግዚብሔርን ልታዘዝን? ወሳኙ ሰዓት ደርሷል፤ እግሮቻችን በማይለወጠው በእግዚአብሔር ቃል ቋጥኝ ላይ ተተክለዋልን? የእግዚአብሔርን ትእዛዛትና የየሱስን ኃይማኖት በመደገፍ ጸንተን ለመቆም ተዘጋጅተናልን?” ታላቁ ተጋድሎ ገጽ፡ 680-681)። ከላይ በትምህርተ ጥቅስ የቀረቡትን ጥያቄዎች ልብ ብለው ይመልከቱ። በመጨረሻው ቀውስ ውስጥ ለመቆም የሚያስችለን ምንድን ነው? የእግዚአብሔርን ቃል እንዳናጠና ሐሳባችንን የሚያዛባው ምንድን ነው? ለግል ደስታ ብለን እውነትን የምናቃልላት እንዴት ነው?
