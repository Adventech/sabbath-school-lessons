---
title:  የፊተኛው እና የኋለኛው ዝናብ
date:   19/06/2024
---

`ጥቅሶቹን ያንብቡ፡ ኢዮኤል 2:21–24፣ ሐዋ. 2:1–4፣ 41–47። በመጀመሪያው መቶ ክፍለ ዘመን ፍጻሜ ያገኘው ትንቢት የቱ ነበር? ምን ዓይነት ተጽእኖ ነበረው?`

በበዓለ ሃምሳ የፈሰሰው መንፈስ ቅዱስ ቤተ ክርስቲያንን በከፍተኛ ኃይል አስጀመረ።

በአንድ ቀን ብቻ 3ሺ ሰዎች ጌታን ተቀበሉ። የሰዎችን ልብ ይለውጥ በነበረው አምላካዊ ጸጋ በታምራት ላይ ታምራት ይፈጸም እንደነበር የሐዋርያት ሥራ ዘግቧል፡ “ይሁን እንጂ ቃሉን ከሰሙት መካከል ብዙዎቹ አመኑ፤ የወንዶቹም ቍጥር ወደ አምስት ሺሕ ከፍ አለ” (ሐዋ. 4፡4)።

ለመጸለይ የተሰበሰቡት 120 ምእመናን ብቻ ቢሆኑም፣ ጸሎት ታላቅ ለውጥ አስከተለ። ቤተ ክርስቲያኗ በአሰገራሚ ፍጥነት በሺህ የሚቆጠሩ አማኞችን ጨመረች። “የእግዚአብሔርም ቃል እየሰፋ ሄደ፤ የደቀ መዛሙርቱም ቍጥር በኢየሩሳሌም እጅግ እየበዛ ሄደ፤ ከካህናትም ብዙዎቹ ለእምነት የታዘዙ ሆኑ” (ሐዋ. 6፡7)። ደቀ መዛሙርቱ በየሩሳሌም ጽኑ ስደት በደረሰባቸው ጊዜ፣ “የተበተኑትም በሄዱበት ሁሉ ቃሉን ሰበኩ” (ሐዋ. 8፡4)። በይሁዳ፣ በሰማርያና በገሊላ ሁሉ አብያተ ክርስቲያናት ተተከሉ (ሐዋ. 9፡31)። ሐዋርያው ጳውሎስ ከተለወጠ በኋላ ክርስቶስን በመላው የሜድትራንያን ዓለም አወጀ። በተሰሎንቄ ወንጌልን ይቃወሙ የነበሩ አንዳንድ አይሁዶች የሚከተለውን አስገራሚ ቃል ሲናገሩ ተደምጠው ነበር፡ “ ‘እነዚህ ሰዎች ዓለሙን ሁሉ ሲያውኩ ቆይተው፣ አሁን ደግሞ ወደዚህ መጥተዋል’ ” ሐዋ. 17፡6)። ደቀ መዛሙርቱ በመንፈስ ቅዱስ ኃይል አማካኝነት፣ በአንጻራዊ ሲታይ አጭር በሆነ ጊዜ ውስጥ በዚያን ዘመን ይታወቅ ወደ ነበረው ዓለም ደረሱ። ኢዩኤል ስለ መጀመሪያው ዝናብ የተናገረው ትንቢት በጴንጤቆስጤ ዕለት ፍጻሜ ያገኘ ሲሆን፣ ነገር ግን የኋለኛው ዝናብ የምድርን የመጨረሻ መከር ለማዘጋጀት ከዚያ በላቀ ኃይል ይወርዳል። ጥቅሶቹን ያንብቡ፡ ዘካ. 4:6፣ ዘካ. 10:1፣ ሆሴ 6:3፣ ያዕ. 5:7-8። `በነዚህ ጥቅሶች መሠረት በዚህ ምድር የእግዚአብሔር ሥራ የሚጠናቀቀው እንዴት ነው?`

“የፊተኛው” እና “የኋለኛው” ዝናብ የተሰኙት ቃላት የተወሰዱት ከእስራኤል የመኸር ዑደት ነው። የመጀመሪያው ወይም የፊተኛው ዝናብ ዘሩን ለማብቀል ይዘንብ ነበር። ሁለተኛው ወይም በጸደይ ወራት የሚዘንበው የኋለኛው ዝናብ፣ መኸሩ እንዲደርስ ያደርጋል… ይህ ደግሞ ወንጌልን ለማወጅ በመንፈስ ቅዱስ የተሠራውን ሥራ ይገልጻል።