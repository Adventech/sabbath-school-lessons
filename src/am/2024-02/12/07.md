---
title:  ተጨማሪ ሀሳብ
date:   21/06/2024
---

በጎርጎሮሳውያኑ 1851 ዓ.ም. መጀመሪያ ላይ የዳግም ምጽአቱ ተጠባባቂ ፈር ቀዳጅ አማኞች በራእ. 13፡11–17 የቀረበው ሁለተኛው አውሬ ዩናይትድ ስቴትስ ኦፍ አሜሪካን የሚወክል መሆኑን ደርሰውበታል። ነገር ግን በዚያን ጊዜ ዩናይትድ ስቴትስ መላው ዓለም የመጀመሪያውን አውሬ እንዲያመልክ ማድረግ የምትችልበትን መንገድ ለመረዳት አስቸጋሪ ሊሆን እንደሚችል ይገመታል (ራእ. 13፡12)። በጎርጎሮሳውያኑ 1880 ዎቹ እንኳ፣ አጠቃላዩ የዩናይትድ ስቴትስ የባሕር ኃይል 48 ያረጁ መርከቦች ብቻ ነበሩት።

ነገር ግን ከቀዝቃዛው ጦርነት ማብቂያ አንስቶ፣ በወታደራዊ አቅም የትኛውም ዓይነት ኃይል ከዩናይትድ ስቴትስ ጋር አይወዳደርም። አሜሪካውያን አስደናቂ የሆኑ ነጻነቶች ባለቤት ቢሆኑም፣ ጊዜያቶች እየከበዱ በሄዱ ቁጥር፣ እነዚያ ነጻነቶች ሲረገጡ ወይም ሙሉ በሙሉ ሲገፈፉ ማየት ከባድ አይሆንም። ብዙዎች ዛሬም እንኳ ይህ ሲሆን እያዩ እንደሆነ ሲናገሩ ይደመጣል።

“ይህንን ለመከተል እምቢ በሚሉ ላይ ሕጋዊ መቀጮዎች ይወሰዳሉ፤ ከዚያም በመጨረሻ ሞት የሚገባቸው እንደሆኑ ይታወጃል። በሌላ በኩል ደግሞ የፈጣሪን የእረፍት ቀን የያዘው የእግዚአብሔር ሕግ ይከበር ዘንድ ይጠየቃል፤ መመሪያዎቹን የሚሰጡትም ሁሉ ቁጣ እንደሚደርስባቸው ያስጠነቅቃል።” (ታላቁ ተጋድሎ፡ ገጽ፡ 693)።

“ማዕበሉ እየተቃረበ ሲመጣ፣ የሦስተኛውን መልአክ መልእክት እንደሚያምኑ የመሰከሩ፣ ነገር ግን እውነትን በመታዘዝ ያልተቀደሱ ሰፊ መደቦች አቋማቸውን ለቅቀው፣ የተቃዋሚውን ጎራ ይቀላቀላሉ። ከዓለም ጋር በመተባበር የመንፈሱም ተካፋይ በመሆን፣ ተመሳሳይ ሊባል በሚችል ብርሃን ነገሮችን ይመለከታሉ፤ ፈተናም በመጣ ጊዜ በቀላሉ፣ ሕዝባዊውን ጎራ ለመምረጥ የተዘጋጁ ናቸው። ተሰጥኦ ያላቸው፣ ባለ ግሩም ሙያ በአንድ ወቅት በእውነቱ ሐሴት ያደርጉ የነበሩ እነርሱ ነፍሳትን ያታልሉና ያሳስቱ ዘንድ ኃይላቸውን ይተገብራሉ። የቀድሞው ወንድሞቻቸው ተወዳዳሪ የሌላቸው እጅግ መራር ጠላቶች ይሆናሉ።

ሰንበት ጠባቂዎች ስለ እምነታቸው ይናገሩ ዘንድ ፍርድ ቤት ሲቀርቡ፣ ያልሆኑትን እንደሆኑ በማድረግና በመክሰስ፣ በሐሰተኛ ዘገባዎችና በይሆናሎች ገዢዎችን የሚያነሣሡባቸው፣ ተወዳዳሪ የሌላቸው ስኬታማ የሰይጣን እንደራሴዎች የሚሆኑት እነዚህ ከሃዲዎች ናቸው።” (ታላቁ ተጋድሎ ገጽ፡ 698)።

**የመወያያ ጥያቄዎች**

`1. የመጨረሻዎቹን የቀውስ ጊዜያት ክስተቶች መረዳት በጣም አስፈላጊ የሆነው ለምንድነው? መጽሐፍ ቅዱስ ከመታለል ሊጠብቀን የሚችለው እንዴት ነው?`

`2. በዓለም ዙሪያ ያሉ በዲሞክራሲ ሥርዓት የሚመሩ ማኅበረሰቦች ለመቶዎች ዓመታት የዘለቀ የኃይማኖት ነፃነት መናኸሪያ ሆነው ኖረዋል። ይህ ሁኔታ በፍጥነት መለወጥ የሚችለው እንዴት ነው?`

`3. ከላይ የቀረበውን የኤለን ጂ. ኋይት መግለጫ ይመልከቱ። ነገ ከእነዚያ የዳግም ምጽአቱ ተጠባባቂዎች ጎን ይሰለፉ ዘንድ የዛሬ ምርጫዎ ምን ይመስላል?`

`4. በዚህ ምድር የእግዚአብሔርን ሥራ ለመጨረስ የሚያስችለውን የኋለኛውን ዝናብ ለመቀበል ማድረግ ያለብን የግል ዝግጅት ምንድን ነው?`