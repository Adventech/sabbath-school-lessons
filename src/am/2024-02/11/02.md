---
title:  የራእይ መጨረሻው ውዝግብ
date:   09/06/2024
---

`የራእይ መልእክት ከምሥጢራዊ ምልክቶች፣ እንግዳ አራዊት እና ለየት ያሉ ተምሳሌቶችም በላይ የላቀ ነው። አፍቃሪ የሆነው አምላክ ለመጨረሻው ትውልድ ስለሰጠው ዘላለማዊ እውነት ይናገራል። በክርስቶስና በሰይጣን መካከል በሰማይ የተጀመረው ግጭት መንስኤ አምልኮ እንደመሆኑ፣ ወደ መጨረሻ መደምደሚያ የሚደርሰውም በአምልኮ ይሆናል። ጥቅሶቹን ያስተያዩ፡ ራእ. 14:7፣ 9 እና ራእ. 4:11። በዚህ በበጎ እና በክፉ መሃል በሚደረግ ውዝግብ የራእይ ዋና ጭብጥ ምንድን ነው?`

`በራእይ መጽሐፍ አምልኮ እና ፍጥረት የማይነጣጠሉ ሆነው የተገመዱ ናቸው። ራዕይ 14፡7 የፍጥረትን ሁሉ ጌታ እናመልክ ዘንድ ጥሪ ያደርግልናል። ባለፉት ሁለት መቶ ዓመታት ዓለምን በከባድ ወጀብ ከመታው የዝግመተ ለውጥ አስተምህሮ በተቃራኒ ሰንበት የማንነታችን ዘላለማዊ ማስታወሻ ነው። እኛ ፍጡሮች መሆናችንን እና ፈጣሪያችን ደግሞ ታማኝነታችንን እና አምልኳችንን ለመቀበል የተገባው አምላክ የመሆኑን እውነታ ያለማቋረጥ ያጠናክራል። ጥቅሶቹን ያንብቡ፡ ራእ. 12:17 እና ራእ. 14:12። ፈጣሪን ማምለክ የመጨረሻውን መገለጫ የሚያገኘው እንዴት ነው?`

የእግዚአብሔርን ትእዛዛት በመጠበቅ ፈጣሪን ማምለክ አውሬውን ከማምለክ ጋር በቀጥታ ይቃረናል። በታሪክ ከፍተኛ የተባለ ተቃውሞ እና ስደት ቢደርስባቸውም እንኳ እግዚአብሔር ለእርሱ ታማኝ የሆኑ የመጨረሻው ዘመን ሕዝቦች ይኖሩታል።

“ሰንበት የታማኝነት ታላቁ መፈተኛ ይሆናል፤ ምክንያቱም በተለየ ሁኔታ የተካደ የእውነት ነጥብ ነውና። የመጨረሻው ፈተናም በሰዎች ላይ በሚሆንበት ጊዜ እግዚአብሔርን በሚያገለግለሉና በማያገለግሉ መካከል የልዩነት መስመር ይሰመራል። የመንግሥትን ሕግ በመታዘዝ፣ አራተኛውን ትእዛዝ በመጻረር የሚከበረው ሐሰተኛው ሰንበት፣ እግዚአብሔርን ለሚቃወመው ኃይል ታማኝነትን በአደባባይ የሚገልጽ ሲሆን፣ ለእግዚአብሔር ሕግ በመታዘዝ እውነተኛውን ሰንበት መጠበቅ ደግሞ ለፈጣሪ ላለው ታማኝነት ማስረጃ ነው።” (ታላቁ ተጋድሎ ገጽ፡ 694)።

ራእ. 14፡12 እንደሚናገረው እነዚህ ታማኝ የአዳኙ ተከታዮች “የኢየሱስ እምነት" ይኖራቸዋል። የየሱስ እምነት በጣም ጥልቅ ከመሆኑ የተነሣ ማየት በማንችልበት ሁናቴ ውስጥ በእምነት የሚያጸናን ነው። ነገሮችን ማስተዋል ባንችልም እንኳ ጸንተን እንድንቆም የሚያስችለን ነው። በእምነት የምንቀበለው ይህ የየሱስ ስጦታ፣ በቅርቡ ገቢራዊ የሚሆነውን ግጭት በጽናት ያሳልፈናል። የእግዚአብሔር ፈጣሪነት መሠረታዊ ምልክት የሆነው ሰባተኛው ቀን ሰንበት ከቀደመችው ኤደን ገነት ይመዘዛል። ስለዚህ ሮም እንዳደረገው ለመንጠቅ መሞከር (ዳን. 7፡25) የእግዚአብሔርን ሥልጣን ከሥረ-መሠረቱ ለመገርሰስ እንደ መሞከር ነው። ጉዳዩ በመጨረሻዎቹ ቀናት ያን ያህል አወዛጋቢ የሚሆንበትን ምክንያት ማየት እንችል ዘንድ ይህ እውነት እንዴት ይረዳናል?
