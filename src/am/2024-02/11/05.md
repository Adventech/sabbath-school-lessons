---
title:  አውሬውን መለየት፡ ክፍል 2
date:   12/06/2024
---

`የእግዚአብሔር ሕዝቦች አውሬውን ሳይሆን እግዚአብሔርን በማምለክ ታላቅ ደስታ ያገኛሉ። ታዛዥነታቸው በፍቅር ከተሞላ ልባቸው ውስጥ ይመነጫል። እርሱ ምን ያህል ለእነርሱ ቁርጠኛ እንደሆነ ስለሚያውቁ እነርሱም ለእርሱ ቁርጠኛ ናቸው። ጥቅሶቹን ያንብቡ፡ ራእ. 13፡5። እነዚህን መለያ ባህሪያት ከታች በተቀመጡት መስመሮች ላይ ይጻፉ።`


እግዚአብሔር ትንቢታዊ ጊዜን የምናስተውልበትን ቁልፍ፣ ማለትም--አንድ ትንቢታዊ ቀን ከአንድ ዓመት ጋር እኩል መሆኑ (ዘኁ. 14፡34፣ ሕዝ. 4፡6) ግልጽ ሆኖ የቀረበበትን 4ኛውን ትምህርት ያስታውሱ። የዕብራውያኑን 30 ቀናት ተጠቅመን በራእ. 13፡5 የተጠቀሱትን 42 ወራት ስናሰላ 1,260 ትንቢታዊ ቀኖችን ወይም ዓመታትን እናገኛለን።

ጳጳሳዊው ሥርዓት ከ538 ዓ.ም. እስከ 1798 ዓ.ም. ባሉት ዘመናት ከፍተኛ ተጽእኖ አሳድሯል። ነገር ግን የናፖሊዮን የጦር አበጋዝ የነበረው ጀነራል በርቴር በ1798 ላይ ሊቀ ጳጳሱን በምርኮ በመውሰድ የጳጳሳዊው ሥርዓት የበላይነት ሲያከትም፣ የራእይ ትንቢት ፍጻሜ አገኘ፡ “ማንም የሚማረክ ቢኖር፣ እርሱ ይማረካል፤ ማንም በሰይፍ የሚገደል ቢኖር፣ እርሱ በሰይፍ ይገደላል። ይህም የቅዱሳን ትዕግሥትና እምነት የሚታየው በዚህ እንደ ሆነ ያስገነዝባል” (ራእ. 13፡10)። በጳጳሳዊው ሥርዓት ላይ ከፍተኛ ጉዳት የደረሰ ቢሆንም ለሞት የሚዳርግ ግን አልነበረም። በራእ. 13፡12 መሠረት ለሞት ያደርስ የነበረው ቁስሉ ይፈወሳል። የጳጳሳዊው ሥርዓት ተጽዕኖ እንደገና በመላው ዓለም ይሰፍናል።

ዛሬ የዓለም መሪዎች ርዕሰ ሊቃነ ጳጳሳቱን የሮም ቤተ ክርስቲያን አምባሳደር አድርገው በመቀበል ቫቲካንን አዘውትረው ይጎበኛሉ። ከዚህ በፊት ታይቶ የማይታወቅ አለመረጋጋት በሰፈነባት በዚህች ዓለም፣ የሮማ ርዕሰ ሊቃነ ጳጳሳት ሰዎችን አንድ ላይ ማሰባሰብ የሚችሉ የዓለም አቀፍ የሥነ ምግባር መሪ ተደርገው ይቆጠሩ ዘንድ ዝግጅቱ ከወዲሁ እየተጧጧፈ ይገኛል። ርዕሰ ሊቃነ ጳጳሳት ቤኔዲክት 16ኛ በጎርጎሮሳውያኑ ሰኔ 6 ቀን 2012 ዓ.ም. በሮም ቅዱስ ጴጥሮስ አደባባይ ለተሰበሰቡ ከአሥራ አምስት ሺህ ለሚበልጡ ሰዎች ባደረጉት ንግግር፣ “እሑድ የጌታ፣ የወንዶች እና ሴቶች ልጆች ቀን ነው፤ በዚህ ቀን ሁሉም ሰው ነጻ መሆን መቻል ይኖርበታል--ለቤተሰብ ነጻ እንዲሁም ለእግዚአብሔር ነጻ። እሁድን ስንከላከል ለሰው ልጆች ነጻነት ጥብቅና እንቆማለን።”--—https://www.vatican.va/content/ benedict-xvi/en/au diences/2012/documents/hf_ben- xvi_aud_20120 606.html

ታላቁ ተጋድሎ የተሰኘው መጽሐፍ ይህ እንቅስቃሴ አንድ ቀን በመጨረሻ ወዴት እንደሚያመራ በግልጽ ያሳየናል፡ “የመጽሐፍ ቅዱስን ሰንበት የሚያከብሩ እነርሱ፣ የሕግና የሥርዓት ጠላቶች የኅብረተሰብን ግብረገብነት ገደቦች በመሰባበር ሥርዓተ አልበኝነትንና ብልሹነትን በማስከተል የእግዚአብሔርን ፍርድ በምድር ላይ የሚያስመጡ ተብለው ይወገዛሉ። ትክክለኛውን ድርጊት ልቅም አድርጎ ለመፈጸም የሚያደርጉት ጥንቃቄ፣ መንቻካነት፣ ግትርነትና የሥልጣን ንቀት ይባላል። የመለኮታዊውን ሕግ መጠይቆች (ግዴታዎች) የሚክዱ አገልጋዮች፣ በእግዚአብሔር እንደተቀቡ አድርገው ለመንግሥት ባለሥልጣናት ስለመታዘዝ ያለውን ኃላፊነት ከመድረክ ያትታሉ። በሕግ አውጪ አዳራሾችና ፍርድ ቤቶች፣ ትእዛዝ አክባሪዎች፣ ያልሆኑትን መልክ ተሰጥቶአቸው ይፈረድባቸዋል።” (ታላቁ ተጋድሎ ገጽ 678-679)። ምንም እንኳ አሁን እንዲህ ዓይነት ነገር ሲከሰት ማየት ከባድ ሊመስል ቢችልም፣ ዓለማችን በምን ያህል ፍጥነት እየተለዋወጠች እንደሆነ ማየቱ ግን አስፈላጊ ነው።

`የመጨረሻው ዘመን ክስተቶች በምን ያህል ፍጥነት ሊደርሱብን እንደሚችሉ እነዚህ ለውጦች ምን ሊነግሩን ይገባል?`