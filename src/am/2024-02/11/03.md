---
title:  እየመጣ ያለው ቀውስ
date:   10/06/2024
---

በራእ. 13 ስለ አውሬው ምልክት የቀረበው ትንቢት ሰይጣን በእግዚዘብሔር ላይ ስለሚከፍተው በቁጣ የነደደና አስከፊ ደረጃ ላይ የደረሰ ጦርነት ይነግረናል። የሱስ በመስቀል ላይ ከሞተበት ጊዜ አንስቶ ጠላት መሸነፉን ቢያውቅም፣ ነገር ግን በተቻለው መጠን ብዙዎችን ከእርሱ ጋር ይዞ ለመጥፋት ቆርጦ ተነሥቷል። በዚህ ዘመቻ የመጀመሪያ ስልቱ ማታለል ሲሆን፤ ማታለል የማይሳካለት ከሆነ የኃይል እርምጃ ይወስዳል። አውሬውን ለማምለክ ወይም ምልክቱን ለመቀበል ፈቃደኛ ያልሆነ ማንኛውም ሰው ይገደላል ከሚለው አዋጅ በስተጀርባ ያለው እርሱ ነው።

እንደ እውነቱ ከሆነ፣ የኃይማኖት ስደት አዲስ ነገር አይደለም። አቤል የእግዚአብሔርን ትእዛዝ በመጠበቁ ምክንያት በቃየን ከተገደለበት ጊዜ አንስቶ አለ። ይህ በአማኞች መካከል እንኳ ሳይቀር እንደሚከሰት የሱስ ተናግሯል። ጥቅሶቹን ያንብቡ፡ ዮሐ. 16:2፣ ማቴ. 10:22፣ 2ጢሞቴ. 3:12፣ 1ጴጥ. 4:12።

`የአዲስ ኪዳኗ ቤተ ክርስቲያን ምን ደረሰባት? ይህ በተመሳሳይ በመጨረሻው ዘመን የክርስቶስ ቤተ ክርስቲያን ላይ እንዴት ገቢራዊ ይሆናል?`


ስደት በመላው የክርስትና ታሪክ የተለመደ ክስተት ነው። በአረማዊው ሮም የደረሰ ቢሆንም ነገር ግን በተለይ፣ በመካከለኛው ዘመን መጽሐፍ ቅዱስ አማኝ ክርስቲያኖች ላይ ግልጽ ጭካኔ የተሞላበት ስደት ደርሷል። የአውሬው ምልክት የዚህ ገሐነማዊ ሰንሰለት የመጨረሻው አገናኝ ነው። እንደ ቀደሙት ስደቶች ሁሉ፣ እያንዳንዱን ሰው አንድ የሆነ ዓይነት ተቀባይነት ያገኘ የአምልኮ ሥርዓት እንዲከተል ለማስገደድ ታስቦ የተዘጋጀ ነው።

ስደቱ የሚጀምረው በኢኮኖሚ ማዕቀብ እንደሆነ ትንቢቱ ያመለክታል። ምልክቱ ከሌለው በቀር ማንም መግዛትም ሆነ መሸጥ አይችልም። ምልክቱን ለመቀበል ፈቃደኛ ያልሆነ ማንኛውም ሰው ውሎ አድሮ በሞት አዋጁ ስር ይወድቃል (ራዕ. 13፡15፣ 17)።

ዲያብሎስ ክርስቲያን ነን የሚሉ ሰዎች በሕይወታቸው ልል የሆነ አቋም እንዲያራምዱ በማበረታታት የመጨረሻው ፈተና ሲመጣ የአውሬውን ምልክት እንዲቀበሉ እያዘጋጀ ይገኛል። መላው ዓለም በአድናቆት አውሬውን እየተከተለ እንደሆነ ሲስተዋል (ራእ. 13፡3)፣ ትዕይንቱ በድንገት ይለወጥና ትንቢታዊው ካሜራ በአምላክ ሕዝቦች ላይ ያነጠጣጥራል። ራእ. 14፡12 የሚከተለውን ምስል ይሰጠናል፡ “የእግዚአብሔርን ትእዛዞች የሚጠብቁና ለኢየሱስም ታማኝ ሆነው በትዕግሥት የሚጸኑ ቅዱሳን የሚታወቁት በዚህ ነው።” የእግዚአብሔር ሕዝቦች እርሱን የመታዘዝ ሕይወት ይኖራሉ። በዙሪያቸው ያሉ ነገሮች ሁሉ ሲናወጡ እነርሱ ግን በጸጋው ይቆማሉ። ዓለም አውሬውን ሲከተል እነርሱ ግን “በጉ ወደሚሄድበት ሁሉ ይከተሉታል” (ራእ. 14፡4)። በክርስቶስ ኃይል በእነርሱ ላይ በተሰለፉ የሲኦል ኃይላት ላይ ድል ይነሣሉ።

`በዘጠነኛው ትምህርት እንደተመለከትነው በመልካም እና በበጎ መካከል የሚካሄደው ግጭት ዋንኛ መንስኤ አምልኮ ነው። አውሬው ማታለልን የሚጠቀም ሲሆን፣ ይህ አልሳካ ሲል ወደ ኃይል እና ማስገደድ ያመራል። ኢኮኖሚያዊ ጉዳዮች በሰንበት አጠባበቅዎ ላይ ልል አቋም እንዲይዙ የሚያደርጉትን ጫና ከዚህ በኋላ ይቀበላሉ?`