---
title:  አውሬውን መለየት፡ ክፍል 1
date:   11/06/2024
---

`ራእ. 13:1-2። ይህ አውሬ ከየት ይነሣል--ሥልጣንስ የሚሰጠው ማን ነው?`

የራእይ መጽሐፍ ዘንዶው በዋነኝነት የሚያመለክተው ሰይጣንን እንደሆነ ይገልጻል።

ራእ. 12፡3-5 እንደሚናገረው ዘንዶው ልጁን “ለመዋጥ ፈልጎ” የነበረ ሲሆን፣ ይህ “ወንድ ልጅ… ወደ እግዚአብሔር ዙፋን ተነጠቀ”። ክርስቶስን ለማጥፋት የሞከረው በአረማዊው ሮም በኩል እየሠራ የነበረው ዲያብሎስ ነበር (ማቴ. 2፡16–18)። የእግዚአብሔር እና የሰው ቀንደኛ ጠላት ዓላማውን ለማሳካት በፖለቲካዊ እና ኃይማኖታዊ ተቋማት በኩል ይሠራል።

ስለዚህ አውሬ ኃይል የሚከተለው ተነግሮናል፡ “ዘንዶው የራሱን ኀይልና የራሱን ዙፋን እንዲሁም ታላቅ ሥልጣን ለአውሬው ሰጠው” (ራእ. 13፡2)።

የሮማው ንጉሠ ነገሥት ቆስጠንጢኖስ ዋና ከተማውን ከሮም ወደ ቁስጥንጥንያ ተብላ የተጠራችው የአሁኗ ቱርክ ባዛወረ ጊዜ፣ ይህ ትንቢት ከብዙ መቶ ዓመታት በኋላ በትክክል ፍጻሜ አገኘ። ይህም በሮም ንጉሠ ነገሥት ከተማ የቀድሞው ዙፋን ወይም የቄሣሮች መቀመጫ ላይ የሥልጣን ክፍተት እንዲከሰት አደረገ።

አይዛክ ባክውስ እንዲህ ብሏል፡ “የሮምን ግዛት መቀመጫ ወደ ቁስጥንጥንያ በማዛወር… ቆስጠንጢኖስ የሮም ኤጲስ ቆጶስ ራሱን በምድር ላይ ካሉ ሰዎች ሁሉ ብሎም ከሰማይ አምላክ በላይ ከፍ ከፍ የሚያደርግበትን መንገድ ጠረገለት”—The Infinite Importance of the Obedience of Faith, and of Separation from the World, p. 16 (quoted in Le Roy Edwin Froom, The Prophetic Faith of Our Fathers, vol. 3, p. 213). ቶማስ ሆብስ እንዳለው “ጳጳሳዊው ሥርዓት በተገረሰሰው የሮም መንግሥት መቃብር ላይ ዘውዱን ደፍቶ የተቀመጠ መንፈሱ እንጂ ሌላ አይደለም”— Leviathan (New York: Oxford University Press, 1996), p. 386. በራእ. 13 የተገለጸው ከባሕር የወጣ አውሬ ከሮም ተነሥቶ ዓለም አቀፍ የአምልኮ ሥርዓት የሚሆን ከሃዲ ኃይማኖታዊ ኃይል ስለ መሆኑ በጥንቃቄ የተደረጉ ጥናቶች ያመላክታሉ (ራእ. 13፡ 3-4)። ይህ አውሬ ሰው አይደለም፤ ይልቁንም የእግዚአብሔርን ቃል እውነት በሰብዓዊ ፍጡር ድንጋጌዎች የተካ ኃይማኖታዊ ተቋም ነው። `ጥቅሶቹን ያንብቡ፡ ራእ. 13፡1። የአውሬውን ኃይል ለመግለጽ ጥቅም ላይ የዋለው ቁልፍ ቃል ምንድን ነው?`

እግዚአብሔርን መሳደብ ምን ማለት እንደሆነ አስመልክቶ መጽሐፍ ቅዱስ በዮሐ. 10፡ 33 እና ሉቃ. 5፡21 ሁለት ምሳሌዎችን ይሰጠናል፡ (1) ሰው አምላክ ነኝ ብሎ ሲያስመስል ወይም ሲናገር (2) ኃጢአትን ይቅር ለማለት የሚያስችል ኃይል አለኝ ሲል። የሱስ በእርግጥ አምላክ ስለሆነ እና ኃጢአትን ይቅር የማለት መብት ስላለው እነዚህ በእርሱ ላይ የቀረቡ ክሶች ፍትሐዊ አልነበሩም። የሮም ጳጳሳዊ ሥርዓት መጽሐፍ ቅዱስ ስድብ ብሎ የሚጠራቸው ሁለት ልዩ አስተምህሮዎች ያሉት ሲሆን እነርሱም፡ ካህናቱ ኃጢአትን የማስተሰረይ ኃይል--ሊቃነ ጳጳሳቱ ደግሞ በምድር ላይ አምላካዊ ሥልጣንና መብት አላቸው የሚሉ ናቸው።