---
title:  እየመጣ ያለው ውዝግብ
date:   08/06/2024
---

### ለዚህ ሳምንት ጥናት፡
ራእ. 14:7፣ 9፣ 12፣ ራእ. 4:11፣ ራእ. 13:1-2፣ ራእ. 12:3–5፣ 17፣ ራእ. 13:11–18

> <p>የመታሰቢያ ጥቅስ</p>
> “‘ቃልህ እውነት ነው፤ በእውነትህ ቀድሳቸው’ ” ዮሐ. 17:17

ባዮቺፕ ወይም ቬሪ ቺፕ የሚባል በአንጻራዊነት ሲታይ አዲስ የሚባል የሕክምና መሣሪያ አለ። ይህ የህክምና መሣሪያ በህመምተኛ ውስጥ የሚቀበር ሲሆን የአንዲት ሩዝ ቅንጣት የሚያክል መጠን አለው። ይህ ባዮቺፕ ስለ ታካሚው የሕክምና ታሪክ መረጃ በመያዙ፣ ባዮቺፑ በተቀበረበት አካባቢ ስካን በማድረግ በቀላሉ አስፈላጊውን መረጃ ማግኘት ይቻላል። አንዳንድ ክርስቲያኖች ድርጊቱን የአውሬውን ምልክት ማስፈጸሚያ ሴራ አካል አድርገው ይቆጥሩታል። ለሌሎች ደግሞ የአውሬው ምልክት እሽግ ምግቦች ወይም ቁሶች ላይ ከተለጠፉ ባር ኮዶች ጋር የተያያዘ ነው። ወይም ደግሞ ድምራቸው ሲሰላ 666 የሚሰጥ በዶላር ላይ የተጻፉ ምስጢራዊ ቁጥሮች ናቸው ይላሉ። ለሌሎች ደግሞ-- ፍሪሜሴኖሪክ ኦርደር፣ ኢሉሚናቲ፣ ጥቋቁሮቹ የተባበሩት መንግሥታት ሂሊኮፕተሮች እና የተባበሩት መንግሥታት ናቸው።

የዚህ ሣምንት ትምህርት ዓላማ ከአምልኮ ጋር በተያያዘ ወደፊት የሚከሰተውን ግጭት መግለጥ ነው። ሰይጣን የእግዚአብሔርን ሕግ ለማፍረስ በመሞከር አምላካዊውን ሥልጣን ይገዳደራል። በተለይ ሰንበት ከአምልኮ ጋር በተያያዘ የዓለም አቀፍ ግጭት መንስኤ ማዕከል ይሆናል። ሰይጣን ፈጣሪን ስለሚጠላ ሰንበትን ይጠላል። ለክርስቶስ ያለንን ቁርጠኝነት ለማፍረስ ማስገደድ፣ ጫና እና ኃይል ይጠቀማል። በእውነተኛው እና በሐሰት የአምልኮ ቀን ላይ የእምነት ግጭቶች ይነሣሉ። ስደት፣ የኢኮኖሚ አድማ፣ እስራት እና የሞት አዋጅ ቢወጣም እንኳ ለክርስቶስ ታማኝ እንድንሆን እግዚአብሔር የመጨረሻውን ጥሪ ያቀርባል። የዚህ ሣምንት ጥናት የሱስ በምድር የመጨረሻ ግጭት ውስጥ ማለፍ እንድንችል በሚሰጠን ብርታት ዙሪያ አጽንዖት ይሰጣል።

_የዚህን ሳምንት ትምህርት አንብበው ለሰኔ 8 ሰንበት ይዘጋጁ_