---
title:  ወሳኙ ጉዳይ፡ ለሌሎች ፍቅር ማሳየት ወይስ ራስ ወዳድ ሆኖ መቅረት?
date:   06/04/2024
---


### ለዚህ ሳምንት ጥናት፡
ሉቃ. 19:41– 44፣ ማቴ. 23:37-38፣ ዕብ. 11:35–38፣ ራእ. 2:10፣ ሐዋ. 2:44–47፣ ዮሐ. 13:35።

> <p>የመታሰቢያ ጥቅስ</p>
> “እኔ ከአንተ ጋር ነኝና አትፍራ፤ አምላክህ ነኝና አትደንግጥ። አበረታሃለሁ፤ እረዳሃለሁ፤ በጽድቄም ቀኝ እጄ ደግፌ እይዝሃለሁ።” ኢሳ. 41፡10።

በደብረ ዘይት ተራራ ዳርቻ ፍየሎችዎን አሰማርተው የሩሳሌም ከተማን አሻግረው የሚመለከቱ እረኛ ነዎት እንበል። ድምጽ ይሰማሉ። ድምጹም የየሱስ መሆኑን ወዲያውኑ ይገነዘባሉ። በሚናገረው ነገር ይገረማሉ። ለደቀ መዛሙርቱ፣ ይህን መረዳት አስቸጋሪ ነበር። እየጠለቀች የነበረችው ጀምበር በወርቃማው የቤተ መቅደሱ ጉልላት ላይ እያንጸባረቀች ነበር። ከዚያ የተነሣው ነጸብራቅ ዕጹብ ድንቅ በሆነው የእብነበረድ ግድግዳ ላይ አርፎ ጥጥ የመሰለ የብርሃን ጸዳል በፈነጠቀበት በዚያ ገራሚ ቅጽበት የሱስ እንዲህ ሲል ተናገረ፡ “ይህን ሁሉ ታያላችሁ? እውነት እላችኋለሁ፤ ድንጋይ በድንጋይ ላይ ተክቦ የምታዩት፣ ሳይፈርስ እንዲሁ እንዳለ የሚቀር አንድ ድንጋይ እንኳ አይኖርም” (ማቴ. 24፡2)። ደቀ መዛሙርቱ በዚህ አነጋገሩ ግራ ተጋቡ። መቼም እርስዎም ይህን ስሜታቸውን ሳይጋሩ አይቀሩም። የየሱስ ደቀ መዛሙርት ከጠየቁት የዓለም መጨረሻ ክስተት ጋር ይህን እንዴት ማያያዝ ይችላሉ?

የሱስ የየሩሳሌምን ጥፋት እርሱ ዳግም ከመገለጡ አስቀድሞ እውን ከሚሆኑ ሌሎች ተጓዳኝ ክስተቶች ጋር አያይዞ እጅግ ትኩረት በሚስብ አአኳኋን ሲያቀርብ እናደምጣለን።

በመጨረሻው ዘመን ሰይጣን የእግዚአብሔርን ሕዝቦች ለማታለል ወይም ለማጥፋት በየሩሳሌም ላይ ያደረሰውን የጥፋት ስልት ይጠቀማል። በመሆኑም ይህ ስለ ወደፊቱ ክስተት እንደ ማስጠንቀቂያ ወይም እንደ ማሳያ ሆኖ ቀርቦልናል። የሱስ በማቴ. 24 የሰጠው መመሪያ የመጨረሻዎቹን ቀናት ክስተቶች ከየሩሳሌም ጥፋት ዐውድ ያቀረበ ነበር።

ሰይጣን የእግዚአብሔርን ሕዝቦች ለማታለል እና ለማጥፋት የሚጠቀማቸውን እነዚህን መንታ ስልቶች እናጠናለን። ክፉው ስደት በማድረስ ማሳካት ያልቻለውን መሰሪ እቅዱን በድርድር እጁ ያስገባ ዘንድ ተስፋ ያደርጋል። ለእግዚአብሔር ዱብ-ዕዳ የሆነ አንዳች ነገር ካለመኖሩ አኳያ፣ በጣም ፈታኝ በሆኑ ጊዜያቶች እንኳ ሕዝቡን ይጠብቃል።

የዚህ ሣምንት ጥናት መሠረት ያደረገው ታላቁ ተጋድሎ በመባል በሚታወቀው መጽሐፍ ምዕ. 1-2 ነው። ምዕራፎቹን በማንበብ ይዘጋጁ።

_የዚህን ሳምንት ትምህርት አንብበው ለሚያዝያ 5 ሰንበት ይዘጋጁ_