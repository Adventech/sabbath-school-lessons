---
title:  በስደት ውስጥ ታማኝ መሆን
date:   09/04/2024
---

በክርስትና የመጀመሪያዎቹ ምዕተ ዓመታት ቤተ ክርስቲያን እሥራት፣ ሥቃይ እና ስደት ቢደርስባትም በፍጥነት እያደገች ነበር። ራሳቸውን ሙሉ ለሙሉ ለክርስቶስ አሳልፈው የሰጡ ታማኝ አማኞች በመንፈስ ቅዱስ ተሞልተው ቃሉን በኃይል ዐወጁ። የሰዎች ሕይወት ተቀየረ፤ በአሥር ሺዎች የሚቆጠሩ ወገኖችም ወደ ክርስትና እምነት መጡ። ጥቅሶቹን ያንብቡ፡ ሐዋ. 2:41፣ ሐዋ. 4:4፣ 31፣ ሐዋ. 5:42፣ ሐዋ. 8:1–8።

`እነዚህ ጥቅሶች የአዲስ ኪዳን ቤተ ክርስቲያን ስላጋጠሟት ተግዳሮቶች እና በፍጥነት ስላደገችበት ምክንያት ምን ያስተምሩናል?`

ሐዋርያት--ዛቻና ማስጠንቀቂያ (ሐዋ. 4፡17)፣ እሥራት (ሐዋ. 5፡17-18)፣ ስደት (ሐዋ. 8፡1) እንዲሁም ሞት እንኳ (ሐዋ. 7፡59፣ ሐዋ. 12፡2) ቢደርስባቸውም፣ በመንፈስ ቅዱስ ኃይል ተሞልተው የክርስቶስን ትንሣኤ በድፍረት ዐወጁ። በዚህም በይሁዳ፣ በገሊላ እና በሰማርያ የነበሩ አብያተ ክርስቲያናት በእጥፍ አደጉ።

የገሃነም ጥብቅ ምሽጎች ተናወጡ። የሰይጣን እስራት ተሰበረ። የአረማውያን ባዕድ አምልኮ ከሞት በተነሣው ክርስቶስ ኃይል ፊት እንኩትኩቱ ወጣ። ወንጌል መጠነ ሰፊ በሆነ የበላይነት ላይ ድል ተቀዳጀ። ደቀ መዛሙርት ይኖሩበት በነበረው ሰገነት ኮስምነው መቀመጣቸው አከተመ። እንደ ጥላ ይከተላቸው የነበረ ፍርሐትም ደብዛው ጠፋ።

በምትኩ የደቀ መዛሙርቱ ልብ በጽኑ እምነት ተሞላ። ከሞት የተነሣው አዳኛቸው አንድ የዐይን ውልብታ መላ ሕይወታቸውን ቀየረ። የሱስ ለመኖራቸው አዲስ ምክንያት ሰጣቸው። ጌታችን ታላቁን ተልዕኮ ብቻ ሳይሆን (ማር. 16፡15) ታላቁን ተስፋ ጭምር ሰጣቸው “ ‘ነገር ግን መንፈስ ቅዱስ በእናንተ ላይ በሚወርድበት ጊዜ ኀይልን ትቀበላላችሁ፤ በኢየሩሳሌም፣ በይሁዳና በሰማርያ ሁሉ፣ እስከ ምድር ዳርቻ ድረስ ምስክሮቼ ትሆናላችሁ’ ” (ሐዋ. 1፡8)።

ወንጌል እጅግ በጣም ሩቅ ወደ ሆኑ የምድር ዳርቻዎች ደረሰ (ቆለ. 1፡23)።

ከደቀ መዛሙርቱ በመጨረሻ ላይ የሞተው ዮሐንስ ሲሆን፣ ጊዜውም በመጀመሪያው ምዕተ ዓመት መገባደጃ ላይ ነበር። በቀጣይ፣ ሌሎች የእውነትን ችቦ ከፍ አድርገው ሕያው የሆነውን ክርስቶስ ዐወጁ። በዘመናዊቷ ቱርክ ሰሜናዊ ጠረፍ ላይ የምትገኘው ቢቲኒያ የሮማ ግዛት አገረ ገዢ የሆነው ትንሹ ፕሊኒ ከክርስቶስ ልደት በኋላ 110 ዓ.ም. አካባቢ ለንጉሠ ነገሥት ትራጃን ደብዳቤ ጻፈ። የፕሊኒ መልእክት ትልቅ ትርጉም ነበረው። ምክንያቱም መልእክቱ የተጻፈው ከክርስቶስ ሥቅለት ሰማንያ ዓመት በኋላ አካባቢ ነበር። ፕሊኒ ክርስቲያኖችን ለማሰስና ለመግደል ሲያደርግ ለነበረው እንቅስቃሴ በይፋ ይመራ ስለነበረው ችሎት ተናግሮአል፡ “በየትኛውም የዕድሜ ክልል፣ የሕብረተሰብ ደረጃ እና ጾታ የሚገኙ ሰዎች በሚቀርብባቸው ክስ መሠረት እርምጃ የሚወሰድባቸው ሲሆን ይህ ደግሞ ይቀጥላል።

ይህ እንደ ወረርሽኝ እየተዛመተ ያለ አጉል እምነት (ክርስትና) በከተሞች ብቻ ሳይሆን በመንደሮችና በገጠር አውራጃዎችም ተስፋፍቷል።”--—Henry Bettenson, Documents of the Christian Church (New York: Oxford University Press, 2011), p. 4.

`ዲያብሎስ እጅግ አሰቃቂ ጥቃቶች ቢፈጽምም ቤተ ክርስቲያን ግን በፍጥነት እያደገች ነበር። እኛ ለምንገኝባት የዘመኑ መጨረሻ ቤተ ክርስቲያን ሊረዳ የሚችል ምን ዓይነት ትምህርት ከቀደመችው ቤተ ክርስቲያን መማር እንችላለን?`