---
title:  ልቡ የተሰበረው አዳኝ
date:   07/04/2024
---

የሱስ በደብረ ዘይት ላይ ተቀምጦ የየሩሳሌምን ከተማ አሻግሮ ሲመለከት ልቡ በሐዘን ተሰበረ። የዮሐንስ ወንጌል “ወደ ራሱ ወገኖች መጣ፤ የገዛ ወገኖቹ ግን አልተቀበሉትም” (ዮሐ. 1፡11) በማለት ይናገራል። የሱስ በነዋሪዎቿ ዘንድ ተወዳጅ ከነበረችው ከተማ ጥፋት ሕዝቡን ለማዳን የተቻለውን ሁሉ አድርጓል። የሱስ ለሕዝቦቹ የነበረው ፍቅር የመነጨው ወሰን ከሌለው አፍቃሪ ልብ ነበር። ንስሐ እንዲገቡ እና የምህረት ጥሪውን ይቀበሉ ዘንድ ደጋግሞ በፍቅር ተማጽኖአቸዋል። ጥቅሶቹን ያንብቡ፡ ሉቃ. 19፡41-44፣ ማቴ. 23፡37-38፣ ዮሐ. 5፡40።

`የሱስ ለሕዝቡ ስለነበረው አመለካከት እና ለዚያ በፍቅር የተሞላ የጸጋ እና የምሕረት ግብዣው ሕዝቡ ስለሰጠው ምላሽ ጥቅሶቹ ምን ይነግሮታል? የትኛውን ተገልጦ የቀረበ አምላካዊ ባሕሪ ይመለከታሉ?`


ከእግዚአብሔር አፍቃሪ ባህሪ አንጻር የየሩሳሌምን ጥፋት የመሰለ ክስተት ለመረዳት ያስቸግራል። ሮማዊው ጄኔራል ቲቶ ሠራዊቱን በከተማይቱ ላይ ለውጊያ ባሰማራበት ወቅት በአሥር ሺዎች የሚቆጠሩ ሰዎች እንደሞቱ ታሪክ ይናገራል። የሩሳሌም ፈራረሰች። ወንዶች፣ ሴቶች እና ሕፃናት ታረዱ። ይህን ያህል መከራ በሕዝቡ ላይ ሲደርስ ለመሆኑ እግዚአብሔር የት ነበር? መልሱ ግልጽ ቢሆንም ሙሉ ለሙሉ ለመረዳት ግን ቀላል አይደለም። ልቡ ተሰብሮ ነበር። ዐይኖቹ በዕንባ ተሞልተው ነበር። ለዘመናት ወደ ሕዝቡ ለመድረስ ጥሯል። አፍቃሪ በሆነው ደግነቱ ላይ በማመጻቸው መለኮታዊ ጥበቃውን አጡ። እግዚአብሔር የሕዝቡ ምርጫ የሚያስከትለውን ውጤት ለመገደብ ሁል ጊዜ ጣልቃ አይገባም። ዓመጽ የሚያስከትላቸው ተፈጥሯዊ መዘዞች እንዲጎለብቱ ይፈቅዳል።

`በየሩሳሌም ጥፋት ወቅት ለደረሰው የንጹሐን ሕፃናት መቀጠፍ ምክንያቱ ድርጊቱን የፈጸመው ሰይጣን እንጂ እግዚአብሔር አልነበረም። ጥቅሶቹን ያንብቡ፡ ማቴ. 24፡15-20። ሕዝቡ ከሚመጣው የየሩሳሌም ጥፋት ይድን ዘንድ የሱስ ምን ዓይነት መመሪያ ሰጥቶአቸው ነበር?`

`በ70 ዓ.ም. ላይ በየሩሳሌም ይኖሩ የነበሩት አብዛኞቹ ክርስቲያኖች ከአይሁድ እምነት የመጡ መሆናቸውን ማስታወሱ ተገቢ ነው። አፍቃሪው አምላክ በተቻለ መጠን አብዛኛውን ሕዝብ ከዚህ ውድመት ማዳን ፈልጓል። ለዚህም ነው የሮም ሠራዊት ወደ ከተማይቱ ሲቃረብ ከየሩሳሌም እንዲሸሹ መመሪያ የሰጠው። የሚከተለውን ሀሳብ ያሰላስሉ። የእግዚአብሔርን ባህሪ በዙሪያችን ከምናያቸው ክስተቶች አኳያ አንፈርጅም። ይልቁንም የምናያቸውን ሁነቶች በሙሉ በመጽሐፍ ቅዱስ ውስጥ ከተገለጠው አፍቃሪ ባህሪው አኳያ አጣርተን እንመለከታለን። ይህ ማለፊያ ምክረ ሃሳብ የሆነው ለምንድን ነው?`