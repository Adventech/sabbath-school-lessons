---
title:  ማኅበረሰብን መንከባከብ
date:   10/04/2024
---

የጥንቷ ቤተ ክርስቲያን ያደገችው አባሎቿ ወንጌልን ስለሰበኩ ብቻ ሳይሆን ወንጌልን ስለኖሩ ጭምር ነበር። አማኞች “በምኵራቦቻቸው እያስተማረ፣ የእግዚአብሔርን መንግሥት የምሥራች ቃል እየሰበከ፣ በሕዝቡ መካከል ማንኛውንም ደዌና ሕመም እየፈወሰ በመላው ገሊላ ይዘዋወር” (ማቴ. 4፡23) የነበረውን የክርስቶስ አገልግሎት አርአያቸው አድርገው ነበር። የሱስ አብልጦ ለሰዎች ችግር ይቆረቆር እንደ ነበር ሁሉ የአዲስ ኪዳኗ ቤተ ክርስቲያንም ተመሳሳይ ተግባር ታከናውን ነበር። በመጀመሪያዎቹ ምዕተ ዓመታት በዓለም ላይ እንደዚያ ዓይነቱን ተጽእኖ ማምጣት የቻለው--ከራስ ወዳድነት የጸዳውና ቁርጠኝነት የተላበሰው ለሰዎች ችግር የሚቆረቆር ፍቅር፣ የወንጌልን መልካም የምሥራች በመንፈስ ቅዱስ ኃይል ከማካፈል ጋር ቅንጅት በመፍጠሩ ነበር። ጥቅሶቹን ያንብቡ፡ ሐዋ. 2:44–47፣ ሐዋ. 3:6–9፣ ሐዋ. 6:1–7። `ምንም እንኳ ሁኔታዎች ቢለያዩም፣ ከጥቅሶቹ ስለ እውነተኛው ክርስትና መሠረታዊ መርኅዎች ምን እንማራለን?`

እነዚህ የአዲስ ኪዳን አማኞች የክርስቶስን አርዓያ የተከተሉ ሲሆን ጴጥሮስ እንደተናገረው እነርሱንም--እግዚአብሔር በመንፈስ ቅዱስና በኀይል ቀባቸው፤ እግዚአብሔር ከእነርሱ ጋር ስለ ነበረ በደረሱበት ሁሉ መልካም እያደረጉ በዲያብሎስ ሥልጣን ሥር የነበሩትን ሁሉ ፈወሱ (ሐዋ. 10፡38)። የክርስቶስ ቤተ ክርስቲያን በምድር ያለች አካሉ ነበረች።

በመሆኑም እርሷም በእነዚያ የቀደሙ ምዕተ ዓመታት ለተጎዳውና ከአምላክ ለተነጠለው ሰብዓዊ ዘር ግድ ያላትና የክርስቶስን መሥዋዕታዊ ፍቅር የገለጸች ነበረች።

በአጽናፈ ዓለም እየተፋፋመ ባለው ታላቅ ተጋድሎ ዲያብሎስ በሰብዓዊው ፍጡር ውስጥ ያለውን አምላካዊ አምሳል ለማበላሸት ይፈልጋል። የወንጌል ዓላማ የእግዚአብሔርን አምሳል በሰው ልጆች ውስጥ ማደስ ነው። ይህ መታደስ--አካላዊ፣ አእምሯዊ፣ ስሜታዊ እና መንፈሳዊ ፈውስን ያካትታል።

የሱስ ለእያንዳንዳችን ያለውን ዕቅድ እንዲህ ሲል በዮሐ. 10፡10 ይገልጻል፡ “ ‘ሌባው ሊሰርቅ፣ ሊገድልና ሊያጠፋ ብቻ ይመጣል፤ እኔ ግን ሕይወት እንዲኖራቸውና እንዲትረፈረፍላቸው መጥቻለሁ’ ”። ጤነኛ አካል፣ ንቁ አእምሮ፣ የተረጋጋ ስሜት እና ጤናማ መንፈሳዊ ሕይወት ኖሮን ለማየት ይናፍቃል።

`ይህ በተለይ ከዳግም ምጽአቱ ተስፋ አኳያ ሲታይ እውነትነት አለው። ይህች ዓለም መጠነ ሰፊ ቀውስ እየገጠማት ይገኛል። የሱስ በማቴ. 24 እና ሉቃ. 21 አስቀድሞ የሰጣቸው መልእክቶች ዳግም ከመመለሱ በፊት በምድር ላይ ስለሚፈጸሙ ጥፋቶች ይተነብያሉ። ክርስቶስ በፈውስ ጸጋው ሲነካን፣ ሌሎችም የዚህ ጸጋ ተቋዳሽ ይሆኑ ዘንድ እርሱ በነካን መንገድ ሌሎችን ለመንካት እንናፍቃለን። እኛም በእርሱ ፍቅር ሌሎችን እንነካ ዘንድ፣ የሱስ የክርስቶስ አምባሳደሮች አድርጎ ከእርሱ ጋር የተቋረጠ ግንኙነት ወዳለው ዓለም ይልከናል። የአዲስ ኪዳን ክርስትና አንዱ ለሌላው ብሎም ለማኅበረሰቡ የሚኖረው ፍቅር ዓይነተኛ መለያው ነበር። ተወያዩበት፡ የሰይጣን ክስ ስህተት መሆኑን ለማረጋገጥ፣ ቤተ ክርስቲያን ከክርስቶስ ጋር በመተባበር ረገድ ምን ሚና አላት?`