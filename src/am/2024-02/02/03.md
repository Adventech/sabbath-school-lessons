---
title:  ክርስቲያኖች ከደረሰው ጥፋት ተርፈው ነበር
date:   08/04/2024
---

የየሩሳሌም ጥፋት ከመድረሱ አስቀድሞ በተስተዋሉ ክስተቶች ውስጥ የእግዚአብሔር ምሕረት፣ ጸጋ፣ ቸርነት እና ወደፊት የሚሆነውን የማወቅ ችሎታው በግልጽ ቀርቦአል። ሴስቲየስ ጋለስ እና የሮም ሠራዊት ከተማዋን ከበቧት። ሆኖም ጥቃት ለመፈጸም በሚያስችላቸው ሁኔታ ውስጥ እያሉ ባልተጠበቀ ሁኔታ አፈገፈጉ። ይህን ተከትሎ የአይሁዳውያኑ ሰራዊት እነርሱን አሳዶ ታላቅ ድል ተቀዳጀ።

`ሮማውያን እየሸሹ፣ አይሁዳውያንም እያሳደዷቸው በነበረበት ወቅት፣ በየሩሳሌም የነበሩ ክርስቲያኖች ከዮርዳኖስ ወንዝ ባሻገር በፐርያ ምድር ወዳለችው ከተማ ወደ ፔላ ገሰገሱ። “ይጠብቁ ለነበሩት ክርስቲያኖች ቃል የተገባው ተስፋ ተሰጠ፤ የአዳኙን ማስጠንቀቂያ ለሚሰሙና ለሚታዘዙ ሁሉ አሁን ዕድል ተበረከተ። ክስተቶች ሁሉ ተገለባብጠው ምስቅልቅላቸው ወጥቶ ስለነበር ሮማውያንም ሆኑ አይሁዳውያን የሚሸሹትን ክርስቲያኖች ያስቀሩ ዘንድ እንዳይችሉ ተደርገው ነበር።” (ታላቁ ተጋድሎ ገጽ 37) ጥቅሶቹን ያንብቡ፡ መዝ. 46፡1፣ ኢሳ. 41፡10። ጊዜውን ጠብቆ እውን ስለሆነው መለኮታዊ ጥንቃቄ ጥቅሶቹ ምን ይነግሩናል?`

የዓለማት ገዢ እግዚአብሔር አምላክ፣ ውሎ አድሮ መለኮታዊ ዓላማዎቹን በምድር ተፈጻሚ ሊያደርግ በሚችል አኳኋን እያንዳንዱን ክስተት በበላይነት ይቆጣጠራል። ምንም እንኳ አንዳንድ ጊዜ እግዚአብሔር በእኛ ሰብዓዊ ምርጫዎች ላይ እየተመረኮዘ የመጀመሪያ እቅዶቹን ቢቀይርም፣ ለዚህች ፕላኔት ያለው የመጨረሻው ዕቅድ ግን ተፈጻሚነት ያገኛል።

`የእግዚአብሔር ሕዝቦች ስለ ክርስቶስ መከራ፣ ስደት፣ እስራት እና ሞት የሚቀበሉበት ጊዜ ይመጣል። ነገር ግን በጣም አስቸጋሪ በሆነ እና የሰይጣን አረመኔያዊ ጥቃት በሚያይልበት ጊዜም እንኳ እግዚአብሔር ቤተ ክርስቲያኑን ይጠብቃታል። ጥቅሶቹን ያንብቡ፡ ዕብ. 11፡35-38 እና ራእ. 2፡10። እነዚህ ጥቅሶች ከክፋት ኃይሎች ጋር ስለምናደርገው ትግል የሚገልጡልን እውነታ ምንድን ነው? ጥቅሶቹ ቀደም ሲል ከቀረበው የአምላካዊ ጥበቃ ጽንሰ ሀሳብ ጥያቄ ጋር ኅብር የሚፈጥሩት እንዴት ነው? አንዳንዶች ከባድ ሥቃይ እንዲደርስባቸው፣ አልፎ ተርፎም የሰማዕትነት ሞት ይሞቱ ዘንድ እግዚአብሔር ይፈቅዳል በሚለው እና በአምላካዊው ጥበቃና ጥንቃቄ ጽንሰ ሀሳብ መካከል የሚጋጭ ነገር አለ ወይ?`


የክርስቶስን ቤተ ክርስቲያን ያጠፉ ዘንድ በኀይል የተሞከሩት የሰይጣን ጥረቶች ከንቱ ሆኑ። የየሱስ ደቀ መዛሙርት ሕይወታቸውን የሰውለት ታላቁ ተጋድሎ፣ እነዚህ ታማኝ፣ ደረጃቸውን ያስጠበቁ አማኞች በተሰለፉበት ሲወድቁ አላበቃም፤ በመሸነፍ ድል ነሱ። የእግዚአብሔር ሠራተኞች ተሰዉ፣ ሥራው ግን በቀጣይነት ወደፊት ተራመደ።” (ታላቁ ተጋድሎ ገጽ 49)። `ሥቃይንና መከራን ጠንቅቀው ያውቁ የነበሩት የመጽሐፍ ቅዱስ ጸሐፊዎች ስለ እግዚአብሔር ፍቅር እውነታ ደግመው፣ ደጋግመው መጻፍ መቻላቸው ለእኛ ምን ትርጉም ሊኖረው ይገባል? እኛስ እንዲህ ዓይነቱ ፍቅር ሊኖረን የሚችለው እንዴት ነው?`