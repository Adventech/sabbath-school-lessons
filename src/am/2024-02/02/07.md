---
title:  ተጨማሪ ሀሳብ
date:   12/04/2024
---

“የክርስቶስን ቤተ ክርስቲያን ያጠፋ ዘንድ በኃይል የተሞከሩት የሰይጣን ጥረቶች ከንቱ ሆኑ። የየሱስ ደቀ መዛሙርት ሕይወታቸውን የሰውለት ታላቁ ተጋድሎ፣ እነዚህ ታማኝ፣ ደረጃቸውን ያስጠበቁ አማኞች በተሰለፉበት ሲወድቁ አላበቃም፤ በመሸነፍ ድል ነሱ። የእግዚአብሔር ሠራተኞች ተሰዉ፣ ሥራው ግን በቀጣይነት ወደፊት ተራመደ።

ወንጌሉ መስፋፋቱን ቀጠለ፣ የሚደግፉትም ቁጥር ይጨምር ጀመር። የሮም ንሥሮች እንኳ ወደማይደፍሯቸው ስፍራዎች ጭምር ሰርስሮ ገባ። ማሳደዱ እንዲቀጥል ሲጎተጉቱ የነበሩትን የአሕዛብ መሪዎች በምክንያት ሲገዳደር አንድ ክርስቲያን እንዲህ አለ ‘ልታሰቃዩን፣ ልትጎዱንና ልታስጨንቁን ትችላላችሁ… ጭካኔአችሁ ግን ምንም አይፈይድም። ሌሎች ይቀላቀሉን ዘንድ ለማሳመን ጠንካራ ግብዣ ከመሆን አልዘለለም። መታጨዳችን ሲጨምር፣ ማቆጥቆጣችን የበለጠ ይበዛል፤ የክርስቲያኖች ደም ዘር ነው።’ ”-- Tertullian, Apology, paragraph 50.--ታላቁ ተጋድሎ፡ ገጽ 49።

“ጸድቃን በኃጢአተኞች እጅ ስደት ይደርስባቸው ዘንድ የሚፈቅደው ምስጢራዊው አቅርቦት በእምነት ደካማ ለሆኑ ለብዙዎች ታላቅ ግራ መጋባት ምክንያት ሆኖ ታይቶአል።

በመልካምነታቸውና በንጽህናቸው ተወዳዳሪ የሌላቸው እነርሱ በጨካኝ ኃይላት ሲጎሳቆሉ ሳለ፣ እጅግ ወራዳ ተግባር የሚፈጽሙትን በማበልጸጉ ምክንያት፣ አንዳንዶች በእግዚአብሔር ላይ ያላቸውን አመኔታ እስከ መተው ድረስ የተዘጋጁ ሆነዋል። እውነተኛ ፈራጅና ርኅሩኅ አምላክ በኃይሉም መጠን-የለሽ የሆነው ጌታ፣ እንዲህ ዓይነት የፍርድ መጓደልና ጭቆናን እንዴት ይታገሳል? የሚል ጥያቄ ይነሣል። ይህ እኛን የሚመለከት ጥያቄ አይደለም። እግዚአብሔር ስለ ፍቅሩ አጥጋቢ ማስረጃ ሰጥቶናል፣ በመሆኑም የፈቃዱን አሠራር ስለማንረዳው ብቻ መልካምነቱን ልንጠራጠር አይገባንም” (ታላቁ ተጋድሎ፡ ገጽ 55)።

**የመወያያ ጥያቄዎች**

`1. ስደት ምን ጥቅም አለው? እግዚአብሔር ሕዝቦቹ ላይ መከራ እንዲደርስ የሚፈቅደው ለምንድን ነው?`

`2. ጓደኛዎ ይህን ጥያቄ ቢጠይቅዎ እንዴት ይመልሱለታል፡ መከራ በደረሰብኝ ወቅት እግዚአብሔር የት ነበር? እርሱ የሚወደኝ ከሆነ በእንደዚያ ያለ አስቸጋሪ ሁኔታ ውስጥ ለምን አልፋለሁ?`

`3. አጥቢያ ቤተ ክርስቲያናችሁ በዓለም ላይ ተጽእኖ ታሳድር ዘንድ ለሌሎች አሳቢ ማኅበረሰብ ማፍራት የምትችለው እንዴት ነው? የዚህን ሳምንት ጥናት ተግባራዊ ማድረግ በምትችሉባቸው ተጨባጭ መንገዶች ዙሪያ ተወያዩ።`