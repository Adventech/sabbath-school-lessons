---
title:  ዮርዳኖስን መሻገር
date:   12/10/2025
---

`ኢያሱ 3፡1-5 እና ዘኁልቁ 14፡41-44ን ያንብቡ። እግዚአብሔር እስራኤላውያን ሊሆን ላለው ነገር ልዩ ዝግጅት እንዲያደርጉ የጠየቃቸው ለምንድን ነበር?`

በመጽሐፈ ኢያሱ ስለ ቃል ኪዳኑ ታቦት ሲነገር ይህ የመጀመሪያው ነው። እስከዚህ ነጥብ ድረስ በብሉይ ኪዳን ታቦቱ በመቅደሱ አውድ ውስጥ (ዘፀ. 40፡21)፣ እስራኤል ከሲና ባደረጉት ጉዞ (ዘሁ. 10፡33-36)፣ እና የከነዓንን ወረራ ለመጀመር በተደረገው ያልተሳካ ሙከራ (ዘሁ. 14፡44) ውስጥ ተገልጧል።

በእስራኤላውያን መቅደስ ውስጥ እጅግ የተቀደሰ ነገር ሲሆን እያንዳንዳቸው እስራኤላውያን ከእግዚአብሔር ጋር ያላቸውን ልዩ ዝምድና የሚገልጹ ሦስት ዕቃዎችን ይዟል: እነርሱም (1) አሥርቱን ትእዛዛት የያዙ ጽላቶች፣ (2) የሊቀ ካህኑ የአሮን በትር፣ እና (3) መና ያለባት የወርቅ መሶብ (ዘጸ. 16፡33፤ ዕብ. 9፡ 4) ናቸው።

ታቦቱ እና ዮርዳኖስን ለመሻገር የተደረገው ዝግጅት እስራኤላውያን ወደ ከነዓን የሚገቡት በራሳቸው መንገድና ጊዜ እንዳልሆነ አሳሰባቸው። ድሉ የሚሳካው የእግዚአብሔርን መንገድ እና ጊዜ ከተከተሉ ብቻ ነው። የቃል ኪዳኑን ታቦት ከሸፈኑት ኪሩቤል በላይ በዙፋን ላይ እንደተቀመጠ የተገለፀው አምላክ (ዘፀ. 25:22፣ ዘኍ. 7:89) እና በታቦቱ መገኘቱን የሚገልጠው አምላክ ድል መንሳቱን እየመራ በእስራኤላውያን ፊት ወደ ከነዓን ገባ።

“መቀደስ” (ኢያሱ 3፡5) ወይም “ራስን ቀድሶ መስጠት” የሚለው ቃል ካህናቱ በቤተ መቅደስ አገልግሎታቸውን ከመጀመራቸው በፊት ከሚከተሉት (ዘፀ. 28:41፣ ዘጸ. 29:1) እና የእስራኤል ሕዝብ እግዚአብሔር በሲና ከመገለጡ በፊት ካከናወኗቸው ነገሮች (ዘጸ. 19፡14) ጋር ተመሳሳይ የሆነ የመንጻት ሂደትን የሚያመለክት ነው። ይህ ቅድስና ኃጢአትን ወደ ጎን መተው እና ሁሉንም ርኩስ የአምልኮ ሥርዓቶች ማስወገድን ያካትታል። ይኸው ትእዛዝ ሊገለጥ ከነበረው የእግዚአብሔር ተአምር ጋር በተያያዘ በዘኍልቍ 11፡18 ላይም ተጠቅሷል።

ጦርነቶች ከመደረጋቸው በፊትም እንዲህ ዓይነት ዝግጅት እንደሚያስፈልግ የተነገረበት ሁኔታ አለ (ዘዳ. 23፡14)። እግዚአብሔር ለእስራኤል በጦርነት ከመዋጋቱ በፊት ህዝቡ ታማኝነታቸውን ለእርሱ እንዲያረጋግጡ እና በአዛዣቸው እንደሚተማመኑ ማሳየት አለባቸው።

ዮርዳኖስን የማቋረጡ ተአምር ለእስራኤላውያን ያረጋገጠላቸው ጌታ ከነዓናውያንን ከምድሪቱ ለማባረር ለገባው ቃል ታማኝ እንደሚሆን ነው።

`ዮርዳኖስን ከፍሎ በደረቅ ያሻገረው አምላክ የምድሪቱን ስጦታ ሊሰጣቸው ይችላል። እግዚአብሔር ሁል ጊዜ ዮርዳኖስን አይከፍልም። የእሱ በሁኔታዎች መሀል መገኘት ሁልጊዜ ግልጽ አይደለም። በእኛ ምትክ የእግዚአብሔርን መገኘት ለመለማመድ እና ለመለየት መንፈሳዊ ዝግጁነትን ማዳበር የምንችለው እንዴት ይመስላችኋል?`