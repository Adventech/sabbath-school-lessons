---
title:  አስታውሱ
date:   14/10/2025
---

`ኢያሱ 4ን ያንብቡ። እግዚአብሔር እስራኤላውያን የመታሰቢያ ሐውልት እንዲያቆሙ የጠየቃቸው ለምንድን ነበር?
`


የእነዚህ ድንጋዮች ዓላማ “ምልክት” መሆን ነበር። የዕብራይስጡ ‘ኦት’ የሚለው ቃል ብዙውን ጊዜ “ድንቅ” ማለት ሲሆን በግብፅ ላይ እንደወረዱት መቅሰፍቶች (ዘፀ. 7፡3፣ ዘዳ. 4፡34) በእግዚአብሔር የተደረጉ ተአምራዊ ድርጊቶችን ሊያመለክት ይችላል (የትናንቱን ጥናት ይመልከቱ)። እንዲሁም ጥልቅ የሆነን እውነታ ውጫዊ “ምልክት” ለመግለፅ ጥቅም ላይ ሊውል ይችላል። ለምሳሌ ቀስተ ደመና የቃል ኪዳኑ “ምልክት” ነው (ዘፍ. 9:12-13)፤ በእስራኤላውያን ቤት መቃኖች ላይ የተቀባው ደም “ምልክት” ተብሎ ይጠራል (ዘጸ. 12:13)፤ እና ከሁሉም በላይ ደግሞ ሰንበት የፍጥረት እና የእግዚአብሔር መቀደስ “ምልክት” ነው (ዘፀ. 31:13፣17፤ ሕዝ. 20:12)።

በዚህ ቦታ ምልክቱ እያንዳንዱ ቀጣይ ትውልድ ዮርዳኖስን ስለ መሻገር ተአምር የሚያስታውስበት መታሰቢያ ሆኖ ያገለግላል። መታሰቢያ (ዚክካሮን) የሚለው ቃል ዛካር ከሚለው ቃል የመጣ ሲሆን አንድን ነገር ከማስታወስ ያለፈ ተግባርን ያመለክታል። ቃሉ የሚያመለክተው ማስታወስን ተከትሎ የሚመጣ ድርጊትን ነው (ዘዳ. 5:15፣ ዘዳ. 8:2)። በብሉይ ኪዳን የድንጋይ መታሰቢያዎችን ማቆም (ዘፍ. 28፡18–22) እና ጥያቄዎችን የሚቀሰቅሱ ሥርዓቶችን (ዘጸ. 12፡ 26-27፣ ዘዳ. 6፡20-25) ማካሄድ የተለመደ ነበር። እግዚአብሔር ተአምራቱን ደጋግሞ ከመፈፀም ይልቅ የድንቅ ተግባራቱን ትውስታ የሚያነሳሱ እና ትርጉም ያላቸው መልሶችን የሚያፋጥኑ ሀውልቶች እንዲቆሙ አድርጓል።

ስለዚህ፣ ምልክቱ “ለዘላለም” መሆኑ ይህን የጌታን ተአምር ለዘላለም በህዝቡ ትውስታ ውስጥ ማቆየት አስፈላጊ መሆኑን ያሳያል።

`በቀጣዩ ትውልድ ሊነሳ የሚችለውና በግል ልንመልሰው የሚገባን ዋና ጥያቄ “እነዚህ ድንጋዮች ለአንተ/ቺ ምንድናቸው?” የሚለው ነው። እያንዳንዱ የጎልማሶች ሰንበት ትምህርት አዲስ ትውልድ የእነዚህን ድንጋዮች ትርጉም ከሕይወቱ ጋር አዋህዶ ሊረዳው ይገባል። ተአምረኛ በሆነው አምላክ ላይ ያለን እምነት በሕይወት ሊቆይ የሚችለው እያንዳንዱ ትውልድ የያህዌን ኃያላን ሥራዎች ከራሱ ጋር አዋህዶ ከተረዳ ብቻ ነው። እንዲህ ዓይነቱ እምነት በታማኝነት በመጽሐፍ ቅዱስ ላይ የተመሠረቱ ወጎችን በመከተል እና ሙት በሆነ ግለት አልባ ወግ አጥባቂነት መካከል ትልቅ ልዩነት ያመጣል። በመጨረሻም፣ በመጽሐፍ ቅዱስ ላይ የተመሠረተውን እምነት የራሳችን ማድረግ አለብን። ማንም ሰው በተለይም ቅድመ አያቶቻችን በእኛ ፈንታ ሊያምኑልን አይችሉም። እርስዎ ከጌታ ጋር ባደረጉት የእስከዛሬ ጉዞ እርሱ ያደረገልዎትን እንዲያስታውሱ የሚረዳዎት አንዳንድ የግል መታሰቢያዎች ምንድን ናቸው?`