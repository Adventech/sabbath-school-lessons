---
title:  ቅድሚያ ለቃል ኪዳን
date:   09/11/2025
---

`ኢያሱ 5:1-7ን ያንብቡ። በዚህ ልዩ የመውረስ ጊዜ እግዚአብሔር ኢያሱን የእስራኤልን ሁለተኛ ትውልድ እንዲገርዝ ያዘዘው ለምንድነው?
`


አገሪቱን ሰልለው የሰላዮቹ አበረታች ዘገባ ከተሰማ በኋላ እና ዮርዳኖስን በተአምር ከተሻገሩ በኋላ ከጠላት ጋር በአስቸኳይ ወደ ጦርነት እንደሚገቡ እንጠብቃለን። ሆኖም፣ ከወታደራዊ ወረራ የበለጠ ጠቃሚ ነገር ነበር፤ እስራኤላውያን ከእግዚአብሔር ጋር የገቡት ቃል ኪዳን።

አዲሱ ትውልድ መሬቱን ለመውሰድ ከመውጣቱ በፊት፣ ከምድሪቱ ዋና ባለቤት ጋር ያለውን ልዩ ግንኙነት ሙሉ በሙሉ መረዳት ነበረበት።

የቃል ኪዳኑ መታደስ እስራኤልን በጸጋው እና በተአምሩ ዮርዳኖስን ላሻገረው ለእግዚአብሔር የተሰጠ ምላሽ ነበር።

ከእግዚአብሔር ጋር ያለን ቃል ኪዳን ሁልጊዜ እሱ ላከናወነልን ነገር የምስጋና ምላሽ መሆን አለበት እንጂ፣ ከህጋዊ መስፈርቶች ጋር በመስማማት የተወሰነ ጥቅም ለማግኘት የመሞከር ድርጊት ሊሆን አይገባውም። (ይህ ተመሳሳይ ጽንሰ-ሐሳብ፣ ጳውሎስ ለገላትያ ሰዎች በጻፈው ደብዳቤ ላይ በግልጽ እንደሚታየው ከአሕዛብ የተመለሱ ወንድሞች እንዲገረዙ አጥብቀው ከሚጠይቁት ጋር ላደረገው ትግል ወሳኝ እንደነበር ምንም ጥርጥር የለውም።) እስራኤል በታሪኳ ታላቁ ወታደራዊ ዘመቻ አፋፍ ላይ ነበረች፣ እና መላው ካምፑ በጦርነት ዝግጅት ይጠመዳል ብለን እንጠብቃለን። ነገር ግን በተለመደው መልኩ አልሆነም። ፈረሶችን ከማዘጋጀትና ሰይፍን ከመሳል ይልቅ አብዛኛውን ተዋጊ ሃይል ቢያንስ ለሶስት ቀናት ለጥቃት ያጋለጠ ሥርዓት ፈጸሙ።

`ይህን ያደረጉት ከግብፅ ነፃ ካወጣቸው አምላካቸው ጋር ያላቸውን ግንኙነት ለማክበር ነው። ለምን? ምክንያቱም ጦርነቱ የጌታ መሆኑን ተገንዝበው ነበር። ድል እና ስኬትን የሚሰጣቸው እርሱ ነው። ኢየሱስ ተመሳሳዩን መሠረታዊ ሥርዓት በመጠኑም ቢሆን በተለየ ቃላት ተናግሯል፡ - “ነገር ግን አስቀድማችሁ የእግዚአብሔርን መንግሥት ጽድቁንም ፈልጉ፥ ይህም ሁሉ ይጨመርላችኋል።” (ማቴ. 6፡33)። ብዙ ጊዜ፣ የእለት ተእለት ኑሮአችን በብዙ አስፈላጊ ነገሮች አጣዳፊነት ጫና እየፈጠረብን በህይወታችን ውስጥ እጅግ አስፈላጊ የሆነውን ነገር ማለትም ለክርስቶስ ያለንን ቁርጠኝነት በየቀኑ ለማደስ ቅድሚያ መስጠትን እስከመርሳት እንደርሳለን። በይበልጥ “አስፈላጊ” በምንላቸው ጉዳዮች ምክንያት ከእግዚአብሔር ጋር ያለንን ጊዜ ችላ ያልንበትን ጊዜ እናስታውስ። ይህን ማድረግ ቀላል የሆነው ለምንድን ነው? እሱንስ ማሸነፍ የምንችለው እንዴት ነው?
`