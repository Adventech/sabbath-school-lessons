---
title:  ኢዮቤልዩ
date:   26/11/2025
---

`ምድሪቱ እንደ እግዚአብሔር ሕዝብ የእስራኤል ሕልውና ማዕከል ስለነበረች ሙሉ በሙሉ ልትከፋፈል አልቻለችም። የጥቂት መሪ ልሂቃኖች ይዞታ እንዳይሆን በነገድ፣ በጎሳ እና በቤተሰብ መከፋፈል ነበረበት ዘኍ. 34፡13-18። ዘሌዋውያን 25:1-5፣ 8-13ን ያንብቡ። የሰባተኛ ዓመት ዕረፍት እና የኢዮቤልዩ ዓመት ዓላማ ምን ነበር?`

ዜጐች ምድራቸውን እያጡ የፈርዖን አገልጋይ ከሚሆኑባት ግብፅ በተቃራኒ እግዚአብሔር ለእስራኤላውያን ያለው ዓላማ ለዘላለም መብት አልባ እንዳይሆኑ ነበር። መጀመሪያ ከተሰጠው ዘር እና ቤተሰብ ውጭ ማንም የመሬቱ ባለቤት ሊሆን አይችልም። እንደ እውነቱ ከሆነ፣ እንደ እግዚአብሔር እቅድ፣ ምድሪቱ በጥሬው ፈጽሞ ልትሸጥ አትችልም፡ ልትከራይም የምትችለው እስከሚቀጥለው ኢዮቤልዩ ድረስ ባሉት ዓመታት በተቀመጠው ዋጋ መሠረት ብቻ ነው። ስለዚህ፣ የአባቶቹን መሬት “ለመሸጥ” የተገደደ ሰው ዘመዶች ከኢዮቤልዩ በፊት እንኳን የመቤዠት ግዴታ ነበረባቸው (ዘሌ. 25፡25)።

የምድሪቱ ክፍፍል ወደ እግዚአብሔር ልብ ውስጥ የሚገቡበት መስኮት ሆነ። እንደ ሰማያዊ አባታችን፣ ልጆቹ ለሌላቸው ለጋስ እንዲሆኑ እና መሬቶቻቸው በየሰባተኛው ዓመት ለነርሱ እንዲመግብ ይፈልጋል። ሰባተኛው ዓመት የሰንበት ትእዛዝን መርህ በሰፊው ይተገብራል። የመሬት ባለቤትነቱ ለታታሪው ከመስጠት እና ከማበረታታት በተጨማሪ የገንዘብ ችግር ለሚገጥማቸው ሰዎች አክብሮት እና ደግነት እንዲደረግላቸው ይጠይቃል።

የመሬት ባለቤትነት ሕግ እያንዳንዱ እስራኤላዊ ከውርስ ወይም በራስ ጥፋት ከሚመጡ ጨቋኝ ሁኔታዎች ነፃ የመውጣትና በሕይወታቸው ውስጥ አዲስ ጅምር እንዲፈጠር ዕድል ሰጥቷቸዋል።

በመሰረቱ፣ ይህ የወንጌል ዋና አላማ ነው፡ በሀብታምና በድሀ፣ በአሰሪና በሰራተኛ፣ ብዙ በተጠቀመ እና አነስተኛ ጥቅም ባገኘ መካከል ያለውን ልዩነት ለማጥፋት፣ የእግዚአብሔር ፀጋ ሙሉ በሙሉ እንደሚያስፈልገን በመገንዘብ ሁላችንንም እኩል ያደርገናል።

`እንደ አለመታደል ሆኖ፣ እስራኤል እግዚአብሔር ያስቀመጠውን መመሪያ ሳትጠብቅ ቀረች፡ እናም ከብዙ መቶ ዓመታት በኋላ፣ ካልታዘዙ ምድሪቱ እንደሚወረስባችው የተሰጠው ማስጠንቀቂያ ተፈጽሟል (2ዜና. 36፡ 20-21)። የእስራኤላውያን የመሬት ክፍፍልና የሰንበት መሠረታዊ ሥርዓቶች በአምላክ ፊት ሁላችንም እኩል መሆናችንን የሚያስታውሱን እንዴት ነው? ብዙ ማህበረሰቦችን እያስጨነቀ ያለውን የአግበስባሽነት አዙሪት “አይሆንም” እንድንል ሰንበት ሊረዳን የሚችለው እንዴት ነው?`