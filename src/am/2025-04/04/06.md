---
title:  ሁለተኛው- ምርጥ አማራጭ
date:   23/10/2025
---

ዘጸአት 17፡7-13 እና ኢያሱ 6፡15-20 ያንብቡ። 

`በእነዚህ ሁለት የጦርነት ትረካዎች መካከል ምን ተመሳሳይነት አለ? እንዴትስ ይለያያሉ?`

እስራኤላውያን ከግብፅ ከወጡ በኋላ ለመጀመሪያ ጊዜ የተዋጉት በዘፀአት 17 ላይ ሲሆን ያም እስራኤላውያን ራሳቸውን ከአማሌቃውያን ሲከላከሉ ነበር። እስራኤላውያን ግብፃውያንን በማሰቃየትም ሆነ እስራኤላውያንን ወደ ነፃነት በመምራት ረገድ የእግዚአብሔርን ሁሉን ቻይ ኃይል አይተዋል። እግዚአብሔር ለእስራኤል ያለው የመጀመሪያ እቅድ ከሌሎች ሕዝቦች ጋር መዋጋትን እንደማያጠቃልል አይተናል (ዘጸ. 23፡28፣ ዘጸ. 33፡2)።

ነገር ግን እስራኤላውያን ከግብፅ ነፃ ከወጡ በኋላ ብዙም ሳይቆይ በመንገዱ ላይ ማጉረምረም ጀመሩ (ዘፀ. 17: 3)፤ በመካከላቸው ያለውን የእግዚአብሔርን መገኘት እንኳ ይጠራጠሩ ነበር። አማሌቅ ከእስራኤል ጋር ሊዋጋ የመጣው በዚህ ጊዜ ነበር። ይህም በአጋጣሚ አልነበረም። እግዚአብሔር እስራኤላውያን እሱን እንደገና መታመንን ይማሩ ዘንድ አማሌቃውያን እንዲያጠቋቸው ፈቀደላቸው።

መርሆዎቹን ሳይጥስ፣ እግዚአብሔር ህዝቡ ወደሚገኝበት ደረጃ ይወርዳል፣ በቀጣይነትም ወደ ትክክለኛው እቅድ ማለትም በመለኮታዊ መገኘት ሙሉ በሙሉ ወደ መተማመን ይጠራቸዋል። በእርግጥም የጦርነት ሕግ (ዘዳግም 20) የተሰጠው ከ40 ዓመታት የምድረ በዳ ጉዞ በኋላ ነበር፤ ይህም በእስራኤል አለማመን የተነሳ የሆነ ነው። አዲስ ሁኔታዎች አዳዲስ ስልቶችን ፈለጉ፤ እና እግዚአብሔር እስራኤል ከነዓናውያንን ሙሉ በሙሉ እንዲያጠፉ የጠየቀው በዚያን ጊዜ ነበር (ዘዳ. 20፡16-18)።

ጦርነት ለእስራኤል አስፈላጊ ከመሆኑ እውነታ በተጨማሪ ለይሖዋ ያላቸውን ታማኝነት የሚያረጋግጡበት መለያ ሆነ። እግዚአብሔር ተስፋ አልቆረጠባቸውም ነገር ግን በእርሱ ላይ ሙሉ ጥገኝነትን በመለማመድ ኃይሉን እንዲመሰክሩ ፈቀደላቸው። እስራኤላውያን መሬቱን ለመውረስ ያደረጉት ተሳትፎ በኢያሱ መጽሐፍ መደምደሚያ ላይ በግልጽ ይታያል። በዚህ ቦታ ከነዓናውያን ከእስራኤላውያን ጋር ሲዋጉ እንደነበር ተጽፏል (ኢያሱ 24፡11)። የኢያሪኮ ግንብ መፍረስ የመለኮታዊ ተአምር ውጤት ቢሆንም እስራኤላውያን በጦርነቱ ንቁ ተሳትፎ ማድረግና የከተማዋን ነዋሪዎች ተጋድሎ መቋቋም ነበረባቸው።

የእስራኤል በትጥቅ ትግል ውስጥ መሳተፍ በያህዌ እርዳታ ላይ ያለ ምንም ቅድመ ሁኔታ መተማመንን የማዳበር መንገድ ሆነ። የእያንዳንዱ ጦርነት ውጤት በዋናነት በጌታ እጅ እንደሆነ እና በጦርነቱ ውጤት ላይ ተጽዕኖ ሊያሳድር የሚችለው ጌታ የሰጣቸውን ተስፋዎች ማመናቸው ወይም አለማመናቸው እንደሆነ ጌታ ሁልጊዜ ያስታውሳቸው ነበር(ኢያሱ 7:12-13፤ ኢያሱ 10:8)። ምርጫው የራሳቸው ነበር።