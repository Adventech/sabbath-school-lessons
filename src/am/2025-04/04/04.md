---
title:  ጌታ ተዋጊ ነው
date:   21/10/2025
---

ዘጸአት 2:23-25፣ ዘጸአት 12:12-13፣ እና ዘጸአት 15:3-11ን ያንብቡ።

`እግዚአብሔር ተዋጊ ነው ማለት ምን ማለት ነው?`

እስራኤላውያን በግብፅ በቆዩበት ረጅም ጊዜ የአባቶቻቸውን እውነተኛ አምላክ ረስተውታል። በምድረ በዳ ያደረጓቸው ብዙ የጉዞ ትዕይንቶች እንደሚያሳዩት፣ ስለ አብርሃም፣ ይስሐቅ እና ያዕቆብ አምላክ ያላቸው እውቀት ፈዝዞ ከአረማዊያን የወሰዷቸውን ግብዓቶች በሃይማኖታዊ ልምምዳቸው ውስጥ ደባልቀው ነበር (ከዘፀ. 32፡1-4 ጋር ያነፃፅሩ)። በግብፃውያን ጭቆና ወደ እግዚአብሔር ጮኹ (ዘጸ. 2፡23-25)፣ እናም በትክክለኛው ጊዜ፣ እግዚአብሔር ስለ እነርሱ ጣልቃ ገባ።

ሆኖም በዘፀአት የመጀመሪያዎቹ 12 ምዕራፎች ላይ የተገለፀው ግጭት በሙሴና በፈርዖን መካከል ከነበረው ቀላል የሥልጣን ሽኩቻ የበለጠ ነበር።

በጥንታዊው የምስራቃዊ ጦርነት ርዕዮተ ዓለም መሠረት፣ በሕዝቦች መካከል የሚነሱ ግጭቶች በዋናነት በአማልክት መካከል እየተካሄዱ እንዳሉ ግጭቶች ይወሰዱ ነበር። በዘጸአት 12፡12 ላይ እግዚአብሔር ፍርድን ያወረደው በፈርዖን ላይ ብቻ ሳይሆን ከግብፅ ጨቋኝ ኃይል እና ኢፍትሐዊ ስርዓት ጀርባ በቆሙት አማልክቶች፣ ኃያላን አጋንንት (ዘሌ. 17፡7፣ ዘዳ. 32፡17) ላይም ጭምር ነበር።

በዋናነት፣ እግዚአብሔር ከኃጢአት ጋር እየተዋጋ ነው፤ ይህንንም ግጭት ለዘላለም እየታገሰ አይቆይም (መዝ. 24:8፣ ራዕ. 19:11፣ ራዕ. 20:1- 4፣14)። ሁሉም የወደቁት መላእክት፣ እንዲሁም ሊድኑ በማይችሉበት ሁኔታ ራሳቸውን ከኃጢአት ጋር ያጣመሩ የሰው ልጆች ይጠፋሉ። ከዚህ አንጻር በምድሪቱ ነዋሪዎች ላይ የሚደረጉ ጦርነቶች ገና የመጀመሪያ ደረጃ እንደሆኑ ሊገነዘቡት ይገባል፤ ይህም በመስቀሉ ጡዘቱ ላይ ይደርስና በመጨረሻው ፍርድ መጨረሻ ላይ የእግዚአብሔር ፍትህ እና አፍቃሪነቱ በዓለም ሁሉ ሲረጋገጥ ይጠናቀቃል። የጎልማሶች ሰንበት ትምህርት

የከነዓናውያንን አጠቃላይ የጥፋት ጽንሰ-ሐሳብ በመጽሐፍ ቅዱሳዊው የዓለም አተያይ ማለትም እግዚአብሔር በአጽናፈ ሰማይ ውስጥ ካሉ የክፋት ሠራዊት ጋር እያካሄደ ካለው ግጭት አንፃር ልንረዳው ይገባናል። በዋናነት አደጋ ላይ የሚወድቁት የእግዚአብሔር ተቀባይነት እና ባህሪው ናቸው (ሮሜ 3፡4፣ ራእ. 15፡3)።

`ኃጢአት በሰው ልጅ ሕልውና ውስጥ ስለገባ ማንም ሰው በገለልተኝነት መቆም አይችልም። አንድ ሰው ከእግዚአብሔር ወይም ከክፉው ጎን መቆም አለበት። ስለዚህ ይህን በአእምሯችን ይዘን የከነዓናውያን መጥፋት የመጨረሻው ፍርድ ቅምሻ ተደርጎ መወሰድ አለበት። ታላቁ ተጋድሎ ከአንዱ ወገን ጋር ብቻ መሆንን ይፈቅዳል። ከየትኛው ወገን እንደሆንን የምናውቀው እንዴት ነው?`