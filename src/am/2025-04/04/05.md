---
title:  ጌታ ስለእናንተ ይዋጋል
date:   22/10/2025
---

`በዘፀአት 14:13-14፣25 መሠረት አምላክ እስራኤላውያን በጦርነት ውስጥ ሲሳተፉ መልካም ዕቅዱ ምን ነበር?`

በዚያ በችግር ጊዜ፣ የእስራኤል ሕዝብ በሥጋዊ ችግር ውስጥ በተጋረጠበት ወቅት፣ “ሙሴም ለሕዝቡ፡- አትፍሩ፥ ዛሬ የምታዩአቸውን ግብፃውያንን ለዘላለም አታዩአቸውምና ቁሙ፥ ዛሬ ለእናንተ የሚያደርጋትን የእግዚአብሔርን ማዳን እዩ። እግዚአብሔር ስለ እናንተ ይዋጋል፥ እናንተም ዝም ትላላችሁ አላቸው።” እንደ መጽሐፍ ቅዱሳዊው ትረካ፣ ግብፃውያን ራሳቸው እንኳ ይህን እውነታ ተረድተውታል፡- “እግዚአብሔር በግብፃውያን ላይ ይዋጋላቸዋልና ከእስራኤል ፊት እንሽሽ አሉ” (ዘጸ. 14፡25)።

ረዳት ለሌላቸው እና በውትድርና ክህሎት ላልሰለጠኑት እስራኤላውያን፣ የእግዚአብሔር ተአምራዊ ጣልቃገብነት በተደጋጋሚ ተከስቷል። ዘፀአት፣ እግዚአብሔር እስራኤላውያንን ወክሎ ጣልቃ የመግባቱ ምሳሌ ነው። በዚህ ቦታ ጦርነቱን ያህዌ የሚዋጋው ብቻ ሳይሆን እስራኤላውያኑም ሳይዋጉ መቆም ይጠበቅባቸዋል (ዘጸ. 14፡14)። እግዚአብሔር ተዋጊ ነው፤ ተነሳሽነቱ የርሱ ነው። ስልቱን የሚቀይሰው እርሱ ነው፤ እንዴት እንደሚከናወን ይገልፃል፤ ዘመቻውን ያካሂዳል። ያህዌ ለእስራኤል የማይዋጋ ከሆነ ስኬታማ የመሆን እድል የላቸውም።

ኤለን ጂ ኋይት ይህንን ስታብራራ እግዚአብሔር “የተስፋውን ምድር ለርሱ በመገዛት እና በመታዘዝ እንጂ በጦርነት እንዲያገኙ እቅዱ አልነበረም።” Ellen G. White, The Signs of the Times, September 2, 1888 ልክ ከግብፅ ሲያወጣቸው እንዳደረገው እግዚአብሔር የነርሱን ውጊያ ሊዋጋ ነው።

ከእነርሱ የሚጠበቀው ዝም ብለው መቆም እና የእርሱን ታላቅ ጣልቃገብነት መመስከር ብቻ ነበር።

ታሪክ እንደሚያሳየው እስራኤል በእግዚአብሔር ላይ በቂ እምነት በነበራት ጊዜ ሁሉ መዋጋት አላስፈለጋቸውም ነበር (2ኛ ነገሥት 19፣ 2 ዜና 32፣ ኢሳይያስ 37)።

`በእግዚአብሔር ትክክለኛ እቅድ፣ እስራኤል ለራሳቸው መዋጋት አይጠበቅባቸውም ነበር። እግዚአብሔር ከከነዓናውያን ጋር በተደረገው ጦርነት እንዲካፈሉ የፈቀደላቸው ከግብፅ ከወጡ በኋላ ባሳዩት አለማመን ምክንያት ነው። በተመሳሳይም ከግብፅ በወጡበት ጊዜ በግብፃውያን ላይ አንድም ጎራዴ ማንሳት አላስፈለጋቸውም፤ ከነዓንንም ለመውረር መዋጋት አይጠበቅባቸውም ነበር (ዘዳ. 7፡17-19)። “የእስራኤል ልጆች በጌታ ላይ ባያጉረመርሙ ኖሮ ጠላቶቻቸው ከእነርሱ ጋር እንዲዋጉ ጌታ አይፈቅድም ነበር።”— Ellen G. White, The Story of Redemption፣ ገጽ. 134. ዛሬስ በጌታ ላይ ማጉረምረም በሕይወታችን ላይ ምን ተጽዕኖ ሊያሳድር ይችላል?`