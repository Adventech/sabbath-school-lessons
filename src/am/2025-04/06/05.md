---
title:  የተስፋ በር

date:   05/11/2025
---

`ኢያሱ 8:1-29ን ያንብቡ። እግዚአብሔር እጅግ በጣም አስነዋሪ ውድቀቶቻችንን ወደ እድሎች እንዴት እንደሚለውጥ ይህ ታሪክ ምን ይነግረናል?
`



የያህዌ ስልት የእስራኤልን የመጀመሪያ ሽንፈት ወደ ትርፍ በመቀየር የአኮርን ሸለቆ (በዕብራይስጥ ቃል “ችግር” የሚለው ቃል) ወደ ተስፋ በር (ከሆሴዕ 2፡15 ጋር ያነፃፅሩ) ይለውጣል። ለመጀመሪያ ጊዜ በእስራኤላውያን ላይ በተቀዳጁት ድል በራስ የመተማመን መንፈስ በማዳበራቸው፣ የጋይ ሰዎች ወደኋላ በማፈግፈግ እና በሽንፈት የሚያውቋቸውን እስራኤላውያንን ለማጥቃት ስልታቸውን ደገሙ። የጋይ ሰዎች ከምሽጉ ተታልለው ከወጡ በኋላ ከከተማዋ በቅርብ ርቀት ላይ የሚገኙት 30,000ዎቹ እስራኤላውያን (ኢያሱ 8:4) ባዶዋን ከተማ በእሳት በማቃጠል ይያዛሉ። ኢያሱ 8፡7 በግልፅ እንደሚያስቀምጠው ድል የሚያመጣው ስልቱ ሳይሆን የጋይን ከተማ ለእስራኤላውያን አሳልፎ የሚሰጠው ጌታ ራሱ ነው። ከየትኛውም የመጽሐፍ ምእራፍ በበለጠ የውትድርና ገድል ገፅታዎች በሚገኑበት ምዕራፍ ውስጥ እንኳን፣ ጥቅሱ ድል የያህዌ ስጦታ የመሆኑን እውነታ አጉልቶ ያሳያል።

የጦርነቱ ወሳኝ ቅፅበት የጋይ ሰዎች ከተማዋን ለቀው እስራኤላውያንን ማሳደድ ሲጀምሩ ነው። ኢያሱ 8፡2 ላይ እግዚአብሔር ስልቱን ካስቀመጠ በኋላ ጦርነቱን እንደሚቆጣጠር በመግለጽ በአጠቃላይ ምዕራፍ ውስጥ ሲናገር ይህ ለሁለተኛ ጊዜ ነው። እስከዚህ ቅጽበት ድረስ የውጊያውን ውጤት አናውቅም። ከዚህ ጊዜ ጀምሮ የእስራኤላውያን ሠራዊት ድል ማድረጋቸው ግልጽ ይሆናል።

በኢያሱ እጅ የነበረው መሳሪያ ከሰይፍ ወይም ከጦር ይልቅ ማጭድ ያለበት ሰይፍ ነበር። በዘመነ ኢያሱ፣ ይህ እንደ ጦር መሣሪያ ባይታይም የሉዓላዊነት ምልክት ሆኖ ማገለግል ቻለ። እና የጥቃት ምልክት ከመስጠት በተጨማሪ፣ በጋይ ሽንፈት የእግዚአብሔርን ሉዓላዊነት ይገልጻል። ኢያሱ ሙሉ ድል እስኪገኝ ድረስ የማጭድ ሰይፉን በመዘርጋት ሙሴ ቀይ ባህርን ሲያቋርጡ እንዳደረገው (ዘፀ. 14፡16) እና ከአማሌቃውያን ጋር ባደረጉት ጦርነት (ዘጸ. 17፡ 11-13) ላይ እንደሆነው፣ የመሪነቱን ሚና ሙሉ በሙሉ መወጣቱን ያሳያል።

በዚህ ጊዜ ምንም የሚታይ፣ ተአምራዊ የሆነ የእግዚአብሔር ጣልቃ ገብነት ባይኖርም ከመለኮታዊ እርዳታ አንፃር በጋይ ላይ የተቀዳጁት ድል የመጀመሪያው ትውልድ በግብፃውያን ላይ ወይም የቅርቡ በኢያሪኮ ላይ ከተቀዳጁት ድል ያነሰ አይደለም። ለስኬት ቁልፉ ኢያሱ በጌታ ቃል ላይ የነበረው እምነት እና ለእሱ ያለው የማያወላውል ታዛዥነት ነው። በዚህ ታሪክ ውስጥ የሚታየው መርህ በዛሬው ጊዜ የሚኖሩ የአምላክ ሕዝቦች በየትኛውም ቦታ ቢኖሩና ምንም አይነት ችግር ቢያጋጥሟቸው የሚሠራ ነው።