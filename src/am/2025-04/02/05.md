---
title:  የሚጋጩ እሴቶች
date:   08/10/2025
---

`ኢያሱ 9፡1-20ን ያንብቡ። በገባዖናውያኑ እና በረዓብ ታሪክ መካከል ያለው መመሳሰል እና ልዩነት ምንድነው? ታሪኮቹ ትርጉም ያላቸው የሆኑት ለምንድነው?`

የመጽሐፈ ኢያሱ ይህ ምዕራፍ በትናንሽ ከተሞች ላይ የነገሱ አምስት ከነዓናውያን ነገስታት ከእስራኤላውያን ጋር ለመዋጋት ጥምረት እንደፈጠሩ ይነግረናል። በተቃራኒው የገባዖን ሰዎች ከእስራኤል ጋር ቃል ኪዳን ለመግባት ወስነዋል።

እስራኤላውያኑን ለማታለልና ቃል ኪዳን ለመግባት ገባዖናውያን ከሩቅ አገር የመጡ ተወካዮች ነን በማለት አሴሩ። በዘዳግም 20፡10-18 መሠረት እግዚአብሔር በከነዓናውያን እና ከተስፋይቱ ምድር ውጪ በሚገኙት መካከል ልዩነትን ፈጥሯል።

ተንኮል ተብሎ የተተረጎመው ቃል በአዎንታዊ ሲወሰድ ብልሃትን እና ጥበብን(ምሳሌ 1፡4፣ ምሳሌ 8፡5፣12) ለመግለፅ ልንጠቀመው የምንችል ሲሆን በአሉታዊ ደግሞ ለማጥፋት ወይም ወንጀልን ለመሥራት ማሴርን ሊገልፅ ይችላል(ዘፀ. 21፡14፣ 1 ሳሙ. 23፡22፣ መዝ. 83፡3)። ከገባዖናውያን አንፃር ሲታይ ከድብቁ ተግባራቸው ጀርባ ራስን የማቆየት እና አነስተኛ ጉዳት የሚያመጣ ሆኖ እናየዋለን።

የገባዖናውያኑ ቃላት ከረዓብ ቃላት ጋር ተመሳሳይነት አላቸው።

ሁለቱም የእስራኤልን አምላክ ኃይል ገልፀዋል፣ የእስራኤል ስኬትም ከሰው እንዳልሆነ ተረድተዋል። ከሌሎቹ ከነዓናውያን በተቃራኒ ምድሪቱን ለእስራኤል ለመስጠት እግዚአብሔር ያቀደውን እቅድ አይቃወሙም፤ እነዚህንም ሕዝቦች ከእስራኤል ፊት እንዲሸሹ የሚያደርጋቸው ራሱ እግዚአብሔር እንደሆነ አምነዋል። ከግብፅ የመውጣታቸው ዜና እና በኦግ እና በሲሆን ላይ የተቀዳጇቸው ድሎች ከእስራኤላውን ጋር እንዲወዳጁ ምክንያት ሆኗቸዋል።

ሆኖም ልክ ረዓብ እንዳደረገችው ለእስራኤል አምላክ ራሳቸውን ለማስገዛት ፈቃደኛ ከመሆን ይልቅ ገባዖናውያኑ ግባቸውን ለማሳካት ማታለልን መረጡ።

እንደዚህ ባሉት ጉዳዮች የሙሴ ሕግ የእግዚአብሔርን ፈቃድ ለመማር መደረግ ያለበትን አስቀምጧል (ዘሁ. 27፡16-21)። ኢያሱ የእግዚአብሔርን ፈቃድ ጠይቆ ከገባዖን ሰዎች ማታለል መራቅ ይችል ነበር።

የማንኛውም ክርስቲያን መሪ መሰረታዊ ግዴታ የእግዚአብሔርን ፈቃድ መፈለግ ነው (1ዜና. 28፡9፣ 2ዜና. 15፡2፣ 2 ዜና 18፡4፣ 2 ዜና. 20፡4)።

`ይህንን ችላ በማለታቸው እስራኤላውያኑ መሬቱን ለመውረስ የሚያስፈልጉትን መሠረታዊ ሁኔታዎች ለመጣስ ወይም በጌታ ስም የገቡትን መሐላ ለማፍረስ የሚያስገድድ አጣብቂኝ ውስጥ ገቡ። ራሳችንን በሁለት የሚጋጩ በሚመስሉ መጽሐፍ ቅዱሳዊ እሴቶች መካከል ስንታገል ያገኘነው ምን ያህል ጊዜ ይሆን?`