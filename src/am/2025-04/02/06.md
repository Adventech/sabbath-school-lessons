---
title:  አስደናቂ ጸጋትምህርት
date:   09/10/2025
---

`ኢያሱ 9:21-27ን ያንብቡ። የኢያሱ መፍትሔ ፍትህን ከጸጋ ጋር ያጣመረው እንዴት ነው?`

እስራኤላውያን ገባዖናውያንን ለማጥቃት ቢፈልጉም እንኳ መሐላ (ውል) በመግባታቸው ምክንያት አይፈቀድላቸውም ነበር። የእስራኤላውያን መሪዎች አንድ መሐላ ኃጢአትን ወይም የወንጀል ድርጊትን እስካልፈቀደ ድረስ (መሳ. 11:29-40) አንድ ሰው ላይ በግል ጉዳት ቢደርስም እንኳ አስገዳጅነት እንዳለው በሚገልጸው መሠረታዊ ሥርዓት መሠረት ይተዳደራሉ።

በብሉይ ኪዳን ከመሐላ በፊት ማስተዋል እና መሐላውን ማክበር ፈሪሃ እግዚአብሔር እንዳለው ሰው ምግባሮች ይታያሉ (መዝ. 15:4፣ መዝ. 24:4፣ መክ. 5:2፣6)። መሐላው በእስራኤል አምላክ በእግዚአብሔር ስም ስለተፈጸመ መሪዎቹ ሊለውጡት አልቻሉም።

በእስራኤላውያን መሪዎች በተካሄደው ታላቅ መሐላ፣ የእስራኤል እጣ ፈንታ ከገባዖናውያን ጋር ፈጽሞ የተያያዘ ሆነ። እንደውም ገባዖናውያን ለአምላክ ቤት እንጨት ጠራቢዎችና ውኃ አቀባዮች በመባላቸው (ኢያሱ 9:23) ምክንያት የእስራኤል አምላኪ ማኅበረሰብ አካል ሆኑ። የእስራኤል ገዥዎች ከሰጡት ፍርድ በተለየ የኢያሱ መልስ፣ “ለጉባኤው ሁሉ” አገልጋይ እንዲሆኑ በማወጅ (ኢያሱ 9፡21) እርግማኑን ለገባዖናውያን በረከት ሊሆን ወደሚችል ሁኔታ ለውጦታል (ከ 2ሳሙ. 6፡11 ጋር ያነፃፅሩ)።

ተከታዩ የገባዖን ታሪክ ከተማዋ ያገኘቻቸውን ከፍተኛ ሃይማኖታዊ መብቶች እንዲሁም ለአምላክ ሕዝቦች ያላቸውን ታማኝነት ይመሰክራል።

እስራኤላውያን የገቡት ቃል ኪዳን ከትውልድ ወደ ትውልድ ሲተላለፍ ቆይቶ እስራኤላውያን ከባቢሎን ምርኮ ሲመለሱ ገባዖናውያን ኢየሩሳሌምን ለመገንባት ከረዱት መካከል ሆኑ(ነህ. 7፡25)። ተግባራቸው ዘላለማዊና አዎንታዊ ውጤት ይኖረዋል ነገር ግን ይህ የሆነው በእግዚአብሔር ጸጋ ምክንያት ብቻ ነው።

ገባዖናውያን ማንነታቸውን ቢገልጹና ረዓብ እንዳደረገችው ምሕረትን ጠይቀው ቢሆን ምን ሊሆን ይችል ነበር? አናውቅም፣ ነገር ግን የእስራኤላውያን የአምላክን ፈቃድ መጠየቅ ገባዖናውያንን ከመጥፋት ሊያድናቸው እንደሚችል እንኳን አፋችንን ሞልተን መናገር አንችልም። የእግዚአብሔር የመጨረሻ ዓላማ ኃጢአተኞችን መቅጣት ሳይሆን ንስሐ ሲገቡ ማየት እና ምህረቱን መስጠት ነው (ከሕዝ. 18፡23 እና ሕዝ. 33፡11 ጋር ያነፃፅሩ)። የገባዖናውያን የማታለል ሥራ የእግዚአብሔርን ምሕረት፣ ደግነቱን እና ፍትሐዊ ባህሪውን እንደመጠየቅ ሊታይ ይገባዋል። ከነዓናውያን እንዲጠፉ ያደረጋቸው ንስሐ ለመግባት እምቢ ማለታቸው እና የእግዚአብሔርን ዓላማ መቃወማቸው ነው (ዘፍ. 15፡16)።

እግዚአብሔር ገባዖናውያን ለእርሱ ታላቅነት እውቅና መስጠታቸውን፣ ከአመፅ ይልቅ ሰላም እንዲሰፍን ያላቸውን ፍላጎት እንዲሁም ጣዖት አምልኮን ለመተው እና እውነተኛውን አምላክ ብቻ ለማምለክ ያላቸውን ፈቃደኝነት አከበረ።