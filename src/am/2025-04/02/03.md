---
title:  ባልተጠበቀ ቦታ የተገኘች

date:   06/10/2025
---

`ኢያሱ 2፡2-11፣ ዕብራውያን 11፡31 እና ያዕቆብ 2፡25 ያንብቡ። እነዚህ ጥቅሶች ስለ ረዓብ ምን ይነግሩናል?
`


በረዓብ ታሪክ ውስጥ ማዕከል የሆነው ጉዳይ ሰላዮቹን ለመጠበቅ የተነገረው ውሸት ነው። ውሸቷን ስንመለከት፣ በመጨረሻ እግዚአብሔር በዚያ ማህበረሰብ ላይ ጥፋትን ለማምጣት እስኪወስን ድረስ (ዘፍ. 15፡16፣ ዘዳ. 9፡5፣ ዘሌ. 18፡25-28) እጅግ በጣም ኃጢአተኛ በሆነው ማህበረሰብ ውስጥ እንደነበረች ልንገነዘብ ይገባናል። አዲስ ኪዳን እምነቷን እንደ አብነት የሚጠቅስ መሆኑ እውነት ቢሆንም፣ የረዓብን ድርጊት በተመለከተ የአዲስ ኪዳንን ማጣቀሻዎች በጥንቃቄ ስንመረምር ማንም ስለ እሷ ሁሉንም ነገር እንደማይደግፍ እና ውሸቷን የሚያበረታታ እንደሌለ እንመለከታለን።

ዕብራውያን 11፡31 በዙሪያዋ የነበረውን ብልሹ ባሕል የሙጥኝ ከማለት ይልቅ ከሰላዮቹ ጋር መሆንን መምረጧ የእምነቷ ማረጋገጫ መሆኑን ይናገራል። የጎልማሶች ሰንበት ትምህርት ያዕቆብ 2:25 ደግሞ ሁለቱ እስራኤላውያን ሰላዮችን በቤቷ በማሳደሯ እና በሰላም መንገድ እንዴት እንደሚመለሱ አቅጣጫ በማሳየቷ ያመሰግናታል።

በከፋ፣ ብልሹ በሆነ ባህል እና በኃጢአተኛ የረዓብ የአኗኗር ዘይቤ መሀል፣ እግዚአብሔር በጸጋው፣ ሊያድናት የሚችልበትን የእምነት ብልጭታ አየ።

እግዚአብሔር በረዓብ መልካም የሆነውን ማለትም በእርሱ ላይ ያላትን በሥራ የተገለጠ እምነት እና ከእግዚአብሔር ህዝብ ጋር ለመሆን የመረጠችውን ምርጫ አክብሮታል፤ ነገር ግን ያደረገችውን ሁሉ ትክክል ብሎ አልተናገረም።

እግዚአብሔር የረዓብን ልዩ የሆነ ድፍረት፣ ቆራጥ እምነት፣ የመዳን ወኪል መሆን እና የእስራኤል አምላክን መምረጥ ከፍ አድርጎ ተመለከተው።

የሆነውን ነገር ካየች በኋላ “አምላካችሁም እግዚአብሔር በላይ በሰማይ በታችም በምድር እርሱ አምላክ ነው” ብላ አወጀች (ኢያሱ 2:11)። አንዲት ከነዓናዊት በተለይ ደግሞ በአረማዊ ሃይማኖቷ የሰማይ አማልክት ናቸው ተብለው ለሚታመኑት ጸሎቶች ይቀርቡ የነበረበት ሰገነት ከነበራት ሴት ይህን መስማት አስገራሚ ነው።

የረዓብ አገላለጽ እግዚአብሔር ከዚህ ቀደም አምልኮ ለእሱ ብቻ መሆኑን በተናገረበት አውድ ውስጥ ብቻ ይገኛል (ዘፀ. 20:4፣ ዘዳ. 4:39፣ ዘዳ. 5:8)። ቃላቷ አስባበት እና በማስተዋል መርጣ የእስራኤል አምላክ ብቸኛው እውነተኛ አምላክ መሆኑን አምና መቀበሏን ይመሰክራሉ። ንግግሯ በአምላክ ሉዓላዊነት እና በኢያሪኮ ላይ ሊመጣ ባለው ፍርድ መካከል ያለውን የጠበቀ ዝምድና መረዳቷን ያሳያል።

`ከያህዌ ፍርድ አንፃር፣ ሁለት አማራጮች ብቻ እንደነበሩ ተረድታለች፡ ማለትም በእርሱ ላይ ማመፅን መቀጠል እና መደምሰስ፣ ወይም በእምነት እጅ ለመስጠት መምረጥ። የእስራኤላውያንን አምላክ በመምረጥ የኢያሪኮ ነዋሪዎች በሙሉ ወደ እስራኤል አምላክ ቢመለሱ ኖሮ ምን ዓይነት ዕጣ ፈንታ ሊኖራቸው እንደሚችል ረዓብ አሳየች። ይህ ታሪክ ለእግዚአብሔር እስከ መጨረሻው ታማኝ መሆን እንዳለብን የሚያስተምረን እንዴት ነው?`