---
title:  ሁለተኛ ዕድል
date:   05/10/2025
---

ኢያሱ 2:1ን ከዘኍ. 13:1- 2፣ 25–28፣ 33፣ እና ዘኍ. 14፡1-12 ጋር ያንብቡ።

`ኢያሱ የተስፋይቱን ምድር የመውረስ ተልእኮውን ሰላዮችን በመላክ የጀመረው ለምንድን ነው?`

ሁለቱ ሰላዮች የተላኩበት ቦታ አካሽያ ግሮቭ (አኪጄቪ) በዕብራይስጥ “ሺቲም” ተብሎ የሚጠራ ሲሆን ሁለት የእስራኤልን ታሪክ አሉታዊ ገጽታዎች ያስታውሰናል።

የመጀመሪያው ተመሳሳይ አስፈላጊ ነገሮችን ማለትም የሰላዮቹን ተልዕኮ፣ በጠላት ግዛት ውስጥ የሰላዮቹን ሚስጥራዊ አገባብ፣ የሰላዮቹን መመለስ፣ በግኝታቸው ላይ የሰላዮቹ ሪፖርት፣ እና በሪፖርቱ መሰረት እርምጃ ለመውሰድ የተደረገ ውሳኔን የያዘ ሌላ የስለላ ታሪክ ነው (ዘኍልቍ 13)።

በሺቲም ላይ የተከሰተው ሌላው ክስተት እስራኤላውያን በበለዓም አነሳሽነት ከሞዓባውያን ሴቶች ጋር ዝሙት መፈፀማቸው እና አማልክቶቻቸውን ማምለካቸው (ዘኁ. 25፡1-3፣ ዘኁ. 31፡16) የታየበት እና ሕዝቡ በምንዝር ቃል ኪዳኑን የጣሱበት ሁኔታ ነው። ከዚህ ዐውድ አንፃር፣ የሺቲም ስም የታሪኩን አጠቃላይ የወደፊት አቅጣጫ በተመለከተ ከባድ ውጥረት ይፈጥራል።

በተስፋይቱ ምድር ድንበር ላይ ሌላ ውድቀት ይመጣ ይሆን? ወይስ ለረጅም ጊዜ ሲጠበቅ የነበረው እድሜ ጠገቡ ተስፋ ፍጻሜውን ያገኝ ይሆን? ዮሐንስ 18:16-18፣ 25-27 እና ዮሐንስ 21:15-19 ያንብቡ። ለእስራኤል እንደ ሕዝብ እና ለጴጥሮስ እንደ ግለሰብ በተሰጠው ሁለተኛ ዕድል መካከል ምን ተመሳሳይነት አለ?

እግዚአብሔር የሁለተኛ እድሎች አምላክ ነው (ከሁለትም በላይ)።

መጽሐፍ ቅዱስ ሁለተኛውን ዕድል (ከሁለትም በላይ የሆነውን) “ጸጋ” ብሎ ይጠራዋል። ጸጋ በቀላሉ የማይገባንን መቀበል ነው። የመጽሐፍ ቅዱስ ትምህርት በጸጋ ጽንሰ ሐሳብ የተሞላ ነው (ከሮሜ 5፡2፣ ኤፌ. 2፡8፣ ሮሜ. 11፡ 6 ጋር ያነፃፅሩ)። እግዚአብሔር በጸጋ ለሁሉም የአዲስ ጅምር እድል ይሰጣል (ቲቶ 2፡11–14)። ጴጥሮስ ራሱ ይህንን ጸጋ ተቀብሎ ቤተክርስቲያን በጸጋ እንድታድግ አሳስቧል (2ጴጥ. 3፡18)። እናም ዜናው የበለጠ ተሻሽሎ ከሁለተኛ እድል በላይ እናገኛለን፣ አይደል? (ባይሆን የት እንሆን ነበር?) ስለ እስራኤላውያን ተሞክሮ፣ ወደ ከነዓን ለመግባት ሁለተኛ እድል ስለማግኘታቸው እና ጴጥሮስ ጌታውን ከካደ በኋላ ስለተቀበለው ጸጋ ያስቡ።

`እኛም ጸጋን ለሚያስፈልጋቸው ሰዎች እንዴት መስጠት እንዳለብን እነዚህ ክስተቶች ምን ያስተምሩናል?`