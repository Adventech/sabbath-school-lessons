---
title:  የቀድሞው ታሪክ እስረኛ
date:   09/12/2025
---

`ኢያሱ 22:13-15ን እንደገና በዘኁልቁ 25 ብርሃን ያንብቡ። እስራኤላውያን ፊንሐስን የሁለት ነገድ ተኩል የልዑካን መሪ አድርገው የመረጡት ለምንድን ነበር?`

“የእስራኤል ልጆች” ተብለው ሁለት ጊዜ የተጠሩት ዘጠኝ ተኩል ነገዶች የነጻነት መግለጫ ተብሎ ስለሚነገረው ወሬ ሙሉ እውቅና ከመስጠቱ በፊት የመሠዊያውን ዓላማና ትርጉም ግልጽ ለማድረግ ልዑካን ላኩ።

የልዑካን ቡድኑ አልዓዛር ከሞተ በኋላ የሚተካውን የሊቀ ካህኑ የአልዓዛር ልጅ ፊንሐስን ያካተተ ነበረ (ኢያሱ 24፡33)። ፊንሐስ በበኣል ፌጎር (ዘኍልቍ 25) የእስራኤልን መቅሰፍት ያስቆመ ካህን መሆኑ ይታወሳል።

“የካህኑም የአሮን ልጅ የአልዓዛር ልጅ ፊንሐስ ባየው ጊዜ ከማኅበሩ መካከል ተነሥቶ በእጁ ጦር አነሣ፤ ያንንም የእስራኤልን ሰው ተከትሎ ወደ ድንኳኑ ገባ። እስራኤላዊውንም ሰውና ሴቲቱን ሁለቱን ሆዳቸውን ወጋቸው።

ከእስራኤልም ልጆች መቅሠፍቱ ተከለከለ።” (ዘኍ. 25፡7)።

ፊንሃስ የተወሰነ ተጽዕኖ እንደነበረው ምንም ጥርጥር የለውም። ሌሎቹ መልእክተኞች ከዮርዳኖስ በስተ ምዕራብ ያሉት ዘጠኝ ተኩል ነገዶች ተወካዮች ነበሩ፣ እያንዳንዳቸውም በእስራኤል ነገዶች ውስጥ የጎሳ ቤተሰብ መሪዎች (“የአባታቸው ቤት አለቃ”) ነበሩ።

`የልዑካን ቡድኑ “. . .እንዲህ ይላል” በማለት የርኩሰት እና የአመፅ ክስን ይከፍታል። እዚህ ላይ ልዩነቱ የሚናገረው ጌታ ሳይሆን “የእግዚአብሔር ማኅበር ሁሉ” (ኢያሱ 22፡16) መሆናቸው ነው። እስራኤላውያን በደልን፣ ክህደትንና ዓመፅን ፈጽመዋል የሚለውን ክስ ጀመሩ። “በደል” የሚለው ቃል የአካንን ኃጢአት ለመግለጽ ጥቅም ላይ የዋለው ተመሳሳይ የዕብራይስጥ ቃል ነው (ኢያሱ 7፡1)፤ እናም በሙሴ የመጀመሪያዎቹ አምስት መጻሕፍት ውስጥ ብዙ ጊዜ ተጠቅሷል (ለምሳሌ ዘሌ. 5፡15፤ ዘሌ. 6፡2፤ ዘኍ. 5፡6፣ 12)። የአካን እና የብዔልፌጎር ምሳሌዎች አንዱ ለተንኮል ሌላኛው ደግሞ ለአመፅ እንደ ምሳሌ ሆነው ያገለግላሉ። እንዲሁም ያልተፈቀደ መሠዊያ የመሥራት ተግባር ወደ ክህደት፣ ጣዖት አምልኮ እና ብልግና እንደሚያመራ፣ ይህም በመላው የእስራኤል ሕዝብ ላይ የጌታን ቁጣ እንደሚያመጣ የዘጠኙን ተኩል ነገዶች ፍራቻ ይገልጻሉ። ሁላችንም ወደፊት ተመሳሳይ ሁኔታዎችን የምንቋቋምበትን መንገድ የሚቀርጹ የትላንት መጥፎ ተሞክሮዎች አሉን። ያለፈው አሳዛኝ ሁኔታ አሁን ባለንበት ዘመን ጎረቤቶቻችንን የምንይዝበትን መንገድ እንዳይወስን የእግዚአብሔር ጸጋ ሊረዳን የሚችለው እንዴት ነው?`