---
title:  ክሶች...
date:   08/12/2025
---

`የተመለሱትን ነገዶች ታሪክ በኢያሱ 22፡9-20 ያንብቡ። የምዕራብ ዮርዳኖስ ነገዶች በምስራቅ ዮርዳኖስ ጎሳዎች ላይ ምን ክስ አቀረቡ? እነዚህ ክሶች ምን ያክል መሠረት ነበራቸው?`

ከቁጥር 1 በተቃራኒ፣ በምስራቅ በኩል ያሉት ነገዶች በተለመደው መልክ (ሮቤላውያን፣ ጋዳውያን፣ ወዘተ.) ከሚጠሩበት የተለየ አገላለጽ ጥቅም ውሏል፡- “የሮቤል ልጆች፣ “የጋድ ልጆች” እና “የምናሴ ነገድ እኩሌታ” ማለትም “የእስራኤል ልጆች” (ኢያሱ 22፡11) ከሚለው አንፃር የተለየ አካልን የሚያመለክት ይመስላል።

በትረካው ላይ “የእስራኤል ማኅበር ሁሉ” የሚለው አገላለጽ የሚያመለክተው በምዕራብ ዮርዳኖስ የሚገኙትን ዘጠኝ ተኩል ነገዶችን ብቻ ሲሆን ይህም በሁለቱ ቡድኖች መካከል የተፈጠረውን አለመግባባት አጉልቶ ያሳያል። በእርግጥም የሚቀጥለው ታሪክ ዋነኛ ጥያቄ ከወንዙ በስተ ምሥራቅ ያሉት ነገዶች እንደ እስራኤላውያን ሊታዩ ይችላሉ ወይ የሚለው ነው። የጎልማሶች ሰንበት ትምህርት

ለታሪኩ ለስላሳ መደምደሚያ እንጠብቅ ይሆናል፤ ነገር ግን በስተምስራቅ ያሉት ነገዶች በዮርዳኖስ ላይ መሠዊያ እንዳቆሙ ሲነገር ውጥረት ተፈጥሯል።

እዚህ ያለው ጥቅስ ለድርጊቱ ምንም ምክንያት አይሰጥም፤ የመሠዊያውን ተግባር ወይም ከእሱ ጋር የተያያዘ የተለየ እንቅስቃሴንም አይገልጽም። እስራኤል ሁሉ ወደ ከነዓን ለመሻገር በዮርዳኖስ ዳርቻ የመጡበትን የዮርዳኖስን የመጀመሪያ መሻገር በምዕራፍ 3 እና 4 ላይ የተጠቀሱትን ብልጭታዎች ከተመለከትን የመሠዊያ ትርጉምን በተመለከተ ያለው አሻሚነት የበለጠ ይጨምራል። እዚህ አንድ የእስራኤል ክፍል ወደ ዮርዳኖስ ይቀርባል፤ አሁን ግን ወንዙን በተቃራኒ አቅጣጫ ለመሻገር ነው።

በሁለቱም ሁኔታዎች የድንጋይ መዋቅር ቆሟል። የመጀመሪያው እንደ መታሰቢያ ሆኖ ያገለግል ነበር፤ ሁለተኛው ደግሞ አስደናቂ መሠዊያ እንደሆነ ይታሰባል። ወደ አእምሯችን የሚመጣው ጥያቄ “እነዚህ ድንጋዮች ምን ማለት ናቸው?” የሚለው ነው። (ከኢያሱ 4:6፣ 22 ጋር ያነፃፅሩ)። ይህ መሰዊያ የተሰራው ለመሥዋዕት ነው ወይስ መታሰቢያ ብቻ ነው? እነዚህ ሌሎች ነገዶች በክህደት ውስጥ መውደቅ እየጀመሩ ይሆን?

ከኢያሱ፣ ከአልዓዛር ወይም ከነገዱ መሪዎች ጋር አለመመካከር ወደ አስከፊ ግጭት ሊመራ ለሚችል አለመግባባት ክፍተት ይፈጥራል።

`ኢየሱስና ጳውሎስ በሌሎች ላይ ከመፍረድ እንድንቆጠብ ሲመክሩን ምን እያሉ ነው? ሉቃስ 6:37፣ ዮሐንስ 7:24፣ 1 ቆሮ. 4፡5ን ያንብቡ። የሌሎችን ፍላጎት በተመለከተ የተሳሳተ መደምደሚያ ላይ ለመድረስ በጣም ቀላል የሆነው ለምንድን ነው?`