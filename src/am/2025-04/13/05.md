---
title:  ጣዖትን የማምለክ አደጋዎች

date:   24/12/2025
---

`ኢያሱ 24:22-24ን ያንብቡ። ኢያሱ እስራኤላውያን ጣዖቶቻቸውን እንዲያስወግዱ ያቀረበውን ተማፅንዖ በድጋሚ መናገር ያስፈለገው ለምንድን ነበር?
`


የጣዖት አምልኮ ስጋት በፅንሰ ሐሳብ ደረጃ የነበረ አይደለም። ቀደም ሲል፣ በሞዓብ ሜዳ ላይ፣ በተመሳሳይ ሁኔታ፣ ሙሴ ተማፅንዖን አቅርቧል (ዘዳ. 30፡19፣ 20)። በዚህ ሰዓት የሚታዩት አማልክት የግብፅ ወይም ከወንዙ ማዶ ያሉት ሳይሆኑ “በመካከላቸው” የሚገኙ ነበሩ። ስለዚህም ኢያሱ ልባቸውን ወደ እግዚአብሔር እንዲያዘነብሉ ሕዝቡን ተማጸነ። እዚህ ጥቅም ላይ የዋለው የዕብራይስጥ ቃል ናታህ “መለጠጥ” “መታጠፍ” ማለት ነው።

ጎንበስ ብሎ ጸሎትን መስማት የሚጠበቅበትን አምላክ የሚገልፅ (2ኛ ነገ. 19፡ 16፣ መዝ. 31፡2-3፣ ዳን. 9፡18) እና በኋላም በነቢያት አማካኝነት ከእስራኤል የሚጠበቀው አመለካከት እንደሆነ የተነገረ ነው (ኢሳ. 55፡3፣ ኤር. 7፡24)።

ይኸው ቃል ልቡ ወደ ባዕድ አማልክት ባዘነበለ ጊዜ የሰሎሞንን ክህደት ለማመልከት ጥቅም ላይ ውሏል (1 ነገሥት 11፡2፣ 4፣9)። ኃጢአተኛው የሰው ልብ ጎንበስ ብሎ የእግዚአብሔርን ድምጽ የማዳመጥ ተፈጥሯዊ ዝንባሌ የለውም። የእግዚአብሔርን ፈቃድ ወደ መፈጸም ለማዘንበል በእኛ በኩል ጥንቃቄ የተሞላበት ውሳኔ ማድረግ ይጠይቃል።

እስራኤላውያን የሰጡት መልስ “ቃሉን እንሰማለን” የሚል ነበር። ይህ አገላለጽ መታዘዝን በውስጡ የያዘ ነው። እስራኤል ሕይወት አልባ ሕጎችን እንድትከተል አልተጠየቀችም። ቃል ኪዳኑ ከጌታ ጋር ስላለው ህያው ግንኙነት ነው፣ ይህም በመመሪያዎች ሙሉ በሙሉ ሊገለጽ አይችልም። የእስራኤል ሃይማኖት ሕግ አጥባቂ እንዲሆን ፈጽሞ አልታሰበም፤ ይልቁንም ከቅዱስ እና መሐሪ አዳኝ ጋር በእምነት እና በፍቅር የማያቋርጥ ውይይት መሆን ነበረበት።

`ኢያሱ ባዕድ አማልክትን ከመካከላቸው እንዲያስወግዱ ሲያዛቸው ሕዝቡ እግዚአብሔርን ለማገልገል ሦስት ጊዜ ቃል ከገቡ በኋላም ቢሆን በእርግጥ እንደተፈጸመ የሚገልጽ ምንም መረጃ የለም። በጠቅላላው መጽሐፉ ውስጥ የመታዘዝ ምሳሌዎች እንዲሆኑ በማሰብ የኢያሱ ትእዛዛት (ወይም የሙሴ) መፈፀማቸውን ሪፖርት ማድረግ የተለመደ ነው። አሁን በመጽሐፉ መጨረሻ ላይ ይህ አለመገኘቱ የኢያሱ ተማፅንዖ ተግባር ላይ መዋሉ ላይ እርግጠኛ እንዳንሆን ያደርገናል። ጌታን እንድናመልክና እንድናገለግለው የሚጠራው የመጽሐፉ ዋና ተማፅንዖ ለኢያሱ ዘመን ትውልድ ብቻ ሳይሆን ይህን መልእክት ለሚያነብ ወይም ለሚሰማ ለእያንዳንዱ አዲስ የእግዚአብሔር ሕዝብ ትውልድ ጭምር ነው። ለጌታ አንድ ነገር ለማድረግ ምን ያህል ጊዜ ቃል ገብተው ሳያደርጉ ቀርተዋል? ያላደረጉበት ምክንያት ምንድነው? መልስዎ ስለ ፀጋ ምን ይነግርዎታል?`