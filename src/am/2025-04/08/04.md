---
title:  የተምሳሌትነት ኃይል
date:   18/11/2025
---

`ኢያሱ 15፡16-19፣ መሳፍንት 1፡13 እና መሳፍንት 3፡7-11 ያንብቡ። ይህ ታሪክ ስለ ተምሳሌትነት ኃይል ምን ይነግረናል? የካሌብ አመለካከት በወጣቱ ትውልድ ውስጥ የተስፋፋው በምን መልኩ ነበር?
`




በዚህ ክፍል ውስጥ፣ ካሌብ ቂርያትሴፌርን(ዳቤርን) ለሚመታ እና ለሚይዛት ሴት ልጁን አክሳን እንደሚያጋባው ተናገረ። ጎቶንያል ከተማይቱን አሸንፎ ስለያዘ አክሳን ማግባት ቻለ። የካሌብን ድፍረት፣ እምነት እና ፈተናዎችን ለመወጣት ያለውን ዝግጁነት በድጋሚ ስለሚያሳይ ይህ ታሪክ አስፈላጊ ነው ።

በተጨማሪም ቀጣዩ የእስራኤላውያን ትውልድ የእነዚህን ግዙፍ የእምነት ሰዎች የካሌብና የኢያሱን ምሳሌ መከተሉን ያሳያል። አሮጌው ትውልድ አገልግሎቱን እየጨረሰ ሲሄድ፣ ተግዳሮቶችን ለመጋፈጥ እና እግዚአብሔር ለእስራኤል ያለውን እቅድ ለመፈጸም ዝግጁ የሆነ አዲስ ትውልድ አለ።

ካሌብ ኢያሱን “ይህን ኮረብታማ አገር ስጠኝ” ብሎ ከጠየቀው በተለየ መንገድ በባሏ የተበረታታችው አክሳ አባቷ ያሳየውን እምነትና ውሳኔ አሳይታለች። በካሌብ ተምሳሌትነት አክሳም ምድሪቱን ለመውረስ የተገባውን የተስፋ ቃል ፍጻሜ በቆራጥነቷ እና በድፍረትዋ አስቀጥላለች።

በእርግጥም ምድሪቱ ከያህዌ ለእስራኤል የተሰጠች ስጦታ ናት፣ ነገር ግን እስራኤል የጌታን የተስፋ ቃል በእምነት እና በድፍረት በመናገር መውሰድ ነበረባቸው። የአክሳ ቆራጥነት በወንጌል ውስጥ የተገለጹትንና ለራሳቸው እና ለቤተሰባቸው የኢየሱስን በረከት እስኪያገኙ ድረስ ተስፋ ባለመቁረጥ በሕዝቡም ሆነ በደቀ መዛሙርቱ ግፊት ወደኋላ ያልተመለሱትን ሴቶች ጽናት አስቀድሞ ይናገራል። ሉቃስ 18:1-5ን ያንብቡ። በዚህ ጥቅስ ውስጥ ምን ትምህርት እናገኛለን?



`የእምነትን ችቦ ለቀጣዩ ትውልድ ማስተላለፍ እግዚአብሔር የሰጠንን ተልዕኮ ለማሳካት ወሳኝ ነው። በአንድ በኩል እምነትን ለቀጣዩ ትውልድ የማስተላለፍን ተግዳሮቶች ያስቡ፡ በሌላ በኩል ደግሞ ወጣቶች በእግዚአብሔር ሥራ የበለጠ ኃላፊነት ሲሰጣቸው ስለሚያገኟቸው እድሎች ያስቡ። ወጣቶች መልካም መሪዎች እንዲሆኑ ለማመቻቸት እና ለማሰልጠን ምን ማድረግ አለብን? በዚህ ሂደት ውስጥ የእኛ ተምሳሌት መሆን ምን ያህል ወሳኝ ነው?`