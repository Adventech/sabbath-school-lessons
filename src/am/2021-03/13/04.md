---
title:  ጊዜአቸውን ጠብቀው የሚገለጡት ክስተቶች
date:  21/09/2021
---

ፍጹም ልንቆጣጠር የማንችላቸው ክስተቶች በየተራ እየተገለጡ የሚስተዋሉበትን ከፍ ያለውን የታሪክ ትንቢታዊ ሥዕል ችላ ብለንና እጆቻችንን አጣጥፈን; ከኋለኛው ወንበር እንድንቀመጥ አይፈቀድልንም። ብዙዎች በዚህ ዙሪያ ያላቸው አመለካከት “ደህና; የመጨረሻዎቹ ክስተቶች በተተነበየው መሠረት ሊፈጸሙ ነው; እንግዲህ ዝም ብለን ከሁናቴዎቹ ጋር ከማዝገም ባለፈ ምን ማድረግ እንላለን? ደግሞስ እኔ ብቻዬን ምን ማድረግ እችላለሁ?” ይሁን እንጂ ክርስቲያኖች በዙሪያቸው ካለው ዓለም; በተለይም ከመጨረሻዎቹ ክስተቶች ጋር ራሳቸውን ማቆራኘት የሚኖርባቸው በዚህ መልኩ አይደለም።

ራእ. 14 እንደሚነግረን--በዚህ የታሪክ ክፍል የእኛ ዓላማ ስለ አምላካዊው ፍርድ ለሌሎች መንገር እና ለየሱስ ዳግም ምጽአት እንዲዘጋጁ መርዳት ነው።

`ጥቅሶቹን ያንብቡ: ራእ. 14:6-12። በዚህ ክፍል የቀረበው አስተምህሮ ምን ይመስላል? ለዓለም የምናውጀው ምንድን ነው? ይህ መልእክት ለምን አጣዳፊ ሆነ?`

እንደ ሰባተኛ ቀን የዳግም ምጽአቱ ተጠባባቂነታችን በተለይ “የሦስቱ መላእክት መልእክት” ብለን በምንጠራቸው ቁጥሮች ውስጥ ወቅታዊው እውነት (2ኛ ጴጥ; 1:12) እንዳለ እናምናለን። በዚህ ስፍራ; በምንገኝበት የምድር ታሪክ የጥሪያችንን መሠረታዊ ነጥብ ምንነት እናገኛለን። የሚጀምረው--“ዘላለማዊ ወንጌል” በሆነው የክርስቶስ ሞት እና ትንሣኤ አስደናቂ ዜና መሆኑን እና ብቸኛው የመዳኛ ተስፋችን የሚያርፈው በዚህ ላይ እንደሆነ ልብ ይሏል። ደግሞም “የፍርዱ ሰዓት ደርሶአልና” (ራእ. 14:7) የሚል መልእክት ያለ ሲሆን; ይህም የመጨረሻውን ጊዜ በብርቱ የሚያመላክት ነው።

በባቢሎን ቀርተው “ለአውሬውና ምስሉ” አምልኮ ለሚያቀርቡ ከተሰጠው አስፈሪ ማስጠንቀቂያ በተቃራኒ “ሰማይንና ምድር የፈጠረውን” አምላክ እንድናመልክ የቀረበ ጥሪ አለ። በመጨረሻ የእግዚአብሔርን የመጨረሻው ጊዜ ሕዝቦች ገላጭ መልእክት አለ: “የእግዚአብሔርን ትእዛዛት የሚጠብቁና ለኢየሱስም ታማኝ ሆነው በትዕግሥት የሚጸኑ ቅዱሳን የሚታወቁት በዚህ ነው።”

`ጥቅሱን ያንብቡ: ራእ. 14:11። ለአውሬውና ምስሉ የሚሰግዱ ሁሉ ዕረፍት የሌላቸው መሆኑን አስመልክቶ ጥቅሱ ምን ይላል?`

ለአውሬውና ለምስሉ የሚሰግዱ ሁሉ ቀንና ሌሊት ዕረፍት የላቸውምን? ይህ ምን ማለት እንደሆነ አስመልክቶ የተለያዩ ሐሳቦች ሊኖሩ ቢችሉም ጌታ ለእርሱ ታማኝ ለሆኑ ሰዎች የሚያቀርብላቸው ዓይነት ዕረፍት እንደማያጋጥማቸው ሁሉም ይስማማሉ።

`የሦስቱ መላእክት የመጀመሪያው ክፍል መልእክት “የዘላለም ወንጌል” የሆነው ለምንድን ነው ብለው ያስባሉ? እነዚህን መልዕክቶች ለዓለም ስናውጅ ይህን አስደናቂ እውነት ሁሌም ከፊት ማስቀደም ያለብን ለምንድን ነው? ወንጌልን መረዳት የዕረፍት ጽንሰ ሀሳብ ማዕከላዊ አካል የሆነው እንዴት ነው?`