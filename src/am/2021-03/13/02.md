---
title:  ስለ መጨረሻው የተሰጠ ራእይ
date:  19/09/2021
---

በሕይወት የተረፈውና አሁን በዕድሜ አንጋፋ የሆነው ደቀ መዝሙር; በእርግጥ ከየሱስ ጋር የነበረ ቢሆንም ነገር ግን አጠገቡ ከነበረ ማንኛውም ነገር ርቆ እና ተገልሎ; ዙሪያ ገባውን በባሕር በተከበበና ቋጥኝ በወረሰው ደሴት ወህኒ ይገኝ ነበር። ዮሐንስ ራሱን በዚህ ከሰው በተገለለ ደሴት መሃል ሲያገኝ በአእምሮው ምን ተመላልሶ ይሆን? እንዴት መጨረሻው እዚህ ሆነ? ደግሞም የሱስ ወደ ሰማይ ሲያርግ ተመልክቶት ነበር። በወቅቱ ድንገት አጠገባቸው ቆመው የነበሩ ሁለት መላእክት እንዲህ ብለዋቸዋል: “ ‘እናንት የገሊላ ሰዎች ሆይ፤ ወደ ሰማይ እየተመለከታችሁ እዚህ የቆማችሁት ለምንድን ነው? ይህ ከእናንተ ዘንድ ወደ ሰማይ ሲያርግ ያያችሁት ኢየሱስ; ልክ ወደ ሰማይ ሲወጣ እንዳያችሁት በዚሁ ሁኔታ ይመለሳል’ ” (ሐዋ. 1:11)።

ይህ ክስተት ገቢራዊ የሆነው ከብዙ ዓመታት በፊት ቢሆንም እስከዚያ ጊዜ ድረስ አልተመለሰም። ይህ በእንዲህ እንዳለ፤ በዚያን ወቅት ሌሎቹ ሐዋርያት ሞተዋል። አብዛኞቹ ለየሱስ ምስክር በመሆን ተሠዉተዋል። ለጋዋ ቤተ ክርስቲያን ከትውልድ ወደ ትውልድ የመሸጋገር ለውጥ ላይ የነበረች ሲሆን; በወቅቱ ከውጭ አስከፊ ስደት ከውስጥ ደግሞ እንግዳ ከሆነ የሐሰት አስተምህሮ እንቅስቃሴ ጋር እየተፋለመች ነበር። በብቸኝነት ይንከላወስ የነበረው ዮሐንስ ድካም እና ዕረፍት ዐልባነት ሳያጠቃው አልቀረም። ታዲያ በዚህ መሃል; ድንገት ራእይ ተሰጠው።

`ዮሐንስ ከዚህ ራእይ ስላገኘው መጽናናት መገመት ይችላሉ--ራእ. 1:9–19?`

“እኔም እስከ ዓለም ፍጻሜ ድረስ ሁልጊዜ ከእናንተ ጋር ነኝ” (ማቴ. 28: 20) በማለት የሱስ ለተከታዮቹ የነገራቸው ቃላት አስከፊውን ግዞት ብቻውን እየተጋፈጠ የነበረውን ዮሐንስ ሳያጽናናው እንዳልቀረ ይታመናል። በዚህ መገለጥ; በዚህ የየሱስ “ራእይ” አማካይነት “የመጀመሪያውም የመጨረሻውም” የሆነው እርሱ; በግዞት ለነበረው ሐዋርያ አሁን በተለየ ሁኔታ ራሱን እየገለጠለት መሆኑን ማወቁ ከፍ ያለ መጽናናት ሳያመጣለት አልቀረም። እነዚህን ቁጥሮች ተከትለው የቀረቡት--የወደፊቱን ዓለም ሁኔታ የሚገልጹ ራእዮች ናቸው። አስደናቂ የታሪክ ገጽታ የተላበሰ ትዕይንት በፊቱ ያልፋል። ይህ ለእኛ የቤተ ክርስቲያን ታሪክ ሲሆን ለእርሱ ደግሞ ትንቢት ነበር።

ዮሐንስ በራእይ የተገለጠለት ወደፊት የሚመጡት ፈተናዎች እና መከራዎች ብቻ ሳይሆኑ; ሁሉም እንደሚያከትሙ ጭምር ነበር: “ከዚህ በኋላ አዲስ ሰማይና አዲስ ምድር አየሁ፤ የመጀመሪያው ሰማይና የጀመሪያይቱ ምድር ዐልፈዋልና፤ ባሕርም ከእንግዲህ ወዲህ አይኖርም። ቅድስቲቱ ከተማ; አዲሲቱ ኢየሩሳሌም ለባሏ እንደ ተዋበች ሙሽራ ተዘጋጅታ ከሰማይ ከእግዚአብሔር ዘንድ ስትወርድ አየሁ።” (ራእ. 21:1-2)።

ዮሐንስ በራእይ መጽሐፍ የጻፈው ታላቁ የዳግም ምጽአት መገለጥ; በአምላካዊው በጎነትና የተስፋ ቃል ላይ ልበ ሙሉ ሆኖ እንዲያርፍ ረድቶታል።

`ሕይወት በዚህ ዘመን ከባድ ሊሆን ቢችልም--አልፎ አልፎ ከዚህ በባሰ አስፈሪ ሆኖ ልናገኘው እንችላለን። ሆኖም እግዚአብሔር የወደፊቱን የሚያውቅ አምላክ መሆኑን መገንዘባችንና ማብቂያ የሌለው የወደፊቱ ዘመን መልካም መሆኑን ማወቃችን እንዴት ሊያጽናናን ይችላል?`