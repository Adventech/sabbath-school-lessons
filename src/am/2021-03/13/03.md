---
title:  ትንቢታዊ የጊዜ ሠሌዳ
date:  20/09/2021
---

በደብረ ዘይት ተራራ ሆነው; ደቀ መዛሙርቱ ለየሱስ ላቀረቡለት ጥያቄ መልስ ሲሰጣቸው; በግዙፉ ሸራ ቡሩሹን እየሞነጫጨረ ውስጡ ያለውን ምስል እንደሚያስቀምጥ ሠዓሊ የወደፊቱን የምድር ታሪክ ገጽታ ቁልጭ አድርጎ አቀረበላቸው: “ ‘እስቲ ንገረን፤ የምትለው ሁሉ መቼ ይሆናል? የመምጣትህና የዓለም መጨረሻ ምልክትስ ምንድን ነው?’ ” (ማቴ. 24:3)። በማቴ. 24 የምናገኘው ዝነኛው የየሱስ ስብከት ከዚያን ዘመን እስከ ዳግም ምጽአቱ; ብሎም ከዚያ ባሻገር ያለውን ዘመን ሳያቆራርጥ የዳሰሰ ነው። የሱስ በተለያዩ ዘመናት የሚኖሩ ሕዝቦቹ ስለ ምድር መጨረሻ ትንቢቶች መለኮታዊ ውጥን ከሞላ ጎደል የሚገልጽ ምስል ሊሰጣቸው ፈለገ። ለዚህ መንስዔው በተለይ በመጨረሻው ዘመን የሚኖሩ ሕዝቦቹ ለመጨረሻው ክስተት መዘጋጀት ይችሉ ዘንድ ነው። በዙሪያችን የሚገኝ ማንኛውም ነገር ሊፈራርስ ቢችል እንኳ በልበ ሙሉነት በፍቅሩ ላይ እንድናርፍ ፍላጎቱ ነው።

ሰባተኛ ቀን የዳግም ምጽአቱ ተጠባባቂዎች “መንግሥታት ከተመሠረቱበት ጊዜ ጀምሮ እስከዚያ ዘመን ድረስ ታይቶ የማይታወቅ ታላቅ የመከራ ጊዜ ይሆናል” (ዳን. 12:1) በሚል በዳንኤል የቀረበውን መግለጫ ጠንቅቀው ያውቃሉ። የሱስ ከዳግም ምጽአቱ አስቀድሞ ላለው ለዚህ ክስተት እንድንዘጋጅ ይፈልጋል።

`ዳግም ምጽአቱ ምን ይመስላል? እንዳንታለል ምን ማድረግ እንችላለን? ማቴ. 24:4-8;23-31።`

የየሱስ ዳግም ምጽአት በጊዜው መጨረሻ ላይ በተጨባጭ ገቢራዊ የሚሆን ክስተት ነው። የሱስ በስብከቱ ሳይቀር በመጥቀስ ስለ ዳግም ምጽአቱ ትንቢት የሰጠውን ቦታ ከግምት በማስገባት ለዚህ ታላቅ ጉዳይ ከፍ ያለ አጽንኦት መስጠት ተገቢ ነው። ለመጨረሻ ጊዜ መላውን ዓለም ያካተተ የአየር ንብረት ለውጥ በተከሰተ ጊዜ ከዘመኑ የዓለም ሕዝቦች መሃል ከጥፋቱ ለመትረፍ ዝግጁ ሆነው የተገኙት ስምንት ሰዎች ብቻ ነበሩ። የሱስ በድንገት ገቢራዊ የሚሆነውን ዳግም ምጽአቱን ከዚህ ክስተት ማለትም ከጥፋት ውሃ ጋር በማነጻጸር አቅርቦታል (ማቴ. 24:37-39)። ምንም እንኳ ዳግም የሚገለጥበትን ቀን ወይም ሰዓት ማንም ባያውቅም (ማቴ. 24:36)፤ እግዚአብሔር በዙሪያችን ባለው ዓለም ውስጥ ሲከናወን ልንመለከት የምንችለውን ትንቢታዊ የጊዜ ሠሌዳ ሰጥቶናል። በዚህ ትንቢታዊ ተውኔት የምንሞላው ሚና ተሰጥቶናል።

`የእኛ ድርሻ ምንድን ነው--ማቴ. 24 9–14?`

በዚህ መላውን ምድር ያካተተ ተጋድሎ እኛ ከታዛቢዎች በላይ ነን። ወንጌልን እስከ ዓለም ዳርቻ በማሰራጨቱ ረገድ ንቁ ተሳታፊዎች መሆን አለብን። ይህ ደግሞ እኛም ስደት ይገጥመናል ማለት ነው።

`“እስከ መጨረሻው መጽናት” ፍቺው ምንድን ነው? ይህን ማድረግ የምንችለው እንዴት ነው? ብዙዎች እንዳደረጉትና እያደረጉ እንዳሉት ላለመውደቅ በየቀኑ ምን ዓይነት ምርጫዎች ማድረግ ያስፈልገናል?`