---
title:  በሰላም ማረፍ
date:  22/09/2021
---

ክርስቲያኖች የክርስቶስን ዳግም መገለጥ ለአያሌ መቶ ዓመታት ሲጠባበቁ ኖረዋል። ይህ በእውነቱ የሁሉም ተስፋዎቻችን ፍጻሜ ነው--የእኛ ብቻ ሳይሆን በዘመናት ታማኝ ሆነው ያለፉ የእግዚአብሔር ሕዝቦች ጭምር!

`ጥቅሶቹን ያንብቡ: ዕብ. 11:13-16። ለቀደሙት ሕዝቦች ብቻ ሳይሆን ነገር ግን ለእኛም የሚበጅ ምን ዓይነት ታላቅ ተስፋ ቀርቦአል?`

በብዙዎች ዘንድ የተለመደው የሞት እሳቤ እውነት ቢሆን ኖሮ እነዚህ ጥቅሶች ትርጉም የለሽ በሆኑ ነበር። “የተስፋ ቃል ሳያገኙ” በሚል ጥቅሱ እየተናገረ ያለው ነገር ምንድን ነው? እነዚህ ሰዎች ሞተዋል። ቢሞቱም--አሁን በሰማይ ከየሱስ ጋር በታላቁ ሽልማታቸው ሐሴት እያደረጉ ነው--የሚል ዓይነት አነጋገር የተለመደ ነው። ይህ አባባል በተለይ ወንጌላዊው ቢሊ ግራሃም እንደሞቱ; በሰማይ ከየሱስ ጋር መሆናቸው በተደጋጋሚ ሲነገር ሰምተናል። ይህን አመለካከት ተከትሎ የሚስተዋል ሌላ አንድ ምጸታዊ አባባል ያለ ሲሆን ይኸውም ሰው ሲሞት “በሰላም ይረፍ” ሲባል መስማታችን ነው። ምን ለማለት ተፈልጎ ነው? እነዚህ ሰዎች በሰላም እያረፉ ነው ወይስ በሰማይ ማድረግ ያለባቸውን ሁሉ እያደረጉ ነው--(ለምሳሌ በምድር የሚደረጉትን “አዝናኝ” ትዕይንቶች መከታተል)?

`የሱስ ሞትን እንዴት ነበር የገለጸው? ዮሐ. 11:11`

እንደ እውነቱ ከሆነ “በሰላም የማረፍ” ጽንሰ ሀሳብ በሞት ወቅት ገቢራዊ የሚሆን እውነታ ነው--አይደል? የሞተ ሰው በዕረፍት ላይ መሆኑ እሙን ነው። “ለሚያምን ሰው ሞት ከባድ ነገር አይደለም። ክርስቶስ ሞት የአጭር ጊዜ ጉዳይ መሆኑን ይናገራል። ‘ቃሌን የሚጠብቅ ከቶ አይሞትም።’ ‘ሕይወታችሁ የሆነው ክርስቶስ በሚገለጥበት ጊዜ እናንተም ከእርሱ ጋር ትገለጣላችሁ፤ የክብሩም ተካፋዮች ትሆናላችሁ’” ዮሐ. 10:10; 4:14; 6:54። የዘመናት ምኞት ገጽ: 836።

በሞት እና በትንሣኤ ጠኋት መካከል የሚገኘውን ሰው ሁናቴ የሱስ አቅልን የሳተ እንቅልፍ አድርጎ ያቀርበዋል (ዮሐ. 11:11;14)። ሆኖም የዳኑትም ሆኑ የጠፉት ከትንሣኤ በኋላ የተዘጋጀላቸውን እንደሚቀበሉ አጽንኦት ሰጥቶ ይናገራል (ዮሐ. 5:28-29)። ሞት በየትኛውም ጊዜ ቢመጣ ተዘጋጅቶ መገኘት በጣም አስፈላጊ መሆኑን አበክሮ ይናገራል።

`በሞት የተለዩዎ የሚወዷቸው ወገኖች በእርግጥ አሁን ዕረፍት ላይ መሆናቸውን ማወቅዎ ምን ያህል ያጽናናዎታል?`