---
title:  ኃይማኖታዊ ሥርዓቶች እና መሥዋእቶች
date:  06/09/2021
---

በኦሪት ዘሌዋውያን የሚገኘው ዓይነት የብሉይ ኪዳን ኃይማኖታዊ ሥርዓትና መሥዋዕት በትናንቱ ጥናታችን ላየነው ተጨማሪ ምሳሌዎች ያቀርባል--ወደ አዲስ ኪዳን እውነቶች የሚጠቁሙ የብሉይ ኪዳን ምልክቶች። ምንም እንኳ ዘመናዊ የመጽሐፍ ቅዱስ አንባቢዎች እነዚህን ሥርዓቶች ዘለው ቢያልፏቸውም፤ ለሚያጠኗቸው ታላቅ ዋጋ ያላቸው አያሌ አስፈላጊ መንፈሳዊ እውነቶችን ይዘዋል።

`አንድ እስራኤላዊ የኃጢአት መሥዋዕት ይዞ ሲቀርብ የሚካሄደውን ሥርዓት በሌዋ. 4:32-35 ያንብቡ። ምንም እንኳ ለኃጢአታችን መሥዋዕት ማቅረብ የምንችልበት መሠዊያ ያለው ቤተ መቅደስ ባይኖረንም ከዚህ ሥርዓት ምን እንማራለን? ይህን ሥርዓተ አምልኮ ከዮሐ. 1:29 እና 1ጴጥ. 1:18-21 ጋር ያገናኙ።`

ኃይማኖታዊ ሥርዓት በጣም አስፈላጊ የሆኑ እሴቶችን እና መረጃዎችን የሚያስተላልፍ እንደመሆኑ መልእክቱ የተጻፈበት ዐውደ ሀሳብ በቅጡ ሊስተዋል ይገባል። ውጤታማ ለመሆን ባብዛኛው--የተወሰነ ጊዜ; ቦታ እና አስቀድሞ የተወሰነ የድርጊት ቅደም ተከተል ይጠየቃል። እርግጥ ነው-በብሉይ ኪዳን; መሥዋዕትን አስመልክቶ የተሰጡ የመጽሐፍ ቅዱስ ትዕዛዞችን ስናነብ ስለ መሥዋዕቱ ምንነት; መቼ እና የት መሥዋዕት ሆኖ እንደሚቀርብና ሊከተሉት ስለሚገባ ኃይማኖታዊ ሥርዓትና ደንብ እግዚአብሔር ዝርዝር መግለጫ እንደ ሰጠ እንመለከታለን።

እርግጥ ነው--የብዙዎቹ አምልኮ ሥርዓቶች ዋነኛው ነጥብ ደም እና ደም መፍሰስ; እንዲሁም መርጨት ነበር። ይህ የሚያስደስት ነገር አይደለም; እንዲህ እንዲሆንም አልነበረም--ነገር ግን ጉዳዩ በዩኒቨርስ እጅግ አጸያፊ የሆነውን ኃጢአት ማስወገድ የሚቻልበት ብቸኛ መፍትሔ በመሆኑ እንጂ! ደሙ ምን ዓይነት ትክክለኛ ሚና ነበረው? የመሠዊያውን ቀንዶች መቀባት ያስፈለገው ለምን ነበር? ከመቅደሱ ጋር ተያያዥነት የነበራቸው አብዛኞቹ የአምልኮ ሥርዓቶች ትዕዛዛዊ ቅርጽ ይዘው ቢታዩም (ማለትም; እንዴት መደረግ እንዳለባቸው መመሪያ ይሰጣሉ) ሁሌም; ሁሉንም ማብራሪያዎች አያካትቱም። ይህ ሊሆን የቻለው ምናልባት ምን ማለት እንደሆነ ሕዝቡ አስቀድሞ ስለተገነዘበ ሊሆን ይችላል። ለነገሩ የእስራኤል ሕዝቦች የደምን ትርጉም ተረድተው ነበር (ዘሌዋ. 17:11)።

ከዘሌዋ. 4:32–35 የተወሰደው ምሳሌ አንድ ጠቃሚ ማብራሪያ ይዟል: “በዚህ መሠረት ሰውየው የሠራውን ኃጢአት ካህኑ ያስተሰርይለታል፤ ሰውየውም ይቅር ይባላል” (ዘሌዋ. 4:35)። እኛ ኃጢአተኞች ቅዱስ በሆነው አምላክ ፊት ጻድቅ ሆነን እንታይ ዘንድ ደም ለመላው የሥርየት ሂደት ቁልፍ ነበር። በእነዚህ መሥዋእቶች የምንመለከተው ስለ እኛ የተከፈለውን የክርስቶስን ሞት እና አገልግሎት ምሳሌ ነው።

`የሥላሴ አንዱ አካል የሆነው የሱስ ሥርየት ለማምጣት ራሱን መሥዋእት አድርጎ እንዲሰጥ ያደረገው ኃጢአት; ምን ያህል አሰቃቂ እንደሆነ ያስቡ። ይህ--በሥራችን ሳይሆን ነገር ግን በጸጋ ላይ ብቻ መተማመን እንደሚኖርብን ምን ሊያስተምረን ይገባል? ለነገሩ ክርስቶስ ለእኛ በሠራው ሥራ ላይ ምን ልናክል እንችላለን?`