---
title:  ልባችሁን አታደንድኑ
date:  08/09/2021
---

`ጥቅሶቹን ያንብቡ: ዕብ. 4:4-7; መዝ. 95:8-11። በመዝሙርም ሆነ በዕብራውያን መጽሐፍ የተሰጠው ማስጠንቀቂያ ምንድን ነው? ዛሬ እኛን ምን ይለናል?`

ዕብ. 4:4-7 የፍጥረትን ነባራዊ ሁኔታ በማከል የሚያቀርብ ሲሆን--መዝ. 95: 11 ደግሞ ከእስራኤላውያን ታማኝ አለመሆን እና ያን ተከትሎ እግዚአብሔር እንዲገቡ ወደ ፈለገው ዕረፍት ሳይገቡ ስለ መቅረታቸው ያወሳል። እርግጥ ነው--መዝ. 95: 8–11 የእስራኤልን የምድረ በዳ ተሞክሮ ከአምላካዊው ዕረፍት ጋር በማስተሳሰር ያቀርብና; እምነተ-ቢሱ እስራኤል ወደ ዕረፍቱ አይገቡም የሚለው መለኮታዊ መሐላ ከተስፋይቱ ምድር ጋር የተዛመደ ነው። እስራኤላውያን ወደ ተስፋይቱ ምድር መግባታቸው እሙን ነው። አዲሱ ትውልድ ድንበሩን ተሻግሮ; በአምላክ እርዳታ የምድሪቱን ጠንካራ ምሽጎች ተቆጣጥሮ በዚያ መኖር ጀመረ።

ይሁን እንጂ ወደ አምላካዊው ዕረፍት አልገቡም፤ ብዙዎች በየሱስ የሚገኘውን የመዳን ሐቅ ጽንሰ ሀሳብ ያልተለማመዱት አለማመናቸው ጉልህ በሆነ አለመታዘዝ በመገለጡ ነበር። ምንም እንኳ ዕረፍት ከምድሪቱ ጋር የተቆራኘ ቢሆንም; ሰዎች ከሚኖሩበት ቦታ የላቀ አንደምታ አለው።

`የመለኮታዊውን እውነተኛ ዕረፍት ተስፋ የሰሙ ባለመታዘዛቸው ጠንቅ እንዳልገቡ ዕብ. 4:6 ይጠቁማል። ባለመታዘዝ እና ወደ እግዚአብሔር ዕረፍት ባለመግባት መካከል ያለው ግንኙነት ምንድን ነው?`

“ዛሬ” የተሰኘው ቃል አስቸኳይ ሁኔታን ያመላክታል። “ዛሬ” ማለት የሚባክን ጊዜ የለም እንደ ማለት ነው። “ዛሬ” ፈጣን ምላሽ እና ውሳኔ ይጠይቃል። ጳውሎስ ሴምሮን ወይም “ዛሬ” የሚለውን ቃል በመውሰድ ቃሉ ከዕረፍት ዐውድ አኳያ ምን ያህል አስፈላጊ እንደሆነ አጽንዖት ይሰጣል። ይህ በዚህ እንዳለ፤ የእግዚአብሔር ሕዝቦች የአባቶቻቸውን ስህተት እንዳይደግሙና እግዚአብሔር ብቻ በሚሰጠን ደኅንነት ወደ ተገኘ እውነተኛ ዕረፍት ከመግባት እንዳይሰናከሉ መዝ. 95:7-8 ማስጠንቀቂያ እና ተማጽኖ ያቀርባል።

`“ዛሬ ድምፁን ብትስሙ ልባችሁን አታደንድኑ” የሚለው መልእክት ለእኛ ምን ዓይነት ትርጉም ሊኖረው ይገባል? “ዛሬ” ከሚለው ቃል ጀርባ ያለው በጣም አስፈላጊ ነገር ምንድን ነው? ለነገሩ ቃሉ በመዝሙር መጽሐፍ ጥቅም ላይ የዋለው ከብዙ ሺህ ዓመታት በፊት ነው። የሆነው ሆኖ፤ በሺዎች ከሚቆጠሩ ዓመታት በፊት እንደ ሰሙት ሁሉ ለእኛ “ዛሬ” አስፈላጊ የሆነው ለምንድን ነው?`