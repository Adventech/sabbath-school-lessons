---
title:  ከፍ ያለውን መናፈቅ
date:  04/09/2021
---

### ለዚህ ሣምንት የመጽሐፍ ቅዱስ ጥናት የሚከተሉትን ጥቅሶች ያንብቡ
1ቆሮ. 10:1–11; ዘሌዋ. 4:32–35; ዮሐ. 1:29; ዕብ. 4:1–11; መዝ. 95:8–11።

> <p>የሣምንቱ ጥናት መሪ ጥቅስ</p>
> “እነርሱ ክፉ እንደ  ተመኙ እኛም ደግሞ እንዳንመኝ እነዚህ ነገሮች ምሳሌ ሆነውልናል” (1ቆሮ. 10:6)::

በኒው ዮርክ; ዩናይትድ ስቴትስ የሚገኘው የኩዊንስ የሥነ ጥበብ ሙዚየም; የኒው ዮርክን ሕንፃዎች በሙሉ የሚያሳይ የዓለማችን ትልቁ የሥነ ሕንፃ ሞዴል ነው። ይህ ወደ 870 ካሬ ሜትር የሚጠጋ ስፋት ላይ ያረፈ የሥነ ሕንፃ ሞዴል በመጀመሪያ የተጠናቀቀው በ1964 ሲሆን ፕሮጀክቱን ለማጠናቀቅ ከሦስት ዓመት በላይ ወስዷል፤ 100 ባለሙያዎችም ተሳትፈዋል። እስከ 1990ዎቹ ድረስ እየተሻሻለ የተሠራ ቢሆንም፤ የጎርጎሮሳውያኑን 2021 የከተማ ገጽታ ግን አይያንጸባርቅም።

በመጨረሻ; ይህ የሥነ ሕንፃ ሞዴል የዚያ የረቀቀውና የተወሳሰበው አካል-ቅጂ; ምሳሌና ማሳያ ከመሆን አያልፍም። እንደ እውነቱ ከሆነ ሁሉም ሞዴሎች በዚህ መልኩ ይቀርባሉ። ሞዴሎች ዋናው አካል አይደሉም። ሆኖም የዋናው አካል ምሳሌ ሆነው ያገለግላሉ። አንድ ሞዴል የመጀመሪያውን ሥራ ፍሬ ነገር እንድናስተውል ቢረዳንም ሊተካው ግን ፈጽሞ አይችልም። ይልቁንም የመጀመሪያው ሥራ ምን እንደ ሆነ ሰዎች በተሻለ እንዲገነዘቡ ለመርዳት የተዘጋጀ ነው። ቅዱሳት መጻሕፍት በራሳቸው ወደ ትላልቅና ሰማያዊ እውነታዎች የሚያመላክቱ ትናንሽ ማስተማሪያ ምሳሌዎች ናቸው። ዕብ. 4 ከመጽሐፍ ቅዱስ የዕረፍት ጥያቄ ጋር ባለው ተዛምዶ ከእነዚህ እውነታዎች መሃል አንዱን እንድናውቅ ይረዳናል።