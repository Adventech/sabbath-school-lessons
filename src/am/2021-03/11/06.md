---
title:  ሰማያዊዋን ከተማ መውረስ
date:  09/09/2021
---

በዕብ. 4 የቀረቡት ቁልፍ ጽንሰ ሀሳቦች አመክንዮአዊ እድገት በተለይ ዕብ. 4:8-11 ላይ በግልጽ ይታያል። ኢያሱ ለእስራኤላውያን ዕረፍት አልሰጠም። እንግዲህ; እግዚአብሔር ሐሰት የማያውቅ አምላክ እንደ መሆኑ ለእግዚአብሔር ሕዝብ የቀረ ሌላ “ዕረፍት” መኖር አለበት። ይህ ቡድን በአይሁድ አማኞች ብቻ የተዋቀረ አይደለም። ይልቁንም የሱስን የግል አዳኛቸው አድርገው የተቀበሉትን ሁሉ ያጠቃልላል።

`ጥቅሶቹን ያንብቡ: ገላ. 3:26-29። ከመስቀሉ በኋላ ያሉትን የእግዚአብሔር ኪዳን ሕዝቦች ባህሪ ልብ ይበሉ። ጳውሎስ በጻፈበት አግባብ በአይሁድና በግሪክ; በባሪያና በነጻ ሰው; በወንድና በሴት መካከል ልዩነት የለም ሲል ምን ማለቱ ነው?`

አልፎ አልፎ ዕብ. 4 ስለ ሰባተኛውን ቀን ሰንበት አጽንኦት ለመስጠት ጥቅም ላይ ሲውል፤ ሌሎች ደግሞ ሌላ (የመጨረሻ ጊዜ) ዕረፍት በተጨባጭ ከመኖሩ አኳያ; የዚህን ሰንበት ዕረፍት ትክክለኛነት ለመሞገት ተጠቅመውበታል። ከእነዚህ ከሁለቱም አቋሞች አንዳቸውም መጽሐፍ ቅዱሳዊውን ጥቅስ በጥሩ ሁኔታ አያንጸባርቁም። ይልቁንም በእግዚአብሔር ልዩ ዕረፍት ላይ ያለው የፍጻሜ ጊዜ ትኩረት ከፍጥረት አንስቶ እንደነበረና የሰንበትን ዕረፍት ማክበር ያንን የመጨረሻ ጊዜ ዕረፍት በሳምንታዊው ዕለት በጥቂቱ ማጣጣም እንደሆነ ጥቅሱ ይጠቁማል። እርግጥ ነው--ሰንበት በአይሁዳውያን ዘንድ “ኦላም ሃባ” (የሚመጣውን ዓለም) በትንሹ የሚያበስር ተደርጎ ይስተዋላል።

ከእግዚአብሔር ሕዝቦች ጋር እንዲዘልቅ የተሰጣቸው የሰንበት ዕረፍት-በምድር ታሪክ በመጀመሪያው ሰንበት ገቢራዊ የሆነውን አምላካዊ ዕረፍት ያስተጋባል። ይህ ማለት ከሥራችን ሁሉ አርፈን ለእኛ የገባውን የመዳን ተስፋ ቃል እንደሚፈጽምልን ልንተማመንበት እንችላለን ማለት ነው። ክርስቲያኖች የሰንበትን ሕግ መታዘዛቸው አስፈላጊ እንዳልሆነ አድርገው ከሚያቀርቡ አንዳንድ ተርጓሚዎች የሙግት ሀሳብ በተቃራኒ--የሰንበት ሕግ ክርስቶስ ባስገኘው ደኅንነት ተፈጽሟል የተሰኘውን አባባል የመልእክቱ ዐውደ ሐሳብ አይደግፈውም። ክርስቶስ ለእኛ የከፈለልንን ዋጋ ተከትሎ የተሰጠን የመጨረሻው ዕረፍት የተስፋ ቃል--የመጽሐፍ ቅዱስን ሰባተኛ ቀን ሰንበትን አይተካውም፤ እንዲያውም ያጸናዋል።

በጥረታቸው ስኬታማ ለሆኑ ጠንካራ ሠራተኞችና ታታሪዎች ከፍተኛ ዋጋ በሚሰጥበት ዓለም; በየሱስ ማረፍ እና ጸጋው እኛን ለማዳንና ለመለወጥ በቂ እንደሆነ መተማመን በእርግጥም ከተለመደው ባህል ውጪ ነው። 

`ኃጢአታቸው በጣም ከባድ; ልባቸው ሊለወጥ እንደማይችልና ሁኔታቸው ተስፋ አስቆራጭ እንደሆነ አድርገው ለሚያስቡ ወገኖች; በየሱስ ዕረፍት ያገኙ ዘንድ እንዴት ሊረዷቸው ይችላሉ? የትኛውን የመጽሐፍ ቅዱስ ጥቅስ ያካፍሏቸዋል?`