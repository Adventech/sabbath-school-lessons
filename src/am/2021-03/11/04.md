---
title:  የዕረፍት “ምሳሌ”
date:  07/09/2021
---

ቀደም ሲል ከተመለከትናቸው ምሳሌዎች በተጨማሪ ይህ የምሳሌዎችና የምልክቶች ጽንሰ ሀሳብ; በመጽሐፍ ቅዱሳዊው የዕረፍት ጽንሰ ሃሳብ ላይም እንዲሁ ሊተገበር ይችላል። ይህን ለማየት ወደ አዲስ ኪዳን በማምራት የዕብራውያን መጽሐፍን እንመለከታለን።

`ጥቅሱን ያንብቡ: ዕብ. 4:11። ወደ ዕረፍቱ ለመግባት የቀረው የተስፋ ቃል ምን ያመለክታል? እስራኤላውያን በኃይል ከግብፅ የመውጣታቸው እና በምድረ በዳ የመቅበዝበዛቸው ተሞክሮ ወደ አምላካዊው ዕረፍት የመግባት ጽንሰ ሀሳብ ላይ ተጨማሪ ግንዛቤ የሚሰጠው እንዴት ነው?`

የጽናትና የታማኝነት ጉዳይ እዚህ ላይ በጣም አስፈላጊ ነው። ምንም እንኳ ስለ ሰባተኛው ቀን ሰንበት ቢናገርም; የእነዚህ ቁጥሮች ዋንኛ ትኩረት (ቀደም ብሎ የቀረበውን--ዕብ. 3:7–19 ይመልከቱ) የእግዚአብሔር ሕዝቦች እምነታቸውን እንዲጠብቁ የቀረበ ጥሪ መሆኑ እሙን ነው። ይኸውም ለጌታ እና ለወንጌል ታማኝ እንደሆኑ መጽናት ነው። “ማንም የእነዚያን አለመታዘዝ ምሳሌ ተከትሎ እንዳይወድቅ” (ዕብ. 4:11) በሚል የቀረቡት ቃላት አንባቢው ቀደም ሲል ከነበረው አምላካዊ አመራር የተማራቸውን ትምህርቶች በቁም ነገር እንዲመለከት ያስታውሱታል። ልብ ይበሉ; ይህ ታላቅ መታደል ነው!

እስራኤላውያን ወንጌል ሰምተዋል፤ ነገር ግን ቃሉ አልጠቀማቸውም። እየታመኑና እየታዘዙ እምነታቸውን በማጠናከር ፋንታ ዐመጻን መረጡ (ዕብ. 3:7:7-15)፤ በዚህም እግዚአብሔር እንዲያገኙ የፈለገውን ዕረፍት ፈጽሞ ሳይለማመዱ ቀሩ። ዕብራውያን 4:3--በእምነት እና በዕረፍት መካከል ያለውን የጠበቀ ግንኙነት ያመለክታል። ወደ ዕረፍቱ መግባት የምንችለው ዕረፍት ለመስጠት ቃል የገባውንና ይህን ቃል መፈጸም የሚችለውን ይኸውም የሱስ ክርስቶስን ስናምን ብቻ ነው።

`ጥቅሱን በድጋሚ ያንብቡ: ዕብ. 4:3። የእነዚህ ሕዝቦች ዋንኛ ችግር ምን ነበር? እኛ “የምሥራቹ ቃል የተሰበከልን” (ዕብ. 4:2) ለራሳችን የሚሆን ምን ትምህርት ከዚህ እናገኛለን?`

የጥንቱ ክርስቲያናዊ ማኅበረሰብ የቀደመውን አምላካዊ መገለጥ (እኛ “ብሉይ ኪዳን” ብለን የምንጠራውን) ተቀብሎ እና የኃጢአታችን መሥዋእት የሆነው የሱስ ክርስቶስ የእግዚአብሔር በግ መሆኑን አምኖ ነበር። በመሥዋእቱ ላይ በሚኖራቸው እምነት በየሱስ የሚገኘውን ደኅንነት እና በእርሱ የተሰጠንን ዕረፍት ይለማመዱ ነበር።

`በየሱስ ደም መዳን ምን ማለት እንደሆነ መረዳታችን በየሱስ ልናገኝ ወደ ምንችለው ዕረፍት ለመግባት የሚረዳን እንዴት ነው-በሥራ ሳይሆን በጸጋ መዳናችንን ከማወቃችን አኳያ?`