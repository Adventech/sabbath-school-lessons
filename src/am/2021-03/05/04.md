---
title:  “ ‘እኔ በልቤ የዋህና ትሑት ነኝና’ ”
date:  27/07/2021
---

የዋህነት ዛሬ ዝቅተኛ ግምት የሚሰጠው ባህሪ ነው። ትህትና ወይም ገርነት ደግሞ መሳለቂያ ነው። ማኅበራዊ ሚዲያዎች ለሚጮኸው; ለሚለፈልፈው; ዕንግዳና አውሬ ለሆነው እንዲሁም ለብልጭልጩ ትኩረት እንድንሰጥ አስተምረውናል። እንደ እውነቱ ከሆነ ዓለም እንደ አቋም ከያዛቸው አመለካከቶች ውስጥ አብዛኞቹ እግዚአብሔር አስፈላጊና ዋጋ አላቸው ብሎ ካስቀመጣቸው በእጅጉ ተቃራኒ ናቸው።

“የእውነት ዕውቀት በዓላማ ንጽህናና ቅንነት ላይ መተማመን ያደርጋል እንጂ በማሰብ ችሎታ ጥንካሬ ላይ አጥብቆ አይመካም። ልቦቻቸውን ትሑት አድርገው መለኮታዊ መመሪያ ለመቀበል የሚሹትን የእግዚአብሔር መላእክት ይቀርቧቸዋል። የተትረፈረፈውን የእውነት ሐብት ይከፍትላቸው ዘንድ መንፈስ ቅዱስ ይሰጣቸዋል።”—Ellen G. White, Christ’s Object Lessons, p. 59

`ጥቅሶቹን ያንብቡ: ማቴ. 5:5; 1ጴጥ. 3:4; ኢሳ. 57: 15። የዋህነትንና ትህትናን በእነዚህ ጥቅሶች መሠረት እንዴት ይገልጹአቸዋል?`

ጳውሎስ በ2ቆሮ. 10:1 ስለ “ክርስቶስ የዋህነትና ገርነት” ይጠቅሳል። የዋህነትና ገርነት በአቋማቸው ጸንተው መቆም የማይችሉ ሰዎችን የሚገልጡ አይደሉም። የሱስ ራሱ ተልዕኮው ገና ስላልተገባደደ ግጭት ሊያስከተል ከሚችል ማንኛውም ውዝግብ ራሱን ገሸሽ ያደርግ ነበር (ዮሐ. 4:1-3)። ሆኖም እንዲህ ያለው ጉዳይ በቀጥታ ወደ እርሱ ሲመጣ ግን በድፍረት ይመልስ ነበር--ደግነት በተሞላው ድፍረት። ለምሳሌ ከመስቀል ጥቂት ቀደም ብሎ ስለ የሩሳሌም ማንባቱ መራገሙ ሳይሆን በእንባ በተሞሉ ቃላት ወደፊት የሚመጣውን ውድመት ማመላከቱ ነበር (ሉቃ. 19:41-44)።

በአዲስ ኪዳን የሱስ ብዙ ጊዜ እንደ ሁለተኛው ሙሴ ተገልጧል። በተራራ ላይ ሆኖ የመንግሥቱን መርኅዎች ለሕዝብ አቅርቧል ማቴ. 14:13-21)። ዘኍልቍ 12:3 ሙሴን “ትሑት” ሲል የሚገልጠው ሲሆን ይኸው ቃል በማቴ. 11:29 ሲያስተጋባ ይስተዋላል። የሱስ 5,000 ሕዝብ ሲመግብ እማኝ የሆኑ ሰዎች: “ ‘ወደ ዓለም የሚመጣው ነቢይ በእርግጥ ይህ ነው’ ” (ዮሐ. 6:14) ማለታቸው--የዘዳ. 18:15 እና የሙሴ ነቢይነት ሚና ማመሳከሪያ ነው። የየሱስ ትሕትና እና የዋህነት ከሙሴ የሚልቅ መሆኑ በግልጽ የሚታይ ነው። ደግሞስ እርሱ መለኮታዊ አዳኛችን አይደል! ሙሴ ሕዝቡ ይድን ዘንድ ራሱን መሥዋእት አድርጎ ቢሰጥ (ዘፀ. 32:32) የእርሱ ሞት ምንም ውጤት ማምጣት አይችልም--ምክንያቱም እርሱ ራሱ ኃጢአተኛ እንደመሆኑ; በደሉን የሚከፍል ኃጢአት ተሸካሚ አዳኝ ያስፈልገው ነበር። ከሙሴና ከሕይወት ታሪኩ ትምህርት መቅሰም ብንችልም--ደኅንነት ማግኘት ግን አይታሰብም።

ከዚህ ይልቅ እንደ አማላጅ ሳይሆን እንደ ምትክ ሆኖ ሊቆምልን የሚችል አዳኝ ያስፈልገናል። አማላጅነት አስፈላጊ ቢሆንም ነገር ግን የኃጢአታችን ተሸካሚ ሆኖ በመስቀል ላይ የተቸነከረ; የኃጢአታችንን ቅጣት በራሱ የከፈለ እና ኃጢአታችን ከሚያስከትለው የሕግ ጥያቄ ሊያድነን የሚችል መለኮታዊ ባህሪ ያለው እርሱ ብቻ ነው። የሱስ ለእኛ ያሳየው ምሳሌነት የቱንም ያህል ታላቅ ቢሆንም ነገር ግን ያለ መስቀሉ እና ትንሣኤው ምንም የሆነው ለዚህ ነው።