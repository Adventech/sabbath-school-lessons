---
title:  “ ‘ቀንበሬ ልዝብ’ ” ነውና
date:  28/07/2021
---

ማቴዎስ በዚህ ክፍል “ቀንበር” የተሰኘውን ቃል ጥቅም ላይ ያዋለው--የአይሁድ እምነት እና ሌሎች የአዲስ ኪዳን ጥቅሶች ስለ ሕጉ ያላቸውን የተሳሳተ ግንዛቤ ለማስተጋባት እንደሆነ ቀደም ብለን አስተውለናል።

`በማቴ. 11:30 “ልዝብ” ወይም “ ‘ቀላል’ ” በሚል የተተረጎመው ቃል--“ጥሩ”; “ደስ የሚያሰኝ”; “ጠቃሚ”; “ደግ” ተብሎ ሊተረጎምም ይችላል። በዙሪያችን ያሉ ብዙ ሰዎች የእግዚአብሔርን ሕግ እንደ ከባድ ሸክም; ለማክበር አስቸጋሪ እንደሆነና አንዳንድ ጊዜም ምንም ጥቅም እንደሌለው አድርገው ይቆጥሩታል። እነዚህ ወገኖች ሕጉ ምን ያህል ውብ መሆኑን እንዲገነዘቡና በሕግ ሰጪው ላይ ፍቅር እንዲያድርባቸው መርዳት የምንችለው እንዴት ነው?`

ወላጆች የጨቅላ ልጃቸውን የመጀመሪያ እርምጃ ሁሌም ያስታውሳሉ። የሚውተረተር የመጀመሪያ እርምጃ ላይ ሁለተኛው ይከተላል; ከዚያም ሦስተኛው; ሲቀጥል ባብዛኛው እንደሚስተዋለው ትንሽ መንገዳገድ; አሁንም መንገዳገድ ከዚያ… ዱብ! ይህን ተከትሎ ማልቀስ ከዚያም አለፍ ሲል ጥቂት ቁስለት ሊገጥም ይችላል። ነገር ግን ህፃኑ አንዴ የመንቀሳቀስ ስሜት ከተሰማው ብድግ ብሎ እንደገና መሞከሩን ይቀጥላል። መራመድ; መውደቅ; መነሣት; መራመድ; መውደቅ; መነሣት። ህፃናት አስተማማኝ በሆነ መንገድ መራመድ ከመጀመራቸው በፊት ይህን ቅደም ተከተል ብዙ ጊዜ ይደጋገማሉ። ሆኖም በመንገዳገድና መውደቅ መካከል: አባባ; እማማ--መራመድ እችላለሁ! የሚል ድምጸት ያለው አንድ ኩሩ; የድል አድራጊነት ትንሽዬ ገጽታ ይታይባቸዋል።

ከየሱስ ጋር መራመድ ሁሌም ቀላል ላይሆን ይችላል። ነገር ግን ሁል ጊዜ መደረግ ያለበት; መልካምና ትክክለኛ ነገር ነው። እንሰናከል ይሆናል፤ እንዲያውም ልንወድቅ እንችላለን። ይህም ቢሆን ከወደቅንበት ልንነሣ እና ከጎናችን ካለው ከእርሱ ጋር መጓዛችንን መቀጠል እንችላለን።

`ጳውሎስ በገላ. 5:1 የሚከተለውን ጽፏል: “ክርስቶስ ነጻ ያወጣን በነጻነት እንድንኖር ነው። ስለዚህ ጸንታችሁ ቁሙ፤ ዳግመኛም በባርነት ቀንበር አትጠመዱ።” ይህ ምን ማለት ነው? ክርስቶስ እኛን ነጻ ያወጣን እንዴት ነው? ክርስቶስ እንድንሸከም በሚጠይቀን ቀንበር እና ጳውሎስ በሚያስጠነቅቀን “የባርነት ቀንበር” መካከል ያለው ልዩነት ምንድነው?`

ጳውሎስ “የባርነት ቀንበር” ብሎ የተናገረበት መንገድ ምንም ይሁን ምን አምላካዊውን ሕግ ማለትም አሥርቱን ትእዛዛት መታዘዝን ማመልከቱ እንዳልሆነ እርግጠኞች መሆን እንችላለን። በተቃራኒው ደኅንነታችን አስተማማኝ ሆኖ የተዋቀረው በእምነት ይኸውም እርሱን በመታዘዛችን መሆኑን እንረዳለን። ሕጉን መሠረት ባደረገ ሳይሆን እኛን በሚሸፍነን የክርስቶስ ጽድቅ። ይህ የእውነተኛ ዕረፍት እና ነጻነት ባለቤት እንድንሆን ያስችለናል።

`አምላካዊውን ሕግ እየታዘዙ መኖር ሕጉን ከመጣስ የላቀ ዕረፍት የሚሰጠው ለምንድን ነው?`