---
title:  “ ‘እኔም ዕረፍት እሰጣችኋለሁ’
date:  25/07/2021
---

`ጥቅሶቹን ያንብቡ: ማቴ. 11:20-28። የሱስ “ ‘እናንት ሸክም የከበዳችሁና የደከማችሁ ሁሉ ወደ እኔ ኑ; እኔም ዕረፍት እሰጣችኋለሁ’ ” ብሎ የተናገረበት ዐውደ ሀሳብ ምንድን ነው? እንዴት ይህን ዕረፍት ይሰጠናል?`

እንደ ሁላችን ሁሉ፤ የሱስም ያለ ዐውደ ሀሳብ አይናገርም። እርሱን ለመረዳት እየተናገረ ያለውን ሀሳብ የከበበውን ዐውደ ንባብ መረዳት ይኖርብናል-በተለይ የሱስን በተሳሳተ መንገድ ከመረዳት ለመቆጠብ። ማቴ. 11--በማቴዎስ ወንጌል አዲስ ምዕራፍ ከፋች ገጽታ ይዞ ቀርቦአል። የገሊላ ዋና ዋና ከተሞችን የሚያወግዙት መግለጫዎች በወንጌል ከሰሙት ሁሉ ቆምጨጭ ያሉ ናቸው። የሱስ ሞገስ ለማግኘት አላሸረገደም; መተላለፍን ሳይገስጽ አላለፈም; በማኅበረሰቡ ተቀባይነት ካልነበራቸው ሰዎች ጋር ግንኙነት ነበረው (ማቴ. 9:9-13); ኃጢአትን ይቅር ማለት መቻሉ በኃይማኖት መሪዎች ዐይን ነውርና የሚያስቆጣ ነበር።

በእርግጥ የሱስ በውግዘት የተሞሉ አንዳንድ ብርቱ ቃላቶችን ለሕዝቡ ተናግሯል። እንደውም (ዛሬም) የክፋት ስፍራ ተደርጎ ይታይ ከነበረው ሰዶም ጋር እንዲህ በማወዳደር ተናግሯል: “ ‘ስለዚህ እልሻለሁ፤ በፍርድ ቀን ከአንቺ ይልቅ ቅጣቱ ለሰዶም ይቀልላታል’ ” (ማቴ. 11:24)። ውጥረቶች ቢያሻቀቡም--ነገር ግን በዚህ ሁሉ መሃል የሱስ ማርሽ ቀይሮ እውነተኛውን ዕረፍት ሰጠ። እርሱ ይህን ማድረግ ይችላል። ምክንያቱም እንዲህ ሲል ተናግሮአል። “ሁሉ ነገር ከአባቴ ተሰጥቶኛል፤ ከአብ ሌላ ወልድን የሚያውቅ የለም፤ ከወልድና ወልድ ራሱ ፈቅዶ ከሚገልጥላቸው ሌላ አብን የሚያውቅ የለም’ ” (ማቴ. 11:27)። የየሱስ ዕረፍት የመስጠት ችሎታ በመለኮታዊነቱ እና ከአብ ጋር ባለው አንድነት ላይ የተመሠረተ ነው።

ሸክሞቻችንን ለማራገፍ ከመምጣታችን አስቀድሞ ብቻችንን ልንሸከማቸው እንደማንችል መገንዘብ ይኖርብናል። እንዲያውም እውነተኛ ሁኔታችንን ካልተገነዘብን በቀር አብዛኞቻችን ልንመጣ አንችልም። የየሱስ ግብዣ በፍላጎት ላይ የተመሠረተ ነው። በማቴ. 11:28 የተናገረው ሀሳብ የሚጀምረው መልእክቱ በመጀመሪያ በተጻፈበት የግሪክኛው ትእዛዛዊ ጽሑፍ ነው። “ ‘ኑ’ ” የሚለው ቃል በአማራጭነት የቀረበ አይደለም። ይልቁንም ዕረፍት የማግኘት ቅድመ ሁኔታን ይወክላል። “ ‘ኑ’ ”--ራሳችንን በቁጥጥሩ ስር ማዋል ያስፈልገናል የሚል አንደምታ አለው። ስማርት ስልኮቻችንን ተጠቅመን አያሌ ነገሮችን በበቂ ሁኔታ መቆጣጠር በምንችልበት በዚህ ወቅት ወደ የሱስ መምጣት ተፈጥሮአዊ አቅጣጫ አይሆንም። ራስን አሳልፎ መስጠት ወይም ማስገዛት ከባዱ የክርስትና ሕይወት ክፍል መሆኑ እሙን ነው።

እኛ እግዚአብሔር በክርስቶስ ስላደረገልን ነገሮች እንዲሁም እንዴት ራሳችንንና ሌሎችን ማዳን እንደማንችል ማውራት ይቀናናል። ይህ ሁሉ እውነት ነው። ይሁን እንጂ በመጨረሻ; ወደ የሱስ ለመምጣት ይኸውም ራሳችንን ለእርሱ ለማስገዛት በግንዛቤ ላይ የተመሠረተ ምርጫ ማድረግ ይኖርብናል። የመምረጥ ነፃነት በክርስትና ሕይወት ውስጥ ግንባር ቀደምና ማዕከል የሚሆነው በዚህ ቦታ ላይ ነው።

`ሸክሞችዎ ምንድን ናቸው? ሸክሞችዎን ለየሱስ በመስጠትና ብዙ ዋጋ ያስከፈለውን ያን እርሱ የሚሰጠውን ዕረፍት እንዴት መለማመድ ይችላሉ?`