---
title:  ራስ ወዳድነት
date:  12/07/2021
---

እንደ አስፐን እና ትልቁ የመሬት ውስጥ ሥርዓት ሁሉ--ራስ ወዳድነት በየሱስ እውነተኛ ዕረፍት እንዳናገኝ ጠፍንጎ የሚይዘን “ኃጢአት” ተብሎ የሚጠራው ግዙፉ የምድር ሥርዓት አካል ነው። በሕይወታችን ውስጥ ካሉ የኃጢአት መገለጫዎች ሁሉ በቀላሉ የሚታየው ራስ ወዳድነት ይመስላል--አይደል? ለብዙዎቻችን ራስ ወዳድነት ልክ እንደ እስትንፋስ ተፈጥሮአዊ ነው።

`ጥቅሶቹን ያንብቡ: ሉቃ. 12:13-21። በየሱስ ምሳሌ በጉልህ የቀረበውን ችግር ይግለጹ። ስለ ወደፊት ማቀድ ራስ ወዳድነትና የእግዚአብሔርን መንግሥት ዝቅ አድርጎ መመልከት ነው? ካልሆነ ታዲያ የሱስ ስለ ምን እያስጠነቀቀን ነው?`

ይህ ምሳሌያዊ ንግግር የሚገኘው በሉቃስ ወንጌል ብቻ ሲሆን ከአንድ ማንነቱ ያልተገለጸ አድማጭ ለቀረበ ጥያቄ የተሰጠ ምላሽ ነው። ውርስን አስመልክቶ ለተጠየቀው ጥያቄ በወንድማማቾች መካከል የፈራጅ ወይም ዳኝነት ሚና እንደሌለው በመግለጽ የሚመልሰው የሱስ፤ ይልቁንም በትልቁ መሰረታዊ ችግር ማለትም በራስ ወዳድነት ላይ ትኩረት ለማድረግ ይመርጣል። የግለሰባዊ እርምጃዎቻችንን ሥረ መሰረት ለማሳየት ጠለቅ ብሎ ይቆፍራል።

`ስለ ገዛ ሕይወትዎ ራስ ወዳድ መገለጫዎች ያስቡ። ራስ ወዳድነት ከእግዚአብሔር; ከትዳር አጋራችን; ከቤተሰባችን; ከቤተ ክርስቲያን ቤተሰቦች; ከጎረቤቶቻችን እና ከሥራ ባልደረቦቻችን ጋር ያለንን ግንኙነት እንዴት ያቃውሳል? በፊልጵ. 2:5-8 ውስጥ ምን ቁልፍ ነገር ይገኛል?`

ይህ በራሱ ፍላጎቶች እና ምኞቶች ላይ ብቻ ትኩረት ያደረገ ማንነቱ ያልተገለጸ ሀብታም ሰው የማይታዩትን ሰማያዊ እውነታዎች ከግምት ማስገባት ዘነጋ። ከፍ ያሉ; የተሻሉና የተከማቹ የሚመስሉ--የሰማያዊው መንግሥት መሠረት አይደሉም። የሱስ የእኛን ቦታ ለመውሰድ ምን እንዳነሳሳው ጳውሎስ ፍንጭ ይሰጠናል።

ፊልጵ. 2:5-8 ራስ ወዳድ ያልሆነውንና ራሱን ዝቅ አድርጎ ያዋረደውን ፍቅር ንድፍ ይሰጠናል። ለእግዚአብሔርና ለሌሎች ያለን ፍቅር ምርጫዎቻችንን እና ቅድሚያ የምንሰጣቸውን ነገሮች መምራት ካልቻለ፤ በዚህ ምድር ለራሳችን ብዙ ጎተራዎችን መገንባታችንንና በመንግሥተ ሰማይ አነስተኛ ሀብት ማኖራችንን እንቀጥላለን (ማቴ. 6:20)።

`በሀብት እና ቁሳዊ ንብረት ምኞት ለመውደቅ በጣም ቀላል የሆነው ለምንድነው? ምንም እንኳ ሁላችንም ለመኖር የተወሰነ ገንዘብ ቢያስፈልገንም፤ የቱንም ያህል ቢኖረን ሁሌም የበለጠ የምንሻው ለምን ይሆን?`