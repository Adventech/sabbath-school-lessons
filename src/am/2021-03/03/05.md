---
title:  ግብዝነት
date:  14/07/2021
---

ግብዝ ማለት ያልሆነውን ሆኖ ለመታየት የሚሞክር ሰው ነው። ቃሉ የሱስ የአይሁድ እምነት አመራር ማዕከላት የነበሩትን ጸሐፍት እና ፈሪሳውያን በይፋ ለማሳፈር ባደረገው ንግግር; ማለትም በማቴ. 23 ሰባት ጊዜ ጥቅም ላይ ውሏል (ማቴ. 23:17; 14; 15; 23; 27; 29)። የሱስ ለአመንዝራዎች; ለቀረጥ ሰብሳቢዎች; ለዝሙት አዳሪዎች እንዲሁም ነፍሰ ገዳዮች እንኳ ሳይቀር ጸጋ እና ይቅርታ እንደሰጠ ወንጌል የሚያሳየን ሲሆን፤ ለግብዞች ያሳየው ርኅራኄ ግን አነስተኛ ነበር (ማቴ. 6:2; 5; 16; ማቴ. 7:5; ማቴ. 15:7-9; ማቴ. 22: 18)።

`ጥቅሶቹን ያንብቡ: ማቴ. 23:1-13 እና በየሱስ የተጠቀሱትን አራት ዋና ዋና የግብዝነት ባህሪያት ይዘርዝሩ።`

የሱስ አራት ባህሪያትን ከፀሐፍት እና ፈሪሳውያን ጋር ያዛምዳል። ከክርስቶስ ልደት በኋላ ባለው አንደኛው ክፍለ ዘመን የአይሁድ እምነት--ፈሪሳውያን ወግ አጥባቂውን ኃይማኖታዊ አንጃ ይወክላሉ። በጽሑፍ ለተላለፈውና እና ለአፋዊ ሕጎች የተለየ ፍላጎት የነበራቸው ከመሆናቸው በተጨማሪ ለሜዳዊው የመንጻት ሥርዓት አጽንኦት ይሰጡ ነበር። ሌላው የአይሁድ ጎራ ሰዱቃውያን ሲሆኑ፤ እነዚህ ቡድኖች በአብዛኛው ሀብት ያላቸው መሪዎች ናቸው። ብዙውን ጊዜ ከልሂቃኑ ካህናዊ መደብ ጋር ትስስር ነበራቸው። ግሪክኛ የሚናገሩ እና የግሪክ ፍልስፍና ቤተኞች ስለ ነበሩ በመጨረሻው ፍርድ ወይም በሙታን ትንሣኤ አያምኑም ነበር። እነርሱን እንደ ሊበራሎች እንገልጻቸዋለን። እነዚህ ሁለቱም ቡድኖች ግብዝነት ያጠቃቸው ነበር። በምንናገረው ካልኖርን; የኃይማኖት መመዘኛዎችን በሌሎች ላይ እየጫንን እኛ ግን ሳናከብረው ራሳችንን ገለል ስናደርግ; ስለ ኃይማኖተኝነታችን ግለት ሌሎች እንዲያጨበጭቡልን ስንፈልግ; ለሰማያዊ አባታችን ብቻ የሚገባውን ክብርና እውቅና ስንሻ--በየሱስ አነጋገር መሠረት ግብዞች ተብለን እንጠራለን።

የሱስ የተናገራቸው ቃላት የቱንም ያህል ስለታማና ቀጥተኛ ቢሆኑም፤ ግብዝ ብሎ ለጠራቸው ሰዎች--ፍጹም ፍቅር እና ተቆርቋሪነት ነበረው። “የእግዚአብሔር ልጅ የሆነው የሱስ ንግግሩን ሲያዳምጡ የነበሩትን ሰዎችና ቤተ መቅደሱን በትካዜ እየተመለከተ ሳለ በፊቱ ላይ መለኮታዊ ሐዘኔታ ይታይበት ነበር። ልቡ ከማዘኑ የተነሣ እየቃተተና እንባ እየተናነቀው ‘እየሩሳሌም፤ እየሩሳሌም ሆይ! አንቺ ነቢያትን የምትገድይ! ወደ አንቺ የተላኩትንም በድንጋይ የምትወግሪ! ዶሮ ጫጩቶቿን በክንፎችዋ ሥር እንደምትሰበስብ እኔም የአንቺን ልጆች በአንድነት ልሰበስብ ስንት ጊዜ ወደድሁ!’” የዘመናት ምኞት ገጽ 646።

`የሱስ በዚህ ስፍራ በግልጽ ያወገዘው ዓይነት ግብዝ የኃይማኖት መሪ መሆን የሌለቦት ለምንድን ነው? ምናልባት እንዲህ ዓይነቱ ግብዝነት በውስጣችን ቢኖር እንዴት ማየት እንችላለን? እንዴትስ ማስወገድ እንችላለን?`