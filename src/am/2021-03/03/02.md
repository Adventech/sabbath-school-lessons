---
title:  የሱስ መከፋፈልን ይዞ መምጣቱ
date:  11/07/2021
---

በጣም ጥቂት ሰዎች በግጭት ቢደሰቱም አብዛኞቻችን ግን ስምምነትና ሰላም ለማግኘት እንጓጓለን። በቤተ ክርስቲያናችን ወይም በተቋሞቻችን ስለ ሰላም መስፈን እና ግጭት አፈታት ሴሚናሮችን እንሰጣለን።

`ጥቅሶቹን ያንብቡ: ማቴ. 10:34-39። የሱስ ሰይፍ እንጂ ሰላም ለማስፈን እንዳልመጣ የመናገሩ ፍቺ ምንድን ነው? እርሱ “የሰላም አለቃ” (ኢሳ. 9:26) ከመሆኑ አኳያ ይህ ምን ማለት ነው?`

የሱስ በማቴ. 10:34–39 የተናገረው ሐሳብ ውስጠ ወይራ እንደመሆኑ በቀላሉ አይስተዋልም። በብርቱ ጠባቂዎች እንደ ተከበበ ንጉሥ ሳይሆን፤ ረዳት አልባ ህፃን ሆኖ ወደዚህ ምድር በመምጣት ለወዳጅም ሆነ ለጠላት ፍቅር የሰበከው አዳኝ፤ አሁን ደግሞ መከፋፈል እና ትግል እንደሚያመጣ ለተከታዮቹ ሲነግር ይደመጣል። ደቀ መዛሙርቱ እና አድማጮቹ ልክ እንደ እኛ ሳይደነቁ አልቀሩም። ይህ እንዴት ሊሆን ይችላል?

ማቴ. 10:35-39 ስለ ወዳጅነት እና ታማኝነት መናገሩ እሙን ነው። የሱስ ሚክ. 7:6 በመጥቀስ አድማጮቹ ዘላለማዊውን ምርጫ ያደርጉ ዘንድ ፈታኝ ምርጫ ያቀርብላቸዋል: ልጅ ወላጆቹን መውደድና ማክበር ይኖርበታል። ሙሴ በተራራው ላይ የተቀበለው ሕግ የሚጠይቀው ይህን ነበር። ይህ እግዚአብሔር የሚጠይቀው አሠራር የነበረ ቢሆንም፤ ነገር ግን ይህ መውደድ አድማጩ ለየሱስ የሚኖረውን ቁርጠኝነት እንዲያቃልል የሚያደርግ ከሆነ ከባድ ውሳኔ ማድረግ ይጠበቅበታል። አባት እና እናት ልጆቻቸውን መውደድ እና መንከባከብ አለባቸው። ሆኖም ይህ መውደዳቸው ለየሱስ ከሚኖራቸው ቁርጠኝነት የሚልቅ ከሆነ፤ አስቸጋሪ ውሳኔ እንዲያደርጉ ይጠየቃሉ። ቅድሚያ የሚሰጣቸው ነገሮች ቅድሚያ ሊያገኙ ይገባል ሲል የሱስ በጥቅሱ ያስገነዝበናል።

የሱስ ይህን ምርጫ የገለጸው ሦስት ዓረፍተ ነገሮችን በአንድ በመቀመር ሲሆን፤ እያንዳንዳቸው የከበረ የሚለውን ቃል ይዘዋል። የከበረ መሆን ከፍያለውን ሥነ ምግባራዊ ልዕልና መሠረት ያደረገ--አልፎ ተርፎም ኃጢአትን ማሸነፍ አይደለም። የከበረ መሆን ከየሱስ ጋር በሚኖር ግንኙነት ላይ የተመሠረተ ነው። እናትን; አባትን ወይም ልጆችን ጨምሮ ከሁሉም በላይ እርሱን ስንመርጥ የከበርን እንሆናለን። የመስቀሉን መከራ መርጠን የሱስን እንከተላለን። “ወጣቶቻችን መስቀሉን ተሸክመው የሱስን እንዲከተሉ በሚመራቸው በዚያ ንጹህ ኃይማኖታዊ መንፈስ ተሞልተው ከማየት የላቀ ምኞት የለኝም።

በመርኅ የሚመሩ ወጣት የክርስቶስ ደቀ መዛሙርት የንጽህና እና ጽድቅ ሸማ ለብሰው ወደፊት ይገስግሱ። አዳኛችሁ አብልጦ ለችሎታችሁ ተስማሚ ወደ ሆነውና የላቀ ጥቅም ወደምትሰጡበት ስፍራ ይመራችኋል።”—Ellen G. White, Testimonies for the Church, vol. 5, p. 87.

`አንዳንዴ በራሳችን ምርጫ ባይሆንም መስቀሉን ለመሸከም እንገደዳለን፤ ሌላ ጊዜ ደግሞ ፈቃደኞች ሆነን መስቀሉን እንሸከማለን። ያም ሆነ ይህ; መስቀሉን በታማኝነት የመሸከም ቁልፉ ምንድን ነው?`