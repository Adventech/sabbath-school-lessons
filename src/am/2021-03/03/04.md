---
title:  የማያባራ ምኞት
date:  13/07/2021
---

የሱስ ከመሰቀሉ አስቀድሞ የነበረውን የመጨረሻውን ሣምንት የምድር አገልግሎቱን ማጥናት ሁሌም የመበረታቻና የመነሳሻ ምንጭ ነው። በተጨማሪ ዕረፍት ዐልባነትና የማያባራ ምኞት ሰዎችን እንዴት ከንቱ ወደሆነው ነገር እንደሚነዳ በጉልህ ያቀርባል።

`ጥቅሱን ያንብቡ: ሉቃ. 22:14-30--እና ደቀ መዛሙርቱ በዚህ የተከበረ የጌታ እራት ወቅት ከመካከላቸው ማን እንደሚበልጥ አስመልክቶ በመካከላቸው የተነሳውን ክርክር ሲሰማ የሱስ ስለ ተሰማው ስሜት አስቡ (ሉቃስ 22:24)። ደቀ መዛሙርቱ ለዚህ ወሳኝ ወቅት ሊሰጡ የሚገባቸውን ትኩረት ነፍገው ምልከታቸውን በሰው ታላቅነት ዙሪያ ለምን አደረጉ?`

በቤተ ክርስቲያናችን; በቤተሰባችን ወይም በሥራ ቦታችን ትልቁን ስፍራ የሚይዘው ማን ነው--ብለን ከሌሎች ጋር በግልጽ ለመወያየት ባንደፍርም፤ ጉዳዩ አብልጦ ሳያብሰለስለን እንዳልቀረ ይገመታል። ይህ ጥያቄ በየሱስ ተከታዮች መሃል ሲነሳ ለመጀመሪያ ጊዜ አልነበረም። ደቀ መዛሙርቱ ጥያቄውን ይበልጥ በረቀቀ መንገድ አቀናብረው ወደ የሱስ ማቅረባቸውን ማቴ. 18:1 ይዘግብልናል: “ ‘በመንግሥተ ሰማይ ከሁሉ የሚበልጥ ማን ነው?’ ” የየሱስ መልስ ተጨባጭ የሆነ ትምህርት ያካተተ ነበር።

አንድ ህጻን ጠርቶ በመካከላቸው አቆመ። ዐይኖቻቸው ፈጠጡ; ቅንድቦቻቸውም ቆሙ። የየሱስ ድርጊት ማብራሪያ ይሻ ስለነበር መምህሩ በማቴ. 18:3 ይህንም ጨምሮ ሰጣቸው: “ ‘እውነት እላኋለሁ; ካልተለወጣችሁ እንደ ህፃናትም ካልሆናችሁ ፈጽሞ ወደ መንግሥተ ሰማያት አትገቡም።’ ” መለወጥ በየሱስ ውስጥ እውነተኛ ዕረፍት ማግኛ መሠረት ነው። ውጪያዊ ዕርዳታ እንደሚያስፈልገን እንገነዘባለን። እኛ በራሳችን መመካት እንደማንችል፤ ይልቁንም በየሱስ መታመን እንደሚያስፈልገን በድንገት እንገነዘባለን።

በእሴቶቻችን እና ምኞቶቻችን ዙሪያ ለውጥ እንለማመዳለን። የሱስ ደቀ

መዛሙርቱን እንዲህ ይላቸዋል: ልክ እንደዚህ ህፃን በእኔ እመኑ; ተመኩም። እውነተኛ ታላቅነት መብትን ትቶ ሰማያዊ እሴቶችን በደስታ መቀበል ነው። የሚያሳዝነው--የሱስ የመጨረሻውን የጌታ እራት አብሯቸው ይበላ በነበረበት ወቅት ደቀ መዛሙርቱ ይህን ትምህርት ገና ያልተማሩ ይመስላሉ። ንትርክና ውዝግባቸው ፈጽሞ ሊደገም የማይችለውን ያን ወደር የለሽ የአንድነት ጊዜ አበላሸው።

ለዓመታት ከየሱስ ጋር አገልግለው; እግሮቹ ስር ተቀምጠው ቃሉን ሰምተውና ተምረው ሲያበቁ ይህ እንዴት ሊሆን ቻለ? ሰብዓዊው ልብ ምን ያህል ብልሹነትን የሙጥኝ እንደሚል የሚያሳይ እንዴት ያለ አሳዛኝ ምሳሌ ነው! የትዕይንቱን አዎንታዊ ጎን አስመልክቶ ሁሌም ስለማይለየን አምላካዊ ጸጋ ያስቡ። በየሱስ ተከታዮች መካከል ይህ አሳዛኝ ውይይት ቢኖርም ጌታ ግን ስለ እነርሱ ተስፋ አልቆረጠም።

`በኃጢአት እንደመውደቃችን ሁላችንም ራስን የማመጻደቅ ምኞት ሰለባዎች ከመሆናችን አኳያ፤ ትኩረታችንን በተሰቀለው የሱስ ላይ ማድረጋችን ብርቱ መፍትሔ የሚሆነን ለምንድን ነው?`