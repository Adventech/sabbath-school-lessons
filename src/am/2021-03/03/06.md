---
title:  ዕረፍት ዐልባነትን ከሥሩ ነቅሎ ማስወገድ
date:  15/07/2021
---

`ጥቅሶቹን ያንብቡ: ዮሐ. 14:1-6። የራሳችንን አለመረጋጋት አስመልክቶ ልባችን እንዳይረበሽ ምን ማድረግ እንችላለን? መለያየትን; ራስ ወዳድነትን; የማያባራ ምኞትንና ግብዝነትን ማሸነፊያውና እውነተኛ ዕረፍት ማግኛው ቁልፉ ምንድን ነው?`

መቅበዝበዝን ማሸነፊያው መንገድ የሚጀምረው ሁሌም ቢሆን በየሱስ ነው። እርሱ መንገድ; እውነት እና ሕይወት ነው። በመገናኛ ብዙሃን እንቶፈንቶ በተጨናነቀው ምድረ በዳ ዓለም ውስጥ ዓላማ የለሽ ሆነን ለምንባዝነው ለእኛ የሚበጀውን ትክክለኛውን አቅጣጫ ያውቃል። መለኮታዊው ሕግ ሰጪ እርሱ ራሱ እውነት እንደመሆኑ መንፈሱ ወደ እውነት ሁሉ ይመራናል (ዮሐ. 16: 13)። ስንጎዳ; ስንደክም; ስንዝል; ስንታመም እና ተስፋ ስንቆርጥ እርሱ-ሕይወት ነው።

በእርግጥ የተትረፈረፈ ሕይወት እንደሚሰጠን ቃል ገብቶልናል (ዮሐ. 10:10)። ይህ ደግሞ ዘላለማዊ ቤታችንን እና ዘላለማዊ ሕይወታችንን የሚያካትት ቢሆንም፤ በዚህ ምድር ለየት ያለ ምርጥ ሕይወት ባለቤት መሆናችንንም ይጨምራል። ፈጣሪ አሁንም ቢሆን ሊታሰብ ከሚችለው በላይ አትረፍርፎ መስጠት ይችላል። “ልባችሁ አይታወክ” የተሰኘው አባባል በመጠባበቅ እንድንኖር የቀረበልን ግብዣ ነው። ስናዝንና ተስፋ አስቆራጭ ሁናቴ ላይ ስንወድቅ ቀና ሊያደርገንና ወደ ከፍታ ሊያወጣን ይቻለዋል። ከጽልመትና ኃጢአት ጋር ስንታገል፤ እርሱ በእኛ ውስጥ መልካም የሆነውን ሥራ የሚጀምር ብቻ ሳይሆን የሚጨርስም ጭምር ነው (ፊልጵ. 1:6)።

የቱንም ዓይነት መጥፎ ነገሮች ቢደርሱም (አዎ፤ መጥፎ ነገሮች ሊደርሱ ይችላሉ) በየሱስ የተሰጠንን የተስፋ ቃል ይመልከቱ። ህመማችን; ዕረፍት አልባነታችን እና ሥቃያችን ለዘላለም የሚወገድበት መኖሪያ “ስፍራ” እነሆ እያዘጋጀልን ይገኛል። ማንም ብንሆን; ምንም ዓይነት የኋላ ታሪክ ቢኖረንና ወራዳ ማንነት ልንሸከም ብንችል እንኳ፤ ይህ ተስፋ በክርስቶስ የሱስ ለሁላችንም ተሰጥቷል።

ድካም; ጉዳት; ጉስቁልና እና አጠቃላይ የወደቀ ማንነት ችግር ቢኖርብንም፤ ዋናው ቁልፍ ነገር እንደሚቀበለን አውቀን ወደ እርሱ መምጣታችን ነው። ጸጋ ማለት ይኸው ነው። በእምነት የፈለግነውን እንደ ተሰጠን ማመናችን የግድ የሚሆነው ለምንድን ነው?

`ጥቅሶቹን ያንብቡ: ኤር. 3:22። እግዚአብሔር ምን እንድናደርግ ይጠይቀናል? በምላሹስ ምን ያደርግልናል?`

`የሱስ ስለተናገራቸው የሚከተሉት ቃላት ያስቡ: “ ‘ሄጄም ስፍራ ካዘጋጀሁላችሁ በኋላ; እኔ ባለሁበት እናንተም ከእኔ ጋር እንድትሆኑ ልወስዳችሁ ዳግመኛ እመጣለሁ’ ” (ዮሐ. 14:3)። የዳግም ምጽአቱ የተስፋ ቃል ወሳኝ መሆኑን አስመልክቶ ይህ ምን ሊነግረን ይገባል? በተለይ ለእኛ ሰባተኛ ቀን አድቬንቲስቶች (የዳግም ምጽአቱ ተጠባባቂዎች)-ይህ የዳግም ምጽአቱ የተስፋ ቃል የከበረ የሆነው ለምንድን ነው?`