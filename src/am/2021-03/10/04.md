---
title:  በደጅዎ ያለ እንግዳ
date:  31/08/2021
---

`ጥቅሱን ያንብቡ: ዘፀ. 19:6። የጥንቷ እስራኤል ትገኝበት ስለነበረው ሁናቴ ምን ይነግረናል? (1ጴጥ. 2:9)`

እስራኤላውያን የእግዚአብሔር የቃል ኪዳኑ ህዝቦች ይሆኑ ዘንድ ከግብጽ ተጠርተው ነበር። ሕዝቡ ለእግዚአብሔር ታማኝ እንደሆነ ቢጸና፤ ወንጌል ለዓለም በተሰራጨ ነበር። የእግዚአብሔር ልዩ ጥንቃቄና አሳቢነት ያልተለያቸው; ልዩ መብትና ጥቅም የተቸራቸው እና የዚያኑ ያህል በዓይነታቸው የተለዩ ኃላፊነቶች የተሰጣቸው ሕዝቦች መሆናቸው አያጠያይቅም።

`ጥቅሱን ያንብቡ: ዘፀ. 23:12። እየተካሄደ የነበረው ሌላው ነገር ምንድን ነው? መልእክቱ ከራሳቸው ከእስራኤላውያን በተጨማሪ እግዚአብሔር ሌሎችን እንዴት ይመለከት እንደነበር አስመልክቶ ጥቅሱ ምን ያስተምረናል?`

ብዙዎች የሰንበትን ሁሉን አካታች ባህሪ ይስታሉ። በጣም የተለመደው ስህተት በዘፍጥረት መጽሐፍ የመጀመሪያዎቹ ሁለት ምዕራፎች ላይ የሚፈጸመው ሲሆን፤ ይኸውም ለአይሁዳውያን ብቻ ተደርጎ የመታሰቡ ጉዳይ ነው። የሁሉም ሰው ፈጣሪ እግዚአብሔር አምላክ እንደመሆኑ፤ ሁሉም የሰንበትን ቀን ማስታወስ ይኖርበታል። ምንም እንኳ ሰንበት ለእኛ ስለሚወክለው ነገር ዘወትር ማሰብ ቢኖርብንም; ስለ ሌሎችም ምን ሊነግረን እንደሚገባ በተጨማሪ ማስታወስ ይኖርብናል።

ከፈጣሪያችንና ከቤዛችን ጋር የምናደርገው ዕረፍትና ተዛምዶ--ሌሎችን በአዲስ ዓይን እንድንመለከት; እኛን በፈጠረው አምላክ የተፈጠሩ; እኛን በሚወደንና በሞተልን ያው አምላክ የተወደዱና የሞተላቸው ፍጥረታት አድርገን እንድንመለከታቸው አጥብቆ ይገፋፋናል። ቀደም ብለን እንደተመለከትነው (ዘፀ. 20:10; ዘዳ. 5:14) አገልጋዮች; እንግዶች; እንስሶችም እንኳ ሳይቀሩ የሰንበት ዕረፍት ሊሰጣቸው የተገባ ነው።

ለእስራኤል የተሰጡት ቃል ኪዳኖች ተካፋይ ያልሆነ በደጃፋቸው ያለ እንግዳ እንኳም ቢሆን በሰንበት ዕረፍት ሐሴት ሊያደርግ እንደሚገባ አስመልክቶ ብዙ ይላል። የሰው ልጆች--ሌላው ቀርቶ እንስሳት እንኳ ሳይቀሩ ፈጽሞ ሊበዘበዙ; ሊበደሉና ባልተገባ መንገድ መጠቀሚያ ሊሆኑ አይገባም። ዕብራውያን ሕዝቦች (እኛን ጨምሮ) ከሌሎች ሕዝቦች ጋር ምን ያህል የጋራ ስብዕና እንዳላቸው አስመልክቶ በየሳምንቱ ብርቱ በሆነ መንገድ መገንዘብ ነበረባቸው። ምንም እንኳ ሌሎች የማያገኙትን በረከትና መብት ብንጎናጸፍም; አሁንም የአንድ ሰብዓዊ ቤተሰብ አባል መሆናችንን በማስታወስ ለሌሎች ተገቢውን አክብሮት ልንሰጥ ይገባል።

`የእርስዎ ሰንበትን መጠበቅ--ሰንበትን ለማያከብሩ እንዴት በረከት መሆን ይችላል? ይኸውም ሰንበትን ለሌሎች እንደ መመስከሪያ መሣሪያ ሊጠቀሙ የሚችሉት እንዴት ነው?`