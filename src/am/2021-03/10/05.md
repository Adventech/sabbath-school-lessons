---
title:  ሌሎችን ማገልገል ለአምላካዊው ሰንበት ክብር ያመጣል
date:  01/09/2021
---

በአዲስ ኪዳን ዓለም የኃይማኖት መሪዎች ሰንበትን ከመጠበቅ ጋር በተጎዳኘ አያሌ ሕግጋት ነበሯቸው። ሰንበትን ቅዱስ አድርጎ ለመጠበቅ የሚረዱ በደርዘን የሚቆጠሩ ክልከላና ደንቦች ነበሯቸው። በዚህም ማንኛውንም ነገር ለማሰር ወይም ላለማሰር የሚደረግ ሙከራ; ሁለት ክሮችን መለያየት; እሳት ማጥፋት; በግል ግዛትና በሕዝብ ክልል መሃል ዕቃ ማጓጓዝ ወይም በሕዝብ ክልል ውስጥ ዕቃን ከተወሰነ ርቀት በላይ ማጓጓዝ የተከለከለ ነበር።

`በጥቅሱ እንደ ተመለከተው በየሱስ ላይ ምን የሚል ክስ ነበር የቀረበበት--በዮሐ. 5:7-16?`

የአይሁድ መሪዎች የሱስ ያደረገውን ድንቅ ታምራት እና በደዌ ላይ ያጎናጸፈውን ነፃነት ከምንም ሳይቆጥሩ--ነገር ግን የተፈወሰው ሰው በሰንበት ቀን አልጋውን በአደባባይ ተሸክሞ መሄዱ አስጨነቃቸው። መሪዎቹ “የሰንበት ጌታ” (ማር. 2: 28) ይህን ልዩ ቀን እንዴት ጥቅም ላይ እንዳዋለው ከማየት ይልቅ የራሳቸውን ደንብና ሥርዓት ጠብቀው የመኖር ዓላማ ነበራቸው። እኛም በራሳችን መንገድና ዐውድ ተመሳሳይ ስህተቶች እንዳንሠራ መጠንቀቅ ይኖርብናል።

`ኢሳ. 58:2-3 እግዚአብሔር በሰንበት አጠባበቅ ዙሪያ ስላለው እቅድ ምን ይለናል?`

እግዚአብሔር የምዕመኑን ባዶ አምልኮ ወይም ዝምታ አይፈልግም። ሕዝቦቹ ከሌሎች ጋር--በተለይ ከተገፉ; ከተገለሉና ከተጨቆኑ ጋር ሲተባበሩ ማየት ይፈልጋል። ኢሳይያስ ይህን ግልጽ አድርጎ ያስቀምጣል: “ ‘እግሮችህ ሰንበትን እንዳይሽሩ ብታሳርፍ; በተቀደሰው ቀኔ የልብህን ባታደርግ; ሰንበትን ደስታ; የእግዚአብሔርን ቅዱስ ቀን የተከበረ ብለህ ብትጠራው; የገዛ መንገድህን ከመሄድ; እንደ ፈቃድህ ከማድረግና ከከንቱ ንግግር ብትቆጠብ; በዚያን ጊዜ በእግዚአብሔር ደስ ይልሃል; በምድር ከፍታዎች ላይ እንድትጋልብና የአባትህን የያዕቆብን ርስት ጠግበህ እንድትበላ አደርግሃለሁ።’ ” (ኢሳ. 58: 13-14)።

በዕለቱ የገዛ ልባችንን ፍላጎትን ማድረግ ሰንበትን ከመሻር ጋር እኩል ነው። ሰብዓዊ አጀንዳዎች የአምላካዊው ሰንበት ዓላማ ተስማሚ ክፍል አይደሉም። ይልቁንም የሚታገሉ; በምርኮ የወደቁ; የተራቡ; የተራቆቱ; በጨለማ ውስጥ የሚጓዙና ስማቸውን እንኳ ማንም የማያስታውሰውን ሰብዓዊ ወገኖች እንድንመለከት ተጋብዘናል። ሰንበት ከማንኛውም የሳምንቱ ቀን በላይ ከገዛ ፍላጎታችንና ራስ ወዳድነታችን አውጥቶ ሌሎች ስለሚያሹአቸው መሠረታዊ ዕጦቶች እንድናስብ ሊያደርገን ይገባል።