---
title:  ነጻነትን ማክበር
date:  30/08/2021
---

ቀደም ብለን እንደተመለከትነው የሰንበት አንደምታ ከፍጥረት ቀናት ባሻገር ነው። ስለ ዐሥርቱ ትእዛዛት ለሁለተኛ ጊዜ የምንሰማው ሙሴ የእስራኤልን የ40 ዓመታት የምድረ በዳ ጉዞ በሚገመግምበት ወቅት ነው። በዚህ ወቅት ሰንበትን ቅዱስ አድርጎ መጠበቅ ተገቢ የሆነበትን ምክንያት የሚያስተዋውቀው ዓረፍተ ነገር--ፍጥረትን ሳይሆን ከግብፅ ባርነትና ግዞት ነፃ መውጣታቸውን አስመልክቶ ነው (ዘዳ. 5:12-15)።

ምንም እንኳ ዛሬ በግብፅ ባርነት ስር እየኖርን ባይሆንም፤ ነገር ግን ሁላችንም በተለያዩ መንገዶች ሌላኛውን ዓይነት ጨቋኝ ባርነት ልንጋፈጥ እንችላለን።

`ዛሬ እያጋጠሙን ያሉ ለየት ያለ ገጽታ ያላቸው የባርነት ዓይነቶች የትኞቹ ናቸው--ዘፍ. 4:7; ዕብ. 12:1; 2ጴጥ. 2:19?`

ሰንበት በግዞት ከሚያቆዩን ነገሮች ሁሉ ባሻገር በነፃነታችን ሐሴት የምናደርግበት ዕለት ነው። በሰንበት--በገዛ ብርታታችን ሳይሆን ነገር ግን በእምነት በተሰጠን በእግዚአብሔር ኃይል ከኃጢአት ነፃነት እንዳለ እንገነዘባለን። እንዲሁም ይህ በራሳችን ያገኘነው ነፃነት አለመሆኑን እንረዳለን። የእስራኤላውያን የበኩር ልጆች የዳኑት ከግብፅ ከመውጣታቸው በፊት ምሽት ላይ በበራቸው ጉበን እና መቃን በቀቡት የበግ ጠቦት ደም ነበር (ዘፀ. 12)። እኛ በበጉ ደም የዳንን-በተመሳሳይ በክርስቶስ የሱስ ባገኘነው ነጻነት እንድንመላለስ ተጠርተናል።

`ጥቅሶቹን ያንብቡ: ሮሜ 6:1-7። ጳውሎስ በሰንበት ከተሰጠን ጋር ተዛምዶ ሊኖረው ስለሚችል ምን ነገር እየተናገረ ነው?`

“በግብፅ ሳለህ አንተም ባሪያ እንደ ነበርህ; ከዚያም አምላክህ እግዚአብሔር በጸናች እጅና በተዘረጋ ክንድ እንዳወጣህ አስታውስ፤ ስለዚህ አምላክህ እግዚአብሔር የሰንበትን ቀን ታከብረው ዘንድ አዘዘህ።” (ዘዳ. 5:15)። በጥቅሱ እንደተመለከተው እነዚህ ሕዝቦች የዳኑት እግዚአብሔር ስለ እነርሱ በሠራው ሥራና በገለጠው ኃይሉ እንደሆነ ተደጋጋሚ ማሳሰቢያ ተሰጥቷቸዋል። እንደ ክርስቲያን--ከኃጢአት የዳንነው ክርስቶስ ለእኛ በሠራው ሥራና በእርሱ በተገለጠው ኃይል ብቻ መሆኑን ምን ያህል መገንዘብ ይኖርብን ይሆን? ይህ ትዕዛዝ እግዚአብሔር በብርቱ ክንዱ ለእኛ ባስገኘልን መዳን ማረፍ እንዳለብን ይነግረናል።

የእግዚአብሔርን ፈጣሪነት በማስታወስ በእኛ ውስጥ እንዲሠራ የምንታመንና የምንፈቅድለት ከሆነ፤ አሁን ዳግመኛ ሊፈጥረንና ከኃጢአት እሥራት ነጻ ሊያወጣን ይችላል።

`ከኃጢአት ባርነት ጋር በተያያዘ ያሎት ተሞክሮ ምን ይመስላል? ከዚያ ባርነት አርነት ስለ መውጣታችን በየሱስ ላገኘነው ተስፋ ዋጋ መስጠትን መማር የምንችለው እንዴት ነው?`