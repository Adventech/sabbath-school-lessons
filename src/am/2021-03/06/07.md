---
title:  ተጨማሪ ሀሳብ
date:  06/08/2021
---

ከጲጥፋራ ሚስት ጋር በተያያዘ በዮሴፍ ላይ የደረሰውን  ሁኔታ ኤለን ኋይት እንደሚከተለው ጽፋለች: “በምድር ላይ ለሚኖሩ ትውልዶች ሁሉ የተተወ ምሳሌ ይህ ነው።… በእንዲህ ያለው ወቅት እግዚአብሔር ረዳት; መንፈሱም ጋሻ ይሆናል። ምንም እንኳ በጣም ከባድ በሆኑ ፈተናዎች ብንከበብም፤ ፈተናዎቹን መቋቋም የሚያስችለን የብርታት ምንጭ አለ። በዮሴፍ ሥነ ምግባር ላይ የተፈጸመው ጥቃት ምንኛ ከባድ ነበር! ጥቃቱ የተሰነዘረው ወደ ተሳሳተ አቅጣጫ የመምራት አጋጣሚያቸው ሰፊ ከሆኑ ተጽእኖዎች በአንደኛው ነበር። ሆኖም በአፋጣኝ ብሎም ጽኑ በሆነ አቋም ተቋቋመ። ስሙንና ፍላጎቱን አሳልፎ በእግዚአብሔር እጆች ውስጥ አኖረ።

ምንም እንኳ እርሱን ለታላቅ ሥልጣን ብቁ አድርጎ ለማዘጋጀት ለተወሰነ ጊዜ መከራ ቢደርስበትም፤ በክፉ ከሳሽ የጠለሸ ስሙን በአስተማማኝ ሁኔታ ጠብቆ በራሱ መልካም ጊዜ እንዲያንጸባርቅ አደረገ። እግዚአብሔር የእስር ቤት ቆይታውን እንኳ ሳይቀር ወደ ከፍታ የሚወጣበት መንገድ አድርጎለት ነበር። በጎነት በጊዜ ሂደት የራሱን ሽልማት ያስገኛል። የዮሴፍን ልብ የሸፈነው ጋሻ እግዚአብሔርን መፍራት ሲሆን፤ ይህም ለጌታው ጲጥፋራ ታማኝ እና ቅን; ለእግዚአብሔር ደግሞ እውነተኛ እንዲሆን አስችሎት ነበር። ምንም እንኳ ጌታው እውነቱን በጭራሽ ላያውቅ ቢችልም፤ በእርሱ ላይ የነበረውን እምነት እንዲያጎድፍ ሊያደርግ የሚችለውን ውለታ ቢስነት አበክሮ ናቀ።”—Ellen G. White, The Spirit of Prophecy, vol. 1, p. 132.

**የመወያያ ጥያቄዎች**

`1. በስመ ክርስቲያን መሆን ወይም ሰባተኛ ቀን አድቬንቲስት የዳግም ምጽአቱ ተጠባባቂ ተብሎ ለወጉ መጠራት ብቻውን በግንኙነታችን ውስጥ ዕረፍት እንድናገኝ አይረዳንም። በወግ እና ልማድ የዳግም ምጽአቱ ተጠባባቂነት እና በእውነተኛ አማኝ መካከል ያሉ ልዩነቶች ምንድን ናቸው?`

`2.እህት እገሊት ገና ቤተ ክርስቲያንን መቀላቀሏ ነው። ባሏ አማኝ አይደለም። ባሏን የምትወደው ቢሆንም፤ በእርሷ ውስጥ የተመለከተውን ለውጥ ግን አልወደደውም። በመጽሐፍ ቅዱስ መርኅዎች ላይ ተመርኩዘው ለአዲሷ የቤተክርስቲያንዎ አባል የሚሰጡት ምክረ ሀሳብ ምን ሊሆን ይችላል?`

`3.ታዋቂው ሩሲያዊው ደራሲ ሊዮ ቶልስቶይ “ደስተኛ የሆኑ ቤተሰቦች በሙሉ ተመሳሳይ ናቸው። ደስተኛ ያልሆነ እያንዳንዱ ቤተሰብ ደግሞ በገዛ ራሱ መንገድ ደስተኛ አይደለም።” ሲል ጽፏል። ሁሉም ቤተሰብ ኃጢአተኛ እንደመሆኑ የየራሱን መክሸፍ ወደ ቤተሰባዊው ግንኙነት ይዞ ይመጣል። በዚህም መጠኑ ይለያይ እንጂ የመክሸፍ ችግር ይከሰታል። እኛ እያንዳንዳችን በእግዚአብሔር ጸጋ መጽሐፍ ቅዱሳዊ መርኅዎች የሆኑትን-ፍቅር; ይቅርታ; የሌላውን ሸክም መሸከም እና የመሳሰሉትን ተጠቅመን ለቤተሰባዊ ግንኙነታችን ፈውስ ማምጣት የምንችለው እንዴት ነው?`

`4.ቤተሰባዊው ህይወት በመልካም ሁኔታ እየሄደ እያለ ድንገተኛ አሳዛኝ ነገር ይከሰታል። እንዲህ ዓይነቱ ሁኔታ ሲገጥም በአምላካዊው ቃል ውስጥ የታቀፉትን ተስፋዎች አጥብቀን መያዛችን በጣም አስፈላጊ የሆነው ለምንድን ነው? በተለይ በመልካም ጊዜያት ወቅት--መጥፎውም ሊከሰት እንደሚችል በማሰብ መንፈሰ ጠንካራ ሆነን መዘጋጀት የሚኖርብን ለምንድን ነው?`