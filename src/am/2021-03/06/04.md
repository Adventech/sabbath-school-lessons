---
title:  እውነተኛውን የራስ ዋጋ ግምት ማግኘት
date:  03/08/2021
---

ዮሴፍ ምናልባት እንዴት ከነጋዴዎቹ አምልጦ ወደ አገሩ እንደሚመለስ ተስፋ ሊያደርግ ቢችልም፤ ግብፅ ከደረሱ በኋላ ለአንድ ታዋቂ ቤተሰብ እንደገና ተሸጠ። “ከፈርዖን ሹማምንት አንዱ የሆነውም የዘበኞች አለቃ፤ ግብፃዊው ጲጥፋራ ወደዚያ ከወሰዱት እስማኤላውያን ነጋዴዎች እጅ ገዛው” (ዘፍ. 39:1)። ወጣቱ በድንገት እንግዳ የሆነ አዲስ ቋንቋና ባሕል ውስጥ ገባ። ለራሳችን ያለንን ግምት ለማሳደግ ቤተሰቦቻችንና የቅርብ ግንኙነቶቻችን ወሳኝ ናቸው። ያዕቆብ እጅግ ከሚወዳት ሚስቱ የመጀመሪያ ፍሬ የሆነው ዮሴፍ ከሁሉ የተለየ ልጅ እንደሆነ እያሰበ ነው ያደገው (ዘፍ. 37:3-4)። በአባቱ ይበልጥ ተወዳጅ እና በኅበረ ቀለማት ያጌጠች ውብ ኮት ባለቤት የነበረው እርሱ ብቻ ነበር (ዘፍ. 37:3-4)። አሁንስ ማን ሆነ? ማንም እንደ ፈቀደ ሊገዛው ወይም ሊሸጠው የሚችል ባሪያ! አጠቃላይ ማንነቱ እንዴት በፍጥነት እንደ ተለዋወጠ ይመልከቱ። ሕይወት በምን ያህል ፍጥነት ፊቷን እንዳዞረችበት ልብ ይበሉ።

ዮሴፍ እኛ ሁላችን ልንማር የሚገባውን ትምህርት መማሩ እሙን ነው። የእኛን ማንነት ዋጋ ሌሎች እንዲነግሩን ሀሳባችንን በእነርሱ ላይ የምንጥል ከሆነ፤ አስቸጋሪ ብሎም የከፋ ግራ መጋባት ውስጥ እንወድቃለን። ምክንያቱም የእኛን ማንነት ወይም ምንነት ሁሉም አያደንቅም። ይልቁንም አሁን ባለን ሚና ሳይሆን--እግዚአብሔር ለእኛ በሚያስብልንና እኛን በሚያይበት መንገድ ለራሳችን የምንሰጠውን ዋጋ መፈለግ ይኖርብናል።

`እግዚአብሔር እያንዳንዳችንን የሚመለከትበት መንገድ ምን ይመስላል? (ኢሳ. 43:1; ሚል. 3:17; ዮሐ. 1:2; ዮሐ. 15:15; ሮሜ 8:14; 1ዮሐ. 3:1-2)`

እግዚአብሔር እያንዳንዳችንን በጸጋ በተሸፈኑ መነጽሮች ይመለከታል። እርሱ ፈጽሞ ልንገምት የማንችለውን ችሎታ; ውበትና ተሰጥኦ በእኛ ውስጥ ያያል። እኛ በመጀመሪያ የተፈጠርንበትን ለመሆን የሚያስችለንን ዕድል እናገኝ ዘንድ በመጨረሻ፤ ሊሞትልን ዝግጁ ነበር። ምንም እንኳ መስቀሉ ኃጢአተኝነታችንን እና እኛን ለመዋጀት ያስከፈለውን ከፍተኛ ዋጋ ቢያሳየንም--ምን ያህል ለእግዚአብሔር የከበረ ዋጋ እንዳለንም ያሳያል። ሌሎች ስለ እኛ የሚያስቡት ወይም እኛ ስለ ራሳችን የምናስበው ምንም ይሁን ምን--እግዚአብሔር ይወደናል፤ አሁን ካለው የኃጢአት ኃይል ብቻ ሳይሆን ወደፊትም ከሚያስከትለው ዘላለማዊ ሞት ሊቤዠን ይፈልጋል።

ዋናው ጥያቄ ሁሌም አንድ ዓይነት ነው: በየሱስ ክርስቶስ በተጨባጭ ለተገለጠው አምላካዊ ፍቅር ምን ዓይነት ምላሽ አለን?

`ራሳችንን ባለንበት ሁናቴ እንድንወድና ያለ ምንም ነቀፋ እንድንቀበል የሚነግሩን አያሌ ቡድኖችና ግለሰቦች አሉ። ይህ በእርግጥ ራስን ማታለል የሆነው ለምንድን ነው? የእኛ ማንነት የከበረ ዋጋ የሚመነጨው እኛን ከፈጠረና እውነተኛ አቅማችንን ከሚያውቅ--ከራሳችን ውጪ ከሆነ አካል የሆነው ለምንድን ነው?`