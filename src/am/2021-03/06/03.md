---
title:  አዲስ አቅጣጫ መምረጥ
date:  02/08/2021
---

ዮሴፍ ለባርነት ወደሚሸጥበት ወደ ግብፅ ሲጓዝ ህመም; ግራ የተጋባ ቤተሰባዊ ግንኙነትና ጭንቀት አልተለየውም ነበር። ይህ ጉዞ ከእንባው ጋር እየታገለ ለነበረው ዮሴፍ እጅግ አስጨናቂ ነበር። “ይህ በእንዲህ እያለ ዮሴፍ ከገዥዎቹ ጋር ወደ ግብፅ ጉዞ ላይ ነበር። ነጋዴዎቹ ወደ ከነዓን ድንበሮች በስተደቡብ ሲጓዙ ታዳጊው ልጅ ከርቀት ያባቱ ጎጆዎች ያሉባቸውን ተራሮች ለማስተዋል ችሎ ነበር። ያንን የሚወደውን አባቱን ጥሎ ለብቸኝነትና መከራ የመጋለጡ ሀሳብ በምሬት አስለቀሰው።

በድጋሚ በዶታይን የተፈጸመው ተግባር ከፊቱ ላይ ድቅን አለበት። የተበሳጩ ወንድሞቹንና በእርሱ ላይ የነደደውን የቁጣ ፊት ተመልክቷል። ያቀርብላቸው ለነበረው ልመና ይመልሱለት የነበረው አጸያፊ ስድብ እና ዘለፋ በጆሮዎቹ ውስጥ ያንቃጭሉበት ነበር። በፍርሀት በተሞላ ልብ ወደፊት መመልከት ጀመረ። ምን ዓይነት አስገራሚ ለውጥ ነው። ከሚወደድ ልጅነት ወደሚጠላና ረዳት የለሽ ባሪያነት ተቀየረ። ብቻውን ያለማንም ጓደኛ በሚሄድበት ባእድ አገር የሚኖረው ዕጣ ፈንታ ምን ይሆናል? ለተወሰነ ጊዜ ያህል ዮሴፍ ከቁጥጥሩ ውጭ የሆነ ሐዘን እና ፍርሀት ተሰማው።

“ከዚያም ሀሳቡ ወደ አባቱ አምላክ ወደ እግዚአብሔር ዞረ። በልጅነቱ እግዚአብሔርን መውደድና መፍራት ተምሯል። በአባቱ ድንኳን ውስጥ እያለ ያዕቆብ በስደተኛነት ከቤቱ በሸሸበት ወቅት ያየው የራእይ ታሪክ ሲወራ ሰምቷል።… እነዚህ ድንቅ የሆኑ ትምህርቶች በሙሉ ከፊት ለፊቱ ጥርት ብለው ታዩት። የአባቶቹ አምላክ እግዚአብሔር የእርሱም አምላክ እንደሆነ ዮሴፍ ያምን ነበር። እርሱም ከዚያ ጊዜ ጀምሮ እራሱን ለጌታ ሙሉ በሙሉ አሳፎ የሰጠ ሲሆን የእስራኤል ጠባቂ በእርሱ የስደት ምድር ላይ ከጎኑ እንዳይለይ ፀለየ።”—የኃይማኖት አባቶች እና ነቢያት ገጽ: 237-238።

አንዳንድ ባህሎች ማኅበረሰብ በግለሰብ ላይ የሚኖረውን ሚና ሲያጎሉ፤ ሌሎች ባህሎች ደግሞ ግለሰብ በማኅበረሰብ ላይ የሚጫወተውን ሚና ማጉላት ይቀናቸዋል። በቅዱሳት መጻሕፍት በእነዚህ ሁለቱ መካከል ሚዛናዊነት እንዳለ ብናውቅም፤ በግለሰብ ደረጃም ሆነ በማኅበረሰብ አቀፍ--ለእግዚአብሔር ቁርጠኝነትን የሚጠይቅ ጥሪ አለ። ዮሴፍ እግዚአብሔርን ለመከተል የግል ውሳኔ ማድረጉን ተከትሎ በግንኙነቱ ዕረፍት ማግኘት ጀመረ።

`የግል ቃል ኪዳንን አስመልክቶ የሚከተሉት ጥቅሶች ምን ያስተምሩናል? (ዘዳ. 4:29. ኢያ. 24:15; 1ዜና 16:11; መዝ. 14:2; ምሳ. 8:10; ኢሳ. 55:6)`

ዕረፍት ለማግኘት እያንዳንዳችን ጌታን ለመከተል የሚያስችል የግል ውሳኔ ላይ መድረስ አለብን። አባቶቻችን የግዙፍ እምነት ባለቤት የነበሩ ቢሆንም፤ ይህ እምነት እና መንፈሳዊነት በዘር ሀረግ አይተላለፍም። እግዚአብሔር ልጆች ብቻ እንጂ የልጅ ልጆች እንዳልነበሩት እዚህ ላይ ማስታወሱ ተገቢ ነው።

`በየቀኑ; እንደውም በየሰዓቱ ራስዎን ለእግዚአብሔር ለመስጠት መምረጥዎ አስፈላጊ የሆነው ለምንድን ነው? ይህን ከማድረግ ሲቆጠቡ ምን ይከሰታል?`