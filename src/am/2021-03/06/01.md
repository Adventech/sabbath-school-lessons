---
title:  በቤተሰባዊ ትስስር ውስጥ ዕረፍት ማግኘት
date:  31/07/2021
---

### ለዚህ ሣምንት የመጽሐፍ ቅዱስ ጥናት የሚከተሉትን ጥቅሶች ያንብቡ
ዘፍ. 34; ዕብ. 11:17–22; ዘዳ. 4:29; 1ዮሐ. 3:1-2; ዘፍ. 39; ኤፌ. 6:1–13።

> <p>የሣምንቱ ጥናት መሪ ጥቅስ</p>
> ”እንግዲህ ወዳጆች ሆይ፤ ይህን አስቀድማችሁ ስላወቃችሁ; ጸንታችሁ ከቆማችሁበት መሠረት በዐመፀኞች ስሕተት ተስባችሁ እንዳትወድቁ ተጠንቀቁ። ነገር ግን በጌታችንና በአዳኛችን በኢየሱስ ክርስቶስ ጸጋና ዕውቀት እደጉ፤ ለእርሱ አሁንም; ለዘላለም ክብር ይሁን፤ አሜን።” (2ጴጥ. 3:17)።

ብላቴናው አድማሱን በጥንቃቄ ቃኘ። እናም በመጨረሻ አያቸው። ወንድሞቹን ለብዙ ቀናት ሲፈልግ ከርሟል። እጆቹን እያወዛወዘና እየተጣራ እየቀረባቸው ሲመጣ እነዚያ አስፈሪ ገጽታ የተላበሱ ስብስቦች ሞቅ ያለ አቀባበል አደረጉለት። የገዛ ወንድሞቹ በእርግጠኝነት ሊገድሉት ፈልገዋል። ሮቤል የተለየ ሀሳብ ባያመነጭ ኖሮ ስለ ብላቴናው የሚነገር አንዳችም ታሪክ ባልኖረ ነበር። ሮቤል ጥቂት አንገላትተው ወደ ደረቅ የውሃ ጉድጓድ ውስጥ እንዲጥሉት አሳመናቸው። በመቀጠል ይሁዳ እርሱን ለማስወገድ የሚያስችል የላቀ ዕቅድ ይዞ ከተፍ አለ--ብላቴናውን ለመንገደኛ ባሪያ ፈንጋዮች ሸጦ ገንዘብ ማግኘት! የከሸፈ ዓይነት አባላት የሚገኙበትን ቤተሰባዊ ሁናቴ የሚያሳይ እንዴት ያለ ብርቱ ምሳሌ ነው!

በሕይወታችን አያሌ ነገሮችን መምረጥ ብንችልም--ነገር ግን ይኸ ው ምርጫችን ቤተሰባችንን አይጨምርም። ፍጹም የሆነ ማንም የለም፤ በመሆኑም ማናችንም ብንሆን ፍጹም ቤተሰብም ሆነ ፍጹም ቤተሰባዊ ግንኙነት የለንም። አንዳንዶቻችን የእግዚአብሔርን ፍቅር በሚያንጸባርቁ ወላጆች; በወንድም እህቶችና ሌሎች የቤተሰብ አባላት የተባረክን ብንሆንም፤ ነገር ግን ብዙዎች ምሳሌ መሆን ከሚችለው ዓይነት በታች ባለ ግንኙነት ስር መኖር ይጠበቅባቸዋል። ቤተሰባዊ ግንኙነቶች ብዙውን ጊዜ ዕረፍት ዐልባ የሚያደርጉ; የሚጎዱ; እኛም በሌሎች ላይ የምንቆልላቸውን ስሜታዊ ጫናዎች የሚያስከትሉ ከመሆናቸው በተጨማሪ ውስብስብና ሥቃይ የሚያስከትሉ ናቸው።

በዚህ የሕይወታችን ገጽታ አምላካዊውን ዕረፍት ማግኘት የምንችለው እንዴት ነው? በዚህ ሳምንት ወደ ዮሴፍ እና ቤተሰቡ ግንኙነት ታሪክ ፊታችንን መለስ በማድረግ; የከሸፈ ቤተሰባዊ ግንኙነት ባለበት ሁኔታም እንኳ እግዚአብሔር ፈውስ ለማምጣት በሥራ ላይ መሆኑን እንመለከታለን።