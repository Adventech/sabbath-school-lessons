---
title:  የቤተሰብ መክሸፍ
date:  01/08/2021
---

ዮሴፍ ስለ ከሸፉ የቤተሰብ አባላት ያውቅ ነበር። ጉዳዩ የጀመረው አያቶቹ በነበሩት አብርሃም እና ሣራ ነበር። ሣራ መካን መሆኗን ስትገነዘብ አገልጋይዋ ወደ ነበረችው አጋር እንዲሄድ አብርሃምን አሳመነችው። አጋር እንደጸነሰች ቅናትና ባላንጣነቱ ተጀመረ። በዚህ ድባብ ውስጥ ያደጉት እስማኤል እና ይስሐቅ ውጥረቱን ወደገዛ ቤተሰቦቻቸው ወሰዱ። ይስሃቅ ኤሳውን ለመጥቀም የሚያስችለውን ዘዴ ሲቀይስ፤ ያዕቆብ ደግሞ የአባቱን ፍቅር እና አክብሮት ለማግኘት ሕይወቱን ሙሉ ለፋ። ከጊዜ በኋላ ያዕቆብ ልጅ ለመውለድ እርስ በርስ የሚፎካከሩ ሁለት እህትማማቾችን ተታልሎ አገባ። የሚገርመው ልጅ ለመውለድ ይደረግ የነበረው ሩጫ፤ የእህትማማቾቹ ደንገጡሮች ሳይቀሩ ከያዕቆብ እንዲያረግዙ እስከ ማድረግ የዘለቀ ነበር።

`በዘፍ. 34 በዝርዝር የተገለጸውን ሁኔታ ይገምግሙ። ይህ ሁሉ ክስተት በአጠቃላይ እንደ ቤተሰብ እና በብላቴናው ዮሴፍ ላይ ምን ዓይነት ስሜታዊ እና ቤተሰባዊ ተጽእኖ ሊኖረው ይችላል?`

በእናቶቹ መካከል የነበረው የባላንጣነት ስሜት ለጠብ ዝግጁ ሆነው ባደጉት ልጆች ላይ ተጽእኖ ማሳደሩ እሙን ነው። የዮሴፍ ታላላቅ ወንድሞች በወጣትነታቸው የሴኬም ከተማ ወንዶች ልጆችን በሙሉ ጨፍጭፈዋል። በወንድሞቹ መካከል የበላይነት ያሳይ የነበረውና ለአባቱ ያልተበገረው; ትምክህተኛ ታላቅ ወንድማቸው ሮቤል፤ የራሔል ደንገጡር ከነበረችውና ለያዕቆብ ብዙ ልጆች ከወለደችለት ባላ ጋር ተኝቷል (ዘፍ. 35:22)። ይህ በእንዲህ እንዳለ የዮሴፍ ወንድም ይሁዳ፤ መበለት የሆነችውን ምራቱን በስህተት እንደ ጋለሞታ በመቁጠር አብሯት በመተኛቱ ከእርሷ መንታ ልጆች ወለደ (ዘፍ. 38)።

ያዕቆብ ከልጆቹ መሃል ዮሴፍን ውድ በሆነ ህብረ ቀለማት ያጌጠ እጀ ጠባብ በማልበስ ግልጽ አድልዎ በማድረጉ በዚህ ሁሉ ቤተሰባዊ ውጥረት ላይ ቤንዚን አርከፈከፈ (ዘፍ. 37:3)። የከሸፈ ቤተሰብ በነበረበት ሁሉ--በኃይማኖት አባቶች ቤተሰብ መሃል የጦፈ ፉክክር አይጠፋም ነበር።

`አብርሃም; ይስሐቅና ያዕቆብ ብልሹ ቤተሰባዊ ግንኙነት ቢኖራቸውም፤ በዕብ. 11:17–22 ከእምነት ጀግኖች ጎራ የተዘረዘሩት ለምን ይመስሎታል?`

የእምነት ጀግኖች ብዙውን ጊዜ ራሳቸው ካሰቡትም ሆነ እግዚአብሔር ከሚጠብቃቸው ከፍታ ሳይደርሱ ሲቀሩ ይታያሉ። እነዚህ ወገኖች በዕብ. 11 የተዘረዘሩት ከቤተሰባቸው ጋር ከነበራቸው የተበላሸ ዝምድና አኳያ ሳይሆን ከግል ስብዕናቸው አኳያ ነው። እነዚህ ሰዎች ከእንዲህ ያለው ቤተሰባዊ ጉዳይ ጋር እየታገሉ እምነትን; ፍቅርን እና በእግዚአብሔር ላይ መታመንን አስቸጋሪ በሆነ መንገድ ተምረዋል።

`ምን ዓይነት የከሸፈ ይዘት ያለው ቤተሰብ ወርሰዋል? ራስዎን ለጌታ እና ለእርሱ መንገድ አሳልፈው መስጠትዎ ቢያንስ ለወደፊቱ ይህን ሁኔታ ለመስበር እንዴት ይረዳልዎታል?`