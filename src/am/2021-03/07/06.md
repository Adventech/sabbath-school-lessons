---
title:  ከይቅርታ በኋላ ዕረፍት ማግኘት
date:  12/08/2021
---

የዮሴፍ ቤተሰቦች በመጨረሻ ግብፅ ደረሱ። ከዚህ በኋላ በቤተሰቡ መሃል ምንም ዓይነት ድብቅ ምስጢር የለም። አባት ተገድሏል ብሎ እርሙን ያወጣለት ተወዳጅ ልጁ አሁን የግብፅ ጠቅላይ ሚንስትር ሆኖ መገኘቱን ለአባታቸው ሲነግሩ; ወንድሞቹ ያኔ ብላቴናውን መሸጣቸውን ሳያምኑ እንዳልቀረ ይታመናል።

ግንኙነቶችን ወደ ቀደመው ጤናማ ሁናቴ መመለስ ሁሌም የሚቻል ባይሆንም; ይቅር ማለት አንችልም ማለት አይደለም። ከበደለን ሰው ጋር መተቃቀፍና ማልቀስ ባንችልም ነገር ግን ይቅርታችንን በድምፅ ወይም በደብዳቤ ማሰማት እንፈልግ ይሆናል። ይህ ሥቃያችን በተቻለን መጠን ከእኛ እንዲርቅ የምናደርግበት መንገድ ነው። ምናልባት አንዳንድ የሥቃይ ስሜት ሁሌም ከእኛ ጋር ሊቀር ቢችልም፤ ነገር ግን ቢያንስ በፈውስ መንገድ ላይ መሆን እንችላለን።

`ጥቅሶቹን ያንብቡ: ዘፍ. 50:15-21። የዮሴፍን ወንድሞች ያስጨነቃቸው ምን ነበር? ይህ ፍርሃት ስለ ራሳቸው ምን ይናገራል?`

የዮሴፍ ወንድሞች በግብፅ አሥራ ሰባት ዓመት ከኖሩ በኋላ (ዘፍ. 47: 28) ያዕቆብ ሲሞት ዮሴፍ ይበቀለናል የሚል ስጋት አደረባቸው። ዮሴፍን ምን ያህል እንደጎዱት እንደገና ተገነዘቡ። ዮሴፍ አባታቸው ከሞተ በኋላ ይቅር እንዳላቸው ዳግመኛ አረጋገጠላቸው። ይህ የማነቃቂያ ቃል ለዮሴፍም ሆነ ለወንድሞቹ ሳይጠቅም አልቀረም። የደረሰው ቁስለት ከባድ ከሆነ ብዙ ጊዜ ይቅር ማለት ይኖርብን ይሆናል። የጉዳት ትዝታዎች ወደ አእምሮአችን ሲመጡ ወዲያውኑ በጸሎት ወደ እግዚአብሔር በመቅረብ ዳግመኛ ይቅር ለማለት መምረጥ ይኖርብናል።

`ጥቅሶቹን ያንብቡ: ዘፍ. 50:20። ይህ ጥቅስ ዮሴፍ ወንድሞቹ በእርሱ ላይ የፈጸሙትን በደል ይቅር ለማለት ፈቃደኛ መሆኑን ቢያንስ በከፊል ለማስረዳት እንዴት ይረዳል?`

ዮሴፍ ህይወቱ በዚያን ጊዜ የነበረውን ዓለም ከረሀብ በመታደግ; ቤተሰቡ የእግዚአብሔር ታላቅ ሕዝብ የሚሆንበት አምላካዊ ኪዳን ቃል እንዲፈጸም ማድረግ ያስቻለ የጌታ ታላቅ እቅድ አካል መሆኑን አጥብቆ ያምን ነበር። እግዚአብሔር የወንድሞቹን ክፉ ዕቅድ ቀልብሶ ለመልካም ነገር እንዳዋለው ማወቁ ዮሴፍ ይቅር እንዲል ረድቶታል።

`የዮሴፍ ታሪክ ፍጻሜ አስደሳች ነበር። የአንድ ታሪክ መጨረሻ አስደሳች ሳይሆን ሲቀር ምላሻችን ምን ይሆናል? ወይም በኃጢአት ፍጻሜና በታላቁ ውዝግብ መጨረሻ--ሁሉም ጉዳዮች ሲፈቱ-አስደሳች ፍጻሜ ይሆናል ብሎ አንድ ሰው ሊሞግት ይችላል?`