---
title:  በተግባር መግለጥ
date:  11/08/2021
---

ይቅር ለማለት ጉዳት እንደ ደረሰብኝ አምኜ መቀበል አለብኝ። ብዙውን ጊዜ ስሜቶቻችን ላይ ለውጥ ለማምጣት ከመሥራት ይልቅ ወደ መቅበሩ አብልጠን ያዘነበልን እንደመሆናችን; ይህን ማድረግ ከባድ ሊሆንብን ይችላል። ክርስቲያናዊ ያልሆነ የቂም; ከዚያም አልፎ የቁጣ ስሜት መኖሩን በእግዚአብሔር ፊት አምኖ መቀበል መልካም ነው። ይህ በመጽሐፈ መዝሙር በተደጋጋሚ ተገልጾ እንመለከታለን። የሆነውን ነገር አለመውደዴን ወይም ሌሎች ለእኔ በጎ ምላሽ አለመስጠታቸውንና ጉዳዩ በእኔ ላይ ቅሬታ መፍጠሩን ለእግዚአብሔር ለመንገር ነፃነት ይሰማኛል።

በዮሴፍ ታሪክ፤ ወንድሞቹን ዳግመኛ ሲያያቸውና አንዳንድ ያለፉ ስሜቶች ዳግም ሲገለጡ ማልቀሱን እናያለን።

`የሱስ በመስቀል ላይ በይፋ የሰጠው መግለጫ የይቅርታ ጊዜን አስመልክቶ ምን ይነግረናል? ሉቃ. 23:34`

የሱስ እኛ በመጀመሪያ ይቅርታ እስክንጠይቅ አልጠበቀንም። እኛም የበደለን ሰው ይቅርታ እስኪጠይቀን መጠበቅ የለብንም። ሌሎች ይቅርታችንን እንዲቀበሉ ባናደርግም ይቅር ማለት ግን እንችላለን።

`ከሚበድሉን ጋር ምን ዓይነት ግንኙነት ሊኖረን እንደሚገባ አስመልክቶ የሚከተሉት ጥቅሶች ምን ያስተምራሉ? ሉቃ. 6: 28; ማቴ. 5:44።`

ይቅር ማለት እና ፍቅር መስጠት የመሳሰሉት ከስሜት ይልቅ በምርጫ ይጀምራሉ። ስሜታችን በዚህ ውሳኔ ላይስማማ ቢችልም እንኳ ይቅር ለማለት መምረጥ እንችላለን። ይህ ምርጫ በእኛ ብርታት ሊሆን እንደማይችል እግዚአብሔር ያውቃል። ነገር ግን “በእግዚአብሔር ዘንድ ሁሉ ይቻላል” (ማር. 10:27)። ለሚጎዱን ሰዎች እንድንጸልይ የተነገረን ለዚህ ነው። በአንዳንድ ሁኔታ የበደለን ሰው በህይወት ላይኖር ቢችል እንኳ፤ ነገር ግን ግለሰቡን ይቅር ለማለት የሚያስችል ችሎታ እናገኝ ዘንድ አሁንም በዚህ ጉዳይ መጸለይ እችላለን።

ይቅርታ ማድረግ ሁሌም ቀላል አለመሆኑ አጠያያቂ አይደለም። የደረሰብን ሥቃይና ጉዳት አውዳሚ; የማይሽር ጠባሳ ጥሎ የሚያልፍ እና ሽባ የሚያደርግ ሊሆን ይችላል። የምንፈቅድ ከሆነ ፈውስ ይመጣል። ነገር ግን ምሬትን; ቁጣንና ቂምን የሙጥኝ ማለት የፈውስን መንገድ በእጅጉ አስቸጋሪ ያደርገዋል። መስቀሉ እግዚአብሔር እኛን ይቅር ለማለት እርሱን ራሱን ምን ያህል ዋጋ እንዳስከፈለው የሚያሳይ ምርጥ ምሳሌ ነው። ጌታ ብዙዎች እንደማይቀበሉት እያወቀ; ለእኛ ሲል በዚያ ውስጥ ማለፍ ከቻለ፤ እኛም ይቅር ማለትን በእርግጠኝነት መማር እንችላለን።

`ማንን ይቅር ማለት ይኖርቦታል--ስለዚያ ሰው ብለው ካልሆነ; ስለ ራስዎ ሲሉ?`