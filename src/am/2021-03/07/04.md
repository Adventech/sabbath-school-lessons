---
title:  ይቅርታ ማድረግ እና መርሳት?
date:  10/08/2021
---

ይቅር ማለት--በደል ባደረሰ ሰው ወይም አካል ላይ ቂም; ውግዘት እና በቀልን ለመተው ፈቃደኛ መሆን የሚል ፍቺ ተሰጥቶታል። ከናዚ ማሰቃያ ማለትም ሆሎኮስት እልቂት በሕይወት ለተረፉ ግፉአን የምክር አገልግሎት የሚሰጡት የሥነ ልቡናው ባለሙያ ዶ/ር ማርሊን አርሞር እንዲህ ብለዋል: “ይቅርታ የማድረግ ሐሳብ ሙሉ ለሙሉ የጥቃቱ ሰለባ የሆነ ሰው ሆነ ብሎ የሚፈጽመው ድርጊት እንጂ; ዝም ብሎ የሚከሰት ነገር አይደለም።”

ይቅር ማለት ምንም ዓይነት ውጤት አያስከትልም ማለት አይደለም። ይቅር ማለት ጥቃት አድራሹ ጎጂ ልማዶቹን እንዲከተል መፍቀድ ማለት አይደለም። ይልቁንም ይቅር ማለት ቂማችንን እና የበቀል ፍላጎታችንን ለፈጣሪ መተው ነው። ይህ ካልሆነ ግን ቁጣው; ምሬቱ; ቂሙና ጥላቻው--ጥቃት አድራሹ ካደረገው በላይ የከፋ ነገር ያስከትልብናል።

`ሌሎችን ይቅር ማለታችን ለእኛ ምን ፋይዳ አለው? ማቴ. 18:21–35`

ይቅር ማለትን ለመማር ከሚረዱን ቁልፍ ነገሮች አንዱ በክርስቶስ ይቅር መባላችንን መረዳት መሆኑ አያጠያይቅም። ሁላችንም በድለናል። የበደልነው ደግሞ ሌሎችን ብቻ ሳይሆን እግዚአብሔር አምላክንም ጭምር ነው። እርግጥ ነው--እያንዳንዱ ኃጢአት የጌታችንና ፈጣሪያችንን ፈቃድ መጣስ እንደመሆኑ በእርሱ ላይ የሚፈጸም በደል ነው። ደግሞም በየሱስ አማካይነት ለኃጢአት ሁሉ ይቅርታ ማግኘት የቻልነው--የሚገባን ሆነን በመገኘታችን ሳይሆን; እግዚአብሔር ለእኛ በገለጠው ጸጋ ብቻ ነው። ይህን ቅዱስ እውነት አንዴ ከተረዳን; ይቅርታውን የራሳችን ማድረግ ከቻልን እና የእግዚአብሔርን ይቅርታ ምንነት በተጨባጭ ካስተዋልን--ያለፈውን ትተን ሌሎችን ይቅር ማለት መጀመር እንችላለን። ይቅር የምንለው የበደሉን ሰዎች ይቅርታችን ስለሚገባቸው ሳይሆን፤ ይቅርታ ከእግዚአብሔር የተቀበልነውና ለራሳችን የምንፈልገው በመሆኑ ነው። እኛስ ብንሆን ስንት ጊዜ ይቅር እንባል ዘንድ ይገባናል?

ቀደም ሲል ዮሴፍ ለቤተሰባዊው ግንኙነት ሁለተኛ ዕድል እንደሰጠ ተመልክተናል። እዚህ ላይ ቂም የለም። ባለፉት ጊዜያት የተፈጸሙ እንከኖችን እየመዘዙ መቆሳሰል አክትሟል። አንዳችን እንዴት ሌላውን ይበልጥ መጉዳት እንዳለብን አስመልክቶ በእጅጉ የተካንን እና የተጠበብን ከሆንን፤ የከሸፈው ቤተሰባዊው ግንኙነት ዳግም እንዲያንሰራራ ማድረግ የማይመስል ይሆናል። ይሁን እንጂ የዮሴፍ ምላሽ ከዚህ የተለየ ነበር። ያለፈውን ወደ ኋላ ትቶ በፍቅር እና በተቀባይ መንፈስ ወደፊት መግፋት የሚፈልግ ይመስላል። ዮሴፍ ከዚህ የተለየ አመለካከት ቢይዝ; የታሪኩ ፍጻሜ አሳዛኝ ሆኖ በተለወጠ ነበር።

`“‘መተላለፋቸው ይቅር የተባለላቸው; ኃጢአታቸው የተሰረየላቸው; ብፁዓን ናቸው። ኃጢአቱን; ጌታ ከቶ የማይቆጥርበት ሰው ብፁዕ ነው’ ” (ሮሜ: 7-8)። ጳውሎስ በየሱስ ስለ ተሰጠን ነገር ምን እየነገረን ነው? ይህ አስደናቂ ተስፋ ከጎዱን ሰዎች ጋር በሚኖረን ግንኙነት ላይ ምን ተጽዕኖ ሊያሳድር ይገባል?`