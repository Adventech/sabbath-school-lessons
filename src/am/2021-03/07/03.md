---
title:  መድረኩን ማመቻቸት
date:  09/08/2021
---

ዮሴፍ ወንድሞቹን ይቅር ብሏል። መቼ ይቅር እንዳላቸው በትክክል ባናውቅም ነገር ግን በፊቱ ከመቅረባቸው ከረጅም ጊዜ በፊት መሆኑ ግልጽ ነው። ዮሴፍ ለደረሰበት በደል የይቅርታ ልብ ባይኖረው ኖሮ ምናልባት እንዲህ የበለጸገ ማንነት ባለቤት መሆን ይቅርና--ንዴቱ እና ምሬቱ ነፍሱን በልቶ ከጌታ ጋር የነበረውን ግንኙነት ሊያበላሽ በቻለ ነበር። በሌሎች ከደረሰባቸው አሰቃቂ ጥቃት በሕይወት የተረፉትን ማዕከል ያደረጉ በርካታ ጥናቶች በተጨባጭ እንደሚያመለክቱት፤ ሥቃይ የደረሰባቸው ተጎጂዎች ፈውስ አግኝተው ሕይወታቸውን ዳግመኛ ማጣጣም የሚያስችላቸው ቁልፍ ነገር--ይቅር ባይነት እንደሆነ አጽንኦት ሰጥተው ይናገራሉ።

ምንም እንኳ ዬሴፍ ወንድሞቹን ይቅር ቢላቸውም፤ ቤተሰባዊ ግንኙነቶቻቸው እርሱ ሲተዋቸው እንደ ነበረው፤ ማለትም በዶታይን ደረቅ ጉድጓድ ሁናቴ እንዲቀጥል ፈቃደኛ አልነበረም። አንዳች ለውጥ መኖሩን ማየት አለበት።

`ዮሴፍ ጆሮ ውስጥ ጥልቅ ያለው ምን ነበር? ዘፍ. 42:21-24። ስለ ወንድሞቹ ምን ተረዳ?`

ሁሉም ንግግሮች የተደረጉት በአስተርጓሚ እንደ መሆኑ፤ ዮሴፍ የሚናገሩትን መስማት እንደሚችል አልተረዱም። ዮሴፍ የወንድሞቹን የኑዛዜ ቃል ሰማ። ወንድማማቾቹ ዮሴፍን በማስወገድ ብላቴናው ለአባታቸው ያቀርብ ከነበረው ዘገባ ነጻ ሊሆኑ እንደሚችሉ አስበው ነበር። ሕልሞቹን መታገስ ወይም በአባታቸው የተወዳጅነት ሚና ሐሴት ሲያደርግ መመልከት እንደሌለባቸው ተገንዝበው ነበር። ይሁን እንጂ በድርጊታቸው ዕረፍት ከማግኘት ይልቅ እነዚህን ሁሉ ዓመታት በጥፋተኝነት ስሜት ሲሠቃዩ ኖሩ። ሥራቸው እንዲቅበዘበዙና በአምላካዊ የበቀል ቅጣት ፍርሐት እየተርበደበዱ እንዲኖሩ አድርጓቸዋል።

ስለ ደረሰባቸው ሥቃይ ሐዘን የተሰማው ዮሴፍ በእርግጥ አልቅሶላቸዋል። ረሀቡ አሁንም ለተጨማሪ ዓመታት እንደሚቆይ ዬሴፍ ያውቅ ስለነበር በሚቀጥለው ጊዜ እህል ለመግዛት ሲመጡ ብንያምን ይዘው እንዲመጡ አጥብቆ ነገራቸው (ዘፍ. 42:20)። በተጨማሪ ስምዖንን በመያዣነት እርሱ ጋር እንዲቆይ አድርጎ ነበር (ዘፍ. 42:24)። ብንያም በሕይወት መኖሩን ከተመለከተ በኋላ የቀድሞው የቅናት ስሜቶች ዛሬም አብረዋቸው እንዳሉ ለማየት ግብዣ አዘጋጀ (ዘፍ. 43:34)።

ወንድሞቹ ምንም ዓይነት የቅናት ምልክት ሳያሳዩ ቢቀሩም፤ ዮሴፍ ግን ምን ያህል ተንኮለኞች ሊሆኑ እንደሚችሉ ይገነዘባል። ደግሞስ አንድ ከተማ ሙሉ ሕዝብ ያታለሉ አይደሉ (ዘፍ. 34:13)? የእርሱን ዕጣ ፈንታ አስመልክቶም ቢሆን የገዛ አባታቸውን መዋሸታቸውን በእርግጠኝነት መገመት ይችላል (ዘፍ. 37:3134)። ስለዚህ አንድ ተጨማሪ; ከፍ ያለ ፈተና ፈተናቸው (ዘፍ. 44)።

`ጥቅሶቹን ያንብቡ: ዘፍ. 45:1-15። ይህ ሁኔታ ዮሴፍ ለወንድሞቹ ስላለው ስሜትና ስለ ሰጣቸው ይቅርታ ምን ይነግረናል? ከዚህ ታሪክ ምን ትምህርት ልናገኝ ይገባል?`