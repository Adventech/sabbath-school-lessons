---
title:  ያለፈውን መጋፈጥ
date:  08/08/2021
---

በመጨረሻ ነገሮች ለዮሴፍ ትክክለኛውን አቅጣጫ ይዘው መጓዝ በመጀመራቸው የስኬት ማማ ላይ ወጣ። ከእስር ቤት መውጣት ብቻ ሳይሆን የፈርዖንን ህልም ከተረጎመ በኋላ የግብፅ ጠቅላይ ሚኒስትር ሆኖ ተሾመ (ዘፍ. 41)። ትዳር ይዞ የሁለት ልጆች አባት ሆነ (ዘፍ. 41:50-52)። የግብፅ ጎተራዎች ከአፍ እስከ ገደባቸው ሞሉ። በትንቢት የተነገረው የረሃብ ዘመን ጀመረ። ከዚያም ከዕለታት በአንዱ ቀን የዮሴፍ ወንድሞች ወደ ግብፅ መጡ።

`ዮሴፍ ለመጀመሪያ ጊዜ ከወንድሞቹ ጋር ሲገናኝ የነበረውን ድባብ ምን ይመስል እንደ ነበር በዘፍ. 42:7-20 ያንብቡ። ሴራው ለምን አስፈለገ? ዮሴፍ በዚህ የመጀመሪያ ግንኙነት ምን ለማድረግ እየሞከረ ነበር?`

ዮሴፍ ከፍተኛ ሥልጣን ስለ ነበረው ለሚወስደው እርምጃ ማብራሪያ መስጠት ሳያስፈልገው በወንድሞቹ ላይ የበቀል እርምጃ መውሰድ ይችል ነበር። ይሁን እንጂ ዮሴፍ ከበቀል ይልቅ በቤት ውስጥ ያሉት የቤተሰቡ አባላት ጉዳይ አሳስቦት ነበር። የአባቱ ጉዳይ አስጨንቆታል። አሁንም በህይወት ይኖር ይሆን ወይስ የከሸፈው ቤተሰብ ያለ ወላጅ አባት ተበትኖ ቀረ? ወንድሙ ቢንያምስ? ለአባቱ ደስታና ተወዳጅ የሆነው ቢንያም አሁን የዮሴፍን ቦታ ወስዶ አጠገቡ አለ። ወንደሞቹ ያን አደገኛ ምቀኝነታቸውን ወደ እርሱም አዙረው ይሆን? አሁን ዮሴፍ በቤተሰቡ ውስጥ ያሉትን እነዚህን ለአደጋ ተጋላጭ ወገኖች ለመጠበቅ የሚያስችል ሁኔታ ላይ ይገኛል፤ ያደረገውም ይህንኑ ነበር።

የመጽሐፍ ቅዱስን መሠረታዊ መርኅዎች በግንኙነታችን ውስጥ ተግባራዊ ማድረግ--በደልን መቀበል እንችላለን ወይም መቀበል አለብን ማለት አይደለም። እኛ እያንዳንዳችን በእግዚአብሔር ፊት የከበርን ነን። ስለዚህ የሱስ ለእያንዳንዳችን በመስቀል ላይ የመጨረሻውን ዋጋ ከፈለ።

`በሌሎች ላይ የሚደርስን ጉዳት ወይም ቸል መባል የሱስ በራሱ ላይ እንደ ደረሰ አድርጎ የሚቆጥረው ለምንድን ነው? ማቴ. 25:41–46።`

እኛ ሁላችን በየሱስ ደም በመገዛታችን; በሕጋዊ መንገድ የእርሱ ነን። ማንኛውም በደል ፈጻሚ በየሱስ ንብረት ላይ ጥቃት ይሰነዝራል። ወሲባዊ ጥቃት መፈጸምም ሆነ ስሜትን መጉዳት ፈጽሞ የቤተሰብ አካል መሆን የለባቸውም። ይህ ውስጣዊ መፍትሔ ማግኘት ያለበት ግላዊ የቤተሰብ ጉዳይ አይደለም። ይልቁንም ውጪያዊ ዕርዳታና ጣልቃ ገብነት ይሻል። በእርስዎ ወይም ከቤተሰብ አባላትዎ በአንዱ ጥቃት ከደረሰ እባክዎ እምነት ወደሚጣልበት ባለሙያ በማምራት ዕርዳታ ያግኙ።

`አሁን እየገጠሞት ለሚገኝ የቱንም ዓይነት አስቸጋሪ ቤተሰባዊ ግንኙነት ከሚበጁ ጥቂት መጽሐፍ ቅዱሳዊ መርኅዎች መካከል አንዳንዶቹ ምንድን ናቸው?`