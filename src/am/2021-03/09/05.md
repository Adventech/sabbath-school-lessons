---
title:  ሌላው የማረፍ ምክንያት
date:  25/08/2021
---

እስራኤላውያን በዮርዳኖስ ምሥራቃዊ ክፍል ሰፈሩ። በዚህም የባሳንን ንጉሥ ምድር እና የሁለት አሞራውያን ነገሥታትን ግዛቶች ወረሱ። አሁንም በዚህ ወሳኝ ወቅት ሙሴ እስራኤላውያንን በአንድነት ጠርቶ በሲና የተደረገው ቃል ኪዳን ወላጆቻቸውን ብቻ ሳይሆን እነሱንም እንደሚያካትት አስታወሳቸው። ከዚያም ይጠቅማቸው ዘንድ ዐሥርቱን ትእዛዛት እንደገና አቀረበላቸው።

`ጥቅሶቹን ያስተያዩ: ዘፀ. 20:8-11 እና ዘዳ. 5:12-15። የሰንበት ትዕዛዝ ለእነርሱ የተገለጠው በምን ዓይነት የተለየ መንገድ ነበር?`

በዘፀ. 20:8 ትእዛዙ የሚጀምረው “አስብ” (1962 ትርጉም) በሚል ቃል ነው። በዘዳ. 5:12 ደግሞ “አክብረው” የሚል ቃል ጥቅም ላይ ውሏል። አስብ ወይም አስታውስ የተሰኘው ቃል በራሱ በትእዛዙ የሚመጣው ከቀደመው ዘግየት ብሎ ነው (ዘዳ. 5:15)። በዚህ ቁጥር እነዚህ ሕዝቦች ባሮች እንደነበሩ ያስታውሱ ዘንድ ተነግሯቸዋል። ምንም እንኳ ይኸኛው ትውልድ ከባርነት ቀንበር ነጻ ሆኖ ቢያድግም፤ በታምራዊ መንገድ አርነት ባይወጣ ኖሮ ሁሉም በባርነት በተወለዱ ነበር። በፍጥረት ታሪክ ንቁ የነበረው ያው አምላክ በነጻነታቸውም ንቁ ስለ መሆኑ የሰንበት ትእዛዝ ማስታወስ ነበረበት: “አምላክህ አግዚአብሔር በጸናች እጅና በተዘረጋ ክንድ እንዳወጣህ አስታውስ” (ዘዳ. 5:15)።

ከአርባ ዓመታት በኋላ በተስፋይቱ ምድር ድንበር ላይ ለሁለተኛ ጊዜ የቆሙት እስራኤላውያን የሚገኙበት ተጨባጭ ሁኔታ--ያ የመጀመሪያው ትውልድ ከገጠመው አሳዛኝ ውድቀት ጋር ተመሳሳይ ነው። አባቶቻቸው ከግብፅ አምልጠው ከወጡበት ሁናቴ በተመሳሳይ እነርሱም ይህን ምድር ለመውረስ የሚያስችል አቅም አልነበራቸውም። “በጸናች እጅ” እና “በተዘረጋ ክንድ” የሚሠራው ይህ አምላክ ያስፈልጋቸው ነበር። ሰንበት አንድ ተጨማሪ ትኩረት ሊወስድ ነው። እግዚአብሔር የነፃነት አምላክ እንደመሆኑ እስራኤላውያን የሰንበት ቀን ማክበር ነበረባቸው (ዘዳ. 5:15)።

ምንም እንኳ በዘዳ. 5 የቀረበ የተለየ ምክንያት ቢኖርም; ፍጥረት ከሰንበት ትእዛዝ ሩቅ አለመሆኑ እሙን ነው። በሌላ አነጋገር እስራኤላውያን ከግብፅ ምድር ነፃ መውጣታቸው በዘፍጥረት መጽሐፍ ከተገለጸው የፍጥረት ታሪክ ጋር የሚመሳሰል የአዲስ ፍጥረት መነሻ ነው። እስራኤል--ነፃ እንደ ወጣ ሕዝብ የእግዚአብሔር አዲስ ፍጥረት ናት (ኢሳ. 43:15)። በከፍተኛ ቁጥር ነቅሎ መውጣት (ዘፀአት)--ከኃጢአት ነፃ የመሆን ምልክት ተደርጎ በመታየቱ የተነሣ፤ በሰንበት ማግኘት የምንችለው አርነት የፍጥረትም ሆነ የመዋጀት ተምሳሌት ነው። በመሆኑም ሰንበት ፈጣሪያችንና ቤዛችን ወደ ሆነው የሱስ በተጨባጭ ያመላክተናል።

`ጥቅሶቹን ያንብቡ: ዮሐ. 11-13። የሱስ ፈጣሪያችን እና ቤዛችን ስለመሆኑ ምን ያስተምሩናል?`