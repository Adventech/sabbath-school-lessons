---
title:  ሰንበትን መጠበቅ
date:  26/08/2021
---

ሕዝቡ የሰንበትን ቀን ይጠብቅ ዘንድ እግዚአብሔር ያዛል። መጽሐፍ ቅዱስ ሰንበትን እንዴት በትክክል መጠበቅ እንዳለብን ልዩ መግለጫዎችን ባይሰጠንም እንኳ፤ አትግደል እና አትስረቅ ከሚለው ትእዛዝ በተጓዳኝ ተሰጥቷል።

`በሰንበት ልንፈጥርና ልናስተዋውቅ የሚገባው ድባብ ምን መሆን አለበት? መዝ. 92; ኢሳ. 58:13።`

ሰንበትን መጠበቅ በአምላካዊው የፍጥረት ሥራ እና መዋጀት ሐሴት ማድረግ እንደመሆኑ፤ በዕለቱ በጌታ ደስ የመሰኘት እንጂ የትካዜ ድባብ መኖር የለበትም። የሰንበትን ቀን ማስታወስ በሰባተኛው ቀን ላይ አይጀምርም። የመጀመሪያው ሰንበት ቀን የፍጥረት ሳምንት ማሳረጊያ እንደነበር ሁሉ፤ ሰንበት ሲመጣ ከወትሮ ሥራችን ታቅበን ዕለቱን “ቅዱስ” አድርገን መጠበቅ እንችል ዘንድ ሳምንቱን በሙሉ ስለ ሰንበት ቀን በማሰብ አስቀድመን ማቀድ ይኖርብናል። በሳምንቱ ውስጥ ንቁ ዝግጅት ማድረግ አስፈላጊ እንደመሆኑ; በተለይ ደግሞ የመዘጋጃ ቀን (ማር. 15:42) ወይም አርብ--ዕለቱን በጉጉት ለመጠባበቅና ይበልጥ አስደሳች ለማድረግ ቁልፍ ነው።

`ዘሌዋ. 19:3--የሰንበትን ቀን ከመጠበቅ ጋር በተያያዘ ስለ ምን ዓይነት አስፈላጊ ጉዳይ አጽንኦት ይሰጣል?`

ሰንበትን መጠበቅ ከቤተሰቦቻችንና ከጓደኞቻችን ጋር ያለንን ግንኙነት ማጠናከር ማለት ነው። እግዚአብሔር ከመላው ቤተሰብ ጋር በትኩረት ለሚያስተሳስር ህብረት ጊዜ የሚሰጥ ሲሆን፤ ይህ ደግሞ በቤት ውስጥ ያሉ ሠራተኞችንና እንስሳትንም ይጨምራል (ዘፀ. 20:8-11)። ሰንበት እና ቤተሰብ ሳይነጣጠሉ አብረው ይጓዛሉ። ዕረፍት እና የቤተሰብ ጊዜ አስፈላጊ መርኅዎች እንደሆኑ ሁሉ፤ ሰንበትን መጠበቅ የቤተ ክርስቲያናዊውን ቤተሰብ ኅብረት ያማከለ አምልኮ ላይ ተሳታፊ መሆን ነው። የሱስ በምድር በነበረበት ወቅት በመንፈሳዊ ጉባዔዎች ላይ ይካፈል; አገልግሎቶችንም ይመራ ነበር (ዘሌዋ. 23:3; ሉቃ. 4:16; ዕብ. 10:25)።

ምንም እንኳ ተደጋጋሚዎቹ ሳምንታዊ ተግባሮቻችን በጥድፊያ የተሞሉ ቢሆኑም፤ ከፈጣሪያችን ጋር ግንኙነት የምንፈጥርበት እውነተኛ የሰንበት ዕረፍት መናፈቅ በጥልቁ የልባችን ክፍል ውስጥ አለ። ከሥራዎቻችን እና የሥራ ዕቅዶቻችን ታቅበን ጊዜአችንን ከእግዚአብሔር ጋር ማሳለፍና ከእርሱ ጋር ያለንን ግንኙነት ማጎልበት እንዳለብን በማስታወስ ወደ ሰንበት ዕረፍት መግባት እንችላለን።

`ከሰንበት እና ሰንበትን በመጠበቅ ከሚገኙ በረከቶች አኳያ የእርስዎ ተሞክሮ ምን ይመስላል? ዕለቱ እንደሚገባው የተቀደሰ ይሆን ዘንድ ምን ተጨማሪ መንገዶች መቀየስ ይችላሉ?`