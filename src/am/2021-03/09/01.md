---
title:  የዕረፍት ስንኞች
date:  21/08/2021
---

### ለዚህ ሣምንት የመጽሐፍ ቅዱስ ጥናት የሚከተሉትን ጥቅሶች ያንብቡ
ዘፍ. 1; ዘፀ. 20:8–11; ዘፀ. 16:14–31; ዘዳ. 5:12–15; መዝ. 92; ኢሳ. 58:13።

> <p>የሣምንቱ ጥናት መሪ ጥቅስ</p>
> “እግዚአብሔር  ሰባተኛውን ቀን ባረከው፤ ቀደሰውም፤ ካከናወነው የመፍጠር ሥራው ሁሉ ያረፈው በሰባተኛው ቀን ነውና” (ዘፍ. 2:3)።

በጨለማ መሃል ብርሃን; ሕይወት የሞላባቸው ውቅያኖሶች; በድንገት የሚበሩ ወፎች--ምን ይመስሉ እንደነበር ማን ሊገምት ይችላል? ከተፈጥሮ በላይ የሆነው የአዳምና ሔዋን አፈጣጠርስ? እግዚአብሔር ይህን እንዴት እንዳደረገው ፍጹም ማስዋል አንችልም። ነገር ግን ከዚህ ሁሉ በንቁ ትዕይንት የተሞላ የመፍጠር ሥራ በኋላ እግዚአብሔር ትኩረቱን ወደ ሌላ ነገር ያዞራል። በመጀመሪያ ሲታይ እንደ ዓሣ ነባሪዎች ዝላይ ወይም በኅብረ ቀለማት እንዳጌጠ ላባ ልብን ወከክ የሚያደርግ አልነበረም። ቀለል ባለ መልኩ እግዚአብሔር ቀን ፈጠረ--ሰባተኛውን ቀን።

ከዚያም ይህን ቀን ከሌሎቹ የሳምንት ቀናት ለየው። ሰብዓዊው ፍጡር በጭንቀት የተሞላ ጥድፊያ ሕይወት ውስጥ ከመግባቱ አስቀድሞ እግዚአብሔር ሕያው የመታሰቢያ መርጃ ምልክት አድርጎ ሰየመው። በዚህ ቀን ቆም ብለን; ሕይወትን በማስተዋል የምንደሰትበት ጊዜ እንዲሆንልን---በዕለቱ ከሥራችን አርፈን; በሣሩ; በአየሩ; በዱር እንስሳት; በውሃው; በሰዎች--ከሁሉም በላይ ግን የእያንዳንዱ መልካም ስጦታ ፈጣሪ በሆነው ሐሴት እንድናደርግ ፈልጎ ነበር። የመጀመሪያዎቹ ባልና ሚስት ከኤደን ከተባረሩ በኋላም ቢሆን ይህ ግብዣ ቀጥሏል። እግዚአብሔር ግብዣው የጊዜን ፈተና መቋቋም መቻሉን ማረጋገጥ ስለ ፈለገ ገና ከመጀመሪያ አንስቶ ከጊዜ ድርና ማግ ጋር አስተሳሰረው።

በዚህ ሳምንት በተደጋጋሚ ወደዚህ ሳምንታዊ ሰባተኛ ቀን ዕረፍት እንድንገባ ስለ ቀረበልን አስደናቂ አምላካዊ ግብዣ እናጠናለን።