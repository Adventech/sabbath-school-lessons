---
title:  እንድናርፍ የተሰጠ ትእዛዝ
date:  23/08/2021
---

አምላካዊው የፍጥረት ሥራ “እጅግ መልካም” የነበረ ቢሆንም ነገር ግን ገና የተሟላ አልነበረም። የፍጥረት ሥራ የተደመደመው በእግዚአብሔር ዕረፍት እና በሰባተኛው ቀን ሰንበት ልዩ በረከት ነበር። “እግዚአብሔር ሰባተኛውን ቀን ባረከው፤ ቀደሰውም; ካከናወነው የመፍጠር ሥራው ሁሉ ያረፈው በሰባተኛው ቀን ነውና” (ዘፍ. 2:3)። ሰንበት የእግዚአብሔር ፍጥረት ሥራ ክፍል እና ጥቅል ነው። እንዲያውም የፍጥረት ሥራ መደምደሚያ ነው። እግዚአብሔር ከሥራው በማረፍ ሰብዓዊው ፍጡር (በወቅቱ የአዳምና ሔዋን ቤተሰብ) የዕለት ከዕለት እንቅስቃሴውን አቁሞ ከፈጣሪው ጋር ጎን ለጎን የሚያርፍበትን የጊዜ ማዕቀፍ ፈጠረ።

የሚያሳዝነው፤ ኃጢአት ወደዚህ ዓለም ገብቶ ሁሉንም ነገር ቀየረ። ከእግዚአብሔር ጋር ይደረግ የነበረ ቀጥተኛ ግንኙነት ከዚህ በኋላ አከተመ። በዚህ የወደቀ ዓለም ሁላችንም በሚገባ የምናውቀው የወዮታ ምሳሌ ማለትም-በወሊድ ወቅት የምጥ መበርታት; ጥሮ ግሮ መኖር; በቀላሉ የሚበጠሱ ወዳጅነቶች እና የከሸፉ ግንኙነቶች በየቀኑ የሚስተዋሉ ክስተቶች ሆኑ። በዚህ ሁሉ መሃል የእግዚአብሔር ሰንበት የአምላካዊው ፍጥረት ሥራ ውጤት መሆናችንን ሲዘክር የሚኖር ቋሚ ምልክት ከመሆኑ በተጨማሪ ዳግም የፈጠራችን ተስፋ እና ኪዳን ነው። ከኃጢአት በፊት ዕረፍት ካስፈለጋቸው-ከዚያ በኋላ ምን ያህል ይበልጥ ያስፈልግ? እግዚአብሔር ከብዙ ዓመታት በኋላ ልጆቹን ከግብፅ ባርነት አርነት ሲያወጣ; ይህን ልዩ ቀን በድጋሚ አስታውሷቸዋል።

`ጥቅሶቹን ያንብቡ: ዘፀ. 20:8-11። ሰንበት ከፍጥረት ጋር ካለው ግንኙነት አኳያ ይህ ስለ አስፈላጊነቱ ምን ያስተምረናል?`

በዚህ ትዕዛዝ መሠረት የእርሱ ፍጥረት ሥራ መሆናችንን እናስታውስ ዘንድ እግዚአብሔር ጥሪ ያቀርብልናል። ብዙዎች ከሚያምኑት በተቃራኒ እኛ የቀዝቃዛ; ደንታ ቢስና ጭፍን ኃይሎች አጋጣሚ ውጤት አይደለንም። ይልቁንም በእግዚአብሔር መልክ የተፈጠርን የእጁ ሥራዎች ነን። ከአምላክ ጋር ኅብረት ይኖረን ዘንድ ተፈጠርን። እስራኤላውያን የቱንም ያህል ዋጋ ቢስ ባሪያዎች ተደርገው ቢቆጠሩም፤ በራሱ በእግዚአብሔር አምሳል የተፈጠረ ትክክለኛ ማንነታቸውን በተለየ መንገድ በየሰንበቱ ያስታውሱ ዘንድ ተጠርተው ነበር።

“ሰንበትም የፍጥረት ሥራ መታሰቢያ እንደመሆኑ; የክርስቶስ ፍቅርና ኃይል ምልክት ነው።”—Ellen G. White, The Desire of Ages, p. 281.

`የስድስቱ ቀናት የፍጥረት ሥራ ኃይማኖታዊ አስተምህሮ ምን ያህል አስፈላጊ እንደሆነ ያስቡ። ለነገሩ ከሕይወታችን አንድ ሰባተኛውን ያለ ግድፈት በየሳምንቱ እያስታወስን ለእርሱ እንድንሰጥ የሚያዘን ሌላ አስፈላጊ አስተምህሮ ይኖር ይሆን? በዘፍጥረት መጽሐፍ በተገለጠው መሠረት እውነተኛ አመጣጣችንን ማስታወሳችን ምን ያህል አስፈላጊ እንደሆነ አስመልክቶ ይህ እውነታ ብቻውን ሊያስተምረን የሚገባው ነገር ምንድን ነው?`