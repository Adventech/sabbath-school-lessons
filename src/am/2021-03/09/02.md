---
title:  የዕረፍት ዋዜማ
date:  22/08/2021
---

በመጀመሪያ እግዚአብሔር በዚያ ነበር። ጌታ እግዚአብሔር ተናገረ--ሆነ። ብርሃን ቀኑን ከሌሊት ለየ። ጠፈር; ሰማይ እና ባሕር በሁለተኛው ቀን ካለመኖር ወደ መኖር መጡ። የብስ እና ዕጸዋት በሦስተኛው ቀን ተከተሉ። እግዚአብሔር መሠረታዊ የሆኑትን የጊዜ ቀመር እና መልክዓ ምድር ፈጠረ። በቀጣዮቹ ሦስት ቀናት ደግሞ ይሞላቸዋል። ብርሃናት በቀን እና በማታ በሰማዩ ላይ ይሰለጥናሉ። መጽሐፍ ቅዱሳዊው የፍጥረት ታሪክ ከአብዛኞቹ ጥንታዊ ባህሎችና ትውፊቶች በተለየ መልኩ ፀሐይ; ጨረቃ ወይም ከዋክብት አማልክት እንዳልሆኑ በግልጽ ያሳያል። ወደ ትዕይንቱ የሚገቡት አራተኛው ቀን ላይ ሲሆን; ለፈጣሪ ቃል ተገዢ ናቸው።

ሙሴ ስለ አምስተኛው እና ስድስተኛው ቀን የሰጠው መግለጫ (ዘፍ. 1:20-31) በሕይወት እና በውበት የተሞላ ነው። ዐዕዋፋት; ዓሦችና የየብስ እንስሳት--ሁሉም እግዚአብሔር ያዘጋጀላቸውን ቦታ ይሞላሉ።

`እግዚአብሔር የሰጠው የግምገማ ቃል ስለ ፍጥረት ምን ይጠቁማል-ዘፍ; 1:1-31?`

ይህ እንደው በእግዚአብሔር የተጠረ ብቻ ሳይሆን ፍጹም የፍጥረት ሥራ ነው። እነዚህ ፍጥረታት ምድርን ይሞላሉ። ቀልብ የሚስብ ውብ ዜማ-እግዚአብሔር ከእያንዳንዱ ቀን በኋላ “መልካም” ይል ነበር።

`የሰው ልጅ አፈጣጠር ከተቀሩት ፍጥረታት በምን ይለያል? ዘፍ. 1:26-27; ዘፍ. 2:7; 21–24።`

እግዚአብሔር ጎንበስ ብሎ ከምድር አፈር ወስዶ በጭቃ ቅርጽ መሥራት ጀመረ። ሰብዓዊው ፍጡር በእግዚአብሔር መልክ እና አምሳል መፈጠሩ ተጨባጭ የመቀራረብና ወዳጅነት ትምህርት ነው። እግዚአብሔር ጎንበስ ብሎ በአዳም አፍንጫ የሕይወት እስትንፋስ እፍ አለበት። እርሱም ሕያው ነፍስ ሆነ። እግዚአብሔር ከአዳም ጎድን አጥንት ወስዶ ሔዋንን በተለየ መንገድ የፈጠረበት ሁኔታ በፍጥረት ሳምንት ላይ አንድ ሌላ ወሳኝ አላባ ይጨምራል። በወንድ እና በሴት መካከል የሚደረግ የተቀደሰ መታመን ጥምረት የሆነው ትዳር--እግዚአብሔር ለሰው ልጆች ያሰበው ዓላማ አካል ነው። በዚህ ወቅት፤ ማለትም እግዚአብሔር በስድስተኛው ቀን ያደረገውን ሁሉ ከተመለከተ በኋላ የተናገረው--ቀደም ሲል በየመደምደሚያው ይናገር ከነበረው ለየት ይላል: “እግዚአብሔርም ያደረገውን ሁሉ አየ፤ እነሆም; እጅግ መልካም ነበረ” (ዘፍ. 1:31)።

`የመጽሐፍ ቅዱስ የፍጥረት ታሪክ አስተምህሮ፤ ሰው ያለ አምላካዊው ቃል ምሪት ከሚያስተምረው ምን ያህል በእጅጉ የተለየ እንደሆነ ያስቡ። እውነትን ለመረዳት በእግዚአብሔር ቃል ላይ ምን ያህል መታመን እንዳለብን አስመልክቶ ይህ ምን ሊነግረን ይገባል?`