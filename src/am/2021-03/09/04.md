---
title:  አዳዲስ ሁኔታዎች
date:  24/08/2021
---

ከአርባ ዓመታት የበረሀ መቅበዝበዝ በኋላ ስለ ግብፅ ምንም ትውስታ ያልነበረው አዲሱ ትውልድ ለአካለ መጠን ደረሰ። ይህ ትውልድ ከወላጆቹ የተለየ የሕይወት ተሞክሮ ነበረው። አዲሱ ትውልድ የወላጆቹን ተደጋጋሚ እምነት ማጣት ተመልክቷል። ይህን ተከትሎ የወላጆቻቸው ትውልድ እስኪያልቅ በምድረ በዳ መንከራተት ነበረባቸው። የመገናኛው ድንኳን በሰፈራቸው መሃል በመኖሩ የአምላካዊውን ሕልዎት ከማደሪያው በላይ በሚሰፈው ደመና የማየት ልዩ መብት ነበራቸው።

ደመናው ከማደሪያው ላይ በተነሣ ጊዜ ዕቃቸውን ሸክፈው መከተል መጀመር እንዳለባቸው ያውቁ ነበር። በቀን ጥላ; በምሽት ደግሞ ብርሃንና ሙቀት ማግኘታቸው; እግዚአብሔር ዘወትር ለእነርሱ ያለውን ፍቅርና እንክብካቤ የሚያስታውስ ነበር።

`እነዚህ ሕዝቦች የሰንበት ዕረፍትን በግል ሊያስታውሳቸው የሚችል ምን ዓይነት ነገር አገኙ? ዘፀ. 16:14-31።`

ከታዋቂው የሥነ መለኮት አስተምሮ በተቃራኒ--ሰባተኛው ቀን ሰንበት ከሲና ተራራ በፊት መሰጠቱን እነዚህ ጥቅሶች ያረጋግጣሉ። በዚህ ቦታ በትክክል የሆነው ምን ነበር?  እግዚአብሔር ለሕዝቡ የሰጠው በዓይነቱ ልዩ የሆነ ምግብ፤ እርሱ ፍጥረታቱን በየዕለቱ የሚደግፍ አምላክ መሆኑን የሚያስታውስ ነበር። እግዚአብሔር የሚያስፈልጋቸውን ሁሉ በተጨባጭ ያሟላላቸው ነበር። በየቀኑ ፀሐይ ስትወጣ ከሚሰበሰበውና ፀሐይ ስትጠልቅ አብሮ ያበቃለት ከነበረው ከዚህ ምግብ ሁኔታ አኳያ፤ እያንዳንዱ ቀን በታምራት የተሞላ ነበር። ሆኖም ከዕለቱ ምግብ ቀንሶ ለማሳደር የሞከረ; በማግሥቱ ተልቶ እና ሸትቶ ያገኘው ነበር። በተቃራኒው በየሳምንቱ አርብ ለሁለት ቀን በቂ የሆነ እጥፍ መና ይወርድ ነበር። ይህ ከአርብ ቀን ያደረ ምግብ በታምራዊ ሁኔታ ተስማሚና ትኩስ እንደሆነ ይገኝ ነበር።

በዚህ ወቅት እስራኤላውያን የመገናኛ ድንኳኑ አገልግሎት; በዘሌዋውያን እና ዘኍልቍ መጻሕፍት የሰፈሩ ሕግጋት እና ደንቦች ነበሯቸው። ዕድሜ የተጫነው ሙሴ ሕዝቡ ያለፉ ታሪኮቹን ደግሞ ደጋግሞ እንዲያጤንና እግዚአብሔር የሰጣቸውን ሕጎች በተደጋጋሚ እንዲመለከት ጥሪ ያቀርብ ነበር (ዘዳ. 5:6-22)። ይህ አዲስ ትውልድ በመጨረሻ ወደ ተስፋይቱ ምድር ለመግባት ተዘጋጀ። እስራኤል የአመራር ለውጥ ልታደርግ በነበረችበት ወቅት፤ በዕድሜ የገፋው ሙሴ ይህ ትውልድ ማን እንደነበር እና ተልዕኮው ምን እንደ ሆነ የሚያስታውስ ስለ መሆኑ ማረጋገጥ ፈለገ። አዲሱ ትውልድ የወላጆቹን ስህተት እንዲደግም አልፈለገም። በዚህ የተነሣ የእግዚአብሔርን ሕግ በድጋሚ ነገራቸው። ይህ በተረጋጋ መንፈስ የሚገኝና ከነዓንን ድል ለመንሳት በቋፍ የነበረ ትውልድ አምላካዊውን ትእዛዝ እንዳይረሳ በማሰብ እነሆ ዐሥርቱ ትእዛዛት በድጋሚ ተሰጡ።

`ከግል ተሞክሮአችን አኳያ--የየሱስ ዳግም ምጽአት ከሞትን በኋላ በጣም አጭር ከሚባል ጊዜ የዘለቀ ቆይታ አይኖረውም። በመሆኑም የእርሱ መመለሻ ሁል ጊዜ በደጅ ነው; ምናልባትም እኛ ከምንገምተው በላይ የቀረበ ነው። ሰንበትን መጠበቃችን እግዚአብሔር ለእኛ ያደረገውን ብቻ ሳይሆን ነገር ግን ዳግም ሲመለስ ምን እንደሚያደርግልን ጭምር እንዴት ያስታውሰናል?`