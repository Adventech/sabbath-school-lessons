---
title:  የዕረፍት ዋጋ
date:  17/07/2021
---

### ለዚህ ሣምንት የመጽሐፍ ቅዱስ ጥናት የሚከተሉትን ጥቅሶች ያንብቡ
2ሳሙ. 11:1–27; 2ሳሙ. 12:1–23; ዘፍ. 3:1–8; 1ዮሐ. 1:9.

> <p>የሣምንቱ ጥናት መሪ ጥቅስ</p>
> “አምላኬ ሆይ ንጹህ ልብ ፍጠርልኝ; ቀና የሆነውንም መንፈስ በውስጤ አድስ” (መዝ. 51:10)።

ብዙ ሰዎች ትንሽ ሰላም እና ጸጥታ ለማግኘት በጣም የሚሹ ይመስላሉ። የሚከፈልም ከሆነ ለመክፈል ፈቃደኞች ናቸው። በብዙዎቹ ታላላቅ ከተሞች በሰዓት የሚከራዩ ከኢንተርኔት ነፃ የሆኑ ክፍሎች አሉ። ሕጎቹ ጥብቅ ናቸው--ምንም ዓይነት ጫጫታም ሆነ እንግዳ ማምጣት አይፈቀድም። ሰዎች በጸጥታ ለመቀመጥ; ለማሰብ ወይም ጋደም ብለው ለሚቆዩበት ጊዜ ለመክፈል ፈቃደኞች ናቸው። በአየር ማረፊያ ጣቢያዎች ጥቂት ለማረፍ የሚከራዩ ሳጥን መሳይ መተኛዎችን (sleep pods) መጠቀም ወይም ድምፅ የሚቀንሱ የጆሮ ማድመጫዎችን መሰካት የተለመደ ሆኗል። ከዚህ በተጨማሪ በሥራ ቦታ ፈጣን ዕረፍት ለማግኘት የሚረዱ ፊትና አናት ብቻ የሚሸፍኑ በጭንቅላት የሚጠለቁ የሸራ ጭብሎች መጠቀምም እንዲሁ እየተለመደ መጥቷል።

በተመሳሳይ እውነተኛ ዕረፍትም ዋጋ አለው። በሕዝብ ግንኙነት ሙያ የተካንን ነን ባይ የመገናኛ ብዙሃን ባለሙያዎች የራሳችንን ዕጣ ፈንታ በራሳችን መወሰን እንችላለን የሚለውን እሳቤ ተንተርሰው፤ ዕረፍት ምርጫ እና እቅድ ብቻ ነው ብለን እንድናምን ሊያደርጉን ቢዳዱም; ቢያንስ ይህን በሐቀኝነት ስናጤን; በልባችን እውነተኛ ዕረፍት ማምጣት አለመቻላችንን እንገነዘባለን። የአራተኛው ክፍለ ዘመን የቤተ ክርስቲያን አባት አውግስጢኖስ የእግዚአብሔርን ፀጋ ከግምት ውስጥ በማስገባት በታዋቂው የእምነት ቃል (መጽሐፍ 1) ላይ:“አንተ ለራስህ ሠርተኸናል; ልቦቻችን በአንተ ዕረፍት እስኪያገኙ ዕረፍት የላቸውም ” ሲል በአጭሩ ገልጾታል።