---
title:  የአምላካዊው ብርሃን ነጸብራቆች
date:  22/07/2021
---

በአሳፋሪ ውድቀትና ይቅርታ ውስጥ ካለፍን በኋላ ልናደርግ የምንችለው በጣም ተፈጥሯዊ ነገር ሁኔታው መቼም እንዳልተከሰተ አድርጎ መርሳት ሊሆን ይችላል። የውድቀት ትዝታዎች ብርቱ ህመም ሊያስከትሉ ይችላሉ።

`ዳዊት ከገጠመው አሳዛኝ ተሞክሮ አኳያ ምን ማድረግ ፈለገ? መዝ. 51:13-19።`

አንድ ከሸክላ የተሠራ ጎድጓዳ ሳህን ወይም ውድ የአበባ ማስቀመጫ ቢወድቅና ቢሰባበር--ውይ ብለን ካዘን በኋላ ያን ፋይዳ ቢስ ስብርባሪ ጠራርገን እንጥላለን። በጃፓን የሸክላ ስብርባሪዎችን ዳግመኛ በመሥራት የተካነ ኪንትሱጊ የተባለ ባሕላዊ የሥነ ጥበብ ተቋም አለ። እንደ ፈሳሽ ወርቅ ወይም ብር ያሉ ውድ ማዕድናት የተሰበሩትን ቁርጥራጮች አንድ ላይ ለማጣበቅና የተሰበረውን ዕቃ ወደ ቀደመ ውበቱ በመመለስ ዋጋ ያለው አድርጎ ለመቀየር ያገለግላሉ።

እግዚአብሔር በደላችንን ይቅር ብሎ እንደገና በፈጠረን ቁጥር--አንዳች ነገር ይለወጣል። የእግዚአብሔር ውድ ይቅርታ ስብራታችንን በአንድ ላይ ያጣብቃል፤ በዐይን የሚታዩት ስብራቶች ትኩረትን ወደ ጸጋው መሳብ ይችላሉ። የእግዚአብሔር ድምጽ ማጉያዎች መሆን እንችላለን: “አንደበቴም ስለ ጽድቅህ በእልልታ ይዘምራል” (መዝ. 51:14)። ራሳችንን በራሳችን ለመጠገን (ደረጃ በደረጃም ቢሆን) አይሞከርም። የተሠበሩ መንፈሶቻችንና የተጸጸቱ ልቦቻችን ለእግዚአብሔር ውዳሴ ለማቅረብ በቂ እንደመሆናቸው፤ ዓለም በእኛ ዙሪያ ሊያያቸው የሚችላቸው የብርሃን ጨረሮች ናቸው።

`በመዝ. 51 እና በ1ዮሐ. 1:9 መካከል ምን ዓይነት ግንኙነት አለ?`

1 ዮሐ. 1:9 የመዝ. 51 አጭር ማጠቃለያ ነው። ዳዊት እንደሚያውቀው እርሱ “የተሰበረውንና የተዋረደውን ልብ አይንቅም” (መዝ. 51:17)። ዮሐንስ ደግሞ እንዲህ ሲል ማረጋገጫ ይሰጠናል “ኃጢአታችንን ብንናዘዝ ኃጢአታችንን ይቅር ሊለን; ከአመጸ ሁሉ ሊያነጻን እርሱ ታማኝና ጻድቅ ነው” (1ዮሐ. 51: 17)። ይህም ሆኖ ዳዊት በፈጸመው ድርጊትና በቤተሰቡ ላይ በተወው ምሳሌ ያደረሰውን ከፍተኛ ጉዳት ማስተካከል አልቻለም። ውሳኔዎቹ እና ድርጊቶቹ ባስከተሉት መዘዝ ሥቃይ ተቀብሏል። ሆኖም ዳዊት ይቅር እንደተባለ ያውቅ ነበር። አንድ ቀን እውነተኛው የእግዚአብሔር በግ መጥቶ በእርሱ ቦታ እንደሚቆም በእምነት መቀበል እንዳለበት ያውቅ ነበር።

`በ 1ዮሐ. 1:9 ላይ የሚገኙትን ተስፋዎች በራስዎ ሕይወት ላይ ተግባራዊ ማድረግን መማር የሚችሉት እንዴት ነው? ይህን ካደረጉና የተስፋ ቃሉ ለእርስዎም እንደተሰጠ ካወቁ በኋላ ምን ሊሰማዎ ይገባል?`