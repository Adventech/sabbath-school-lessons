---
title:  የደከመ እና የዛለ
date:  18/07/2021
---

በአንድ ፀደይ ወራት ምሽት በዕረፍት የለሽ መቅበጥበጥ የተሞላው ንጉሥ ዳዊት በቤተ መንግሥቱ ሠገነት ወዲያና ወዲያ ይንጎራደድ ነበር። በወቅቱ በዮርዳኖስ ማዶ ካለው ሠራዊቱ ጋር አብሮ መሆን ነበረበት። የአምላክ ሕዝቦች አሞናውያንን ድል እንዲያደርጉና በመጨረሻም ለመንግሥቱ ሰላም እንዲያመጡ መምራት ነበረበት።

`ዳዊት መሆን ይገባው በነበረበት ስፍራ አለመገኘቱ ፈተና የሚፈተንበትን በር ከፈተ። በ 2ሳሙ. 11 1–5 የሚገኘውን ታሪክ ያንብቡ። ዳዊት ምን ዓይነት ከባድ ኃጢአት ፈጸመ?`

ዳዊት አንዲት “በጣም ውብ ሴት” በቤቷ ሠገነት ላይ ሆና ገላዋን ስትታጠብ ተመለከተ። በዚያን ምሽት ወደ ኃጢአት የሚመራ ዝንባሌውን መቆጣጠር ስለተሳነው የታመነ የጦር መኮንን ሚስት ከሆነችው ቤርሳቤህ ጋር ተኛ። እንደ ጥንት ነገሥታት ሁሉ ዳዊትም ፈላጭ ቆራጭ የሚባል ዓይነት ፍጹም ኃይል ነበረው። እንደ ንጉሥነቱ ማንኛውንም ሰው የሚያስተዳድሩትን ደንቦች መከተል አላስፈለገውም። ሆኖም ይህን ታሪክ የሚቀይር ክስተት መፈጸሙን ተከትሎ በዳዊት ቤተሰብ ላይ የደረሰው አሳዛኝ ታሪክ--ንጉሥ ቢሆንም ከእግዚአብሔር ሕግ በላይ እንዳልነበረ ያስታውሰናል።

በእርግጥም ሕጉ ለሕዝቡ ከለላና ጥበቃ ለመስጠት በዚያ እንደመኖሩ፤ ንጉሡ እንኳ ሳይቀር ቢያፈነግጥ አስከፊ መዘዞች ይከተሉት ነበር። ዳዊት የአምላካዊውን ሕገ ገደብ እንደተላለፈ--ያን ተከትለው የመጡ ውጤቶች በሁሉም የሕይወቱ ገጽታዎች ይሰሙት ጀመር። የዳዊት በጋለ ስሜት የተሞላ ቅጽበታዊ እርካታ ሳይስተዋል እንደቀረ ተሰምቶት ነበር። ሆኖም ቤርሳቤህ ጸነሰች። ባለቤቷ ደግሞ ሩቅ ነው።

`ጥቅሶቹን ያንብቡ: 2ሳሙ. 11:6-27። ዳዊት ኃጢአቱን ለመሸፋፈን የሞከረው እንዴት ነው?`

ሌላው ቀርቶ ኦርዮን ወደ ሚስቱ ቤርሳቤህ ገብቶ እንዲተኛ ዳዊት ያሰበው እጅግ የተወሳሰበ ዕቅድ እንኳ ሳይሳካለት ቀረ። የላቀና ድንቅ ስብዕና የነበረው ኦርዮን ለዳዊት ተንኮለኛ ምክር የሚከተለውን ምላሽ ሰጠ: “ ‘ታቦቱ; እስራኤልና ይሁዳ በድንኳን ሆነው; ጌታዬ ኢዮአብና የጌታዬም ሰዎች አውላላ ሜታ ላይ ሰፍረው; ለመብላትና ለመጠጣት እንዲሁም ከሚስቴ ጋር ለተኛት እንዴት ወደ ቤቴ እሄዳለሁ?’ ” (2ሳሙ. 11:11)። በመጨረሻም ተስፋ የቆረጠው ዳዊት ኃጢአቱን ለመሸፈን በተንኮል ወደ ማስገደል ሴራ አማተረ።