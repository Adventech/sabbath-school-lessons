---
title:  አዲስ ነገር
date:  21/07/2021
---

`ዳዊት ለኃጢአቱ ምንም ዓይነት ሰበብ ወይም ምክኒያት ለመደርደር ሳይሞክር ከተናዘዘ በኋላ እግዚአብሔርን መማጸኑን ይቀጥላል። እግዚአብሔርን ምን ጠየቀው? መዝ. 51:7–12።`

ዳዊት በሂሶጵ ስለ መንጻት ተጠቅሞ ያቀረበውን ማጣቀሻ ወደ ቤተ መቅደሱ ያመሩ እስራኤላውያን በሙሉ የሚያውቁት ቃል ነው። በሙሴ ሕግ ውስጥ የተገለጹትን የመንጻት ሥርዓቶች በማጣቀሻነት ሲያቀርብ (ዘሌ. 14:4) ወደፊት የዓለምን ኃጢአት ለማስወገድ የሚመጣውን መሥዋዕት--የመሥዋዕት ኃይል ተገንዝቦ ነበር።

በተጨማሪም ዳዊት “ሐሤትንና ደስታን” እንዲሰጠው ጠየቀ። ከኃጢአቱ ግዝፈት አኳያ ይህ በመጠኑም ቢሆን እንደ ድፍረት አይቆጠርም? ምናልባት ለዚህ የሚከተለውን ሐረግ ማድመጥ ጠቃሚ ሊሆን ይችላል: “አንተን የሚያመልኩህን ሐሤትና ደስታ ልሰማ ወደ ምችልበት መቅደስህ ዳግመኛ ለመግባት ይቅር መባሌን ንገረኝ።”

`አዳምና ሔዋን ኃጢአት በሠሩ ጊዜ ከእግዚአብሔር ፊት ተሰወሩ (ዘፍ. 3:8)። ዳዊት ኃጢአት ከሠራ በኋላም እንኳ ያቀረበው ጥያቄ ከዚህ የተለየ የሆነው ለምንድን ነው? መዝ. 51: 11-12።`

ዳዊት በእግዚአብሔር ፊት መመላለስ የሚያስችለውን ኅሊና ማጣት አልፈለገም። ያለ መንፈስ ቅዱስ አንዳችም ኃይል እንደሌለው ተገንዝቧል። ከቤርሳቤህ ጋር በቀላሉ በኃጢአት እንደወደቀ ሁሉ ዳግመኛ ሸርተት ሊል እንደሚችል ተገንዝቧል። ስለዚህ በራሱ የመተማመኑ ነገር አብቅቷል። ዳዊት ወደፊት የሚቀዳጃቸው ድሎች ምንጩ የእርሱ ብርታትና ጥንካሬ ሳይሆን በእግዚአብሔር ላይ በሚኖረው መተማመን--ይኸውም ከእግዚአብሔር ብቻ እንደሆነ ተገንዝቦ ነበር።

በድል ላሸበረቀው የክርስትና ሕይወት መንስኤው የሱስ እንጂ እኛ አይደለንም። የእርሱን መገኘት እንናፍቃለን፣ መንፈሱን እንመኛለን፣ የማዳን ደስታውንም እንሻለን። መታደስ ብሎም ወደ ቀደመው ንጽህና መመለስ እንደሚያስፈልገን እንገነዘባለን። በመለኮት ዳግም መፈጠር የሚያስችለን የእርሱ ዕረፍት ያስፈልገናል። የፍጥረት ዕረፍት ይቅር ከመባል ብዙም የራቀ አይደለም። “አምላኬ ሆይ፤ ንጹሕ ልብ ፍጠርልኝ፤ ቀና የሆነውንም መንፈስ በውስጤ አድስ” (መዝ. 51፡10) በተሰኘው ጥቅስ ውስጥ የፍጥረት ስያሜ ጥቅም ላይ ውሎ እንመለከታለን። በብሉይ ኪዳን “መፍጠር” (ባራ) የእግዚአብሔር ብቻ እንደመሆኑ፤ አንዴ ዳግመኛ ከተፈጠርን--ማረፍ እንችላለን።

`ከጥፋተኝነት ስሜት ነጻ መውጣት የሚያስገኘውን ደስታና ሐሴት ካልተለማመዱ--ይህ እንዳይሆን ምን አገዶት? የጥፋተኝነት ስሜት ከሆነ ከዚህ ሊረዳዎ ከሚገባ ታሪክ ምን ይማራሉ?`