---
title:  ተጨማሪ ሀሳብ
date:  23/07/2021
---

“የዳዊት ንስሐ ጥልቅና ከልብ የተደረገ ነበር። ወንጀሉን ለማቃለል ፍጹም ጥረት አላደረገም። ከሚያስፈራው ፍርድ ለማምለጥ ምኞት ያልነበረው ዳዊት… የነፍሱን መቆሸሽ አስተውሏል፣ ኃጢአቱንም ተጸይፎአል። የጸለየው ምህረት ለማግኘት ብቻ ሳይሆን የልብ ንጽህናን ለማግኘት ጭምር ነበር። …እግዚአብሔር ለተጸጸቱ ኃጢአተኞች በገባው ቃል መሰረት ይቅር መባላቸውንና በጌታ ፊት ተቀባይነት ማግኘታቸውን አረጋግጦአል። ‘… እግዚአብሔር የሚቀበለው መሥዋዕት የተሰበረ መንፈስ ነው፤ እግዚአብሔር ሆይ! አንተ የተሰበረውንና የተዋረደውን ልብ አትንቅም።’ (መዝ. 51፡16-17)። “ምንም እንኳ ዳዊት ቢወድቅም ጌታ ግን አነሳው… “ነገር ግን ዳዊት ራሱን በጌታ ፊት አዋርዶ ኃጢአቱን ሲናዘዝ፤ ሳኦል ግን ተግሳፅን ንቆ ልቡን ለንስሐ አደንድኖ ነበር።

“የዳዊትን ታሪክ የያዘው የመጽሐፍ ቅዱስ ክፍል… በሰብዓዊው ፍጡር ላይ የሚደርሰውን ትግልና ፈተና ብርቱ ማሳያ የሆነው የዳዊት ተሞክሮ… በኃጢአት ወድቀው በጥፋተኝነት ሸክም ለሚታገሉ ነፍሳት ለዘመናት የመበረታቻ ምንጭ በመሆን አገልግሎአል። በኃጢአት ክህደት ውስጥ የወደቁ በሺህ የሚቆጠሩ የእግዚአብሔር ልጆች ወደ ተስፋ መቁረጥ ሊያመሩ ሲሉ… የዳዊት ጸጸትና ኑዛዜ እንዴት በእግዚአብሔር ዘንድ ተቀባይነት እንዳገኘ በማስታወስ፤  ለበደላቸው ይጸጸቱ ዘንድ ድፍረት አግኝተው ዳግመኛ በአምላካዊው ትእዛዛት ስር መራመድ ችለዋል።

“…እንደ ዳዊት… ነፍሱን በጸጸትና በኑዛዜ የሚያዋርድ… ማንኛውም ሰው ምህረት ያገኛል። ለበደሏ በእውነት ተጸጽታ በንስሐ የቀረበችን ነፍስ ጌታ አይጥላትም።” የኃይማኖት አባቶች እና ነቢያት ክፍል፡2 ገጽ፡403-404።

**የመወያያ ጥያቄዎች**

`1. ኃጢአተኝነታችንን አምነን በመቀበላችን እና ይቅር በመባላችን አስፈላጊነት መካከል ያለውን ትክክለኛ ሚዛን ማግኘት የምንችለው እንዴት ነው? (ይቅር እንደ ተባሉ ወንዶች እና ሴቶች የአጽናፈ ዓለም ንጉሥ ልጆች እየኖርን።)`

`2.ኃጢአት ሁሉ--ውሎ አድሮ በእግዚአብሔር ላይ የሚፈጸም በደል የሆነው ለምንድን ነው? በእግዚአብሔር ላይ ኃጢአት መሥራት--ምን ማለት ነው?`

`3.እንደ ኦርዮን ወይም አዲስ የተወለደው የዳዊትና የቤርሳቤህ ልጅ በመሳሰሉት ንጹሐን ሰዎች ላይ ከሚደርሰው መከራ ጋር ለሚታገል አማኝ ያልሆነ ሰው ምን ማለት እንችላለን? እንዲህ ዓይነት ሁኔታ ሲያጋጥም አምላካዊውን ፍቅርና ፍትሕ ማስረዳት የምንችለው እንዴት ነው? የታላቁ ተጋድሎ ጽንሰ ሀሳብ፤ ጠቃሚ አመለካከት ለመያዝ እንዴት ይረዳናል?`

`4.መጽሐፍ ቅዱስ የዳዊትንና ቤርሳቤህን ታሪክ በሁለት ሙሉ ምዕራፎች የዘገበው ለምንድን ነው? የዚህ ታሪክ መነገር ዓላማ ምንድን ነው?`

`5.ኃጢአት ከእግዚአብሔር የሚለየን ስለመሆኑ በመዝ. 51:11-12 የተገለጸውን ሐሳብ በጥልቀት ለመመልከት ይሞክሩ። ይህ እንዴት እንደሚሆን አስመልክቶ የእርስዎ ተሞክሮ ምን ይመስላል? ምን ይሰማዎታል? ይህ መለያየት የሚሰማውን ስሜት እንዴት ለሌላ ሰው መግለጽ ይችላሉ? ጉዳዩ ምቾት የማይሰጠው ለምንድን ነው? የጸጋ ተስፋ ብቸኛው መድኃኒት የሆነው ለምንድን ነው?`