---
title:  ይቅርታ የተደረገለት; በደሉም የተረሳ?
date:  20/07/2021
---

ዳዊት ሳያውቀው በራሱ ላይ የፍርድ ቃል ከተናገረ በኋላ (2ሳሙ. 12:5-6) ናታን የኃጢአቱን ስፋትና ጥልቀት በመግለጽ ተገዳደረው። የዳዊት ልብ ተሰበረ፤ ኃጢአቱንም ተናዘዘ። ወዲያውኑ ናታን “ ‘እግዚአብሔር ኃጢአትህን አስወግዶታል’ ” (2ሳሙ. 12:13) ሲል ይቅር መባሉን አረጋገጠለት። በእግዚአብሔር ይቅርታ ላይ ምንም ዓይነት የጥበቃ ጊዜ የለም። ዳዊት ይቅርታ ከመቀበሉ አስቀድሞ ጸጸቱ ከልብ የመነጨ ስለ መሆኑ ማረጋገጫ ማቅረብ አልነበረበትም።

ይሁን እንጂ በ2ሳሙ. 12:10–12 ዳዊት የፈጸመው ኃጢአት የሚያስከትለውን መዘዝ አስቀድሞ የተነበየው ናታን፤ የሚወለደው ልጅ እንደሚሞት ተናገረ።

`እግዚአብሔር የዳዊትን ኃጢአት አስወግዶታል ማለት ፍቺው ምንድን ነው? በደሉን ደምስሶ ንጹህ አደረገው? ሁሉም ሰው ይረሳለት ይሆን? ጥያቄዎቹን እያሰላሰሉ 2ሳሙ. 12:10-23 ያንብቡ።`

በተጨማሪ ዳዊት ሕፃኑ ሲሞት; ቤተሰቡ ሲተራመስ (የአምኖንና የአቤሴሎም ታሪኮች በእውነተኛ የቤተሰብ ሕይወት ውስጥ ለሚከሰቱ ችግሮች ሁለት ጥሩ ምሳሌዎች ናቸው); የወደፊት ነገሩ የማያስተማምን እየሆነ ሲሄድ ሲመለከት በእነዚህ ጥያቄዎች ግራ ሳይጋባ አልቀረም። ምንም እንኳ ኃጢአቱ እንደ ኦርዮን እና አዲስ የተወለደው ህፃን በመሳሰሉ ንጹሃን ላይ ጉዳትና መዘዝ ቢያስከትልም፤ አምላካዊው ጸጋ ይህን እንደሚሸፍንና ኃጢአት የሚያስከትለው መዘዝ ሁሉ አንድ ቀን እንደሚወገድ ዳዊት መረዳት ጀምሮ ነበር። እስከዚያው ድረስ ግን በእግዚአብሔር ጸጋ ውስጥ ኅሊናው ዕረፍት ማግኘት ይችላል።

`ዳዊት ምን እንደሚያስፈልገው ሆኖ ነበር በትክክል የተሰማው? ምን ናፈቀ? መዝ. 51:1-6።`

ዳዊት በመዝ. 51 ልቡን ከፍቶ ኃጢአቱን በይፋ ይናዘዛል። የዳዊት የምሕረት ጩኸት የእግዚአብሔርን የማይጠፋ ፍቅርና ታላቁን አምላካዊ ርኅራኄ ይማርካል። መታደስን ይናፍቃል። በየሱስ ውስጥ ማረፍ ምን ያህል የከበረ ዋጋ እንዳለው ስናስብ፤ በመጀመሪያ ከእኛ ውጪ እርዳታ የሚሰጥ እንደሚያስፈልገን መገንዘብ ያስፈልገናል። ኃጢአተኞች እንደመሆናችን አዳኝ ያስፈልገናል። በደለኝነታችንን በመገንዘብ በብቸኝነት ሊያጥበን; ሊያነጻንና ሊያድሰን ወደሚችለው እንጮኻለን። ይህን ስናደርግ መበረታታትን ማግኘት እንችላለን።

እዚህ ላይ በምንዝር የወደቀ፣ ተንኮለኛ፣ ነፍሰ ገዳይና ከአምስቱ ትእዛዛት ቢያንስ አምስቱን የጣሰው ግለሰብ የእርዳታ ጥሪ ያቀርባል--አምላካዊውን የይቅርታ ተስፋ ቃል የሙጥኝ ይላል።

`እግዚአብሔር የዳዊትን በደል ይቅር ካለ፤ እርስዎስ ምን ተስፋ ይኖሮታል?`