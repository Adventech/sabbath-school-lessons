---
title:  ከሥረ መሥረቱ ማከም
date:  16/08/2021
---

ሽባው የተኛበትን አልጋ የሱስ ባለበት በኩል ቁልቁል ሲያወርዱ; የሁሉም ዐይኖች በየሱስ ላይ ተተክለው ነበር። በእርግጥ ኃጢአተኛ የሆነውን ይህን ሰው መፈወስ ይመርጥ ይሆን? አንድ ቃል ተናግሮ በሽታውን ይገስጽ ይሆን?

`የሱስ ሽባውን የፈወሰበት መንገድ ምን ይመስላል? በመጀመሪያ ያደረገለት ነገር ምንድን ነው? ማር. 2:5–12`

ብዙውን ጊዜ የአንድን በሽታ ምልክቶች ከማስተዋላችን በፊት ስለ በሽታው ምንም ማለት አንችልም። ስለዚህ በሽታውን እንደ ምልክት እንቆጥረዋለን። ከበሽታዎቹ ምልክቶች ነጻ መሆንን፤ ፈውስ እንደ ማግኘት እንቆጥረዋለን። የሱስ በሽታን የሚመለከትበት መንገድ ግን ከዚህ የተለየ ነው። እርሱ የእያንዳንዱን ሥቃይና ደዌ ሥረ መሠረት ጠንቅቆ ስለሚያውቅ ይህን አስቀድሞ ማከም እንዳለበት ያውቃል።

ሽባውን ሰው አስመልክቶ በሽታው ያስከተላቸውን ይፋዊ ውጤቶች ወዲያውኑ ከማከም ይልቅ፤ ሰውየውን አብልጦ ወደ ሚያስጨንቀው ነገር መነሾ በቀጥታ ያመራል። ሽባው ሰው በሽታው ካስከተለበት ሥቃይ ይልቅ የጥፋተኝነት እና ከእግዚአብሔር የመለየት ስሜት ደቁሶት ነበር። በእግዚአብሔር የሚያርፍ ሰው በኃጢአት በታመመው በዚህ ዓለም ውስጥ የሚደርስበትን ማንኛውንም ዓይነት አካላዊ ሥቃይ በጽናት መቋቋም ይችላል። በመሆኑም የሱስ በቀጥታ ወደ ችግሩ ሥረ መሠረት በማምራት በቅድሚያ ይቅርታ ይሰጣል። የሱስ ኃጢአቱ ይቅር መባሉን ሲያውጅ የሰሙት የኃይማኖት መሪዎች ተደናገጡ። በልባቸው ያሰላስሉ ለነበረው ክስ መልስ ለመስጠት አንድ ጥያቄ አቀረበ።

`ጥቅሶቹን ያንብቡ: ማር. 2:8-9። የሱስ በስፍራው ለነበሩ ጸሐፍት ያቀረበው ፈታኝ ሁኔታ ምን ነበር? እርሱ በትክክል እያቀረበ የነበረው ርዕሰ ጉዳይ ምን ይመስላል?`

ከአንደበት የሚወጡ ቃላት በአጠቃላይ ሲታዩ ርካሽ ቢሆኑም፤ እግዚአብሔር ሲናገር ግን ነገሩ ከዚህ ፍጹም የተለየ ነው። በእግዚአብሔር በኃይል የተሞላ ቃል እነሆ ሁሉም ነገር ተፈጠረ (ዘፍ. 1)። ምንም እንኳ ይቅር ማለትን በዐይናችን ልናየው የምንችለው ነገር ባይሆንም ከፍተኛ ዋጋ የሚያስከፍል ነው። ይቅር ማለት በመስቀል ላይ የተቸነከረውን የእግዚአብሔር ልጅ ሕይወት ጠይቋል። የተቀረው ሁሉ በሁለተኛ ደረጃ የሚቀመጥ ነው። የሱስ የይቅርታን ኃይል እና እውነታ ለማሳየት ሲል ሽባውን ለመፈወስ መረጠ።

እግዚአብሔር በመጀመሪያ ውስጣችንን መፈወስ ይፈልጋል። እናም አንዳንዴ እንደ ሽባው አፋጣኝ አካላዊ ፈውስ ሊያመጣልን የሚመርጥ ሲሆን፤ ሌላ ጊዜ ደግሞ አካላዊ ፈውስን እንለማመድ ዘንድ የትንሣኤ ጠዋትን መጠበቅ ሊኖርብን ይችላል። ያም ሆነ ይህ፤ አሁን በመከራችን ወቅትም እንኳን ቢሆን አዳኛችን በፍቅሩ; በጸጋውና በይቅርታው ማረጋገጫ ውስጥ ማረፍ እንድንችል ይፈልጋል።

`ፈውስ እናገኝ ዘንድ የምንጸልየው ጸሎት ባይመለስም እንኳ ዕረፍት እና ሰላም ማግኘት የምንችለው እንዴት ነው?`