---
title:  በዕረፍት መፈወስ
date:  15/08/2021
---

ዕረፍት በእጅጉ የሚያስፈልገን ህመም ሲሰማን ነው። ሰውነታችን በሽታ የመከላከል አቅሙን ያጠናክር ዘንድ አካላዊ ዕረፍት ያስፈልገናል። ደግሞም; ብዙውን ጊዜ የአእምሮ ዕረፍት ያስፈልገናል። አንዳንዴ እንደ ጉንፋንና ራስ ምታት ዓይነት ለሕይወት አስጊ ያልሆኑ የህመም ስሜቶች ይገጥሙናል። ጋደም ብለን ማድረግ ስላለብን ነገሮች ላለማሰብ ብንሞክርም አይሆንልንም።

አልፎ አልፎ ለሕይወት አስጊ ህመም ሲገጥመን፤ የህክምና ውጤታችን ምን ሊሆን እንደሚችል ስለሚያሳስበን; ለወጉ ብንተኛም ዕንቅልፍ ባይናችን አይዞርም። ብዙውን ጊዜ ይህ ስለ ምን ሆነ ብለን ማሰላሰል እንጀምራለን። ጤነኛ ያልሆነው የአኗኗር ዘይቤ በመጨረሻ ጠልፎ ጣለን? ከ20 ዓመት በፊት የወሰድናቸው ጎጂ ዕጾች ይሆኑ? ባለፉት ጥቂት ዓመታት የመጣው ውፍረት; ተጨማሪ ክብደት ምክንያት ይሆን? እግዚአብሔር አምላክ ማንም በማያውቀው በዚያ የተሰወረ ኃጢአት መዘዝ እየቀጣን ይሆን?

`ጥቅሶቹን ያንብቡ: ማር. 2:1-4። በታሪኩ የተከሰተው ምንድን ነው?`

በዚህ ታሪክ የቀረበው ሽባ ሰው ሁናቴ ተጨባጭ ክስተት ነበር። በዘመናት ምኞት: ከገጽ 271–377 የታሪኩን የኋለኛ ክፍል እናገኛለን። ሽባው ሰው አንዳንድ የማይኮራባቸውን ነገሮች አድርጓል። ኃጢአተኛ ሕይወቱ ለዚህ በሽታ እንደ መንስዔ ተደርጎ ተቆጥሯል። በመሆኑም የኃይማኖት አስተምህሮ ጠበብት; መንስኤ እና ውጤትን ያማከለ ቀጥተኛ መስመር በማስመር--ይህን በሽታ በራሱ ላይ ያመጣው በገዛ ኃጢአቱ ስለሆነ ፈውስ የለውም--ብለው ደምድመዋል።

ይህ ዓይነቱ አመለካከት በጣም የተለመደ ሊሆን ይችላል። ብዙውን ጊዜ ይህን ያደረገው ማን ነው እያልን እንብሰለሰላለን። ወንጀል ከተሠራ አንድ ሰው የዚያን ዋጋ መክፈሉ የግድ ይሆናል። የሆነ ቦታ አደጋ ቢከሰት በጉዳዩ ክስ የሚመሰረትበት የሆነ ሰው መኖር አለበት። ይሁን እንጂ ሰበብ መደርደር ለታመመው ፈውስ አያመጣም። የእግዚአብሔር የመጀመሪያ ሰብዓዊ ንድፍ ህመም; በሽታና መከራ ያካተተ አልነበረም። በሽታ ወደዚህች ምድር የመጣው የኃጢአትን መግባት ተከትሎ ነበር። ዛሬ ምርጥ በሆነ የህይወት ዘይቤ ሐሴት እናደርግ ዘንድ እነሆ እግዚአብሔር የጤና መመሪያዎችን ሰጠን። ይሁን እንጂ በኃጢአት በታወከው በዚህ ዓለም እስከ ኖርን ድረስ; የቱንም ያህል ጤናማ የሆኑ መርኅዎችን በትጋት ብንከተልም; የጤና ዋስትና ሊሆኑን አይችሉም።

ጥሩው ዜና ቢያመን ወይም ጤናማ ብንሆን እግዚአብሔር ዕፍት ሊሰጠን መቻሉ ነው። ህመማችን የራሳችን ሥራ ውጤት ይሁን ወይም የሌላው ቸልተኝነት; ሰብዓዊው ዘረመል ወይም በኃጢአተኛው ዓለም የመኖራችን መንስዔ--እግዚአብሔር ግን እንዴት ዕረፍት ሊሰጠን እንደሚችል ያውቃል።

`አንድ ሰው ሲታመም በዚህ ምክንያት ነው እያሉ ሰበብ መደርደርና ማላከክ መጀመር ጥሩ አይደለም። በሌላ በኩል የህመሙን መንስዔ መረዳት አንዳንዴ ለፈውስም ሆነ ለማገገም ወሳኝ እርምጃ ሊሆን የሚችለው ለምንድን ነው?`