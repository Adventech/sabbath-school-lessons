---
title:  መሸሽ የማይቻልበት ከባድ ድካም
date:  18/08/2021
---

ኤልያስ በጣም ስለደከመው ከዚህ በላይ መሸሽ የማይችልበት ሁኔታ ላይ ደርሷል። ስለዚህ በድጋሚ ሲጸልይ ይታያል። ይህ ጸሎት ኤልያስ በበአል ካህናትና ነቢያት; በሸንጎ አባላት እና በተራው ሕዝብ ፊት ከጸለየውና እግዚአብሔር በቀርሜሎስ ተራራ (1ነገሥ. 18:36-37) ከመለሰው በእምነት የተሞላ ጸሎት በእጅጉ የተለየ ነው። በመሆኑም ይህ ተስፋ መቁረጥ የሚታይበት ተራና አጭር ጸሎት ነው።

`ኤልያስ በ1ነገሥ. 19:4 ከቀደሙት አባቶቹ እንደማይበልጥ ገልጾአል። ስለ ምን እየተናገረ ነበር?`

በመጨረሻ ኤልያስ በጸጥተኛ ሁኔታ ላይ ሲገኝ የጥፋተኝነት ስሜት እየደቆሰው እንደነበር እንመለከታለን። የእርሱ ፈጥኖ መውጣት ለእስራኤል ተሐድሶ ታላቅ ዕድል ሊያስገኝ ይችል የነበረውን ነገር ጠልፎ እንዳስቀረ ተንዝቧል። እርሱን የፈለጉትን እንዳሳዘነ ተገንዝቧል። ስለዚህ በዚህ ዙሪያ ምንም የማድረግ አቅም አልነበረውም። ስለ ግል ባሕሪና ድርጊቱ በጥልቀት ባሰበበት እና የገዛ ሕዝቡን ታሪክ ጠንቅቆ ባወቀበት በዚያ የሥቃይ ወቅት እውነተኛ ማንነቱን ተመለከተ። እውነተኛውን ማንነታችንን ማየት--ይህ ለማናችንም ቢሆን ህመም ያለው ትዕይንት ሊሆን አይችልም? ህይወታችን በኃጢአት የተሞላ ቢሆንም እግዚአብሔር የሱስን በሚያይበት ዐይን እኛንም እንደሚያይ ለተሰጠን ተስፋ ምንኛ አመስጋኞች ልንሆን ይገባል! የክርስቶስን ጽድቅ በእምነት የራሳችን የማድረግ ባለ መብት ከመሆን የላቀ ምን ተስፋ ሊኖረን ይችላል? (ፊል. 3:9)።

የሆነ ሆኖ ድባቴ ራስን የመጥላት ጨለማ አዙሪት ውስጥ ስቦ የማስጠም አቅም አለው። እናም አንዳንዴ ሞትን እንደ ብቸኛ መውጫ መንገድ አድርገን ማሰብ እንጀምራለን። የኤልያስም ጉዳይ ከዚህ የራቀ አይመስልም። ሁሉም ነገር ከአቅሙ በላይ የሆነበት ይመስላል: “ ‘እግዚአብሔር ሆይ በቅቶኛል! እኔ ከቀደሙት አባቶቼ አልበልጥምና ነፍሴን ውሰዳት!’ ” (1ነገሥ. 19:4)። ደስ የሚለው ነገር ታላቁ ፈዋሽ ኤልያስን አያወግዘውም። ከድባቴ ጋር ስንፋለም ከምንገኝበት ሁናቴ አኳያ ከእኛ ይልቅ እግዚአብሔር በተሻለ ይገነዘበናል።

“የቤዛችን ፊት በርኅራኄና በፍቅር ወደ እኛ ማዘንበሉን በተጨባጭ የምንገነዘብበት አስገራሚ ማስረጃ ባይኖረንም፤ ነገሩ ግን እንዲያ ነው። ምንም እንኳ ሲዳስሰን ባይሰማንም; የፍቅርና ርኅራኄ እጁ ግን እነሆ በእኛ ላይ ናት”—Ellen G. White, Steps to Christ, p. 97. የምናደርገው የ “ሩቅ መንገድ” ሽሽት ለእኛ እጅግ ረጅም መሆኑን እግዚአብሔር ስለሚያውቅና ስለሚገነዘብ (1ነገሥ. 19:1) አንዳንዴ ቆም እስክንል መጠበቅ ይኖርበታል። ያኔ ጣልቃ ሊገባ ይችላል።

አንዳንድ ጊዜ ውኃ ውስጥ እየሰጠሙ ያሉ ሰዎች ግራ ከመጋባታቸው የተነሣ ከሕይወት አድን ዋናተኛው ጋር ይተናነቃሉ። በዚህ ጊዜ የሕይወት አድን ዋናተኛው የማዳን ሥራውን መሥራት ይችል ዘንድ እየሰጠመ ያለው ሰው ራሱን መሳት እስኪጀምር ወደ ኋላ ማፈግፈግ ይኖርበታል። 

`ከሚከተሉት ጥቅሶች ምን ዓይነት የተስፋና ማጽናኛ ቃላት ማግኘት ይችላሉ: መዝ. 34:18; ማቴ. 5:1-3; መዝ. 73:26; ኢሳ. 53:4-6?`