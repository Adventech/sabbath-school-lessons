---
title:  ሽሽት
date:  17/08/2021
---

ከዓለም ጤና ድርጅት (WHO) በተገኘ መረጃ መሠረት በየዓመቱ ከሦስት መቶ ሚሊዮን በላይ ሰዎችን እየጎዳ ያለ በሽታ በአብዛኛው በግልጽ የሚታዩ ምልክቶች የሉትም። ድባቴ ወይም የመንፈስ ጭንቀት በዓለም ዙሪያ ዋንኛው የአቅመ ውሱንነት መንስዔ ሲሆን ለዓለም አቀፉ የበሽታ ጫና የአንበሳውን ድርሻ ይይዛል። የሚያሳዝነው ድባቴ በክርስትና እምነት ውስጥ እምብዛም አይነገርም። ለዚህ ምክንያቱ የእምነት ማነስ ምልክት ተደርጎ መወሰድ መቻሉ ነው። ለነገሩ ክርስቲያኖች ሁሌም በደስታና ሐሴት የተሞሉ ተደርገው ከመታሰባቸው አኳያ--ድባቴ ከእግዚአብሔር ጋር ባለን ግንኙነት መሀል የሆነ እንከን ለመኖሩ ጠቋሚ አይሆንም?

ብዙ ሰዎች ይህ እውነት እንዳልሆነ ያውቃሉ። ታማኝ ክርስቲያኖችም እንኳ በተለይ; ከሆነ አሰቃቂ ክስተት በኋላ አልፎ አልፎ ከድባቴ ጋር ሊታገሉ ይችላሉ። ስለዚህ ጉዳዩ የእምነት ጉድለት ወይም በእግዚአብሔር የመታመን ችግር ምልክት ሊሆን አይችልም። አሁንም ቢሆን የመዝሙር መጽሐፍን በማንበብ የአምላክ ታማኝ ሕዝቦች ያለፉበትን ሥቃይ; መከራና እንግልት መመልከት ይቻላል። አንዳንድ ጊዜ ድባቴ በዝግታ እና ቀስ በቀስ መዳፉ ያስገባንና፤ ችግሩ መኖሩን የምንረዳው መፈናፈኛ ሲያሳጣን ብቻ ይሆናል። ሌላ ጊዜ ደግሞ በተለይ አስቸጋሪ የሆነ ስሜታዊ ወይም አካላዊ ክስተት ከገጠመን በኋላ በፍጥነት ሊያውከን ይችላል። ለምሳሌ የእግዚአብሔር ታማኝ ነቢይ የነበረው ኤልያስ ከቀርሜሎስ ተራራ ተሞክሮ በኋላ በስሜትም ሆነ በአካል ሙሉ በሙሉ ዝሎ ነበር።

`ኤልያስ በ1ነገሥ. 18 እሳት በታምራት ከሰማይ ሲወርድ ተመልክቶ ነበር። ጸሎቱ መልስ ማግኘቱን ተከትሎ--ዝናብ ዘንቦ ለሦስት ዓመት የዘለቀው የድርቅ ዘመን ሲያበቃ ተመልክቷል። ኤልያስ ለኤልዛቤል ዛቻ ምላሽ ሽሽትን የመረጠው ለምንድን ነው? 1ነገሥ. 19:1-5።`

ኤልያስ ያሳለፋቸው እነዚያ ሃያ አራት ሰዓታት እጅግ አስጨናቂ ነበሩ። ይህ ተሞክሮ; ከተላከበት የሞት ዛቻና ማስፈራሪያ ጋር ተደማምሮ ኤልያስን ድባቴ ውስጥ እንዲገባ አደረገው። ቁጥራቸው 850 የሚደርስ የበአል ነቢያት በታረዱበት ወቅት ኤልያስ በዚያ የነበረ ሲሆን፤ ምናልባት አንዳንዶቹ በእርሱ እጅ ሳይገደሉ እንዳልቀረ ይታመናል (1ነገሥ. 18:40)። እንዲህ ያለው ክስተት; ጻድቅ ዓላማ ያነገተም እንኳ ቢሆን፤ ትዕይንቱን የሚመለከቱትንም ሆነ--ይባስ ብሎ ደግሞ አድራጊዎቹን አሰቃቂ ድባቴ ውስጥ ሊከት ይችላል።

ስለዚህ ኤልያስ መሸሽና ከስፍራው ርቆ መሄድ ጀመረ። አንዳንዴ ፈጥነን ወደ ምግብ ማቀዝቀዣው አምርተን እንደገና ደስ ብሎን ራሳችንን ለመመገብ እንሞክራለን። አልፎ አልፎ ጋደም ብለን የስሜታችንን መዛል ለማሳረፍ እንሞክራለን። አንዳንድ ጊዜ ለመሄድ ባለን ፍላጎት አዲስ ግንኙነት; ሥራ ወይም አካባቢን እናስሳለን። ሌላ ጊዜ ደግሞ ደስታችንን እና ዕረፍታችንን ከሚያሳጣን ይህ ነው ተብሎ ከማይገለጽ ነገር ለመራቅ ብለን ራሳችንን በተጨማሪ ሥራ እና ሥራ ነክ የጊዜ ገደቦችና ቀጠሮዎች እንቀብራለን። ብዙ ሰዎች የድባቴ ህመማቸው እንዲቀንስ ለማድረግ “መድኃኒት” ለመጠቀም መሞከራቸው እሙን ነው። ሆኖም በመጨረሻ እነዚህ ነገሮች የበሽታውን ምልክቶች ከመሸፋፈን ውጪ ችግሩን አይፈቱም። እንደውም በተደጋጋሚ እንደሚስተዋለው ችግሩን ከማባባስ የዘለለ ፋይዳ አይኖራቸውም።