---
title:  ዕረፍት እና ተጨማሪ ነገር
date:  19/08/2021
---

ኤልያስ ያደረጋቸው ሽሽቶች በሙሉ ድካም ውስጥ እንደከተቱት እግዚአብሔር ያውቃል። ኤልያስ ከደረሰበት አካላዊ ድካም በላቀ ስሜቱ እንደዛለና መጠነ ሰፊ የጥፋተኝነት ስሜት እንደተሸከመ እግዚአብሔር ያውቅ ነበር። ከብዙ ዓመታት በኋላ የሱስ ለሽባው ሰው ከሚያደርገው በተመሳሳይ፤ እግዚአብሔር ኤልያስን አጸዳድቶ ዕረፍት ሰጠው። በመጨረሻ በትክክል መተኛት የሚችልና የሚታደስ ሆነ።

ይህ የታሪኩ መጨረሻ ይሆናል ብለን ልንጠብቅ ብንችልም፤ ነገር ግን አይደለም። የእግዚአብሔር ዕረፍት የአንድ ጊዜ ክስተት አይደለም። ወደ አምላካዊው ዕረፍት መግባት ከፈውስ ጋር የተጎዳኘ እንደመሆኑ--አሉታዊ አስተሳሰቦችንና ጎጂ ልምዶችን ቀስ በቀስ እየሰበርን የምንሄድበት ሂደት ነው። እግዚአብሔር ለፈውስ አይቸኩልም።

`ጥቅሶቹን ያንብቡ: 1ነገሥ. 19:5-8። ኤልያስ ወዴት እየሄደ ነው? ለምን?`

ኤልያስ ዕረፍት ካደረገ በኋላ እንደገና ጉዞውን ቀጠለ። ሆኖም በዚህ ጊዜ እግዚአብሔር የጉዞውን አቅጣጫ ይለውጠዋል። በዚህ ኃጢአተኛ ዓለም ውስጥ መኖር የመንፈስ ጭንቀት ሊያስከትል እንደሚችልና እንደሚያመጣ እግዚአብሔር ጠንቅቆ ያውቃል። ለመሮጥ ያለንን ምኞት የሚያስተውል ቢሆንም፤ የሩጫችንን አቅጣጫ ለመቀየር ይፈልጋል። በራሳችን ላይ ውድመት ለማድረስ ከምንሞክራቸው አስቸጋሪ ትግበራዎች በተቃራኒ ወደ እርሱ እንድንሮጥ ይፈልጋል። እናም አንዴ ወደ እርሱ መሮጥ ከጀመርን ዕረፍት የሚሰጠንን “ለስለስ ያለ ድምፅ” (1ነገሥ. 19:12) መስማት ሊያስተምረን ይፈልጋል።

ኤልያስ አንገቱን ቀና አድርጎ ከአምላክ ጋር መገናኘት የሚያስችለውን ጉዞ የማድረግ ኃይል አልነበረውም። እግዚአብሔር እርሱን ለመገናኘት የሚያስችለንን ጉልበት ይሰጠናል; የተሻለ ነገ ባለቤት እንደምንሆንም ተስፋ ይሰጠናል። ኤልያስ በክትክታው ዛፍ ስር ተቀምጦ ለመሞት ሲመኝ፤ የእርሱ የተሻሉ ቀኖች እንዳከተሙ አምኖ ነበር።

`ጥቅሶቹን ያንብቡ: 1ነገሥ. 19:15-16; 2ነገሥ. 2:11። አሁንም ለኤልያስ ተዘጋጅቶ ይጠብቀው የነበረ በጎ ነገር ምንድን ነው?`

ኤልያስ የተሻሉ ቀናት እንደሚጠብቁት እግዚአብሔር ያውቅ ነበር። ነቢዩ ሕይወቱን በአምላካዊው ዜማ ድምጸት ምት ሲቃኝ እና ዕረፍቱን ሲቀበል; ፈውስ ወደ እርሱ ይመጣል። ከዚህ በኋላ ገና በእርሱ የሚቀቡ እና የሚመረጡ ተተኪ ነገሥታት ነበሩ። እግዚአብሔር ለኤልያስ የልጁ ያህል ስለሚቀርበው ስለ ኤልሳዕ አስቀድሞውኑ ያውቅ ነበር። ኤልያስ በእምነት እንደ ገና እሳት ከሰማይ እንደሚያወርድ እግዚአብሔር ያውቅ ነበር (2ነገሥ. 1:10)። ከእንግዲህ ኤልያስ በእሳት ሠረገላ ወደ ሰማያዊው ዕረፍት ከመውጣት በቀር ክትክታ ዛፍ ስር ተቀምጦ የሚያውጠነጥነው ተስፋ አስቆራጭ ሞት አይኖርም።

`የቱንም ያህል አጉል ዓይነት ድባቴ ቢሰማንም በእግዚአብሔር ብርታት ተስፋ ላለመቁረጥ መጣር እንዳለብን አስመልክቶ ከኤልያስ ታሪክ ምን መማር እንችላለን?`