---
title:  የተዳከመ እና የዛለ
date:  27/06/2021
---

`ጥቅሶቹን ያንብቡ: ዘፍ. 2:1-3። ማንም የድካም ስሜት ባልነበረው በዚያ ወቅት እግዚአብሔር ለምን የዕረፍት ቀን ፈጠረ?`

ራሳችን በራሳችን ላይ በጣልነው በጫና የተሞላ የህይወት ዘይቤ ብን ብለን ከመጥፋታችን አስቀድሞ--እነሆ እግዚአብሔር ልቦናችንን ሕያው አድርጎ የሚያፍታታ ምልክት አቋቋመ። ይህ ዕለት ቆም ብለን የሕይወትን ጸጋ በማስተዋል የምናጣጥምበትና ሐሴት የምናደርግበት ነው። የዕረፍት እንጂ የሥራ ያልሆነው ቀን--በሣሩ; በዱር በእንስሳቱ; በውሃው--ከሁሉ በላይ ደግሞ የማንኛውም መልካም ነገር ፈጣሪ በሆነው አምላክ ስጦታ ደስ የምንሰኝበት ነው።

ይህ በኤደን ግዞት ወቅት ያበቃለት የአንድ ጊዜ ብቻ ግብዣ አልነበረም። ግብዣው የጊዜን ፈተና መቋቋም እንደሚጠይቅ የሚያውቀው አምላክ፤ በቀደመ የጊዜ ቀመሩ የሰንበትን እረፍት አቋቋመ። በየሣምንቱ ሰባተኛው ቀን ላይ በሚውለው በዕረፍት የተሞላ የፍጥረት መታሰቢያ ዕለት ሐሴት እናደርግ ዘንድ እነሆ ዛሬም ተደጋጋሚ ግብዣ እያቀረበልን ይገኛል። እኛ ዛሬ የምንጠቀማቸው መሣሪያዎች ጉልበት ቆጣቢ ከመሆናቸው አኳያ-ከሁለት መቶ ዓመታት በፊት የነበሩት ሕዝቦች ዓይነት ድካም አያውቀንም ብሎ የሚያስብ ሊኖር ይችላል። ነገር ግን ዛሬም ቢሆን የዕረፍት ዕጥረት ያለ ይመስላል። ሥራ የማንሠራባቸው ጊዜያቶች እንኳ የሚያልፉት ፍርሃትና ጭንቀት በተሞሉ እንቅስቃሴዎች ነው። የቱንም ያህል ተግባራችንን ለመከወን ብንሠራም የሚቀረን እንዳለና እንደ ተንቀራፈፍን ሆኖ ይሰማናል።

`ጥናቶች እንደሚያመላክቱት በቂ እንቅልፍ እያገኘን አይደለም። በንቃት ለመሥራት በሚል ዛሬ ብዙዎች በከፍተኛ ደረጃ የቡና እና ሻይ ጥገኞች ናቸው። ምንም እንኳ ፈጣን ሞባይል ስልኮች; ኮምፒውተሮችና በይነመረብ ግንኙነቶች ቢኖሩንም አሁንም በቂ ጊዜ ያለን አይመስልም። ማረፋችን አስፈላጊ መሆኑን አስመልክቶ የሚከተሉት ጥቅሶች ምን ያስተምራሉ? ማር. 6:31; መዝ. 4:8; ዘፀ. 23:12; ዘዳ. 5:14; ማቴ. 11:28።`

የፈጠረን አምላክ አካላዊ ዕረፍት እንደሚያስፈልገን ያውቃል። እርሱ አካላዊ ዕረፍት የምናገኝበትን ዕድል ይሰጠን ዘንድ ኡደቶችን በጊዜ-በሌሊት እና በሰንበት አዋቀረ። የሱስን የሕይወታችን ጌታ አድርገን መቀበላችን፤ ጊዜን የምናርፍበት አድርገን በጽኑ የመውሰድ ኃላፊነታችንንም እንዲሁ ያካትታል። የሰንበት ዕረፍት እንደው ምክረ ሀሳብ ብቻ ሳይሆን ቆምጨጭ ያለ ትእዛዝ መሆኑን ማስታወስ ተገቢ ነው።

`በውጥረት የተሞላው የገዛ ስብዕናዎ ምን ይመስላል? እግዚአብሔር ከእኛ የሚፈልገውን አካላዊ እና መንፈሳዊ ዕረፍት በተሻለ ለመለማመድ ምን ማድረግ ይችላሉ?`