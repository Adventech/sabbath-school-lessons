---
title:  ኮብላይና ተቅበዝባዥ
date:  01/07/2021
---

`ጥቅሶቹን ያንብቡ: ዘፍ. 4:1-12። ቃየንን በምድር ላይ ኮብላይና ተቅበዝባዥ ያደረገው ምን ነበር? ዘፍ. 4:12።`

እግዚአብሔር አቤልንና መሥዋዕቱን ለምን እንዳከበረ እና በቃየንና መሥዋዕቱ ግን ለምን እንዳልተደሰተ መጽሐፍ ቅዱስ በግልጽ አይናገርም (ዘፍ. 4:4-5)። ነገር ግን ይህ ለምን እንደሆነ እናውቃለን። “ቃየን ቃል በተገባው መሥዋዕት እና መሥዋዕት በማቅረብ አስፈላጊነት ዙሪያ እያጉረመረመና ጎዶሎ እምነት በልቡ ይዞ በእግዚአብሔር ፊት ቀረበ። የእርሱ ስጦታ ለኃጢአት መጸጸቱን ፈጽሞ አይገልጽም ነበር። እርሱ ተሰምቶት የነበረው ስሜት ዛሬ ብዙዎች

የሚሰማቸው ዓይነት ስሜት ሲሆን ይኸውም ያንን ቃል የተገባውን የኃጢአት ሥርየት የሚያመጣውን በማመን ፋንታ ሙሉ ለሙሉ በራስ ደኅንነት በመተማመን በእግዚአብሔር ቁልጭ ብሎ የቀረበውን ዕቅድ ያለመከተል ድካም ነው። ቃየን በራሱ የሚታመንበትን መንገድ መረጠ። የገዛ ሥራውን ይዞ ቀረበ።” የኃይማኖት አባቶች እና ነቢያት: ገጽ 71።

እግዚአብሔር “በምድር ላይ ኮብላይና ተቅበዝባዥ ትሆናለህ” ብሎ ቃየንን ስለተናገረው ቃየን ይህን ማንነት አልወሰደም። ይልቁንም ኃጢአተኛ ድርጊቱ እና አለመታዘዙ የዚህ ውጤት ባለቤት አደረገው። በእግዚአብሔር ውስጥ ዕረፍት ማግኘት ያልቻለው ቃየን፤ እውነተኛውን ዕረፍት በሌላ በማንኛውም መንገድ ሊያገኘው እንደማይችል ተገነዘበ።

“ተመለከተ” (ዘፍ. 4:4) በሚል የተተረጎመው የዕብራይስጥ ቃል “በቅርበት ተመለከተ; በጥንቃቄ አጤነ” የሚል ፍቺ አለው። አምላካዊው በጥንቃቄ የተሞላ ምልከታ አብልጦ ትኩረት ያደረገው በመሥዋዕቱ ላይ ሳይሆን፤ በአቅራቢው ባህሪና አመለካከት ላይ ነው። እግዚአብሔር የቃየንን የፍራፍሬ መሥዋዕት አለመቀበሉ በዘፈቀደ የሚሠራ አምላክ ሆኖ እንደ አጋጣሚ የሰጠው ምላሽ አልነበረም። ይልቁንም መባውን የሚያቀርበውን ሰው ባህሪ; አመለካከትና ተነሳሽነት በጥንቃቄ የመመርመርና የመመዘን ሂደትን ይገልጻል። ጥሩ የፍርድ ምርመራ ምሳሌ ነው።

`ጥቅሶቹን ያንብቡ--ዘፍ. 4:13-17 እና ቃየን ለአምላካዊው ፍርድ የሰጠውን ምላሽ ይግለጹ።`

ከእግዚአብሔር ፊት ለመሸሽ ስንሞክር ዕረፍት አልባ እንሆናለን። የአምላካዊውን ጸጋ ናፍቆታችንን በቁሳቁሶች; በሰብዓዊ ግንኙነቶች ወይም ራሳችንን ከመጠን በላይ በሥራ በመወጠር ለመሙላት እንሞክራለን። ቃየን ሥርወ መንግሥት እና ከተማ መገንባት ጀመረ። ሁለቱም ታላላቅ ስኬቶች እንደመሆናቸው ስለ ቆራጥነቱና ጉልበቱ ይናገራሉ። ሆኖም እግዚአብሔር የሌለበት ሥርወ መንግሥትና ዐመጸኛ ከተማ ከሆነ፤ መጨረሻው ከንቱ ነው።

`ምንም እንኳ ብዙውን ጊዜ እንደሚስተዋለው ኃጢአታችን የሚያስከትለው መዘዝ ተጋሪ ብንሆንም፤ ስለ መተላለፋችን በመስቀል ላይ የተሰጠንን ይቅርታ መቀበል እንዴት መማር እንችላለን?`