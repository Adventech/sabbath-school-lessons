---
title:  መቅበዝበዝ ወደ አመጽ ይመራል
date:  06/07/2021
---

`ታሪኩ በአዎንታዊ ማስታወሻ ይጀምራል። እስራኤላውያን በመጨረሻ ከነዓን ድንበር ደርሰው ምድሪቱን የሚሰልሉ 12 ሰዎች ላኩ። ሰላዮቹ ያቀረቡት የአሰሳ ውጤት ፍጹም ያልተለመደ ሆነ። የሰላዮቹን ዘገባ ያንብቡ: ዘኁ. 13:27-33። የእስራኤላውያን ግምት ያረፈው በየትኛው ነጥብ ላይ ነበር?`

የካሌብ ጣልቃ ገብነት ቢኖርም የጥርጣሬና አለማመን ድምፆች ግን አሸነፉ። እስራኤላውያን እግዚአብሔር ቃል የገባላቸውን ድል ለመንሳት ቁርጠኝነት ጎደላቸው። በድል አድራጊነት ጉሮ ወሸባዬ ከማለት ይልቅ ቅብዝብዙ ልባቸው ማንባትና ማጉረምረም መረጠ።

`ልባችን ውስጥ ዕረፍት ከሌለ በእምነት ለመራመድ የምንታገል እንሆናለን። ለነገሩ መቅበዝበዝ ስሜታችንን ብቻ አይጎዳም። እጅግ አነስተኛ በሆነ ዕረፍት (ዕንቅልፍ ማጣትን ጨምሮ) እና ከመጠን በላይ ውፍረት; ሱስ መቅበጥበጥ; ደስተኛ አለመሆን በሚያስከትሉ መጥፎ ምርጫዎች መካከል የመንስኤ እና ውጤት ቀጥተኛ ተዛምዶ አለ ሲሉ የመስኩ ጠበብት ይናገራሉ። ጥቅሶቹን ያንብቡ: ዘኁ. 14:1-10። በቀጣይ ምን ተከሰተ?`

ነገሮች ከቀድሞ ይልቅ የከፋ ገጽታ ተላበሱ። “ ‘ብቻ በእግዚአብሔር ላይ አታምጹ’ ” (ዘኁ. 14:9) ሲል የተደመጠው አሳዛኙ የካሌብ ጥሪ፤ የሚታዘዘው ሳያገኝ መቅረቱ ሳያንስ መላው ማኅበር አመራሩን በድንጋይ ለመወግር ተዘጋጀ። መቅበዝበዝ ወደ አመጽ፤ አመጽ ደግሞ ውሎ አድሮ ወደ ሞት ይመራል። “እምነት የለሾቹ ሰላዮች ድምፆቻቸውን ከፍ አድርገው ካሌብንና ኢያሱን ማውገዝ ጀመሩ። ጩኸታቸውና ልፍለፋቸው እየጨመረ በመሄድ እነርሱን

በድንጋይ ወደ መውገር ተለወጠ።

በደመነፍስ የሚንቀሳቀሰው ሕዝብ የሚወግሩበትን ድንጋይ ይዘው እንደ እብድ እየለፈለፉ ወደ ፊት አመሩ። ነገር ግን የጨበጧቸው ድንጋዮች በድንገት ከእጆቻቸው ሾልከው ሲወድቁ ጸጥታ በላያቸው ሰፈነ። እግዚአብሔር የግድያ እቅዳቸውን ለማክሸፍ ጣልቃ ገብቶ ነበር። እንደሚንበለበል እሳት የነበረው የእግዚአብሔር ህልዎት ክብር መገናኛ ድንኳኑን አበራው። መላው ሕዝብ የጌታን ምልክት ተመለከተ። ከዚህ በኋላ ማንም በተቃውሞ ለመግፋት አልደፈረም። ይህን እርኩስ ዘገባ ያቀረቡ ሰላዮች በፍርሃት ተሞልተው ጉልበታቸው ይብረከረክ ጀመር። ከዚያም በተቆራረጠ ትንፋሽ ወደየ ድንኳኖቻቸው ተፈተለኩ።”

የኃይማኖት አባቶች እና ነቢያት: ገጽ 444 በዚህን ጊዜ ጌታ ክብሩን በይፋ ገለጠ። በዘኁ. ምዕ. 14 የቀረበውን ታሪክ ስናነብ የተጋጋለው ትዕይንት ቆፈን ከያዘው(ከቀዘቀዘ) በኋላ እግዚአብሔር ከሙሴ ጋር ያደረገውን ምስጢራዊ ውይይት ለመስማት እንሞክራለን። ምንም እንኳ ድንጋዮቹ ለሙሴ; ለካሌብ እና ለኢያሱ ቢታሰቡም፤ የአመጻው መጨረሻ የሚያነጣጥረው በራሱ በእግዚአብሔር ላይ እንደሆነ ጌታ ያውቅ ነበር።