---
title:  አማላጅ
date:  07/07/2021
---

`በዚህ የአመጽ ድርጊት መሀል እግዚአብሔር ለሙሴ ምን ዓይነት ዕድል እየሰጠው ነው? ዘኁ. 14:11-12።`

`እግዚአብሔር እስራኤላውያንን አጥፍቶ ሙሴን ሙሉ ለሙሉ አዲስ ለሆነ ሕዝብ አባት አድርጎ ሊያስነሣው ዕድል እየሰጠው ነበር። ሙሴ በእርሱ ላይ ብቻ ሳይሆን በእግዚአብሔርም ላይ ለተፈጸመው ለዚህ ግልጽ የአመጻ ተግባር የሰጠው ምላሽ ምን ነበር--ዘኁ. 14: 13-19?`

ይህ እውነተኛውን የእግዚአብሔር ሰው ማየት የምንችልበት ወቅት ነው። የሙሴ መልስ ከ1,400 ዓመታት በኋላ በደቀ መዛሙርቱ መከራና ሥቃይ ወቅት አማላጁ ስለ እነርሱ የሚጸልየውን ጸሎት አስቀድሞ ያመላከተ ነበር (ዮሐ. 17)። እርግጥ ነው፤ አያሌ የሥነ መለኮት ምሑራንና የመጽሐፍ ቅዱስ ተማሪዎች ሙሴ በዚህ ስፍራ ያደረገውን ነገር ክርስቶስ ለእኛ ካደረገልን ምሳሌ አኳያ ይመለከቱታል። የእነርሱም ሆነ የእኛ የጥፋተኝነት ስሜት ጥያቄ ውስጥ የሚገባ አይደለም። “ ‘እንደ ፍቅርህ ታላቅነት መጠን’ ” (ዘኁ. 14:19) እባክህ የዚህን ሕዝብ ኃጢአት ይቅር በል ሲል ሙሴ ስለ ሕዝቡ ይማልዳል። ጌታ በሙሴ ምልጃ የተነሣ ይቅር እንዳለ ሁሉ፤ እኛንም በየሱስ ሞት; ትንሣኤና ምልጃ ምክንያት ይቅር ይለናል።

“‘ከግብፅ ከወጡበት ጊዜ አንሥቶ እስካሁን ድረስ ይቅር እንዳልሃቸው ሁሉ እንደ ፍቅርህ ታላቅነት መጠን እባክህ አሁንም የዚህን ሕዝብ ኃጢአት ይቅር በል።’ ” (ዘኁ. 14:19)። ጸጋ በዋናነት አመጻንና መቅበዝበዝን ይዋጋል። ይቅርታ ደግሞ አዲስ ጅማሬ ይሰጣል። ሆኖም የሚያስከፍሉት ዋጋዎች ይኖራሉ። ጸጋ ፈጽሞ ርካሽ ሊሆን አይችልም። ምንም እንኳ ይቅር ቢባሉም፤ አመጻቸው ባስከተለው መዘዝ ያ ትውልድ ወደ ተስፋይቱ ምድር አልገባም (ዘኁ. 14:20-23)። አዎ፤ እግዚአብሔር ለተጨማሪ 38 ዓመታት በምድረ በዳ ደግፎ ያቆያቸዋል። ይመግባቸዋል። በመገናኛ ድንኳኑ ሆኖ ያናግራቸዋል። በምድረ በዳ ከጎናቸው ይሆናል። ነገር ግን እነርሱ ይሞቱና ተተኪው አዲስ ትውልድ በተስፋይቱ ምድር ዕረፍት ያገኛል።

ላይ ላዩን ሲያዩት ፍርድ ቢመስልም፤ ነገር ግን እውነተኛ ጸጋ ነው። ይህ ትውልድ በእግዚአብሔር ላይ መታመንን ሳይማር ኃያል የሆነውን የከነዓንን ከተማ ግዛቶች ድል ማድረግ የሚችለው እንዴት ነው? እነርሱ ራሳቸው በጨለማ ውስጥ እየተደናበሩ በየትኛው ስሌት ለአሕዛብ ብርሃን መሆን ይችላሉ? ይቅር የተባለ ኃጢአት ሊያስከትል ስለሚችለው መዘዝ ያገኙት ብርቱ ትምህርት ምን ይመስላል?