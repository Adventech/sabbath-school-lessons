---
title:  መንታው መንገድ
date:  16/09/2021
---

ዮናስ ከሚገባው በላይ ችግር ያለበት ይመስላል። ነነዌ አደገኛ የነበረች ቢሆንም ነገር ግን በዮናስ ታሪክ የነነዌ ሰዎች የችግር አካል አይመስሉም። መልእክቱን ተረድተው በፍጥነት ንስሐ ገቡ። መልእክተኛው ዮናስ ግን በዚህ ታሪክ ደካማ ሰንሰለት ይመስላል። በዚህ ዘገባ እግዚአብሔር ዳተኛውን ነቢይ ሲከታተለው ይስተዋላል። ለዚህ ምክንያቱ ዮናስ ወደ ነነዌ የሚያደርገው የመልእክተኝነት ጉዞ--የነነዌ ሕዝቦች የዚህን መልእክተኛ መልእክት የመስማታቸውን ያህል አስፈላጊና ወሳኝ እንደሆነ ያውቅ ነበር።

`“በእግዚአብሔር ፍቅር ራሳችሁን ጠብቁ” (ይሁዳ 21)። የጥቅሱ ፍቺ ምንድን ነው?`

በአዲስ ኪዳን በሚገኘውና አንድ ምዕራፍ ብቻ በያዘው በዚህ የይሁዳ መጽሐፍ ቁ. 21 ላይ: “ወደ ዘላለም ሕይወት የሚያደርሳችሁን የጌታችንን የኢየሱስ ክርስቶስን ምሕረት ስትጠባበቁ ሳለ; በእግዚአብሔር ፍቅር ራሳችሁን ጠብቁ” በማለት ይሁዳ ይነግረናል። የእግዚአብሔርን ፍቅርና ጸጋ በግል መለማመድ የአንድ ጊዜ ብቻ ክስተት አይደለም። ራሳችንን በእግዚአብሔር ፍቅር መጠበቅ ማለት ወደ ሌሎች መድረስ ነው። በቀጣዮቹ ቁጥሮች ለሌሎች “እንድንራራ”; “አንዳዶችን ከእሳት ነጥቀን እንድናድን” ይሁዳ ይነግረናል።

`ጥቅሶቹን ያንብቡ: ይሁዳ 20-23። ከዮናስ ታሪክ ጋር ተዛምዶ ባለው መልኩ በዚህ ስፍራ ምን እያለ ነው--ለእኛስ ምን እየተናገረን ነው?`

ዮናስ ወደ ነነዌ እንዲሄድ እግዚአብሔር ጥሪ ያቀረበለት ምክንያት ምናልባት ዮናስ ከዚህ በዓይነቱ የተለየ ጥሪ አስቀድሞ እርሱ ከአሦራውያን ጋር ስላለው ግንኙነት ብዙ ጊዜ ወስዶ ስላላሰበ ሊሆን ይችላል። ምናልባት ዮናስ እነዚህን ሕዝቦች እንደማይወዳቸው ቢያውቅም--ምን ያህል እንደሚጠላቸው ወይም እነርሱን ከፊቱ ዞር ለማድረግ የቱን ያህል ርቀት መጓዝ እንደነበረበት ጥሪው ከደረሰው በኋላም እንኳ እርግጠኛ አልነበረም። ዮናስ በሰማይ የነነዌ ተወላጅ ጎረቤት ይኖረው ዘንድ ዝግጁ አልነበረም። ዮናስ እግዚአብሔር ሰዎችን እንደሚወድ ሁሉ እርሱም መውደድ እንዳለበት አልተማረም ነበር። እግዚአብሔር የነነዌን ሕዝቦች ስለሚወድና የመንግሥቱ ወራሾች እንዲሆኑ ስለሚፈልግ ዮናስ ወደ ነነዌ እንዲሄድ ጥሪ አቀረበለት።

ደግሞም እግዚአብሔር ዮናስንም ስለሚወደው ለእርሱም ጥሪ አቀረበለት። በአብሮነት ሥራቸው ዮናስ እንዲያድግና አብልጦ እርሱን እንዲመስል ይፈልጋል። ዮናስ ከአምላካዊው የሚያድን ማንነት ጋር ግንኙነት በመፍጠር እና ፈቃዱን በማድረግ ብቻ የሚገኘው እውነተኛ ዕረፍት ባለቤት እንዲሆን እግዚአብሔር ይፈልጋል። ይህ ደግሞ ወደ ሌሎች መድረስ እና እኛ ባለቤት ወደሆንበት እምነት እና ተስፋ ማመላከትን ያካትታል።

`ስለ ሌሎች መዳን ለመሥራት ያዋሉት ጊዜ ምን ያህል ነው? ከመንፈሳዊው ነገር አኳያ--እንዲህ ዓይነቱ ሥራ በየሱስ እውነተኛ ዕረፍት እንድናገኝ እንዴት ይመራናል?`