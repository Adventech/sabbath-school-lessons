---
title:  ተልዕኮው ተፈጸመ
date:  14/09/2021
---

ነነዌ በእስራኤል ውስጥ ከነበሩ ከማናቸውም ከተሞች ጋር ስትነጻጸር ግዙፍ ከተማ ነች። “እርሷን ከዳር እስከ ዳር ለመጎብኘት ሦስት ቀን ያስፈልግ ነበር” (ዮናስ 3:3)።

`ጥቅሶቹን ያንብቡ: ዮናስ 3:1-10። የዚህ በእርክስና የተሞላ ስፍራ ምላሸ ምን ነበር? ለሌሎች ለመመስከር በምንሞክርበት ወቅት ከዚህ ታሪክ ምን ትምህርት መውሰድ እንችላለን?`

ዮናስ በከተማዋ እየተዘዋወረ የእግዚአብሔርን መልእክት እንዲህ ሲል አወጀ: “ነነዌ በአርባ ቀን ውስጥ ትገለበጣለች” (ዮናስ 3:4)። ምንም ሳያድበሰብስ እቅጩን ነበር ያስቀመጠው። ምንም እንኳ ዝርዝር መረጃ ባይሰጥም መልእክቱ በአድማጭ ጆሮ ውስጥ መግባቱ ግልጽ ሆነ፤ በዚህም የነነዌ ሕዝቦች (በአጠቃላይ!) በዮናስ የማስጠንቀቂያ ቃላት አመኑ። በቅርብ ምሥራቅ የዓለም ክፍል የተለመደ በነበረው አካሄድ; የልብ መለወጥን ለማሳየት በነነዌ ንጉሥ አዋጅ ታወጀ። እንስሳትን ጨምሮ ሰው ሁሉ መጾምና ስለ በደላቸው ማዘን ነበረባቸው። ንጉሡ ከዙፋኑ ወርዶ; ማቅ ለብሶ ዐመድ ላይ ተቀመጠ። ይህ በእጅጉ ወሳኝ የሆነ ምሳሌያዊ ተግባር ነበር።

`ጥቅሶቹን ያንብቡ: ዮናስ 3:6-9። ከሚከተሉት ጥቅሶች ጋር ያስተያዩ: ኤር. 25:5; ሕዝ. 14:6; ራእ. 2:5። ንጉሡ እውነተኛውን ንስሐ መረዳቱን የሚያሳዩ በንግግሩ ውስጥ የተካተቱ አበይነት ነጥቦች ምን ነበሩ?`

የዮናስ ስብከት አጭርና እቅጩን የሚናገር ቢሆንም፤ እውነተኛ ንስሐን አስመልክቶ ትክክለኛ በሆነ ኃይማኖታዊ አስተምህሮ የተሞላ ነበር። ዮናስ ይሰብክ በነበረበት ወቅት መንፈስ ቅዱስ በነነዌ ሕዝቦች ልብ ውስጥ ተግቶ ሳይሠራ እንዳልቀረ ይታመናል። የነነዌ ሕዝቦች እስራኤላውያን የነበራቸው ዓይነት የእግዚአብሔር በርኅራኄ የተሞላ ምሪት ታሪክ አልነበራቸውም። ይህም ሆኖ አዎንታዊ ምለሽ ሰጥተውታል። እነዚህ ሕዝቦች “በገዛ ስኬቶቻችን መታመናችንን ትተን ራሳችንን በእግዚአብሔር ምህረት ሥር እንጣል!” ብለው በተጨባጭ እየተናገሩ ነበር። በአምላካዊው መልካምነትና በጸጋው ሙሉ ለሙሉ እንመካ።

የሚገርመው ነገር--የእግዚአብሔርን ጸጋ በግል የተለማመደው ዮናስ፤ ይህ ጸጋ የተወሰኑ ብቻ በዚያው ውስጥ የማረፍ ዕድል የሚያገኙበትና ለእነርሱ ብቻ የተወሰነ አድርጎ የሚያስብ ይመስላል።

`ንስሐ የክርስቲያኖች ተሞክሮ ወሳኝ ክፍል የሆነው ለምንድን ነው? ከኃጢአታችን በተለይ ደጋግመን ከሠራናቸው ኃጢአቶች ንስሐ መግባት ሲባል ምን ማለት ነው?`