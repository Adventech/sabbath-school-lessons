---
title:  ቁጡና ዕረፍት የለሹ መልእክተኛ
date:  15/09/2021
---

አንዳንዶች የዮናስ ታሪክ በምዕራፍ 3 ቢያልቅ ይበጅ ነበር ቢሉም ታሪኩ ግን ይቀጥላል።

`ጥቅሶቹን ያንብቡ: ዮና. 4:1-11። የዮናስ ችግር ምን ነበር? ከእርሱ አጉል ባሕሪ ምን እንማራለን?`

የዮናስ ተልዕኮ እጅግ ስኬታማ መሆኑን ተከትሎ ዮና. ምዕ. 4 ይህ ነቢይ በእግዚአብሔር መቆጣቱን በመግለጽ ይጀምራል። ዮናስ የተጃጃለ መምሰሉ ያሳሰበው ይመስላል። ንዴቱ ብልጭ እንደሚልበት እልኸኛ ህጻን የሚመስለውን ነቢይ እግዚአብሔር ጊዜ ወስዶ ሲያናግረውና እውነታውን በተጨባጭ ሲያስረዳው ይታያል። ነቢያትን ጨምሮ እውነተኛ የእግዚአብሔር ተከታዮች በውስጣቸው ገና እያደጉና እየበለጸጉ የሚሄዱ ባህሪያት እንዳሉ የሚያመለክቱ ማስረጃዎች እንደሚከተለው ቀርበዋል።

“ምንም እንኳ ከተማዋ በእርክስና ብትሞላም ነገር ግን ማቅ ለብሳ እና ዐመድ ነስንሳ ንስሐ መግባቷን ተከትሎ እግዚአብሔር እንደ ማራት ዮናስ ተገነዘበ። በዚህ አስደናቂ አምላካዊ ጸጋ በቅድሚያ ሊደሰት ይገባ የነበረው እርሱ ቢሆንም፤ ነገር ግን እንደ ሐሰተኛ ነቢይ የሚታይበት ሁኔታ በአእምሮው እንዲያድር ፈቀደ። በተቀዳጀው ዝና ላይ ባደረበት ምቀኝነት ኃያሉ አምላክ ለዚያች ምስኪን ከተማ ነፍሳት የሚሰጠውን የከበረ ዋጋ ከማየት ታወረ።”— Ellen G. White, Prophets and Kings, p. 271.

እግዚአብሔር በዚህ ነቢይ ላይ የነበረው ትዕግሥት በጣም አስደናቂ ነው። ዮናስን ለመጠቀም ቢፈልግም እርሱ ግን ከፊቱ ኮበለለ። ስለዚህ እርሱን ለመመለስ ማዕበል እና ትልቅ ዓሣ ላከ። አሁንም; ዮናስ ተቃራኒ ሲሆን የተመለከተው እግዚአብሔር ተጨባጩን እውነታ ሊያሳየው እየጣረ “ ‘በውኑ ልትቆጣ ይገባሃልን?’ ” (ዮሐ. 4:4) ሲለው ይስተዋላል።

`ጥቅሶቹን ያንብቡ: ሉቃ. 9:51-56። ይህ ዘገባ በዮናስ ታሪክ ውስጥ ከተፈጸመው ጋር በተወሰነ መልኩ የሚመሳሰለው እንዴት ነው?`

“ ‘በእርሱ የሚያምን ሁሉ የዘላለም ሕይወት እንዲኖረው እንጂ እንዳይጠፋ እግዚአብሔር አንድያ ልጁን እስከ መስጠት ድረስ ዓለምን እንዲሁ ወዶአልና’ ” (ዮሐ. 3:16) ወይም እግዚአብሔር በዮናስ 4:11 እንዳስቀመጠው: “‘ታዲያ; እኔ ቀኝና ግራቸውን ለይተው መናገር የማይችሉ; ከአንድ መቶ ሃያ ሺህ በላይ ሰዎችና አያሌ እንስሶች ለሚኖሩባት ለታላቋ ከተማ ለነነዌ ማዘን አይገባኝምን?’” በመጨረሻም--የልባችን; የአእምሮ እና የተነሳሽነታችን የመጨረሻው ዳኛ እግዚአብሔር እንጂ እኛ አለመሆናችን ምን ያህል አመስጋኝ ሊያደርገን ይገባል።

`እንደ እግዚአብሔር ያለ ርኅራኄና ትዕግሥት ለሌሎች እንዲኖረን መማር የምንችለው እንዴት ነው--ወይም ቢያንስ ያንን ርኅራኄና ትዕግሥት ማንጸባረቅ መማር የምንችለው እ`ንዴት ነው?