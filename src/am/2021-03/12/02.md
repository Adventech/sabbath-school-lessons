---
title:  ኩብለላ
date:  12/09/2021
---

ዮናስ አስገራሚና የተዋጣለት ሚሲዮናዊ ነበር። የዚያኑ ያህል ደግሞ ቢያንስ በመጀመሪያ ላይ እንደተስተዋለው እንቢተኛና ዳተኛ ነበር። ዮናስ ያደርግ የነበረው ነገር ምንም ይሁን ምን--አምላካዊው ጥሪ ሕይወቱን በከፍተኛ ደረጃ አስተጓጉሏል። የእግዚአብሔርን ቀንበር በጫንቃው ተሸክሞ; ቀንበሩ ልዝብ ሸክሙም ቀላል መሆኑን በመፈተሽ ፋንታ (ማቴ. 11:30) ዮናስ የራሱን ዕረፍት ለማግኘት ወሰነ። ይህንንም ያደረገው እግዚአብሔር እንዲሄድ ከጠራው በተቃራኒ አቅጣጫ በመኮብለል ነበር።

`ዮናስ ከአምላክ ጥሪ ሰላምና ዕረፍት ለማግኘት ተስፋ ያደረገው የት ነበር? ምን ያህል በትክክል ሠራለት? ጥቅሶቹን ያንብቡ: ዮና. ምዕ. 1።`

ዮናስ እግዚአብሔር ከጠራው በተቃራኒ አቅጣጫ ኮበለለ። ሌሎች የመጽሐፍ ቅዱስ ነቢያት የእግዚአብሔር መልእክተኞች እንዲሆኑ በተጠሩ ጊዜ ያደርጉ እንደነበረው ቆም ብሎ እንዲህ ነው; እንዲያ ነው እንኳ አልተባባለም (ዘፀ. 4: 13)።

የሚገርመው ነገር፤ በ2ነገሥ; 14:25 እንደተገለጸው ዮናስ ስለ እግዚአብሔር እንዲናገር ጥሪ ሲቀርብለት ይህ የመጀመሪያው አልነበረም። ሆኖም በዚህ ጊዜ ዮናስ የተጠየቀውን ያደረገ ይመስላል። ታዲያ አሁን ምን ነካው? ዮናስ በእስራኤል አገልግሎት ይሰጥ በነበረበት ከክርስቶስ ልደት በፊት ስምንተኛው ምዕተ ዓመት ላይ በቅርብ ምሥራቅ አካባቢ ከፍተኛ ተጽእኖ የነበራቸው አዳዲሶቹ የአሦር ጌቶች የጭካኔ ተግባር ይፈጽሙ እንደ ነበር የታሪክ እና ሥነ ቅርስ መዛግብት ያሳያሉ። ከ75 ዓመታት ገደማ በኋላ የአሦር ንጉሥ ሰናክሬም በይሁዳ ላይ ጥቃት ሰነዘረ። እስራኤልና ሰማርያ ቀደም ሲል ማለትም ከሃያ ዓመታት ገደማ በፊት በዚሁ ኃይል ስር ወድቀው የነበረ ሲሆን፤ ንጉሥ ሕዝቅያስ የጸረ-አሦር ጥምረትን በይፋ ተቀላቅሎ ነበር።

አሁን አሦራውያን ሂሳብ የሚያወራርዱበት ጊዜ ደረሰ። መጽሐፍ ቅዱስ (2ነገሥ. 18; ኢሳ. 36); የአሦራውያን የታሪክ መዛግብት እንዲሁም በነነዌ ይገኝ የነበረው የሰናክሬም ቤተ መንግሥት ግድግዳ ላይ ታትመው የተገኙ ማስረጃዎች ስለ ጨካኙ ለኪሶ ውድቀት ይነግሩናል። በአንደኛው ጽሑፍ ሰናክሬም ደመሰስኳቸው ከሚላቸው 46 የተመሸጉ ከተሞች ውስጥ ከሁለት መቶ ሺህ በላይ እሥረኞች መውሰዱን ይናገራል። የአሦር ንጉሥ ለኪሶን በያዘበት ወቅት በመቶዎች ወይም በሺዎች የሚቆጠሩ እስረኞች በሥቅላት የተገደሉ ሲሆን; የንጉሥ ሕዝቅያስ ጠንካራ ደጋፊዎች በሕይወት እያሉ ቆዳቸው ተገፏል። የተቀሩት ደግሞ በርካሽ የባሪያ ጉልበት እንዲያገለግሉ ወደ አሦር ተልከዋል።

በዘመኑ ይታይ ከነበረው ጭካኔ የተሞላው የዓለም ተግባር አኳያ; የአሦራውያኑ ወደር የማይገኝት ሊሆን ይችላል። እግዚአብሔር ደ’ሞ ዮናስን ወደዚያ ግዛት እምብርት እየላከው ነበር? ታዲያ ዮናስ ለመሄድ አለመፈለጉ ሊያስገርም ይችል ይሆን?

`ከእግዚአብሔር መሸሽ? ከዚህ በፊት እንዲህ አድርገው ያውቃሉ? ከሆነ; ምን ያህል ጥሩ ውጤት አስገኘልዎ? ከዚህ ስህተት ምን ዓይነት ትምህርት መማር ይገባዎታል?`