---
title:  የሦስት ቀናት ዕረፍት
date:  13/09/2021
---

የዮናስ ከእግዚአብሔር መኮብለል--ችግር ሳያስከትልበት የቀረ አልነበረም። ያ ለአጭር ጊዜ ብቻ የዘለቀው የእርሱ “ዕረፍት” በእግዚአብሔር ታምራዊ ማዕበል ጣልቃ ገብነት ተናጋ። እግዚአብሔር ዓሣው ዮናስን እንዲያድን በማዘዙ እነሆ ከውሃው መቃብር ዳነ። ይሁን እንጂ ዮናስ በዚያ ትልቅ ዓሣ ሆድ ውስጥ ለሦስት ቀናት በግድ እንዲያርፍ በተደረገ ጊዜ ብቻ ነበር በእግዚአብሔር ላይ ምን ያህል ጥገኛ እንደሆነ መገንዘብ የቻለው። እኛ በትክክል የሚያሻን የሱስ መሆኑን መገንዘብ እንችል ዘንድ; አንዳንዴ ይህ ዓለም እንድንደገፍበት የሚያቀርብልን ምንም ነገር አለመኖሩን ወደሚያሳይ ሁናቴ መምጣት ሊኖርብን ይችላል።

`ዮናስ በዓሳው ሆድ ውስጥ ሆኖ የጸለየውን ጸሎት ያንብቡ (ዮናስ. 2:1-9)። ስለምን ነበር የጸለየው?`

ዮናስ እጅግ አስፈሪ በሆነ መልኩ በጥልቅ ባህር ስር የወደቀ ቢሆንም; በጸሎቱ ስለ መቅደሱ ያነሣል። “ወደ ቅዱስ መቅደስህ እመለከታለሁ”--በማለት። እየሆነ ያለው ነገር ምንድን ነው?  መቅደሱ የዚህ ጸሎት ዋንኛ ክፍል ከመሆኑ አኳያ፤ በአጠቃላይ የጸሎት ማዕከላዊ አካል መሆን እንዳለበት ይታመናል። በብሉይ ኪዳን እግዚአብሔር ሊገኝ ይችል የነበረበት ስፍራ አንድ ብቻ ሲሆን፤ ይኸውም መቅደሱ ነበር (ዘፀ. 15:17; 25:8)። ቤተ መቅደሱ ለእግዚአብሔር ጸሎትና የኅብረት አምልኮ የሚቀርብበት ዓይነተኛ ማዕከላዊ ክፍል ነበር። ሆኖም ዮናስ በየሩሳሌም ይገኝ የነበረውን ቤተ መቅደስ እየጠቀሰ አልነበረም። ይልቁንም ስለ ሰማያዊው መቅደስ እየተናገረ መሆኑን ልብ ይሏል (ዮና. 2:7)። እነሆ የአምላካዊው ተስፋ መገኛ እዚያ ነው፤ ምክንያቱም እግዚአብሔር እና የእርሱ ማዳን በእርግጠኝነት ከዚያ ይመጣልና።

ዮናስ በመጨረሻ ይህን ወሳኝ እውነት መረዳት ቻለ። የእግዚአብሔርን ጸጋ መለማመድ ቻለ። መዳን ቻለ። ትልቁ ዓሣ ወደ ደረቁ ምድር በተፋው ጊዜ፤ ኮብላዩ ነቢይ እግዚአብሔር ለእርሱ ያለውን ፍቅር በተጨባጭ አስተዋለ። ለማንኛውም አማኝ አስተማማኝ የሆነው አካሄድ በእግዚአብሔር ፈቃድ ስር መመላለስን አጥብቆ መፈለግ መሆኑን በእርግጠኝነት መማር ቻለ። የዚህች ከመጠን በላይ በእርክስና የተሞላች ከተማ ሕዝቦች ምን ያህል መጥፎ እንደሆኑ ይህ ባዕድ ነቢይ ይነግራቸው ዘንድ ደስተኞች ላይሆኑ ቢችሉም እንኳ; ግዴታውን ለመፈጸምና የእግዚአብሔርን ትእዛዛት ለመከተል የወሰነው ዮናስ; በእምነቱ ላይ የነበረውን ጥርጣሬ አስወግዶ በመጨረሻ ወደ ነነዌ አመራ።

`አንዳንድ ጊዜ በነገሮች ላይ አዲስ አመለካከት ለማግኘት ከማንኛውም ሁናቴ ገሸሽ ማለት ያስፈልገን ይሆናል። ምንም እንኳ በዓሳው ሆድ ውስጥ በታምር በሕይወት የተረፈው የዮናስ ታሪክ ከተለመደው በእጅጉ የወጣ ቢሆንም; ከተለመደው ሁናቴ ዞር ማለትዎ ክስተቱን በአዲስ ምናልባትም ወሳኝ በሆነ ዕይታ መመልከት እንዲችሉ እንዴት ይረዳዎታል?`