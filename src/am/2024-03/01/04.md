---
title:  መልእክተኛው
date:   02/07/2024
---

`ማር. 1:1–8ን ያንብቡ። በእነዚህ ጥቅሶች ውስጥ ገጸ ባህሪያቱ እነማን ናቸው? ምን ይላሉ? ምንስ ያደርጋሉ?`

እነዚህ ቁጥሮች ሶስት ዋና ባህርያት አሏቸው፡- ማርቆስ 1፡1 ላይ የተጠቀሱት ኢየሱስ፣ እግዚአብሔር አብ (በማርቆስ 1፡ 2 ላይ በተዘዋዋሪ የተመለከተው) እና የዚህ መልእክት የመጨረሻው ክፍል ዋና ርዕሰ ጉዳይ የሆነው መልእክተኛና ሰባኪ መጥምቁ ዮሐንስ ናቸው። ማርቆስ 1፡ 2,3 ማርቆስ በታሪኩ ውስጥ ምን እንደሚሆን ለመግለጽ ያቀረበውን ከብሉይ ኪዳን የተጠቀሰ ጥቅስ ይዟል። ማርቆስ የጠቀሰው ሀሳብ ከሶስት ንባቦች የወሰዳቸው ሀረጎች ጥምረት ነው፡- ዘጸአት 23፡ 20፣ ኢሳይያስ 40፡3፣ እና ሚልክያስ 3፡1።

`ዘጸአት 23:20፤ ኢሳ. 40:3፤ ሚል. 3:1ን ያንብቡ። እነዚህ ሶስት ንባቦች ያላቸው የጋራ የሆነ ነገር ምንድር ነው?`

ዘጸአት 23:20 እሥራኤልን ወደ ከነዓን እንዲያመጣ እግዚአብሔር ከፊታቸው የሚልከውን መልአክ ያመለክታል። ኢሳይያስ 40፡3 እግዚአብሔር በፊቱ በተዘጋጀው አውራ ጎዳና በምድረ በዳ ስለመገለጡ ይናገራል። ሚልክያስ 3፡ 1 ለእግዚአብሔር መንገድ ለማዘጋጀት ከፊቱ ስለሚሄደው መልእክተኛ ይናገራል።

እነዚህ ሶስቱም ንባቦች ስለ ጉዞ ይናገራሉ። በኢሳይያስ መጽሐፍ ውስጥ ያለው ጥቅስ ከመጥምቁ ዮሐንስ አገልግሎት ጋር ብዙ ግንኙነቶች ያሉት ሲሆን በጌታ መንገድ ላይም ትኩረት ያደርጋል። በማርቆስ ወንጌል ውስጥ ጌታ ኢየሱስ በጉዞ ላይ ነው። በፍጥነት እየተከናወነ የነበረው ትረካ ወደ መስቀልና ለእኛ ወደሚፈጽመው የመስዋዕትነት ሞት የሚመራውን የዚህን ጉዞ ስሜት ያፋጥናል።

ነገር ግን ወደ መስቀል ከመድረሱ በፊት ብዙ ነገሮች መከሰት አለባቸው።

ጉዞው ገና እየጀመረ ሲሆን ማርቆስ ስለዚህ ጉዞ ሁሉንም ነገር ይነግረናል። ማርቆስ 1፡2,3 ላይ ማርቆስ ከብሉይ ኪዳን የወሰደውን ጥቅስ በአእምሮው በመያዝ መጥምቁ ዮሐንስ ለንስሃ፣፣ ከኃጢአት ለመራቅና ወደ እግዚአብሔር ለመመለስ ጥሪ ያደርጋል (ማርቆስ 1፡4)። እንደ ጥንቱ ነብይ ኤልያስ ለብሶ (ከ2ኛ ነገሥት 1፡8 ጋር ያነጻጽሩ) በማርቆስ 1፡7፣8 ላይ ከእርሱ በኋላ ስለሚመጣውና ከእርሱ ስለሚበረታው ይናገራል። የሚመጣውን መሲህ የጫማውን ጠፍር እንኳን ሊፈታ እንደማይገባ ለመግለጽ የተናገረው አረፍተ ነገር እርሱ ለኢየሱስ ያለውን ከፍ ያለ አመለካከት የሚያሳይ ነው። 