---
title:  የወደቀው ሚስዮናዊ
date:   30/06/2024
---

`የሐዋ. ሥራ 12:12ን ያንብቡ። በሐዋርያት ሥራ መጽሐፍ ውስጥ ማርቆስ የተዋወቀው እንዴት ነው?`

የማርቆስ ወንጌል ፀሐፊ እንደሆነ የሚገመተው ዮሐንስ ማርቆስ በሐዋርያት ሥራ ምዕራፍ 12 ላይ የተጠቀሱ ክስተቶች በተፈጸሙ ጊዜ፣ ምናልባት በ40 ዓ.ም አጋማሽ ላይ፣ ወጣት ሰው የነበረ ይመስላል። በቁጥር 12 ላይ እናቱ ማርያም የተባለች እንደሆነ ተዋውቋል። ይህቺ ሴት ሀብታም የቤተ ከክርስቲያን ደጋፊ መሆኗ የተረጋገጠ ሲሆን በቤቷ የጸሎት ስብሰባዎችን በማካሄዷ በሐዋርያት ሥራ 12 ላይ ታዋቂ ሴት ሆናለች። የጴጥሮስ ከወህኒ ቤት ማምለጥና ተከትለው የተፈጸሙ ድርጊቶች እና የሄሮድስ ሞት አስደናቂ በሆኑና እንዲያውም በጴጥሮስና በንጉሡ መካከል ከተከሰቱ ነገሮች የተነሳ አስቂኝ በሆኑ ንጽጽሮች የተሞላ ነው። ዮሐንስ ማርቆስ በታሪኩ ውስጥ ምንም ሚና አልተጫወተም፣ ነገር ግን በዚህ ነጥብ ላይ እርሱን ማስተዋወቁ ኋላ ከበርናባስና ከሳውል ጋር ለሚኖረው ግንኙነት ያዘጋጀዋል።

`የሐዋ. ሥራ 13:1–5፣ 13ን ያንብቡ። ዮሐንስ ማርቆስ ከሳውልና ከበርናባስ ጋር የተገናኘው እንዴት ነበር? ውጤቱስ ምን ነበር?`

የሐዋርያት ሥራ ምዕራፍ 13 ከ46 ዓ.ም ጀምሮ የተካሄደውን የሳውልና የበርናባስ የመጀመሪያውን ሚስዮናዊ ጉዞ ይገልጻል። እስከ ምዕራፍ 5 ድረስ ዮሐንስ ማርቆስ ያልተጠቀሰ ሲሆን ሚናው የረዳትነት ወይም የአገልጋይነት ሚና ነበር። እርሱ ወደ ኢየሩሳሌም ስለመመለሱ አጠር ያለ ዘገባ እስከተሰጠበት እስከ ቁጥር 13 ድረስ ስለ ወጣቱ ሰው ምንም ነገር አልተጠቀሰም።

ለመሄዱም ምንም መግለጫ ያልተሰጠ ሲሆን በዚያን ጊዜ ስለነበረው ስሜትና ስላነሳሳው ነገር ምንም መግለጫ አለመኖሩ ያለ አንዳች ጥርጥር አደጋና ግድድሮሽ ከሞላበት ሚስዮናዊ ጉዞ እንዲወጣ ያነሳሳው ምን እንደሆነ ሰዎች እንዲገምቱ እድል ሰጥቷል። ኤለን ጂ ኋይት እንዲህ ገልጻለች፡- “ማርቆስ በፍርሃትና ተስፋ መቁረጥ ተሸንፎ ራሱን ከሙሉ ልቡ ለእግዚአብሔር ሥራ አሳልፎ ከመስጠት ዓላማ ለጊዜው ዋዥቋል። ከችግር ጋር ካለመለማመዱ የተነሣ ይህ መንገድ የሚያስከትላቸውን አደጋዎች በማየት ልቡ ፈራ።”— The Acts of the Apostles, p. 169። በአጭሩ፣ ነገሮች እጅግ ስለከበዱበት መውጣት ፈለገ።

ከሆነ ነገር፣ በተለይም መንፈሳዊ ከሆነ ወይም የክርስትና ጉዞን ከሚያካትት ነገር፣ ወደ ኋላ ስለማፈግፈጉ ወይም መፈጸም ስለ አለመቻሉ መናገር የማይችል ማን ነው? ከልምምዱ ምን ተማሩ?