---
title:  ሁለተኛ ዕድል
date:   01/07/2024
---

`የሐዋ. ሥራ 15:36–39ን ያንብቡ። ጳውሎስ ዮሐንስ ማርቆስን አልቀበል ያለው ለምን ነበር? በርናባስ ሁለተኛ ዕድል የሰጠውስ ለምን ነበር?`

ጳውሎስ ወጣቱን ሰው አልቀበል ያለበት ምክንያት በሐዋርያት ሥራ 15፡ 38 ላይ ተሰጥቷል። ማርቆስ ከእነርሱ ተለይቷል፣ በአገልግሎት ሥራም ከእነርሱ ጋር አልቀጠለም። ጳውሎስ ይህን የመሰለ የማያወላውል እርምጃ እንዲወስድ ያደረገውን አመለካከት ማስተዋል የሚቻል ነው። ሚስዮናዊ ሕይወት፣ በተለይም በጥንቱ ዓለም፣ አስቸጋሪና ብዙ ጥረት ማድረግን የሚጠይቅ ነበር (ከ2ኛ ቆሮ. 11፡ 23-28 ጋር ያወዳድሩ)። የዚህ ዓይነቱን ተግዳሮት ያለበትን ሥራና ሁኔታዎች ሸክም ለመሸከም እንዲረዱት ጳውሎስ እንደ እርሱ ባሉ ሚስዮናውያን ይደገፍ ነበር። በእርሱ አመለካከት እንደዚህ ባለ ሁኔታ በፍጥነት ትቶአቸው የሄደ ሰው ከክፉ ኃይሎች ጋር የሚደረገውን የጨበጣ ውጊያ ለመዋጋት በተሰለፈው ሚስዮናዊ ቡድን ውስጥ ቦታ ሊሰጠው የሚገባ አይደለም።

በርናባስ በዚህ ሀሳብ አልተስማማም። በማርቆስ ውስጥ ያለውን ዕምቅ ኃይል ስላየ ወጣቱን ሊተወው አልፈለገም። ዮሐንስ ማርቆስን በተመለከተ በጳውሎስና በበርናባስ መካከል ይህን የመሰለ ጥልቅ አለመስማማት ከመፈጠሩ የተነሣ ሁለቱም ተለያይተው በተለያየ መንገድ ሄዱ። ጳውሎስ አብሮት እንዲሄድ   ሲላስን የመረጠ ሲሆን በርናባስ ደግሞ ማርቆስን ወሰደ።

በርናባስ ማርቆስን ከእርሱ ጋር ይዞ ለመሄድ ለምን እንደመረጠ የሐዋርያት ሥራ አያብራራም። እንዲያውም በሐዋርያት ሥራ ውስጥ ሁለቱ ሰዎች የታዩበት የመጨረሻው ቦታ ይህ ነው። ነገር ግን በሚያስገርም ሁኔታ ይህ ቦታ በአዲስ ኪዳን ውስጥ ማርቆስ የተጠቀሰበት የመጨረሻው ቦታ አይደለም።

`ቆላ. 4፡10፤ 2ኛ ጢሞ. 4፡11፤ ፊልሞና 24፣ 1ኛ ጴጥ. 5፡:13ን ያንብቡ። ስለ ማርቆስ ወደ ቀድሞ አገልግሎቱ ስለመመለሱ እነዚህ ጥቅሶች ምን ዝርዝር ይጠቅሳሉ?`

በማርቆስ ውስጥ አስደናቂ የሆነ ለውጥ የተከሰተ ይመስላል። በእነዚህ ጥቅሶች ውስጥ ማርቆስ ለእርሱና ለአገልግሎቱ ያለውን ዋጋ ጳውሎስ ያመለክታል።

ጳውሎስ አብረውት ከሚሰሩ ሰራተኞች እንደ አንዱ በመቁጠር ጢሞቴዎስ ይዞት እንዲመጣ ይፈልጋል። ጴጥሮስም ከማርቆስ ጋር የቅርብ ግንኙነት እንደነበረው 1ኛ ጴጥሮስ ያመለክታል። እነዚህ በጳውሎስና በጴጥሮስ የተጻፉ መጻሕፍት የተጻፉት በሐዋርያት ሥራ ምዕራፍ 15 ላይ ከተጠቀሰው ልምምድ ከ15-20 ዓመት በኋላ በ60 ዓ.ም ጅምር ላይ ሊሆን እንደሚችል ይገመታል። ማርቆስ ከውድቀቱ ሙሉ በሙሉ ያገገመ ሲሆን ለዚህ ምክንያቱ በእርግጠኝነት ዘመዱ የሆነው በርናባስ በእርሱ ላይ እምነት ከመጣሉ የተነሳ ሊሆን ይችላል።

`እርስዎ የወደቁበትን ወይም ወዳጅዎ የወደቀበትንና ሁለተኛ እድል የተሰጣችሁን ጊዜ ያስቡ። ያ ልምምድ እርስዎንና እርስዎን የረዱ ሰዎችን የለወጠው እንዴት ነበር? ለሌሎች የሚያደርጉትን አገልግሎትዎን ያሻሻለውስ እንዴት ነበር?`
