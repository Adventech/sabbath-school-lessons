---
title:  ተጨማሪ ሀሳብ
date:   05/07/2024
---

የዘመናት ምኞት ከሚለው የኤለን ጂ ኋይት መጽሐፍ “ድምጽ በምድረ በዳ” የሚለውን ርዕስ ከገጽ 97–108 እና የሐዋርያት ሥራ ከሚለው መጽሐፍ “የወንጌል አዋጅ” የሚለውን ርዕስ ከገጽ 166–176 ያንብቡ።

ራዕይ 14፡6ና 7 ላይ ያለው የመጀመሪያው መልአክ መልእክት ማርቆስ 1፡15 ላይ ኢየሱስ ከሰጠው የወንጌል መልእክት ጋር መመሳሰሉ ምንኛ የሚያስደስት ነው።

የመጀመሪያው መልአክ በመጨረሻ ዘመን ያለው ዓለም ለክርስቶስ ዳግም ምጽዓት እንዲዘጋጅ የሚያደርገውን ዘላለማዊ ወንጌል ያመጣል። ልክ እንደ ኢየሱስ መልእክት የመልአኩ የፍጻሜ ዘመን ወንጌል ከዚህ በታች በሰንጠረዡ እንደተብራራው ተመሳሳይ የሆኑ ሶስት ዋና ሀሳቦች አሉት፡-

| ማርቆስ 1 | መደብ | ራዕይ 14 |
| --- | --- | --- |
| የተፈጸመው ጊዜ (ዳንኤል 9) |  የጊዜ ትንቢት  | የፍርድ ሰዓት (ዳንኤል 7,8) |
| መንግስት ቀርቧል | የቃል ኪዳን ተስፋ| የዘላለም ወንጌል |
| ንሰሃ ግቡ | ጥሪ ለደቀ መዝሙርነት  | ፍሩ፣ አክብሩ፣ ለእግዚአብሔር ስገዱ |

የመጀመሪያው መልአክ መልእክት በ1844 ዓ.ም የተጀመረውንና ዳንኤል 8፡ 14 ላይ የተጠቀሰውን የ2300 ቀናት ትንቢትና ከዳግም ምጻት በፊት የሚሆነውን ፍርድ ያስተዋውቃል። ፍርዱ ለተሰደደው ሕዝቡ የእግዚአብሔርን መንግሥት ያመጣል (ዳን. 7፡22)። የመጀመሪያው መልአክ ሰዎች እግዚአብሔርን እንዲፈሩ፣ እንዲያከብሩና እንዲሰግዱለት ያቀረበው ጥሪ በራዕይ ምዕራፍ 13 ላይ የተጠቀሱ የአውሬው ኃይላት የውሸት አምላክን እንዲፈሩ፣ እንዲያከብሩና እንዲያመልኩ በሚያቀርቡበት በመጨረሻው ጊዜ ለዓለም የሚሰጥ ለደቀ መዝሙርነት የቀረበ ጥሪ ነው።

ኢየሱስ በማርቆስ ምዕራፍ 1 ላይ ያቀረበው መልእክት በወንጌል አዋጅ መጀመሪያ ላይ ከዳንኤል ትንቢቶች ጋር እጅና ጓንት እንደሆነ ሁሉ በምድር ታሪክ መዝጊያ ላይም የመጀመሪያው መልአክ መልእክት ከዳንኤል ጋር በቅርበት የተሳሰረ ነው።

**የመወያያ ጥያቄዎች**

`1. ማርቆስ 1፡1-13 ላይ በመጥምቁ ዮሐንስና በኢየሱስ መካከል ያለውን ልዩነትና መመሳሰል ያነጻጽሩ። እነርሱ ከቀረቡበት መንገድ ምን የተለዩ ትምህርቶችን መማር ይችላሉ?`

`2. የጥምቀትን ትርጉም ያስቡ። ሮሜ 6፡1-4ን እና ዮሐንስ 3፡1-8ን ያንብቡና ማርቆስ 1፡9-13 ካለው የኢየሱስ ጥምቀት ጋር ያነጻጽሩ። ምን መመሳሰልና ልዩነት ተመለከቱ? ይህ የጥምቀትን ትርጉም ጥርት ባለ ሁኔታ እንዲረዱ የረዳዎት እንዴት ነው?`

`3. ማርቆስ 1፡ 14ና 15 ላይ ያለውን የኢየሱስን ወንጌል ራዕይ 14፡ 6ና 7 ላይ ካለው የመጀመሪያው መልአክ መልእክት ጋር ያነጻጽሩ። እነዚህን መልእክቶች መረዳት ለዛሬ ያለዎትን ተልዕኮ በተሻለ ሁኔታ ማየት እንዲችሉ የረዳዎት እንዴት ነው?`