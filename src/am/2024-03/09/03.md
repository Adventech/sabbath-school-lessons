---
title:  የተረገመችው ዛፍ እና የነጻው ቤተ መቅደስ
date:   26/08/2024
---

`ማር. 11:12–26ን ያንብቡ። በዚህ ቦታ የተገለጹ ክስተቶች ወሳኝነት ምንድር ነው?`

ጧት ከቢታኒያ ሲመጣ ከኢየሩሳሌም ወደ ሁለት ማይሎች በሚሆን ርቀት (ከሶስት ኪሎ ሜትር ትንሽ በሚበልጥ) ኢየሱስ ተራበ። በቅጠል የተሸፈነ የበለስ ዛፍ በመመልከት ምናልባት ፍሬ አገኝበት እንደሆን በማለት ወደ ዛፉ ሄደ። እንደ ብሉይ ኪዳን ሕግ አንድ ሰው ከተራበ ከጎረቤቱ እርሻ ወይም የአትክልት ቦታ መብላት ስለሚችል የኢየሱስ ድርጊት እንደ ስርቆት አይቆጠርም (ዘሌ. 19፡9, 23፡22, ዘዳ. 23፡ 25)። ነገር ግን ምንም ፍሬ ስላላገኘባት ዛፊቱን “ ከእንግዲህ ማንም ለዘላለም ፍሬ አይብላብሽ” አላት (ማር. 11:14)። ይህ ድርጊት ለኢየሱስ እንግዳና ያልተለመደ ተግባር ነበር፤ ነገር ግን ተከትሎ የመጣው ነገር ደግሞ የበለጠውን የሚያስገርም ነበር።   

ቀጥሎ የሆነው ነገር የተከሰተው በአህዛብ አደባባይ መስዋዕቶች በሚሸጡበት ቦታ (በቅርቡ በቀያፋ የተጀመረ) ይመስላል። ጸጥ ያለ አምልኮ ይመለስ ዘንድ ኢየሱስ ሻጮችን ከአደባባዩ አስወጣቸው። የእርሱ ድርጊት በቤተ መቅደስ ሥርዓት ኃላፊነት ከነበራቸው ሰዎች ድርጊት ይለያል።

ኢየሱስ ቅዱስ ላልሆነው ሕዝብ ከባድ ተግሳጽ የሚሆኑ ሁለት የብሉይ ኪዳን ንባቦችን አገናኘ። ቤተ መቅደሱ አህዛብን ጨምሮ ለሰዎች ሁሉ የጸሎት ቤት እንደሚሆን ተናገረ (ኢሳ.56፡7)። ከዚያ በመቀጠል መሪዎች ቤተ መቅደሱን የሌቦች ዋሻ አድርገውታል አለ (ኤር. 7፡11)። ከዚያም አስደናቂ በሆነው በዚህ ቀን መጨረሻ ላይ ኢየሱስ ከደቀ መዛሙርቱ ጋር ከተማውን ለቆ ሄደ (ማር. 11፡19)።

`በቀጣዩ ጧት ወደ ከተማው ተመልሰው ሲሄዱ (ማር. 11፡20-26ን ይመልከቱ) በለሲቱ ከስርዋ ደርቃ ሲመለከቱ ተደነቁ። ኢየሱስ ስለሆነው ነገር እያብራራ ሳለ ስለ ጸሎትና ስለ ይቅርታ ትምህርት ሰጠ። ይህ ሁሉ ምን ማለት ነው?`

እነዚህ ሁለት ታሪኮች በማርቆስ መጽሐፍ ውስጥ ያሉ አራተኛ በሌላ ታሪክ መካከል የገቡ (የሳንዲዊች) ታሪኮች ናቸው (3ኛውን ትምህርት ይመልከቱ)።

እነዚህን በሚመስሉ ታሪኮች በትወና መልክ የቀረበ ምጸት (አይሮኒ) ተቃራኒ ተግባር ከሚፈጽሙ ገጸ ባህሪያት ጋር ወይም ትይዩ ተግባራትን ከሚፈጽሙ ተቃራኒ ባህሪያት ጋር ቀርቧል። ኢየሱስ የበለስ ዛፏን ረግሞ ቤተ መቅደሱን አነጻ፣ ተቃራኒ ተግባሮች። ነገር ግን ምጸቱ (አይሮኒ) የኃይማኖት መሪዎች ኢየሱስን ለመግደል ያሴሩ ሲሆን ድርጊቱ በኢየሱስ ተፈጻሚነት ያገኙ የቤተ መቅደስ አገልግሎቶች ወደ ፍጻሜ መምጣታቸውን ይገልጻል።

`ኢየሱስ ከሕይወትዎ እንዲያጸዳ የሚፈልጉአቸው ነገሮች ምንድር ናቸው? ይህ እንዴት ይሆናል?`