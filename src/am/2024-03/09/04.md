---
title:  ይህን ማድረግ ትችላለህ ያለው ማን ነው?
date:   27/08/2024
---

`ማር. 11:27–33ን ያንብቡ። የኃይማኖት መሪዎች ወደ ኢየሱስ ያመጡአቸው ተግዳሮቶች ምን ነበሩ? ኢየሱስ ለግድድሮሾቹ መልስ የሰጠው እንዴት ነበር?`

ኢየሱስ ቤተ መቅደሱን ካነጻ ከአንድ ቀን በኋላ የኃይማኖት መሪዎች ትናንት የሰራውን ነገር በምን ሥልጣን እንዳደረገ በመጠየቅ በቤተ መቅደሱ ቅጥር ጊቢ ውስጥ ተጋፈጡት። እውነትን እየፈለጉ ሳይሆን ሊያጠምዱት እየፈለጉ ነበር።

ሥልጣኑ ከእግዚአብሔር ነው ካለ አንድ ተራ የሆነ የገጠር አናጺ ይህ ሥልጣን እንዳለው አያምኑም። ሥልጣኑ ሰብአዊ ነው ካለ እንደ ሞኝ ሰው በመቁጠር ከእርሱ ተለይተው ይሄዳሉ።

ነገር ግን ኢየሱስ ያዘጋጁለትን ወጥመድ በመመልከት እርሱ የሚጠይቃቸውን ጥያቄ ከመለሱ እርሱም ጥያቄአቸውን እንደሚመልስ ነገራቸው። ጥያቄውም የመጥምቁ ዮሐንስ ጥምቀት ከእግዚአብሔር ነው ወይስ ከሰው የሚል ነበር።

ወጥመድ ውስጥ የገቡት ራሳቸው እንደሆኑ መሪዎቹ ወዲያውኑ ተመለከቱ።

ከእግዚአብሔር ነው ካሉ ኢየሱስ ‹‹ታዲያ ለምን አላመናችሁትም?›› ሊላቸው ነው። ከሰዎች ነው እንዳይሉ ደግሞ ሕዝቡን ፈሩ። ስለዚህ አናውቅም ብለው ዋሹ። ይህ ኢየሱስ የእነርሱን ጥያቄ ለመመለስ ፈቃደኛ አንዳይሆን ዕድል ሰጠው።

`ማር. 12:1–12ን ያንብቡ። ለጥያቄያቸው መልስ ለመስጠት ፈቃደኛ አለመሆኑን ኢየሱስ የገለጸው እንዴት ነበር? ውጤቱስ ምን ነበር?`

ኢየሱስ ስለ ወይን ቦታ፣ ስለ ወይኑ ባለቤትና በማሳው እንዲሰሩ ስለቀጠራቸው ጭሰኞች ምሳሌ ተናገረ። ኢየሱስ የተናገረው ታሪክ እግዚአብሔር ታማኝ ባልሆነችው እሥራኤል ላይ ክስ ካቀረበበት በኢሳይያስ ምዕራፍ 5 ላይ ካለው ወይን ስፍራ ምሳሌ ጋር ትልቅ መመሳሰል አለው። እያንዳንዱ ሰው፣ በተለይም የኃይማኖት መሪዎች ንጽጽሩን ይገነዘባሉ።

ታሪኩ ባልተለመደ ሁኔታ ጭሰኞቹ ከማሳው ምንም ፍሬ ለባለቤቱ ለመስጠት ፈቃደኛ አለመሆናቸውን ይገልጻል። ይልቁንም ባሪያዎቹን ደበደቡአቸው ገደሉአቸውም። በመጨረሻ የእርሻው ባለቤት ያከብሩታል ብሎ ያሰበውን ተወዳጅ ልጁን ላከ። ነገር ግን እርሱ እንደገመተው አልሆነም።

ባልተለመደ ሁኔታ ልጁን ከገደሉ የወይን ቦታው የእነርሱ እንደሚሆን ተነጋገሩ። የስህተት ምክንያታቸው የሚያስገርም ሲሆን በእነርሱ ላይ የሚመጣው ፍርድ ትክክለኛነት ተረጋገጠ። 

በዚህ ታሪክ ውስጥ ኢየሱስ እያደረገ የነበረው ነገር የኃይማኖት መሪዎቹ እርምጃዎች ወዴት እያመሩ እንደሆነ የሚገልጽ አስፈሪ ማስጠንቀቂያ ነበር። በዚህ ብርሃን ሲታይ ምሳሌው የፍቅር ማስጠንቀቂያ ነበር። ለመለወጥና ከማይቀረው ፍርድ ለማምለጥ አልመሸባቸውም ነበር። አንዳንዶች ይናዘዛሉ፣ ይለወጣሉ፣ ኢየሱስንም ይቀበላሉ። ሌሎች ግን ይህን አያደርጉም።
