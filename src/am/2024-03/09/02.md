---
title:  በድል መግባት
date:   25/08/2024
---

`ማር 11:1–11 እና ዘካ. 9:9፣ 10ን ያንብቡ።. በእነዚህ ቦታዎች እየሆነ ያለው ነገር ምንድር ነው?`

የዚህ ታሪክ ግማሹ ኢየሱስ ወደ ኢየሩሳሌም ለመጓዝ የሚጋልበውን አህያ በዚያ አካባቢ ከነበረው መንደር እንዲያመጡ ሁለት ደቀ መዛሙርትን የላከበትን ታሪክ ያካትታል። በዚህ ዘገባ ላይ ይህን ያህል ብዙ ጊዜ የባከነው ለምንድር ነው? መልሱ ሁለት ነው። በመጀመሪያ፣ የኢየሱስን ወደዚያ የመድረሱን ስብዕና በማጉላትና ከእግዚአብሔር ፈቃድ ጋር በማገናኘት የኢየሱስን ትንቢታዊ ኃይል ያሳያል። ሁለተኛ፣ የታሪኩ ይህኛው ክፍል ንጉሡ በአህያ ውርንጭላ ወደ ኢየሩሳሌም መሄዱን ከሚናገረው ከዘካሪያስ 9፡9፣10 ጋር ያገናኛል። ይህ ታሪክ አዶንያስ የአባቱን ዙፋን በማታለል መውሰድ በፈለገ ጊዜ ዳዊት ወዲያውኑ ለሰለሞን የንግስና ዘውድ እንዲጫን በማዘዙ ሰለሞን አህያን እየጋለበ ወደ ኢየሩሳሌም መግባቱን ያሳስባል (1ኛ ነገ. 1፡32-48)።

“ከክርስቶስ ልደት አምስት መቶ ዓመታት በፊት ነቢዩ ዘካሪያስ የንጉሡን ወደ እሥራኤል መምጣት ተንብዮ ነበር። ይህ ትንቢት አሁን ሊፈጸም ነው። እስካሁን ድረስ የንጉሥነት ክብሮችን አልቀበል ያለው አሁን ተስፋ የተገባለት የዳዊት ዙፋን ወራሽ ሆኖ መጣ።”—Ellen G. White, The Desire of Ages, p. 569.

ኢየሩሳሌም ከባህር ጠለል 2400 ጫማ (740 ሜትር ገደማ) ላይ በኮረብታማ ክልል ውስጥ ትገኛለች። በኢየሱስ ዘመን የነበረው የሕዝቧ ብዛት ከ400000 እስከ 500000 ድረስ ሊሆን ይችላል፣ ነገር ግን በፋሲካ ጊዜ ከዚህም ሊበልጥ ይችላል። ከተማው የተቀመጠበት ቦታ ወደ 250 ሄክታር ብቻ ሊሸፍን ይችላል፣ ነገር ግን ከእነዚህ ሄክታሮች ውስጥ የቤተ መቅደሱ ተራራ ወደ 37 ሄክታር የሚሆነውን ይሸፍናል። ውብ የሆነው የቤተ መቅደሱ ሕንጻ በከተማው ጎልቶ ይታይ ነበር።

ኢየሱስ ከደብረ ዘይት ተራራ በመውረድ በቤተ መቅደስ ተራራ ባለው በወርቃማው በር ወደ ከተማዋ በምሥራቅ በኩል ገባ (በሩ አሁን በሸክላ ግንብ ተዘግቷል)። በእርሱ መግባት መላው ከተማ የተሸበረ ሲሆን ሁሉም ሰው እርሱ የፈጸመውን ምሳሌያዊ ድርጊት ተገንዝቧል። ክርስቶስን አጅቦ የነበረው ሕዝብ ሆሳዕና በማለት ይጮህ ነበር። የቃሉ ትርጉም በመጀመሪያ ‹‹አሁን አድን›› የሚል ሲሆን በመጨረሻ ‹‹ምሥጋና ለእግዚአብሔር ይሁን›› የሚል ሆኗል።

ኢየሱስ በመላው የማርቆስ መጽሐፍ ውስጥ በምስጢር እንዲያዝ የጠየቀው ጊዜ አልፏል። አሁን ኢየሱስ በደንብ የሚታወቅ የንጉስነት ምልከት የሆነ ተግባርን በመጠቀም ወደ ኢየሩሳሌም በግልጽ ይገባል። ወደ ቤተ መቅደስ ገባ፤ ነገር ግን ቀኑ ሊመሽ ተቃርቦ ስለነበር ዝም ብሎ አከባቢውን ተመልክቶ ከደቀ መዛሙርቱ ጋር ወደ ቢታኒያ ሄደ። ወደ ህውከት ወይም ወደ አመጽ ሊለወጥ ይችል የነበረው ሁኔታ ከዚያ በተቃራኒ በጸጥታ ወደ ማደሪያ በመሄድ ተጠናቀቀ።

`ነገር ግን ቀጣዩ ቀን የተለየ ይሆናል። አህያን የመጋለብ ሀሳብ የትህትናን (ራስን ዝቅ የማድረግን) ሀሳብ ይቀሰቅሳል። ይህ በተለይ ለክርስቲያኖች አስፈላጊ ባህሪይ የሆነው ለምንድር ነው? በመስቀል ብርሃን እኛ ልንኮራበት የሚገባው ነገር ምንድር ነው?`