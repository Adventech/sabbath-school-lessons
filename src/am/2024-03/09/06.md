---
title:  ታላቁ ትዕዛዝ
date:   29/08/2024
---

`ማር. 12:28–34ን ያንብቡ። በወዳጅነት የቀረበው ጸሐፊ የጠየቀው ጥያቄ እንዴት ያለ ጥልቅ ነበር? ኢየሱስ እንዴት ያለ እጥፍ መልስ ነበር የሰጠው?`

በማርቆስ ወንጌል ውስጥ እስከዚህ ነጥብ ድረስ ከጥቂቶች በስተቀር አብዛኞቹ የኃይማኖት መሪዎች ኢየሱስን የሚቃወሙ ናቸው። ይህ ደግሞ ኢየሱስ የአይሁዳዊነት ልብ በሆነው በቤተ መቅደስ አገልግሎት ላይ አመራሩን በኢየሩሳሌም ለተጋፈጠበት ሁኔታ በተለየ ሁኔታ በእውነትነት ይሰራል። አንድ ጸሐፊ ሰዎች በኢየሱስ ላይ ያላቸውን ጠላትነት እየተመለከተ ንትርኮቹን መስማትና የኢየሱስን መልስ ማድነቅ የነበረውን ቅንነትና ድፍረት ያሳያል። ሰዎች ለኢየሱስ ቢራሩለት እንኳን ራሳቸውን ችግር ውስጥ ላለማስገባት ዝም ብለው በመቆም የሚሆነውን መመልከት ይቀል ነበር፤ ነገር ግን ይህ ሰው እንደዚህ አላደረገም። 

ጸሐፊው ከትዕዛዛት ሁሉ የሚበልጠው የትኛው ነው ብሎ በመጠየቅ የኃይማኖት ልብ የሆነውን ነገር አነሳ። ኢየሱስ ከዘዳግም 6፡4-5 ላይ በአይሁዳዊነት የእምነት ኑዛዜ የሆነውን ‹‹ስማ››ን በመጥቀስ በትህትናና በግልጽነት ምላሽ ሰጠ።

ኢየሱስ ከትዕዛዛት ሁሉ የሚበልጠው እግዚአብሔርን በሙሉ ልብህ፣ በሙሉ ነፍስህ፣ በሙሉ ሀሳብህ እና በሙሉ ኃይልህ ውደድ የሚለው ነው በማለት መለሰለት። ይህ ማለት በሁለንተናህ ማለት ነው። ኢየሱስ በድጋሚ ከብሉይ ኪዳን ዘሌዋውያን 19፡18ን በመጥቀስ ለጸሐፊው ሁለተኛውን እጅግ ወሳኝ የሆነውን ባልንጀራህን እንደ ራስህ ውደድ የሚለውን ትዕዛዝ ጨመረለት።

አንዳንዴ ፍቅርን እንዴት ማዘዝ ይቻላል በማለት ሰዎች ይገረማሉ።

በዘዳግም ውስጥ ያለው የትዕዛዙ ባህላዊ አውድ ለማብራራት ይረዳል። ቋንቋው የመጣው ጥንት በሁለት አካላት መካከል ከሚደረጉ ስምምነቶች ሲሆን “መውደድ” የሚለው ቃል ስምምነቱ የሚጠይቃቸውን ነገሮች በታማኝነት በመፈጸም ለመስፈርቶቹ ታማኝ መሆን ማለት ነው። ስለዚህ በሁለት አካላት መካከል ያለውን ጥልቅ የሆነ ፍቅር ይገልጻል የሚለውን ጽንሰ ሀሳብ ባያስቀርም የበለጠውን ትኩረት የሚያደርገው ታማኝነትን በሚያሳዩ ተግባራት ላይ ነው።

ጸሐፊው ተንኮል የሌለበት ስለነበር የኢየሱስን ምላሽ ቀላልነትና ግልጽነት በመመልከት የተናገረውን ተናገረ። ሌሎች ለማድረግ ፈቃደኛ የማይሆኑትን ይህ እውነተኛ ጸሐፊ የኢየሱስ ምላሽ ዋጋ ያለው (ትክክለኛ) መሆኑን ማረጋገጡ በሌሎች የኃይማኖት መሪዎች መካከል ስለፈጠረው ቁጣ ወይም ተስፋ መቁረጥ ማሰብ ይቻላል። ኢየሱስም ጸሐፊው በታማኝነት ለመለሰው መልስ ከእግዚአብሔር መንግስት የራቅህ አይደለህም በማለት ማረጋገጫ ሰጠ። የራቅህ አይደለህም ማለት እዚያ ውስጥ ነህ ማለት አይደለም። ጸሐፊው ያስፈልገው የነበረው ኢየሱስ ማን እንደሆነ ተረድቶ መከተል ሲሆን ይህም በእምነት ጉዞ ላይ ተጨማሪ እርምጃ ነበር።

`እግዚአብሔርን መውደድን እና ባልንጀራችንን እንደ ራሳችን መውደድን እንዴት እንማራለን? እነዚህን ትዕዛዛት ለመከተል መስቀል ቁልፍ የሚሆነው ለምንድር ነው?`