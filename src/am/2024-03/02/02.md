---
title:  “ተከተሉኝ”
date:   07/07/2024
---

`ማርቆስ 1:16–20ን ያንብቡ። ኢየሱስ እንደ ደቀ መዛሙርት የጠራቸው ሰዎች እነማን ነበሩ? ምላሻቸውስ ምን ነበር?`

ማርቆስ ምዕራፍ 1 ላይ የኢየሱስ ቃላት በብዛት አልተመዘገቡም። ነገር ግን ማርቆስ 1፡ 17 ላይ ለሁለት አሣ አጥማጆች፣ ኋላ ጴጥሮስ ለተባለው ስምዖንና ለወንድሙ እንድሪያስ የተናገራቸው ቃላት አሉ። ሁለቱ ሰዎች መረቦቻቸውን እየጣሉ በገሊላ ባህር ዳርቻ ቆመው ነበር።

ጀልባም ሆነ ሌሎች ዓሣ ለማጥመድ የሚያገለግሉ ዕቃዎች አለመጠቀሳቸው ሁለቱ ሰዎች ገንዘብ ያልነበራቸው ሰዎች እንደሆኑ ሊያመለክት ይችላል። ማርቆስ 1፡ 19ና 20 ላይ ያዕቆብና ዮሐንስ ከአባታቸው ጋር በጀልባ ውስጥ መሆናቸው የሚያመለክተው በገንዘብ አቅም ከጴጥሮስና ከእንድሪያስ የተሻሉ መሆናቸውን ነው። ጴጥሮስ ጀልባ እንደነበረውና ያዕቆብና ዮሐንስ ከጴጥሮስና ከእንድሪያስ ጋር በሽርክና ይሰሩ እንደነበር ሉቃስ አመልክቷል (ሉቃስ 5፡1-11ን ይመልከቱ)። ነገር ግን የማርቆስ ወንጌል በሁለቱ ቡድን ወንድማማቾች መካከል ያለውን ልዩነት እያሳየ ሊሆን እንደሚችል የሚገመት ሲሆን ልዩነቱን ለማሳየት ኢየሱስ አነስተኛም ሆነ ከፍተኛ ሀብት ያላቸውን ሁለቱንም ቡድኖች ለደቀ መዝሙርነት ጠርቷቸዋል።

ኢየሱስ ለእነዚህ ሰዎች ያቀረበው ጥሪ ቀላል፣ ቀጥተኛና ትንቢታዊ ነው።

እርሱ የጠራቸው እንዲከተሉት ነው፤ ይህ ማለት ደቀ መዛሙርቱ እንዲሆኑ ማለት ነው። ለጥሪው ምላሽ ከሰጡ እነርሱን ሰው አጥማጆች የማድረግ ሥራን ይሰራል።

`እነዚህ ሰዎች ሁሉን ነገር ትተው ወዲያውኑ (ማር. 1፡16-20) ኢየሱስን ለምን እንደተከተሉ አስቡ።`

የዮሐንስ ወንጌል ስዕሉን የበለጠ ሙሉ ያደርገዋል (ዮሐ. 1፡ 29-42ን ይመልከቱ)። ወንድማማቾቹ የመጥምቁ ዮሐንስ ደቀ መዛሙርት የነበሩና ኢየሱስ “የዓለምን ኃጢአት የሚያስወግድ የእግዚአብሔር በግ” (ዮሐ 1:29) ስለመሆኑ ዮሐንስ ያወጀውን አዋጅ የሰሙ ይመስላል። ኢየሱስን አግኝተው በዮርዳኖስ ወንዝ አጠገብ አብረውት ጊዜን አሳልፈዋል። ከዚህ የተነሣ ኢየሱስ ለአገልግሎት ያቀረበላቸውን ጥሪ መቀበላቸው የሆነ ቀልድ ወይም በሞቅታ የተፈጸመ ክስተት አይደለም። በደንብ አስበውበታል። ነገር ግን ማርቆስ ተጨማሪ ዝርዝሮችን ያልሰጠው ለምንድር ነው? በኢየሱስ ኃይል ላይ አጽንዖት ለመስጠት ሊሆን ይችላል። እርሱ ሲጠራቸው ፈቃደኛ የነበሩ ዓሣ አጥማጆች መልስ ከመስጠታቸው የተነሣ ሕይወታቸውም ሆነ ዓለም ራሱ በፍጹም ከዚህ በፊት እንደነበረው አልሆነም።

`ኢየሱስን ለመከተል እንድተዉት ጥሪ የቀረበልዎ ምን ነገር አለ? (ሌላ ምንም ነገር ማሰብ ካልቻሉ ስለ መልሶችዎ እንደምታ ያስቡ)`
