---
title:  ተጨማሪ የሰንበት አገልግሎት
date:   09/07/2024
---

`ማርቆስ 1:29–34ን ያንብቡ። ኢየሱስ የጴጥሮስን ቤተሰብ የረዳው እንዴት ነበር? ከዚህ ዘገባ ምን መንፈሳዊ ትምህርት ማግኘት እንችላለን?`

አስደናቂ ከነበረው የምኩራብ አገልግሎት በኋላ ኢየሱስ ከጥቂት የደቀ መዛሙርቱ ቡድን ጋር (ጴጥሮስ፣ እንድሪያስ፣ ያዕቆብና ዮሐንስ) ቀሪውን የሰንበት ዕለት የወዳጅነት ግብዣ ላይ ለመሳተፍና አብሮ ለመሆን ወደ ጴጥሮስ ቤት ሄደ።

ነገር ግን በቦታው የሆነ ችግር የመኖሩ ወሬ ተሰራጨ፡- የጴጥሮስ አማት በንዳድ ታማለች። የዚህ ዓይነት ችግር በዚያን ዘመን በራሱ ሊሻል ወይንም ሊገድል ይችል ነበር። ለኢየሱስ ስለ ህመሙ ነገሩት። ኢየሱስም የጴጥሮስን አማት እጇን ይዞ አቆማት። እሷም ወዲያውኑ ተነስታ አገለገለቻቸው። ይህ በኢየሱስ የዳኑና የተፈወሱ ሰዎች ሌሎችን እንዲያገለግሉ ስለተሰጠው መርህ እንዴት ያለ ኃይለኛ ምሳሌ ነው!

ኢየሱስ የታመመውን ግለሰብ በመንካት መፈወስ በመላው የማርቆስ መጽሐፍ ውስጥ ተጠቅሷል (ማርቆስ 1፡41, 5፡41ን ይመልከቱ)። አንዳንዴ ደግሞ ሳይነካ የፈወሳቸው ጊዜያቶችም ተጠቅሰዋል (ማርቆስ 2፡1-12, 3፡1-6, 5፡7-13)።

የኢየሱስ አገልግሎት በዚያን ቀን አላበቀም። ብዙዎች ፀሐይ ከጠለቀች በኋላ ፈውስ እየፈለጉ ወደ ጴጥሮስ ቤት መጥተው ነበር። ለመምጣታቸው ምክንያቱ በዚያን ቀን በምኩራብ የሆነውን ከመመልከታቸው ወይም ከመስማታቸው የተነሣ እንደሚሆን ምንም ጥርጥር የለውም። ሰዎች ሳይመጡ የዘገዩበት ምክንያት ሰንበት እስከሚያልፍ ስለመሆኑ የወንጌል ፀሐፊው አለመግለጹ የሚያመለክተው አንባቢዎቹ ስለ ሰንበት ያውቃሉ ብሎ ስላሰበ ነው። ይህ የማርቆስ አቀራረብ አንባቢዎቹ ሰንበት ጠባቂዎች ከመሆናቸው ጋር የተጣጣመ ነው።

በዚያን ምሽት የከተማው ሕዝብ በሙሉ በደጅ ላይ መሰብሰቡን ማርቆስ ይናገራል (ማር. 1፡33)። ይህን ሕዝብ በሙሉ ለመርዳት ለኢየሱስ የተወሰነ ጊዜ እንደሚወስድበት የተረጋገጠ ነው።

“በቀጣዩ ቀን ፈዋሹ በመካከላቸው ስለመገኘቱ ማንም እርግጠኛ ስላልነበር በየሰዓቱ ወደ እርሱ እየመጡ ይሄዱ ነበር። ቅፍርናሆም የዚህን ዓይነት ቀን ከዚህ በፊት አታውቅም ነበር። አየሩ በድልና ነጻ በመውጣት ድምጽ ተሞልቶ ነበር።

አዳኙ በሰዎቹ ውስጥ ከቀሰቀሰው ደስታ የተነሣ ተደስቶ ነበር። ወደ እርሱ የመጡ ሰዎችን ስቃይ ሲመለከት ልቡ በሀዘኔታ ተነክቶ ስለነበር እነርሱን ወደ ጤንነትና ደስታ መመለስ በመቻሉ ሀሴት አደረገ።

“ከሚሰቃዩት ሰዎች መካከል የመጨረሻው እፎይታ እስኪያገኝ ድረስ ኢየሱስ ሥራውን አላቆመም ነበር። ሕዝቡ ተለይቶ የሄደው ከሌሊቱ ረፋድ ሰዓት ላይ ስለነበር በስምዖን ቤት ጸጥታ ሆነ። ረዥሙ አስደሳች ቀን ስላለፈ ኢየሱስ እረፍት ማድረግ ፈለገ። ነገር ግን የከተማው ሕዝብ ገና እንቅልፍ ላይ ሳለ አዳኙ ‘ከመንጋቱ በፊት ተነስቶ ገለልተኛ ወደሆነ ስፍራ በመሄድ ጸለየ።”—Ellen G. White, The Desire of Ages, p. 259.
