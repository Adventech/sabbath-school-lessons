---
title:  የማይረሳ የአምልኮ አገልግሎት
date:   08/07/2024
---

`ማርቆስ 1:21–28ን ያንብቡ። በቅፍርናሆም ምኩራብ የተከሰተው ምን ሊረሳ የማይችል ተሞክሮ ነበር? ከዚህ ዘገባ (መግለጫ) ምን መንፈሳዊ እውነቶችን መውሰድ እንችላለን?`

አብዛኞቹ ክርስቲያኖች በክርስትና ጉዞአቸው የሆኑ የማይረሱ ጊዜያቶች (ቅጽበቶች) አሉአቸው። እነዚህም ኢየሱስን ለመከተል ያደረጉት ውሳኔ፣ የጥምቀታቸው ቀን፣ የእግዚአብሔር መገኘት በጥልቀት እንዲሰማቸው ያደረገ ኃይለኛ ስብከት ሊሆኑ ይችላሉ። ከእነዚህ ጊዜያት አንዳንዶቹ የማይረሱ ብቻ ሳይሆኑ ሕይወትንም የሚለውጡ ሊሆኑ ይችላሉ።

በማርቆስ 1 ላይ በተገለጸው የሰንበት ዕለት በቅፍርናሆም ለነበሩ አንዳንድ ሰዎች የሆነው እንደዚህ ሊሆን ይችላል። “እንደ ባለ ሥልጣን ያስተምራቸው ነበር እንጂ እንደ ጻፎች አይደለምና በትምህርቱ ተገረሙ።” (ማርቆስ 1:22)። ኢየሱስ እያስተማረ ሳለ በአጋንንት የተያዘ ሰው፣ በእርግጠኝነት በኢየሱስ ትምህርት ኃይል   ተነክቶ እንዲህ በማለት ጮኸ፡- “ የናዝሬቱ ኢየሱስ ሆይ፥ ከአንተ ጋር ምን አለን? ልታጠፋን መጣህን? ማን እንደ ሆንህ አውቄአለሁ፥ የእግዚአብሔር ቅዱሱ ብሎ ጮኸ።” (ማርቆስ 1:24)። ኢየሱስም አጋንንቱ ከሰውዬው እንዲወጡ አደረገ።

አጋንንት ስለተናገሩአቸው ስለ እነዚህ ቃላት አንደምታ ያስቡ። በመጀመሪያ፣ አጋንንቱ ኢየሱስ “የእግዚአብሔር ቅዱስ” መሆኑን ተገነዘበ። ከረከሱና ካልተቀደሱ የሰይጣን ሰራዊት በተቃራኒ ኢየሱስ ቅዱስ የእግዚአብሔር መልእክተኛ ለመሆኑ እውቅና ሰጠ። ሰዎች በአምልኮ ቦታ ቅዱስ ነገሮችንና ግለሰቦችን እንጂ እርኩስና ያልተቀደሱ ነገሮችን አይጠብቁም። ከዚህ የተነሣ በዚህ ታሪክ ውስጥ በመልካምና በክፉ ኃይላት መካከል ግልጽ የሆነ ልዩነት አለ። በዚህ ቦታ የታላቁ ተጋድሎን እርግጠኝነት ማየት እንችላለን። ሰዎች ኢየሱስ ማን እንደሆነ እስካሁን ድረስ ላያውቁ ይችላሉ፣ ነገር ግን ሰይጣን በእርግጠኝነት ስለሚያውቅ በሕዝብ ፊት እውቅና ሰጠ።

ሁለተኛ፣ ከሰውዬው እንዲወጣ ትዕዛዝ መሰጠቱ መረዳት የሚቻል ነገር ነው፣ ነገር ግን “ጸጥ በል” የሚለው ትዕዛዝ ለምን አስፈለገ? የእርሱን ማንነት በተመለከተ ዝም እንዲል ኢየሱስ ማዘዙን በተመለከተ በማርቆስ መጽሐፍ ውስጥ ከጅምሩ ላይ አስደናቂ የሆነ ዓላማ አለ። ምሁራን ይህንን ጉዳይ “መሲሃዊ ምስጢር” ብለው ይጠሩታል። ኢየሱስ ዝም እንዲል ያቀረበው ጥሪ ትርጉም የሚሰጠው በእርሱ ዘመን ስለ መሲሁ መምጣት ከነበረው ፖለቲካዊ ስሜት የተነሳ ነው።

መሲህ መሆን አደጋ ነበረው። ሆኖም ይህ ለጸጥታ (ለዝምታ) ከቀረቡ ጥሪዎች ጋር ተቀላቅሎ ኢየሱስ ማን ስለመሆኑ ግልጽ የሆኑ መገለጦች ናቸው። በሂደት ግልጽ የሚሆነው ነገር ቢኖር የኢየሱስ ማንነት ሊደበቅ አለመቻሉ ሲሆን የእርሱ ማንነት እውነት የወንጌል መልእክት ማዕከል ይሆናል። ሰዎች ማወቅ ያለባቸው ኢየሱስ ማን መሆኑን ብቻ ሳይሆን ስለ ዳግም ምጽዓቱና ይህ ለእነርሱ ምን ማለት እንደሆነ ስለሚመልሱበት መንገድ ውሳኔ ስለማድረግም ማወቅ አለባቸው።

`ለሌሎች ለመመስከር ስንፈልግ “የወቅቱን እውነት” በተመለከተ የምናምነውን ነገር ሁሉ ማቅረብ ተገቢ የማይሆንበት ጊዜ መቼ ይሆን?`