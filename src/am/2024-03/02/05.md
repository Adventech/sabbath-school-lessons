---
title:  የኢየሱስ አገልግሎት ምስጢር
date:   10/07/2024
---

`ማርቆስ 1:35–39ን ያንብቡ። በዚህ ቦታ ኢየሱስ ካደረገው ምን ጠቃሚ ትምህርቶችን ማግኘት ይቻላል?`

ኢየሱስ ለመጸለይ ጎህ ሳይቀድ ተነስቶ ወደ ገለልተኛ ስፍራ ሄደ። ጸሎት ኢየሱስ የሚያተኩርበት ነገር ስለመሆኑ ማርቆስ 1፡35 አጽንዖት ይሰጣል።

በአረፍተ ነገሩ ውስጥ ሌሎቹ በግስ መልክ የቀረቡ ሀሳቦች አጠር ባለ መልክ ተነሳ፣ ሄደ፣ ተለየ በማለት ተገልጸዋል (እነዚህ የቀረቡበት ሁኔታ በግሪክ ቋንቋ ሂደቱ መጠናቀቁን የሚገልጽ ነው)። ነገር ግን በዚህ ቦታ “ይጸልይ ዘንድ” የሚለው ግስ ፍጹማዊ ያልሆነ ሲሆን ሂደቱ ቀጣይነት ያለው መሆኑን ያመለክታል። እየጸለየ ነበረ፣ መጸለዩን ቀጠለበት። ደግሞ ጥቅሱ ኢየሱስ ምን ያህል በማለዳ ለጸሎት ይሄድ እንደነበር አጽንዖት መስጠቱ የሚያመለክተው ኢየሱስ ለጸሎት ሰፊ ጊዜ ይሰጥ እንደነበር ነው።

በሁሉም ወንጌላት ውስጥ ኢየሱስን የምናገኘው እንደ ጸሎት ሰው ነው (ማቴ. 14፡23፤ ማር. 6፡46፤ ዮሐ. 17ን ይመልከቱ)። የኢየሱስ አገልግሎት በኃይል የተሞላ እንዲሆን ካደረጉ ቁልፍ ምስጢሮች መካከል አንዱ ይህ ይመስላል።

`ሉቃስ 6:12ን ያንብቡ። ይህ ስለ ኢየሱስ የጸሎት ሕይወት ምን ያስተምራል?`

ብዙ ክርስቲያኖች ለጸሎት የተለየ ጊዜ መድበዋል። ይህ ልምምድ ጥሩና ትክክለኛም ነው፣ ነገር ግን በቃል የሚደገም የተለመደ ነገር ሊሆንም ይችላል።

ከዚህ ከተለመደው ቅርጽ መውጣት ከሚቻልባቸው መንገዶች አንዱ አልፎ አልፎ የጸሎት ጊዜን መቀየር ወይም አንዳንድ ጊዜ ከዚህ በፊት ከሚደረገው ረዘም ላለ ጊዜ መጸለይ ነው። ነጥቡ ራስዎን በፍጹም ሊለወጥ በማይችል በሆነ ቀመር ውስጥ ላለመቆለፍ ነው።

ጴጥሮስና ጓደኞቹ ኢየሱስን ወደ ጸሎት ስፍራ አላጀቡትም ነበር። ኋላ ፈልገው ስላገኙት የሚጸልይበትን ቦታ የሚያውቁ ይመስላል። ሰው ሁሉ ኢየሱስን ይፈልግ እንደነበር መናገራቸው ባለፈው ቀን ያደረገውን የማዳንና የማስተማር አስደሳች ተሞክሮ በበለጠ ሁኔታ ማስቀጠሉን ነው። በሚያስገርም ሁኔታ በማቅማማት በሌሎች ቦታዎች ሊሰራ የሚገባ ሰፊ የስራ መስክ መኖሩን ጠቆመ።

“እርሱም፦ በዚያ ደግሞ ልሰብክ ወደ ሌላ ስፍራ በቅርብ ወዳሉ መንደሮች እንሂድ ስለዚህ ወጥቻለሁና አላቸው።” (ማር. 1:38)።

`ኢየሱስ ራሱ ይህን ያህል ሰዓት በጸሎት ማሳለፍ ካስፈለገው እኛስ ምን ያህል ጊዜ በጸሎት ማሳለፍ አለብን? የኢየሱስ ምሳሌ ለእርስዎ ምን ይነግሮታል?`
