---
title:  የሰንበት ጌታ
date:   16/07/2024
---

`በማርቆስ 2:23ና 24 ላይ ፈሪሳውያን ሰንበትን ሽረዋል በማለት ደቀ መዛሙርትን ከሰዋል። እንደ አይሁዶች ወግ በሰንበት ቀን 39 ዓይነት ሥራዎች እንዳይሰሩ የተከለከሉ ሲሆን በፈሪሳውያን አእምሮ ደቀ መዛሙርት ያደረጉትንም ያካትታል። ማር. 2:23–28ን ያንብቡ። ፈሪሳውያን ያመጡትን ክስ ኢየሱስ የመከተው እንዴት ነበር?`

ዳዊት ቅዱስ እንጀራን የበላበትን ታሪክ በመንገር ኢየሱስ መልስ ሰጣቸው (1ኛ ሳሙ. 21:1–6)። ሕብስቱ በሰንበት ቀን ከጠረጴዛው ላይ ይነሳ ነበር፤ ስለዚህ ዳዊት በሰንበት ቀን ያደረገው ጉዞ ድንገተኛ የሆነ የማምለጫ ጉዞ ሊሆን ይችላል።

ዳዊትና ከእርሱ ጋር የነበሩ ሰዎች የተቀደሰውን እንጀራ በመብላታቸው ትክክል እስከሆኑ ድረስ የኢየሱስ ደቀ መዛሙርትም እሸትን ቀጥፈው በመብላታቸው ትክክል ናቸው (ሊኮነኑ አይችሉም)።

ኢየሱስ አክሎም ሰንበት ለሰብአዊ ዘር ጥቅም መፈጠሩን እንጂ ሰው ለሰንበት እንዳልተፈጠረ ያመለከተ ሲሆን እርሱ የሰንበት ጌታ እንደሆነ ለገለጸበት ሀሳብ መሰረቱ ይህ ነወ።

`ማርቆስ 3:1–6ን ያንብቡ። ሰንበት ለሰው መፈጠሩን ኢየሱስ የተናገረበትን ነጥብ ይህ ታሪክ እንዴት ይገልጸዋል?`

ኢየሱስ በሰንበት ጉዳይ ላይ በድጋሚ ከኃይማኖት መሪዎች ተቃርኖ ገጠመው። (ነገር ግን ተቃርኖው በራሱ በሰንበት ቀን ላይ እንዳልሆነ ልብ ይበሉ።) የኃይማኖት መሪዎች ኢየሱስ በሰንበት ቀን ከፈወሰ ሊከሱት ፈለጉ። ኢየሱስ በዚህ ጉዳይ ሊጋፈጣቸው አልፈራም። መልካም ማድረግ ወይስ መጥፎ፣ ሕይወትን ማዳን ወይስ ማጥፋት የሚሉ ንጽጽሮችን አቀረበላቸው። እርሱ ለጠየቀው ጥያቄ መልሱ ግልጽ ነው፤ መልካም ማድረግና ሕይወትን ማዳን እጅግ ተገቢ የሆኑ የሰንበት ተግባራት ናቸው።

ኢየሱስ የታመመውን ሰው ፈወሰው። ይህ ተቃዋሚዎቹን ስላናደዳቸው ወዲያውኑ እርሱን የሚያጠፉበትን መንገድ ማቀድ ጀመሩ። የታሪኩ ምጸት ሰንበትን ሽሯል ብለው ኢየሱስን መያዝ ይፈልጉ የነበሩ ሰዎች ራሳቸው እርሱን ለመግደል በማቀዳቸው ሰንበትን እየሻሩ መሆናቸው ነበር።

`ከእነዚህ ሀሳቦች ስለ ሰንበት አጠባበቅ ምን መርሆዎችን መውሰድ ይችላሉ? ሰንበትን መጠበቅን በተመለከተ በአሁኑ ዘመን የሚገጥሙን ተግዳሮቶችስ ምንድር ናቸው?`