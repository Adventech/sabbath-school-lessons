---
title:  ሌዊን መጥራትና የጾም ጥያቄ
date:   15/07/2024
---

`ማር. 2:13–22ን ያንብቡ። የእልፍዮስ ልጅ የነበረው ሌዊ ማን ነበር? እርሱ የኢየሱስ ደቀ መዝሙር እንዳይሆን ተቃውሞ የሚኖረው ለምንድር ነው?`

በኢየሱስ ዘመን ቀረጥ ሰብሳቢዎች በአከባቢው አስተዳደር ወይም በሮም መንግሥት ሥር የመንግሥት ሰራተኞች ነበሩ። ሕጉ ከሚፈቅደው በላይ በመሰብሰብ በአከባቢያቸው ካሉ ሰዎች ይልቅ ሀብታም ስለነበሩ በአይሁድ ሕዝብ መካከል ተቀባይነት አልነበራቸውም። በኃይማኖት ሕግ ላይ የተሰጠ ሚሽናህ ትራክቴት ቶሆሮት የተባለ የአይሁዶች ተጨማሪ ሀተታ (የመጀመሪያው የተጻፈ የአይሁድ ባህሎች ስብስብ) እንዲህ ይላል፡- “ቀረጥ ሰብሳቢዎች ወደ አንድ ቤት ከገቡ [በቤቱ ውስጥ ያለው ሁሉ] ይረክሳል። . . .”

ስለዚህ ጸሐፍት “ከቀራጮችና ኃጢአተኞች ጋር ለምን ይበላል?” ብለው እውቅና ባለመስጠት መጠየቃቸው የሚያስገርም አይደለም።

ኢየሱስ ለጥያቄአቸው መልስ የሰጠው እንዴት ነበር? ጥያቄአቸውን አልቀበልም አላለም። ከዚህ ይልቅ ሐኪም የሚያስፈልጋቸው በሽተኞች እንጂ   ጤነኞች አይደሉም በማለት መለሰላቸው። ከዚህ የተነሣ በኃጢአት የታመመችን ነፍስ የሚያድን መንፈሳዊ ሀኪምነት ማዕረግ እንዳለው ገለጸላቸው። ሐኪም ህመምተኞች ወዳሉበት መሄድ የለበትምን? ማርቆስ 2፡18-22 አዲስ ርዕሰ ጉዳይ ይዞ ይነሳል። የተቃርኖ ጉዳይን ከሚመለከቱ ከእነዚህ አምስት ታሪኮች መካከል ማዕከላዊ ታሪክ ነው። አስቀድሞ የነበረው ክፍል ሌዊ ያዘጋጀውን ግብዣ ያካተተ ሲሆን ይህኛው ቀጣይ ታሪክ በጾም ጥያቄ ዙሪያ ይሽከረከራል። የመጥምቁ ዮሐንስና የፈሪሳውያን ደቀ መዛሙርት ሲጾሙ ሳለ የኢየሱስ ደቀ መዛሙርት የማይጾሙት ለምንድር ነው የሚለውን ጥያቄ ያካትታል። ኢየሱስ የእርሱን መገኘት ከሰርግ ግብዣ ጋር ያወዳደረበትን መግለጫ ወይም ምሳሌ በመስጠት ምላሽ ሰጠ።

እንግዶቹ በሙሉ የሚጾሙ ቢሆን ሰርጉ እጅግ ያልተለመደ (ወጣ ያለ) ይሆን ነበር። ነገር ግን ሙሽራው ስለሚወሰድበት ቀን ተነበየ። ይህም በተዘዋዋሪ ስለ መስቀሉ የሚጠቅስ ነበር። ከዚያ በኋላ ለመጾም ብዙ ጊዜ ይኖራል።

ኢየሱስ በእርሱና በኃይማኖት መሪዎች ትምህርቶች መካከል ያለውን ልዩነት አጉልተው የሚያሳዩ ሁለት መግለጫዎችን በመስጠት ይቀጥላል። እነዚህ መግለጫዎች በአሮጌ ልብስ ላይ አዲስ እራፊ አለማኖርንና በአሮጌ አቁማዳ አዲስ ወይንን አለመጨመርን የሚገልጹ ናቸው። የክርስቶስንና የኃይማኖት መሪዎችን ትምህርቶች ለማነጻጸር እንዴት ያለ ደስ የሚል መንገድ ነው። የመምህራኑ መንገዶች ምንኛ የተበላሹ መሆናቸውን ያሳያል። ሰዎች ካልተጠነቀቁ እውነተኛ ኃይማኖትም ወደ ጨለማነት ሊለወጥ ይችላል።

`በኢየሱስ ዘመን ቀራጮች ይታዩ እንደነበር ዛሬ የሚታዩት እነማን ናቸው? እነርሱን በተመለከተ አመለካከታችንን ማስተካከል የምንችለው እንዴት ነው?`
