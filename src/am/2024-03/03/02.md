---
title:  ሽባ የነበረውን ሰው መፈወስ
date:   14/07/2024
---

`ማርቆስ 2:1–12ን ያንብቡ። ሽባው ሰው ወደ ኢየሱስ ሲያመጡት ይፈልግ የነበረው ምን ነበር? የተቀበለውስ ምን ነበር?`

ሰውዬው ሽባ ነበር፤ ስለዚህ አራቱ ጓደኞቹ ወደ ኢየሱስ ተሸክመው መውሰድ ነበረባቸው። ጣሪያውን ነድለው በኢየሱስ ፊት ካስቀመጡት በኋላ ኢየሱስ እምነታቸውን እንደተመለከተ ማርቆስ 2፡5 ላይ ተጽፏል። እምነት ሊታይ የሚችለው እንዴት ነው? የሽባው ጓደኞች ያሳዩት ጽናት በግልጽ እንዳሳየው ልክ እንደ ፍቅር እምነትም ሊታይ የሚችለው በተግባር ነው።

የሰውዬው ግልጽ ፍላጎት አካላዊ ነበር። ነገር ግን ወደ ኢየሱስ ፊት በመጣ ጊዜ ኢየሱስ የተናገራቸው የመጀመሪያዎቹ ቃላት የጠቀሱት የኃጢአት ይቅርታን ነበር። ከትዕይንቱ መጀመሪያ አንስቶ እስከ ፍጻሜው ድረስ ሰውዬው አንድ ቃል እንኳን አልተናገረም ነበር። ከዚህ ይልቅ ኢየሱስ ያለውን ነገር የተቃወሙት (በአእምሮአቸው) የኃይማኖት መሪዎች ነበሩ። የኢየሱስን ቃላት እግዚአብሔርን እንደመሳደብና የእግዚአብሔር ብቻ የሆነውን ስልጣን እንደመቀማት አድርገው ቆጠሩ።

ኢየሱስ ተቃዋሚዎቹን የተጋፈጠው “ከትንሹ ወደ ትልቁ” የሚባለውን ልዩ የአይሁድ መምህራን ዘዴን በመጠቀም ነበር። የአንድ ሰው ኃጢአት ይቅር ተብሎልሃል ማለት አንድ ነገር ሲሆን ሽባ የነበረን ሰው በእግሩ ቆሞ እንዲሄድ ማድረግ ደግሞ ሌላ ነገር ነው። ኢየሱስ በእግዚአብሔር ኃይል ሽባ ሰው ቆሞ እንዲሄድ ማድረግ ከቻለ ኃጢአትን ይቅር ማለት ስለመቻሉ ለተናገረው ማረጋገጫ ይሆናል።

`ሚክያስ 6:6–8ን ያንብቡ። በኢየሱስና በመሪዎች መካከል እየሆነ ስለነበረው ነገር ይህ ጥቅስ እንዴት ነው የሚያብራራው?`

እነዚህ የኃይማኖት መሪዎች በእርግጠኝነት ወሳኝ የሆኑ ነገሮችን፡-ፍትህን፣ ምህረትን እና በእግዚአብሔር ፊት በትህትና መሄድን ማየት አቃታቸው። ስለ እግዚአብሔር ያላቸውን መረዳት ለመከላከል ካላቸው ቁርጠኝነት የተነሣ እግዚአብሔር በዓይናቸው ፊት እየሰራ ላለው ነገር ታውረው ነበር።: ኢየሱስ አእምሮአቸውን ማንበብ እንደሚችል እንዲያውቁ በመፍቀድ ብቻ ሳይሆን መካድ በማይችሉበት ሁኔታ በፊታቸው ሽባውን በማዳን ከእግዚአብሔር ስለመሆኑ ከበቂ በላይ የሆነ ማስረጃ ቢሰጣቸውም ሰዎቹ ስለ እርሱ ያላቸውን አመለካከት እንደለወጡ የሚያመለክት ምንም ነገር አልነበረም።

`እነዚህ ሰዎች በወደቁበት ወጥመድ፣ ማለትም በእውነተኛ ኃይማኖት ውስጥ ወሳኝ የሆነው ነገር ምን እንደሆነ ማየት ባልቻሉበት ወጥመድ ውስጥ እንዳንወድቅ መጠንቀቅ የምንችለው እንዴት ነው (ያዕቆብ 1:27ን ይመልከቱ)?`