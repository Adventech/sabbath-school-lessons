---
title:  ሳንድዊች ታሪክ (በአንድ ታሪክ መካከል የገባ ሌላ ታሪክ)፡-ክፍል 1
date:   17/07/2024
---

`ማር. 3:20–35ን ያንብቡ። በዚህ ንባብ ውስጥ ተያይዘው ባሉ በሁለቱ ታሪኮች መካከል ስላለው ግንኙነት ምን ተመለከቱ?`

ይህ ንባብ አንድ ታሪክ ተጀምሮ በሌላ ታሪክ ከተቋረጠ በኋላ የመጀመሪያው ታሪክ ቆይቶ የተጠናቀቀበት በማርቆስ መጽሐፍ ውስጥ የቀረበ የመጀመሪያው “ሳንድዊች ታሪክ” ነው።

ውጫዊው ታሪክ የኢየሱስ ዘመዶች ኢየሱስ ማሰብ አቁሟል ብለው ስላሰቡ (ማር. 3፡21) እርሱን ለመፈለግ መሄዳቸውን የሚገልጽ ታሪክ ነው።

ውስጣዊው ታሪክ ደግሞ ኢየሱስ ከሰይጣን ጋር ድብቅ ስምምነት እንደፈጠረ የሚከሱ የፈሪሳውያን ታሪክ ነው። (የዛሬው ትምህርት ማርቆስ 3፡22-30 ላይ በሚገኘው ውስጣዊ ታሪክ ላይ ትኩረት ያደርጋል።)

ማርቆስ 3:22 ላይ ጸሐፍት የኢየሱስ የመፈወስ ኃይል የመጣው ከሰይጣን ነው በማለት ከሰሱት። ኢየሱስ በመጀመሪያ “ሰይጣን እንዴት ሰይጣንን ማውጣት ይችላል?” የሚል ሁሉን የሚያቅፍ ጥያቄ በመጠየቅ መልስ ሰጠ። ከዚያም ኢየሱስ ስለ መንግስት፣ ስለቤትና ስለ ሰይጣን ራሱ መከፋፈል መናገሩን በመቀጠል የዚህ ዓይነቱ ክፍፍል ለስኬታቸው እንዴት ያለ ያልተገባ ተግባር እንደሆነ አሳየ። ነገር ግን የአንድን ብርቱ ሰው ቤት ለመዝረፍ መጀመሪያ እርሱን ማሰር እንደሚያስፈልግ በመናገር ነገሩን ወደ ራሳቸው መለሰ። በዚህ የመጨረሻው ምሳሌ ውስጥ ኢየሱስ በሰይጣን ምርኮ ሥር ያሉትን ነጻ ለማውጣት የጨለማውን መስፍን አስሮ ወደ እርሱ ቤት እንደሚገባ ሌባ ሆኖ ቀርቧል።

`ማርቆስ 3:28–30ን ያንብቡ። ይቅርታ የሌለው ኃጢአት ምንድር ነው? ይህ ማለት ምን ማለት ነው?`

ይቅርታ የሌለው ኃጢአት የመንፈስ ቅዱስን ሥራ የሰይጣን ሥራ ነው በማለት መንፈስ ቅዱስን መቃወም ነው። ኢየሱስ ማርቆስ 3፡ 28ና 29 ላይ የተናገረውን አረፍተ ነገር የተናገረው እርሱ ያለው ቅዱስ መንፈስ ሆኖ ሳለ ጸሐፍት ግን እርኩስ መንፈስ አለበት ስላሉ እንደሆነ ማርቆስ 3፡30 ላይ ይመልከቱ። የመንፈስ ቅዱስን ሥራ የሰይጣን ሥራ ነው ብላችሁ ከጠራችሁ ማንም ጤናማ አእምሮ ያለው ሰው በሰይጣን መመራት ስለማይፈልግ የመንፈስ ቅዱስን ምሪት መከተል አትችሉም።

`“ይቅርታ የሌለው ኃጢአት” ፈጽሜ ይሆናል የሚለው ፍርሃት አለመፈጸምዎን የሚገልጠው ለምንድር ነው? ፍርሃቱ ራሱ ላለመፈጸምዎ ማስረጃ የሚሆነው ለምንድር ነው?`