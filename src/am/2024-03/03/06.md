---
title:  ሳንድዊች ታሪክ (በአንድ ታሪክ መካከል የገባ ሌላ ታሪክ)፡-ክፍል 2
date:   18/07/2024
---

`ማር. 3:20, 21ን ያንብቡ። ኢየሱስ የአስተሳሰብ ችግር እንዳለው አድርገው ቤተሰቦቹ እንዲያስቡ የመራቸው ልምምድ ምን ነበር?`

አንድን ሰው አእምሮው የተረጋጋ አይደለም ማለት አሳሳቢ ጉዳይ ነው።

ይህ ጉዳይ የሚነሳው ግለሰቡ/ቧ ለራሱ/ሷ ደህንነት አስጊ ሲሆን/ስትሆን ነው። የኢየሱስ ቤተሰቦች እንዲህ ብለው እንዲያስቡ ያደረጋቸው ነገር ኢየሱስ ሥራ ይበዛበት ስለነበር ለመመገብ እንኳን ጊዜ ስላልነበረው ነበር። ቤተሰቦቹ ለእርሱ ለመጠንቀቅ ጉዞ በመጀመራቸው ውጫዊው የሳንድዊች ታሪክ ይቋረጥና ጸሐፍት ከሰይጣን ጋር ስምምነት ፈጥሮአል ብለው የከሰሱበት ውስጣዊው የሳንድዊች ታሪክ ይጀምራል። በእነዚህ ውጫዊና ውስጣዊ የሳንድዊች ታሪኮች መካከል ከተለመደው ውጭ የሆነ መመሳሰል አለ። የኢየሱስ ቤተሰብ ስለ እርሱ የነበራቸው አመለካከት ጸሐፍት ከነበራቸው አመለካከት ጋር የሚመሳሰል ይመስላል።

`ቤተሰቡ አእምሮውን ስቷል ይላሉ። ጸሐፍት ደግሞ ከሰይጣን ጋር ስምምነት ፈጥሯል ይላሉ።   ማር. 3:31–35ን ያንብቡ። የኢየሱስ ቤተሰቦች ይፈልጉ የነበሩት ምን ነበር? እርሱ ምላሽ የሰጠው እንዴት ነበር?`

ይህ ትዕይንት እንግዳ ነገር ሊመስል ይችላል። እናትህ/ሽ ወይም ሌሎች የቤተሰብ አባላት ሊያገኙህ/ሽ ሲመጡ ማግኘት የለብህምን/የለብሽምን? ችግሩ የኢየሱስ ቤተሰብ በዚያን ጊዜ ከእግዚአብሔር ፈቃድ ጋር ተስማምተው እየሄዱ አልነበሩም። ኢየሱስም ይህንን እውነት ተረድቶ ስለነበር በዚህ ንባብ ውስጥ ለቤተሰብ አዲስ ትርጉም ይሰጣል። የእግዚአብሔርን ፈቃድ የሚያደርጉ ወንድሙ፣ እህቱና እናቱ ናቸው። እርሱ የእግዚአብሔር ልጅ ስለሆነ ራሳቸውን ከእግዚአብሔር ፈቃድ ጋር የሚያስማሙ ሁሉ የእርሱ ቤተሰብ ይሆናሉ።

በማርቆስ መጽሐፍ ውስጥ በቀረበው በዚህ ሳንድዊች ታሪክ ውስጥ ያሉ ሁለቱ ታሪኮች ጥልቅ የሆነ ምጸት የያዙ ናቸው። በውስጠኛው ታሪክ ውስጥ እርስ በርሱ የሚከፋፈል ቤት አይጸናም ብሎ ኢየሱስ ተናግሯል። በመጀመሪያ እይታ የኢየሱስ የራሱ ቤት ውጫዊ ታሪክ፣ የእርሱ ቤተሰብ፣ እርስ በርሱ የተከፋፈለ ይመስላል! ነገር ግን ኢየሱስ ለቤተሰብ እንደገና ትርጉም በመስጠት ይህንን እንቆቅልሽ ፈታው። የእርሱ እውነተኛ ቤተሰቦች ከእርሱ ጋር የእግዚአብሔርን ፈቃድ የሚያደርጉ ናቸው (ሉቃስ 12፡ 53፤ ሉቃስ 14፡26ን ይመልከቱ)። በታሪክ ዘመን ሁሉ ክርስቲያኖች ብዙ ጊዜ ራሳቸውን ከዘመዶቻቸው ለይተዋል (አግልለዋል)። ይህ ከባድ ልምምድ ነው። በማርቆስ መጽሐፍ ላይ የተጠቀሰው ይህ ንባብ ኢየሱስ ተመሳሳይ በሆነ ችግር ውስጥ ማለፉን ይገልጻል። ከቤተሰብ መለየት (መገለል) ምን እንደሚመስል ለማወቅ ስለሚረዳ ይህ የሚያም ብቸኝነት (መገለል) እየተሰማቸው ያሉትን ሰዎች ማጽናናት ይችላል።