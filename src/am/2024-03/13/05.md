---
title:  ለማርያምና ለሌሎች መታየት
date:   25/09/2024
---

`ማርቆስ 16:9–20ን ያንብቡ። እነዚህ ጥቅሶች በትንሣኤው ታሪክ ላይ ምን ይጨምራሉ?`

ማርቆስ 16፡9-20 ያሉ ነገሮች ሙሉ በሙሉ ሊባል በሚችል ደረጃ በአዲስ ኪዳን ውስጥ ባሉ ሌሎች ንባቦች ውስጥ ተመሳሳዮች አሉአቸው። መቅደላዊቷ ማርያም በመቃብር ቦታ ኢየሱስን ማየቷ (ማቴ. 28፡1፣ 9፣ 10፤ ዮሐ.. 20፡11-18፤ ከሉቃስ 8፡2 ጋር ያነጻጽሩ)፤ በገጠር ሁለት ሰዎች እርሱን ማየታቸው (ሉቃስ 24፡ 13-35)፤ አሥራ አንዱ ደቀ መዛሙርት የወንጌል ተልዕኮ መቀበላቸው (ማቴ. 28፡ 16-20፣ ሉቃስ 24፡36-49፣ ዮሐ. 20፡19-23)።

ኢየሱስን ሕያው ሆኖ ካዩት ሰዎች የመጀመሪያዋ ሰው መቅደላዊት ማርያም ነበረች (ዮሐ. 20፡11-18)። ሌሎች ሴቶችም አይተውታል (ማቴ. 28፡ 8-10)። ከሙታን የተነሳውን ጌታ ያዩት የመጀመሪያዎቹ ሰዎች ሴቶች መሆናቸው ወሳኝ ነገር ነው። በጥንቱ ዓለም ሴቶች በህብረተሰቡ ውስጥ ምስክር ለመሆን ከፍ ያለ ቦታ ስለማይሰጣቸው፣ ታሪኩ ፈጠራ ታክሎበት ቢሆን ኖሮ፣ የመጀመሪያዎቹ ምስክሮች አድርጎ ወንዶችን መጥቀስ ይቻል ነበር። ነገር ግን ወንዶች አልነበሩም፣ አሥራ ሁለቶቹም አልነበሩም፣ ነገር ግን ሴት ነበረች። ለአሥራ ሁለቱ የምስራቹን ለመንገር ሄደች፤ ነገር ግን የነገረቻቸው ነገር እጅግ ጥሩ ስለሚመስልና እንደ አለመታደል ሆኖ ማርያም ሴት ስለነበረች አላመኗትም ነበር። ይህም የሚያስደንቅ አልነበረም። የኢየሱስ ትንሣኤ ታሪክ ደጋፊዎች ይህን ጭብጥ፣ ኢየሱስን ለማየት የመጀመሪያዎቹ ሴቶች መሆናቸውን፣ ለታሪኩ እውነተኛነት ኃይለኛ ማስረጃ አድርገው ተጠቅመዋል።

`ማርቆስ 16፡ 14 ላይ ይህ ታሪክ የፈጠራ ቢሆን ኖሮ ምንም ትርጉም እንደማይኖረው የሚገልጽ ምን ሆነ?`

ታሪኩን ራሳቸው እየፈጠሩት ከሆነ ለምን ራሳቸውን ይህን ያህል ክፉ አድርገው ያስቀምጣሉ? ኢየሱስ ስለ “ልብ ድንዳኔአቸው” ዘለፋቸው። የወንጌል ዘገባዎች ኢየሱስ ከተያዘበት ጊዜ አንስቶ ከትንሣኤ በኋላ እስከታየባቸው ጊዜያቶች ድረስ ተከታዮቹን እጅግ አሉታዊ በሆነ ስዕል ይስሉአቸዋል። ለምሳሌ፣ መሸሽ፣ መካድ፣ አለማመን፣ ወዘተ። ታሪኩ የፈጠራ ቢሆን ኖሮ ይህ ስሜት አይሰጥም።

ከዚህ በተቃራኒ ኋላ የተነሳውን ክርስቶስን በድፍረትና ሳይናወጡ ማወጃቸው እና ይህ ለእያንዳንዱ ሰው የሚሰጠው ተስፋ እነርሱ ስለሚናገሩት ነገር እውነተኛነት ኃይለኛ የሆነ ማስረጃ ያቀርባል።

`በጥርጣሬና ያለማመን መንፈሳዊ ወጥመድ ውስጥ እንዳንወድቅ ራሳችንን መከላከል የምንችለው እንዴት ነው? በየዕለቱ ከተነሳው ክርስቶስ ጋር ራሳችንን ማገናኘት ያለብን ለምንድር ነው?`
