---
title:  ድንጋዩ ተንከባልሏል
date:   23/09/2024
---

`ማር. 16:1–8ን እና 1 ቆሮ 15:1–8ን ያንብቡ። እነዚህ ንባቦች የጋራ የሆነ ምን አላቸው?`

የትንሣኤ ታሪክ በእያንዳንዱ ወንጌል ውስጥ ይገኛል። እያንዳንዱ የወንጌል ጸሐፊ ታሪኩን በተለየ መልኩ ይጀምራል፣ ነገር ግን ሁሉም ወንጌላት በ1ኛ ቆሮ. 15፡ 1-8 ላይ የሚገኙትን አንኳር ጽንሰ ሀሳቦች ይይዛሉ።

አራት ሀሳቦች ደግመው ደጋግመው ይታያሉ። እነርሱም ሞተ፣ ተቀበረ፣ ተነሳ፣ ታየ የሚሉ ናቸው። በማርቆስ ወንጌል ውስጥ ሞተ እና ተቀበረ የሚሉ ቃላት በምዕራፍ 15 ውስጥ ይገኛሉ። ተነሳ እና ታየ የሚሉ ቃላት በምዕራፍ 16 ውስጥ የሚታዩ ቢሆኑም ትንሽ ለየት ባለ ሁኔታ ነው። ማርቆስ 16፡7 በገሊላ ስለነበረው ስብሰባ ስለሚናገር በዚያ ቦታ እርሱን ትመለከቱታላችሁ (ዮሐ. 21ን ይመልከቱ)።

አንዳንድ ሰዎች ክርስቲያኖች ከሙታን በተነሣው ጌታ ማመናቸው   ያስደንቃቸዋል። ነገር ስለ ትንሣኤው ያለው ማስረጃ ትልቅና ከምክንያቱ ጋር የተጣጣመ ነው።

ለመጀመር ያህል፣ አንድ ሰው ማድረግ ያለበት ነገር ቢኖር እግዚአብሔርን እንደ ፈጣሪ ማመን ሲሆን (ዘፍ. 1 እና 2ን ይመልከቱ) የትንሣኤ እና የተዓምራት ሀሳብ ምክንያታዊ ይሆናል። ዩኒቨርስን (ዓላማትን) እና ከዚያም በምድር ላይ ሕይወትን የፈጠረው አምላክ ከፈለገ ኢየሱስንም ከሙታን የማስነሳት ኃይል በእርግጠኝነት ነበረው። የእግዚአብሔር መኖር ትንሣኤን ማስቀረት የማይቻል ብቻ ሳይሆን ምክንያታዊም ያደርገዋል።

በመቀጠል፣ መቃብሩ በርግጥም ባዶ ነበር። ይህንን እውነታ ከሃዲ የታሪክ ምሁራንም ይቀበሉታል። እንዲህ ባይሆን ኖሮ የእርሱ አካል በዚያ ቦታ መገኘት እርሱ ተነስቷል የሚለውን አባባል ስለሚያበላሽ ስለ መነሳቱ የሚነገረው ሀሳብ ገና ከመነሻው ውድቀት ይገጥመው ነበር።

በመቀጠል፣ ሥጋውን (አካሉን) ደቀ መዛሙርቱ ሰረቁት የሚለው ማብራሪያ አይሰራም። በእርግጠኝነት ደቀ መዛሙርቱ ጥበቃዎቹን ጥሰው ማለፍ አይችሉም ነበር። ጥሰው ማለፍ ችለው ሥጋውን ወስደው ቢሆን እንኳን ደቀ መዛሙርቱ በስርቆት ምክንያት ያልተያዙት ለምንድር ነው? ለዚህ መልሱ የኃይማኖት መሪዎች ደቀ መዛሙርቱ አለመስረቃቸውን ያውቁ ነበር።

ደግሞ የተነሣውን ክርስቶስን መመልከታቸውን ብዙ ሰዎች መስክረዋል።

ደቀ መዛሙርቱን ጨምሮ ብዙዎች በመጀመሪያ አላመኑም ነበር። አንድ ብርቱ ጠላቱ የነበረው ጳውሎስ የተነሣውን ጌታ ማየቱን የተናገረ ብቻ ሳይሆን ያ ልምምድ የሕይወቱን አቅጣጫ አስገራሚ በሆነ መንገድ መለወጡንም ተናግሯል።

በመጨረሻ (ሌሎች ብዙ ምክንያቶች ቢኖሩም)አንድ ግለሰብ ከሙታን የተነሣውን ጌታ እንዳዩ በሚናገሩ ሰዎች የተመሰረተችውን የክርስቲያን ቤተ ክርስቲያን አነሳስ የሚያብራራው እንዴት ነው? እነዚህ ሰዎች ውሸት መሆኑን ላወቁት ነገር ለመሞት ለምን ፈቃደኞች ይሆናሉ? ከሞቱ በኋላም ሆነ (የሐዋ. 3፡ 15) ከዓመታት በኋላ (1ኛ ጴጥ. 1፡3) የተሰጠው ይህ ተመሳሳይ (የማይለዋወጥ) ምስክርነታቸው ስለ ትንሣኤው ኃይለኛ የሆነ ማስረጃ ይሰጣል።

`የሆነ ሰው ክርስቶስ ከሙታን ስለመነሳቱ ምን ማስረጃ አለህ ብሎ ቢጠይቅዎ ምን ብለው ይመልሳሉ?`
