---
title:  ወደ ዓለም ሁሉ ሂዱ
date:   26/09/2024
---

`ማርቆስ 16:14–20ን ያንብቡ። ኢየሱስ ለቀደ መዛሙርቱ በተገለጠ ጊዜ ምን አላቸው? እነዚህ ቃላት ዛሬ ለእኛ ምን እያሉ ነው?`

ኢየሱስ ለደቀ መዛሙርቱ የተናገራቸው የመጀመሪያዎቹ ቃላት ማርቆስ   16፡14 ላይ ቀጥተኛ ባልሆነ ንግግር ውስጥ ተመዝግበዋል። ስለ አለማመናቸውና የልብ ድንዳኔያቸው ገሰጻቸው። ይህ ያለማመን ጥያቄ ዝም ብሎ የአሁኑ ዘመን ችግር አይደለም። አስቀድመን እንደተመለከትነው የመጀመሪያዎቹ የኢየሱስ ደቀ መዛሙርትም ካለማመን ጋር ታግለዋል (ማቴ. 28፡17፣ ዮሐ. 20፡24-29)። እነርሱ ከኢየሱስ ጋር በአካል አብረው የነበሩና ተዓምራቶቹንም ደግመው ደጋግመው የተመለከቱ ነበሩ።

ነገር ግን በተለያዩ ማረጋገጫዎች የእርሱን ትንሣኤ እርግጠኝነት አሳያቸው። ከዚያም፣ ምስክርነታቸው በሰኞ ትምህርት ተጠቃልሎ ከቀረበው ማስረጃ ጋር ተዋህዶ ለእምነታቸው ጽኑ መሰረት ጣለላቸው።

ከዚያም ኢየሱስ ወንጌልን ወደ ዓለም እንዲወስዱ ደቀ መዛሙርቱን ሾማቸው። ትዕዛዙ ሰፊ ቦታን የሚሸፍን ነው። ወደ ዓለም ሁሉ በመሄድ ወንጌልን ለፍጥረት ሁሉ ማወጅ ነበረባቸው። ከዚያም ሥራቸው መልካም ወይም መጥፎ ውጤት እንደሚኖረው ኢየሱስ አብራራ። ያውም ያመኑት እንደሚድኑና ያላመኑት እንደሚፈረድባቸው (እንደሚኮነኑ) ነው።

ኢየሱስ የደቀ መዛሙርቱን ሥራ የሚያጅቡ ምልክቶችንም ገለጸ-- አጋንንትን ማውጣት፣ በልሳን መናገር፣ ከጉዳት መጠበቅ እና የታመሙትን መፈወስ። አንዳንድ ሰዎች ማርቆስ 16፡18ን በተሳሳተ መልክ በመተርጎም ክርስቲያኖች መርዘኛ እባቦችን በእጃቸው መያዝ እምነት እንዳላቸው ማረጋገጫ አድርገው ወስደውታል። በዚህ ቦታ ይህን የሚመስል ከገደብ ያለፋ (ሥርዓት ያጣ) ተግባር ፈቃድ አልተሰጠውም። ኢየሱስ እየገለጸ ያለው በሐዋ. ሥራ 28፡3-6 እንደተገለጸው ጳውሎስ ለሌሎች እንዳደረገው አገልግሎት ባለ ተልዕኮ ለሚሳተፉት እግዚአብሔር ስለሚያደርግላቸው ጥበቃ ነው።

በርግጥ ክርስቲያኖች ሁልጊዜ ከጉዳት ይጠበቃሉ ብሎ አያስተምርም።

አንዳንድ ጊዜ የወንጌል ሥራ ወደ ፊት እንዲሄድ ለማድረግ ገጣሚ ሆኖ ሲያይ እግዚአብሔር ተዓምራትን ይሰራል። ነገር ግን ክርስቲያኖች አንዳንድ ጊዜ ከምስክርነታቸው የተነሣ ይሰቃያሉ። በእንደዚህ ዓይነት ሁኔታ መከራን በትዕግሥት መሸከማቸው ለማያምኑት የእምነት ኃይል ሌላ ምልክት ነው።

ከዚያም፣ በዚህ ቦታ ያደረገውን ነገር ሁሉ ካደረገ በኋላ “ወደ ሰማይ ዐረገ በእግዚአብሔርም ቀኝ ተቀመጠ” (ማር. 16:19)። ኢየሱስ የክፉ ኃይላትን በሙሉ ስላሸነፈ በእግዚአብሔር ቀኝ እጅ፣ እጅግ ትልቅ ኃይል ባለበት፣ ለመቀመጥ ወደ ሰማይ አረገ። የመጨረሻውን ጥቅስ ልብ በሉ። ወንጌልን ለመስበክ ወደ “ሁሉም ሥፍራ” ቢሄዱም ብቻቸውን አልሄዱም። “ጌታም ከእነርሱ ጋር ይሠራ ነበር፥ በሚከተሉትም ምልክቶች ቃሉን ያጸና ነበር” (ማር. 16:20)። ያኔ አብሮአቸው የነበረ ሲሆን እኛም እነርሱ የጀመሩትን ሥራ ስንቀጥል አሁን ከእኛም ጋር ለመሆን ቃል ገብቶልናል።

`“እኔ እስከ ዓለም ፍጻሜ ድረስ ሁልጊዜ ከእናንተ ጋር ነኝ” (ማቴ. 28:20)። እኛም ወንጌልን “በሁሉም ስፍራ” ማወጅ ስለምንፈልግ ከዚህ ተስፋ ምን ማጽናኛ ማግኘት እንችላለን? ወይም ምን ማጽናኛ ማግኘት አለብን?`