---
title:  በመቃብሩ ቦታ የነበሩ ሴቶች
date:   24/09/2024
---

“በክርስቶስ መስቀል አጠገብ የቆሙ ሴቶች የሰንበት ሰዓታት እስኪያልፉ ድረስ ነቅተው ጠበቁ። በሳምንቱ የመጀመሪያ ቀን፣ እጅግ በማለዳ፣ የአዳኙን ሰውነት ለመቀባት ውድ ቅመማ ቅመሞችን ይዘው ወደ መቃብሩ አመሩ። ከሞት ስለመነሳቱ አላሰቡም ነበር። የተስፋቸው ፀሐይ ጠልቃ በልባቸው ሌሊት ነግሷል።

`በመንገድ እየሄዱ ሳለ የክርስቶስን የምህረት ተግባራትና የማጽናኛ ቃላት ለሌሎች ተናገሩ። ነገር ግን ‘እንደገና አያችኋለሁ’ (ዮሐ. 16:22) ብሎ የነገራቸውን ቃላት አላስታወሱም።”—Ellen G. White, The Desire of Ages, p. 788. ማር. 16:1–8ን ያንብቡ። ምን ሆነ? ሴቶቹስ በመጀመሪያ ምላሽ የሰጡት እንዴት ነበር?`

ከወንጌል ጅምር ጀምሮ ኢየሱስ መሲህ መሆኑን አንባቢው ያውቃል።

ነገር ግን ማርቆስ 8፡29 ውስጥ ኢየሱስን መሲህ ነህ ያለው በአጋንንት ያልተያዘ የመጀመሪያው ሰው ጴጥሮስ ነው። የመጽሐፉ አጋማሽ እስኪደርስ ድረስ ይህ መሲህ መሆኑን በእምት የመግለጥ ተግባር አልተፈጸመም!

በመላው የማርቆስ ወንጌል ውስጥ ኢየሱስ ስለ ማንነቱ ወይም ስላደረገላቸው ፈውስ እንዳይነገሩ ለሰዎች ሲነግር ነበር። ማርቆስ 1፡44 ላይ ለምጻሙ ስለመፈወሱ ለማንም እንዳይናገር ነገረው። ማርቆስ 5፡43 ላይ ልጃቸውን ስለ ማስነሳቱ ለማንም እንዳይነግሩ ለኢያኢሮስና ለሚስቱ ነገራቸው። ማርቆስ 7፡ 36 ላይ ደንቆሮና ኮልታፋ የሆነውን ሰው ስለ መፈወሱ ለማንም እንዳይናገሩ በዚያ ለነበሩት ነገራቸው። ከዚያ ደቀ መዛሙርቱ እርሱ መሲህ መሆኑን ለሕዝብ እንዳይናገሩ አዘዛቸው (ማር. 8፡30፣ ደግሞ ማር. 9፡9ን ይመልከቱ)። ኢየሱስ ለማንም እንዳይናገሩ ያለበት ዋና ምክንያቶች ዳንኤል 9፡24-27 ላይ በተነገረው የጊዜ ትንቢት መሰረት አገልግሎቱን ለመጨረስ እንዲችል ጊዜ ለማግኘት ነበር።

አሁን፣ በዚህ ትዕይንት ውስጥ፣ ስለ ኢየሱስ ከሙታን መነሳት ከተነገራቸው በኋላ እንኳን፣ ሴቶች በመፍራትና በመደነቅ ከመቃብሩ ቦታ ሸሹ። ቢያንስ በመጀመሪያ ስለሆነው ነገር አልተናገሩም ነበር።  

ነገር ግን ዝምታው ብዙም አልቆየም። ወደ ማርቆስ መጽሐፍ መጨረሻ ስንደርስ ከዚህ ሌላ ምን እናነባለን? “እነርሱም ወጥተው በየስፍራው ሁሉ ሰበኩ፥ ጌታም ከእነርሱ ጋር ይሠራ ነበር፥ በሚከተሉትም ምልክቶች ቃሉን ያጸና ነበር።” (ማር. 16:20)።

ከዚህ የተነሳ ስለ ኢየሱስና ስለ ማንነቱ እንዲሁም ስላደረገው ነገር ዝም የማለት ሀሳብ ከሸፈ። መጽሐፉ የሚጠናቀቀው “በየስፍራው” መስበካቸውን በመግለጽ ነው።

`ስለ ኢየሱስና እርሱ ስላደረገው ነገር ዝም ማለት የሌለብን ለምንድር ነው? ዛሬ ስለ ኢየሱስና ስለ ድነት እቅድ ለማን መንገር ይችላሉ?`
