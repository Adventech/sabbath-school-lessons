---
title:  የመጨረሻው ራት
date:   09/09/2024
---

`ማር. 14:22–31ን ያንብቡና ዘጸ. 24:8ን ያብራሩ። በዚህ ዘገባ ውሰጥ ለክርስቲያን እምነት ምን እጅግ ወሳኝ የሆነ ነገር ይገኛል?`

ይህ ቀን የፋሲካው በግ የሚታረድበትና ያልቦካ ቂጣ የሚበላበት ቀን መሆኑን ማርቆስ 14:12 ይገልጻል። ምግቡ የሚበላው ሀሙስ ምሽት ነው።

በመጨረሻው ራት ኢየሱስ አዲስ የመታሰቢያ አገልግሎት መሰረተ። ከአይሁዶች የፋሲካ በዓል ወደ ሌላ ሽግግር ስለነበር እሥራኤላውያን ግብጽን ለቀው ከመውጣትና በሲና የእግዚአብሔር የቃል ኪዳን ሕዝብ ከመሆን ጋር በቀጥታ ተገናኝቷል። ዘጸአት 24፡8 ላይ ቃል ኪዳኑን ሲያትም ሙሴ በሕዝቡ ላይ የመስዋዕቱን ደም ከረጨ በኋላ እንዲህ ይል ነበር፡-“በእነዚህ ቃላት ሁሉ መሰረት እግዚአብሔር ከእናንተ ጋር ያደረገው የቃል ኪዳኑ ደም እነሆ አለ።”

ኢየሱስ በዚህ ቦታ በሚያቋቁመው የጌታ ራት ላይ በፋሲካው ምግብ ውስጥ በግ ጥቅም ላይ አለመዋሉ የሚያስገርም ነው። ይህ የሆነበት ምክንያት ኢየሱስ የእግዚአብሔር በግ ስለሆነ ነው (ከዮሐ. 1፡29 ጋር አነጻጽሩ)። የጌታ ራት ህብስት አካሉን ይወክላል። አዲሱ ኪዳን (ከኤር. 31፡31-34 ጋር አነጻጽሩ) በኢየሱስ ደም ስለታተመ ጽዋው የሚወክለው ይህን ነው። ኢየሱስ እንዲህ አለ፣ “ይህ ስለ ብዙዎች የሚፈስ የአዲስ ኪዳን ደሜ ነው” (ማር. 14:24)።

ከዚያ በኋላ፣ በዚህ ሁሉ መካከል፣ ደቀ መዛሙርቱ በሙሉ ትተውት እንደሚሸሹ ተነበየ። እረኛውን ስለሚመታው ሰይፍና ስለ በጎቹ መበተን የሚናገረውን ዘካርያስ 13፡7ን ጠቀሰ። ኢየሱስ እረኛ ሲሆን ደቀ መዛሙርቱ ደግሞ በጎች ናቸው። ይህ አስደንጋጭና ተስፋ የሚያስቆርጥ መልእክት ነው። ነገር ግን ኢየሱስ የትንሣኤውን ትንቢት በመድገም የተስፋ ቃልን ጨመረበት። ነገር ግን ከደቀ መዛሙርቱ በፊት ወደ ገሊላ እንደሚሄድ አከለበት። ይህ ትንቢት ማርቆስ 16፡7 ላይ በኢየሱስ መቃብር አጠገብ በነበረው ወጣት ስለሚጠቀስ በዚህ ቦታ ልዩ ክብደት ይኖረዋል።

ነገር ግን ይህ ሁሉ ለደቀ መዛሙርቱ፣ በተለይም ሁሉም ቢክዱህ እኔ አልክድህም ላለው ጴጥሮስ፣ ለመቀበል እጅግ ከባድ ነበር። ቢሆንም ኢየሱስ ጥብቅ የሆነ ንግግሩን በመቀጠል ዶሮ ሁለት ጊዜ ከመጮኹ በፊት ጴጥሮስ ሶስት ጊዜ እንደሚክደው ተነበየ። ትንቢቱ ኢየሱስ በፍርድ ፊት ቀርቦ በሚከሰስበት ስፍራና በጴጥሮስ ክህደት ላይ ወሳኝ ሚና ይጫወታል። በዚህ ቦታም ወሳኝ ሚና ይጫወታል።

`እርስዎ የሆነ ነገር ለማድረግ ወይም ላለማድረግ ለእግዚአብሔር ቃል ከገቡ በኋላ አላደርግም ያሉትን በማድረግና አደርጋለሁ ያሉትን ባለማድረግ ካጠናቀቁዋቸው ጊዜያት ምን መማር ይችላሉ?`