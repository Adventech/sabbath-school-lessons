---
title:  የማይረሳ
date:   08/09/2024
---

`ማር. 14:1–11ን ያንብቡ። በዚህ ቦታ ተጋምደው ያሉት ሁለት ታሪኮች ምንድር ናቸው? እርስ በርሳቸው የሚወዳደሩትስ እንዴት ነው?`

ማርቆስ 14፡1 ፋሲካ ከሁለት ቀን በኋላ እንደሚሆን ያመለክታል።

ምናልባት ይህ ስብሰባ የተካሄደው በዚያ ሳምንት ማክሰኞ ማታ ወይም ረቡዕ ሊሆን ይችላል። የኃይማኖት መሪዎች ዕቅድ ነበራቸው፣ ዕቅዱን የሚፈጽሙበትን ጊዜም ወስነው ነበር። እቅዳቸውን ከግቡ ለማድረስ መንገድ ይፈልጉ ነበር። ይህ ደግሞ ከሚያስደንቅ ክፍል ይመጣል።

ይህ ንባብ በማርቆስ መጽሐፍ ውስጥ አምስተኛው በሌላ ታሪክ መካከል የተቀመጠ ታሪክ ነው (3ኛውን ትምህርት ይመልከቱ)። በኢየሱስ ላይ የተደረገው የክፋት ዕቅድ ታሪክ የኢየሱስን ራስ በውድ ሽቶ ከቀባችው ሴት ታሪክ ጋር ተገናኝቷል። ሁለት ትይዩ ገጸ ባህሪያት ምጸታዊ ንጽጽርን በማሳየት ተቃራኒ ተግባራትን ይፈጽማሉ።

ሴትዮዋ ማን እንደሆነች ማርቆስ በዚህ ቦታ አልገለጸም። እርሷ ለኢየሱስ የሰጠችው አስደናቂ ስጦታ ከይሁዳ ጌታውን አሳልፎ ከመስጠት ታሪክ ጋር በንጽጽር ተቀምጦአል። እርሷ ስሟ አልተጠቀሰም፤ እርሱ ግን ከአሥራ ሁለቱ አንዱ ተብሎ ስም ተሰጥቶታል። የእርሷ ስጦታ ዋጋ ተዘርዝሯል፤ የእርሱ ዋጋ ገንዘብ ለመስጠት የተገባ ቃል ነው።

እርሷ ላደረገችው ነገር ግልጽ የሆነ ምክንያት አልተሰጠም፣ ነገር ግን በእራት ግብዣው ላይ የነበሩ እንግዶች የአንድ ሰራተኛ የዓመት ደሞዝ የሚያክልን ሽቶ በኢየሱስ ላይ ማፍሰሷ ከፍተኛ ብክነት ነው ብለው በማሰባቸው በጣም ተረብሸዋል። ነገር ግን ኢየሱስ እርሷን ለመከላከል ጣልቃ በመግባት እርሷ ያደረገችው ነገር መታሰቢያዋ እንዲሆን በወንጌል አዋጅ ውስጥ ይካተታል አለ።

ሊረሳ የማይችል ነገር ነው። በርግጥ አራቱም ወንጌላት ይህንን ታሪክ በአንድ ወይም በሌላ መንገድ ይነግሩናል፣ ምናልባት ለዚህ ምክንያቱ ኢየሱስ የእርሷን ሥራ መታሰቢያ እንዲሆን በማድረጉ ሊሆን ይችላል። የይሁዳ አሳልፎ መስጠትም የማይረሳ ተግባር ነው። ይህን እንዲያደርግ የመራው ነገር ስስት እንደሆነ ማርቆስ በተዘዋዋሪ አመልክቷል። የዮሐንስ ወንጌል ግልጽ ያደርገዋል። (ዮሐንስ 12:4–6)።

በእነዚህ ታሪኮች ውስጥ ሁለት የተለያዩ ተመላልሰው የሚመጡ ሀሳቦችን፣ ወይም ታሪኮችን ለማብራራት ማርቆስ “መልካም” በሚል ቃል ይጫወታል። ኢየሱስ የሴትዮዋን ድርጊት ማርቆስ 14፡6 ላይ “መልካም/ያማረ” ብሎ ጠርቷል። ድሆች ሁልጊዜ ከእናንተ ጋር ስለሆኑ ለእነርሱ ሁልጊዜ መልካም ማድረግ ትችላላችሁ አለ (ማር. 14፡7)። ስለዚህ ማርቆስ 14፡9 ላይ የእርሷን ድርጊት “የምስራቹ/የወንጌል” አካል እንደሆነ ተናገረ። ማርቆስ 14፡11 ላይ ኢየሱስን አሳልፎ ለመስጠት ይሁዳ “ምቹ ጊዜ” ይፈልግ ነበር። ይህ የቃላት ጨዋታ የሚያሳየን ነገር ቢኖር መሲህን ለማጥፋት ያሴሩት የሰዎች ሴራ እግዚአብሔር ሰብአዊ ዘርን ለማዳን ልጁን በመስጠቱ የእርሱ ፈቃድ ፍሬ እንዲያፈራ ስለሚያደርግ የወንጌል ታሪክ አካል ይሆናል።

`ሮሜ 8፡28 እዚህ የሆነውን ነገር ለማብራራት የሚረዳው እንዴት ነው?`