---
title:  አንተ ማን ነህ?
date:   12/09/2024
---

`ማር. 14:60–72ን ያንብቡ። ጴጥሮስ ካደረገው በተቃራኒ ኢየሱስ ለክስተቶች እንዴት ምላሽ እንደሰጠ ያወዳድሩ። ከልዩነቶቹ ምን ትምህርቶችን መማር እንችላለን?`

ማር. 14:53–59 ኢየሱስ ወደ መማክርት ጉባኤ ቀርቦ የክሱ የመጀመሪያው ክፍል ሲካሄድበት ይገልጻል። ድርጊቱ ተስፋ የመቁረጥ ተግባር ነበር። መሪዎቹ በኢየሱስ ላይ የሚያቀርቡት ውንጀላ ተቀባይነት እንዲያገኝ ደጋግመው ሞክረዋል። የወንጌል ጸሐፊው ምስክሮች የተናገሩአቸው ቃሎች እንዴት ውሸት እንደሆኑና እርስ በርሳቸውም በፍጹም የማይስማሙ እንደሆኑ አመልክቷል።

በመጨረሻ ሊቀ ካህኑ በመነሳት ኢየሱስን በቀጥታ አናገረው። በመጀመሪያ ኢየሱስ አልመለሰለትም። ነገር ግን ሊቀ ካህኑ ኢየሱስን በእግዚአብሔር መሃላ ሥር በማድረግ (ማቴ. 26፡63ን ይመልከቱ) አንተ መሲህ ነህን በማለት ቀጥተኛ የሆነ ጥያቄ ጠየቀው። ኢየሱስ በግልጽና ያለ አንዳች ማመንታት መሲህ መሆኑን በመቀበል ዳንኤል 7፡13, 14 ላይ የሰው ልጅ በሰማይ ደመና በመምጣት በአባቱ   ቀኝ የተቀመጠበትን ጠቀሰ። ይህ ሊቀ ካህኑ ሊታገሰው ከሚችለው በላይ ስለነበር ቀሚሱን በመቅደድ ኢየሱስ እንዲፈረድበት ጥያቄ ያቀረበ ሲሆን መማክርቱም ወዲያውኑ የሊቀ ካህኑን ሀሳብ ተቀበሉ። መሪዎቹ በኢየሱስ ላይ በመትፋት፣ ፊቱን በመሸፈን፣ በመምታትና ትንቢት እንዲናገር በመጠየቅ ማዋረድ ጀመሩ።

ኢየሱስ በውስጥ ሆኖ እየተመረመረ እና ታማኝ ምስክርነት እየሰጠ ሳለ ጴጥሮስ በውጭ ሆኖ የሀሰት ምስክርነት እየሰጠ ነበር። ይህ በማርቆስ መጽሐፍ ውስጥ ያለ ስድስተኛውና የመጨረሻው በአንድ ታሪክ መካከል የገባ ታሪክ ስለሆነ ምጸቱ በተለየ ሁኔታ የተመለከተ ነው። በዚህ ቦታ ተቃራኒ ተግባሮችን የሚያከናውኑ ሁለት ትይዩ ገጸ-ባህሪያት፣ ኢየሱስና ጴጥሮስ፣ አሉ። ኢየሱስ እውነተኛ ምስክርነት ሲሰጥ ጴጥሮስ የውሸት ምስክርነት ይሰጣል። ጴጥሮስን አንዲት አገልጋይ ወይም በዚያ የቆሙ ሰዎች ሶስት ጊዜ ያናገሩት ሲሆን በእያንዳንዱ ሰዓት ከኢየሱስ ጋር ግንኙነት እንደሌለው እየተራገመ በመሃላ ካደ።

ዶሮ ለሁለተኛ ጊዜ የጮኸው በዚህ ጊዜ ሲሆን ጴጥሮስ በዚያ ሌሊት ሶስት ጊዜ እንደሚክደው ጌታው የተነበየውን ትንቢት አስታወሰ። ልቡ ተነካና አለቀሰ።

አስገራሚ ምጸት ያለው ከዚህ ላይ ነው፤ ኢየሱስ በፍርድ ፊት ቀርቦ ከተመረመረ በኋላ ፊቱን ሸፍነው በመምታት ትንቢት እንዲናገር አዘዙት። ሀሳባቸው ማን እንደመታው ስለማያይ ሊቀልዱበት ነበር። ነገር ግን ይህን እያደረጉ በነበሩበት በዚያው ሰዓት ጴጥሮስ ከኢየሱስ ትንቢቶች አንዱን በመፈጸም በግቢው ውስጥ ኢየሱስን እየካደ ነበር።

ከዚህ የተነሣ፣ ጴጥሮስ ኢየሱስን በመካድ፣ እርሱ መሲህ መሆኑን እያሳየ ነበር።

`ኢየሱስን ለመከተል እየፈለገ አንዳንድ ጊዜ እንደዚያ ማድረግ ለማይችል ሰው እርስዎ ምን የተስፋ ቃላት መስጠት ይችላሉ? አንዳንድ ጊዜ ኢየሱስ እንድናደርግ እንደሚፈልግ የምናውቀውን ነገር ለመከተል ያላቃተው ከእኛ መካከል ማን ነው?`