---
title:  ጌቴሴማኒ
date:   10/09/2024
---

`ማር. 14:32–42ን ያንብቡ። ኢየሱስ በጌቴሴማኒ የጸለየው ለምን ነበር? ጸሎቱ መልስ ያገኘው እንዴት ነበር?`

ኢየሱስና ደቀ መዛሙርቱ ፋሲካን የበሉበትን በግንብ የታጠረችውን ኢየሩሳሌምን ለቀው በመውጣት የቄድሮንን ሸለቆ በማቋረጥ በደብረ ዘይት ተራራ አቀበት ላይ ወዳለው የአትክልት ቦታ መጡ። ጌቴሴማኒ ማለት የዘይት መጭመቂያ ማለት ሲሆን በአካባቢው የወይራ ዘይት የሚጨመቅበት መጭመቂያ መኖሩን ያመለክታል። ሮማውያን በ70 ዓ.ም ኢየሩሳሌምን በከበቡአት ጊዜ በደብረ ዘይት ተራራ ላይ የነበሩ ዛፎችን በሙሉ ቆርጠው ስለነበር ቦታው በትክክል አይታወቅም።

ኢየሱስ ወደ አትክልት ቦታው ሲገባ ደቀ መዛሙርቱን እዚያው ትቶ ከጴጥሮስ፣ ከያዕቆብና ከዮሐንስ ጋር ጥቂት ራቅ ብሎ ሄደ። ነገር ግን አሁን ሶስቱንም ትቶ ብቻውን ጥቂት ረቅ ብሎ ሄደ። ይህ የሚያሳየው እየመጣ ባለው መከራ ኢየሱስ የበለጠውን እየተነጠለ እና ብቸኛ እየሆነ እየሄደ መሆኑን ነበር።

ኢየሱስ የመከራው ጽዋ እንዲያልፍ ጸለየ፣ ነገር ግን ይህ የሚሆነው የእግዚአብሔር ፈቃድ ከሆነ ብቻ ነው (ማር. 14፡36)። አባ የሚለውን የአራማይክ ቃል የተጠቀመ ሲሆን ትርጉሙ ‹‹አባት›› ማለት ነው። ቃሉ ብዙዎች እንደሚናገሩት የሥጋ አባትን ለመጥራት የሚጠቀሙት ቃል አይደለም። በአረማይክ ልጅ አባቱን ለመጥራት የሚጠቀመው ቃል አቢ የሚል ነበር። (see Raymond E. Brown, The Death of the Messiah, Anchor Bible Reference Library [New York: Double- day, 1994], vol. 1, pp. 172, 173). ነገር ግን አባ፣ አባት የሚለውን ቃል መጠቀም መጥፋት የሌለበትን ቤተሰባዊ ግንኙነት ይይዛል።

ኢየሱስ ይጸልይ የነበረው የመከራውን ጽዋ እንዲያሳልፍለት ነበር። ነገር ግን ራሱን ለእግዚአብሔር ፈቃድ አሳልፎ ሰጠ (ማቴ. 6፡10 ላይ ካለው የጌታችን ጸሎት ጋር አነጻጽሩ 6:10)። ከቀሪው የመከራው ታሪክ ውስጥ እንደምንረዳው እግዚአብሔር ለኢየሱስ ጸሎት የመለሰው መልስ “አይደለም” የሚል መሆኑ ግልጽ ነው። በዚህ ልምምድ አማካይነት ድነት ለዓለም ስለተሰጠ የመከራ ጽዋውን አያሳልፍለትም።

መከራ ሲገጥምዎ የሚደግፉዎትን ወዳጆችን ማግኘት የሚያበረታታ ነው። ጳውሎስ ፊልጵስዩስ 4፡13 ላይ ኃይልን በሚሰጥ በክርስቶስ ሁሉን እንደሚችል ይናገራል። ሐዋርያው “ሆኖም” ብሎ የሚጀምርበትን ፊልጵስዩስ 4፡14ን ብዙዎች ይረሳሉ። እንዲህ ይነበባል፡- “ሆኖም በመከራዬ ከእኔ ጋር ስለተካፈላችሁ መልካም አደረጋችሁ።” ኢየሱስ በጌተሴማኒ የተመኘው ይህን ነበር። ከደቀ መዛሙርቱ ማጽናኛን እየፈለገ ሶስት ጊዜ መጣ። ሶስቱንም ጊዜ እየተኙ ነበር። በመጨረሻ ፈተናውን ለመጋፈጥ አብረውት እንዲሄዱ ቀሰቀሳቸው። እርሱ ዝግጁ ነበር፤ እነርሱ ግን አልተዘጋጁም ነበር።