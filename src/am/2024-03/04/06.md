---
title:  የሚያድግ ዘር ምሳሌዎች
date:   25/07/2024
---

`ማር. 4:26–29ን ያንብቡ። የዚህ ምሳሌ ቀዳሚ ትኩረት ምንድን ነው?`

አብዛኛው የማርቆስ ወንጌል ተመሳሳዩ በማቴዎስ ወይም በሉቃስ ወንጌል ወይም በሁለቱም ውስጥ አለ። ነገር ግን ይህን ምሳሌ በተመለከተ እንደዚህ አይደለም። ይህ ምሳሌ በማርቆስ ወንጌል ብቻ የሚገኝ ነው። የዚህ አጭር ምሳሌ ትኩረት የእድገት ሂደት ነው። ይህ የእግዚአብሔር መንግሥት የሚሰራበት መንገድ እንደሆነ ኢየሱስ ያመለክታል። ሰብአዊ ፍጡራን የሚጫወቱት ሚና ቢኖርም እውነተኛ እድገት የእግዚአብሔር ሥራ ነው። ማብቂያ የሌለው ሂደት አይደለም። በዘሩ ለፍሬ መድረስ ታሪኩ በድንገት ወደ ፍጻሜው ይመጣል።

`በተመሳሳይ ሁኔታ የክርስቶስ ዳግም ምጽዓት የዓለምን ታሪክ በድንገት ወደ ፍጻሜ ያመጣዋል።   ማር. 4:30–32ን ያንብቡ። የሰናፍጭ ዘር ምሳሌ በደንብ አጽንዖት የሰጠው በምን ላይ ነው?`

ይህ ምሳሌ አንድ እጅግ ጥቃቅን የሆነ ነገር እንዴት አስደናቂ ወደሆነ ትልቅ ነገር እንደሚያድግ አጽንዖት በመስጠት ይገልጻል። የሰናፍጭ ቅንጣት የመሀል ርዝመት ከአንድ እስከ ሁለት ሚሊ ሜትር (ከ0.039-0.079 ኢንች) ይሆናል።

ምናልባት በዚህ ቦታ የተገለጸው የሰናፍጭ ቅንጣት ትንንሽ ዘሮች (በአንድ ግራም ውስጥ ከ700 በላይ ዘሮች) ያሉት ጥቁሩ የሰናፍጭ ቅንጣት (ብራሲካ ኒግራ) ሳይሆን አይቀርም። በዓለም ላይ ካሉ ዘሮች ሁሉ ትንሾቹ ባይሆኑም ዘሮቹን ከሚሰጠው እስከ 3 ሜትር (አሥር እግር) ከፍታ ከሚያድግ ተክል ጋር ሲወዳደሩ ትንሽ ናቸው። በሰናፍጭ ዛፍ ሥር ወፎች እንኳን ጎጆአቸውን እንደሚሰሩ ኢየሱስ አመልክቷል። የመጨረሻው ጥቅስ ከመዝሙር 104፡ 12 እና ከዳንኤል 4፡10-12 የተጠቀሰ ነው። መዝሙር 104 ዓለምን ስለፈጠረው የእግዚአብሔር ኃይል የሚናገር ሲሆን ዳንኤል 4 ናቡከደነፆርን ዓለም በሙሉ ከሥሩ መጠለያና ምግብ ባገኘበት ታላቅ ዛፍ ይወክለዋል።

ኢየሱስ ማሳወቅ የፈለገው ነጥብ እጅግ ትንሽ ሆኖ የጀመረው የእግዚአብሔር መንግሥት ታላቅና አስደናቂ ይሆናል። በኢየሱስ ዘመን የነበሩ ሰዎች ጥቂት ደቀ መዛሙርትን ያስከተለውንና ከአቧራማው ገሊላ የነበረውን ተጓዥ ሰባኪ ንቀውት ሊሆን ይችላል፣ ነገር ግን የእርሱ የጸጋ መንግሥት በመላው ዓለም መስፋፋቱን ጊዜ አሳይቷል።

“‘ለአሕዛብም ሁሉ ምስክር እንዲሆን ይህ የመንግሥት ወንጌል በዓለም ሁሉ ይሰበካል፥ በዚያን ጊዜም መጨረሻው ይመጣል።” (ማቴዎስ 24:14)።

`ኢየሱስ ትንቢቱን በተናገረ ጊዜ ቤተ ክርስቲያን ምን ትመስል እንደነበር ያስቡ። ይህ ለእኛ አስደናቂና እምነትን የሚያጸና ትንቢት የሚሆነው ለምንድር ነው?`