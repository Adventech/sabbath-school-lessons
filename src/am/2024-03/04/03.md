---
title:  ኢየሱስ የሰጠው ትርጉም
date:   22/07/2024
---

ኢየሱስ ለምሳሌዎቹ ወዲያውኑ ትርጉም ሳይሰጥ ምሳሌዎቹን ተናግሮ ጨረሰ። ጥቅሱ እንደሚገልጸው (ማር. 4፡1) ኢየሱስ የተናገረው “በብዙ ሕዝብ” ፊት ነበር። ምሳሌው ምን ማለት እንደሆነ ኋላ ያብራራው ለትንሽ ቡድን ብቻ ነበር (ማር. 4፡10)።

`ማር. 4:13–20ን ያንብቡ። ኢየሱስ የዘሪውን ምሳሌ የተረጎመው እንዴት ነበር?`

ኢየሱስ ምሳሌውን የተረጎመው በታሪኩ ውስጥ ያሉ በርካታ ዝርዝሮች የሚወክሉትን ከታሪኩ ውጭ የሆኑ ነገሮችን በመለየት ነበር። ትርጉሙ የታሪኩን እያንዳንዱን ተናጥል ዝርዝር የሚያመለክት ሳይሆን በተጨባጭ ዓለም ውስጥ ያለውን ነገር የሚያመለክት ልል ምሳሌ ነው።

ኢየሱስ ዘሩ “ቃሉ” እንደሆነ አመልክቷል። ይህ በተለየ ሁኔታ በኢየሱስ በተሰበከው ሁኔታ የእግዚአብሔርን ቃል ያመላክታል። ያዕቆብ 1፡ 21 እንዲህ ይላል፡- “ስለዚህ ርኵሰትን ሁሉ የክፋትንም ትርፍ አስወግዳችሁ፥ ነፍሳችሁን ማዳን የሚችለውን በውስጣችሁም የተተከለውን ቃል በየዋህነት ተቀበሉ።”

የተለያዩ የአፈር ዓይነቶ የተለያዩ ዓይነት አድማጮች ናቸው። ኢየሱስ በተረጎመው መሰረት ሁሉም ቃሉን ሰምተዋል፤ ሁሉም የአፈር ዓይነቶች ዘር ተዘርቶባቸዋል። ነገር ግን አቀባበላቸው ላይ ልዩነት አለ። በመንገድ ዳር የተወከለው መሬት ጠንካራ ስለነበር ዘሩን ወፎች በሉት። ኢየሱስ ይህንን ክስተት ሰይጣን እውነትን ከሰዎች ከመውሰድ ጋር አገናኝቶታል። ጭንጫው አፈር ጥልቀት አልነበረውም። ኢየሱስ ይህንን ጥልቀት የሌለው መሰጠት ካላቸው ሰዎች ጋር አገናኝቷል። ደቀ መዝሙርነት የሚያስፈልገውን ዋጋ በትክክል አልተረዱትም። አረም የሞላበት አፈር የተዘራበትን ዘር አነቀው። ይህ ቃሉን የሚያንቀውን የሕይወት ጭንቀትና ሀብት እንደሚወክል ኢየሱስ አብራራ። ነገር ግን መልካሙ መሬት (አፈር) የሚወክለው አድጎ የተትረፈረፈ ምርት እንዲሰጥ ቃሉን የሚሰሙትንና የሚቀበሉትን ሰዎች ነው።

ከሁሉ ረዥም ማብራሪያ የተሰጠው ስለ ጭንጫው መሬትና አረም ስለሞላበት መሬት ነው። ኢየሱስ በጭንጫ መሬት የተወከሉ አድማጮችን ሲገልጽ እርስ በርሳቸው የሚቃረኑ ነገሮችን--ቃሉን በደስታ የሚቀበሉ ግን ጊዜያዊ ደቀ መዛሙርት መሆናቸውን--አመልክቷል። ስደት ሲመጣ ወደ ኋላ ያፈገፍጋሉ። አረም በሞላበት መሬት የተመሰሉት አድማጮች የዚህ ተቃራኒ ናቸው። አስቸጋሪ ጊዜ ሲመጣ ወደ ኋላ አያፈገፍጉም፣ ነገር ግን ከሁኔታዎች መመቻቸት የተነሣ ትኩረታቸው በእግዚአብሔር መንግሥት ላይ ከመሆን ይልቅ በዓለማዊ ጉዳዮች ላይ ነው። ጭንቀታቸውና ስጋታቸው የሚያተኩረው ዓለም በሚሰጣቸው ነገር ላይ ነው።

`ስለ ራስዎ ሕይወት ያስቡ። ከዚህ መንገድ ባህሪያት፣ ከእሾሃማው ወይም ከጭንጫው መሬት ባህርያት ውስጥ አንዱም ቢሆን ወደ ሕይወት ልምምድዎ ሾልኮ እየገባ ነው? ይህ የሚሆነው እርስዎ በማይገነዘቡት ረቂቅ በሆነ መንገድ ነው። አስፈላጊ ሆኖ ከተገኘ ለመለወጥ ምን ምርጫ ማድረግ ይችላሉ?`