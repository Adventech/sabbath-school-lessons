---
title:  ምሳሌዎቹ የተሰጡበት ምክንያት
date:   23/07/2024
---

`ማር. 4:10–12ን ያንብቡ። ኢየሱስ በምሳሌ ያስተማረው ለምን ነበር?`

እነዚህን ጥቅሶች ላይ ላዩን ማንበብ ኢየሱስ በምሳሌዎች ያስተምር የነበረው የውጭ ሰዎችን በጨለማ ውስጥ ለማቆየት ነው የሚል ስሜት ይሰጣል።

ነገር ግን የዚህ ዓይነቱ አመለካከት በማርቆስ መጽሐፍ ሌሎች ቦታዎች ከተፈጸሙ የኢየሱስ ተግባሮች ጋር አይገጥምም። ማርቆስ 3፡ 5, 6 ላይ በኃይማኖት መሪዎች ልበ ደንዳናነት እንዳዘነ እንመለከታለን። ማርቆስ 3፡22-30 ላይ ኢየሱስ ለጸሐፍት መከራከሪያ ትኩረት በመስጠት የተሳሳቱበትን ምክንያት በዝርዝር ያብራራል።

ማርቆስ 12፡1-12 ላይ ኢየሱስ ስለ ገበሬዎቹ የተናገረው ምሳሌ ስለ እነርሱ እንደሆነ የኃይማኖት መሪዎች ተረዱ። ምሳሌው በእርሱ ላይ ያሰቡት ተንኮል ወዴት እያመራ እንደሆነና ይህንን ተከትሎ ስለሚመጣው አሰቃቂ መዘዝ ማስጠንቀቂያ ነበር። ለእነርሱ ግድ ባይኖረው ኖሮ አያስጠነቅቃቸውም ነበር። ከዚህ የተነሣ በማርቆስ ምዕራፍ 4 ላይ የተጻፉ የኢየሱስ ቃላት እርሱ ሊያስተላለፍ የፈለገው ነጥብ ምን እንደሆነ ለመገንዘብ በቅርበት መመርመርን ይሻሉ። ኢየሱስ ኢሳይያስ 6፡9ና 10ን በራሱ አገላለጽ እያቀረበ ነው።

`ኢሳ. 6:1–13ን ያንብቡ። በዚህ ቦታ ኢሳይያስን የገጠመው ነገር ምንድር ነው? ለእሥራኤል ሕዝብ እንዲያደርስ የተሰጠው መልእክት ምንድን ነው?`

ኢሳይያስ በራዕይ እግዚአብሔርን በቤተ መቅደስ ውስጥ በመመልከቱ የእግዚአብሔር ክብርና የራሱ እርኩሰት ከአቅሙ በላይ ሆኑበት። እግዚአብሔር አንጽቶት አስደንጋጭ የሆነ መልእክት እንዲያስተላልፍ ላከው። ልክ እንደ ማርቆስ ለእግዚአብሔር ሕዝብ ብዙ ማጽናኛ ካለበት ከሌላው የኢሳይይስ መጽሐፍ ክፍል ጋር አብሮ የማይሄድ ሀሳብ ያቀርባል።

በኢሳይያስ ምዕራፍ 6 ላይ የቀረበው መልእክት ሰዎች ከክፉ መንገዳቸው እንዲመለሱ ለማድረግ የቀረበ አስደንጋጭ መልእክት ነው። በማርቆስ ውስጥ የኢየሱስን ቃላት ለመረዳት ቁልፉ ያለው በማርቆስ 3፡ 35 ላይ ነው። አንድ ሰው የኢየሱስን ቃላትና ትምህርቶች ለመረዳት የእግዚአብሔርን ፈቃድ መፈጸም አለበት (ማር. 3፡35)። ይህ ግለሰቡን የኢየሱስ ቤተሰብ አባል እንዲሆን ያደርገዋል።

ኢየሱስ በአጋንንት ተይዟል ብለው የወሰኑ ሰዎች አይሰሙትም።

ኢየሱስ ከኢሳይያስ ምዕራፍ 6 የጠቀሰበት ምክንያት እግዚአብሔር   ሰዎችን በውጭ እያስቀራ ስለሆነ ሳይሆን የራሳቸው አስቀድመው የያዙአቸው አስተሳሰቦችና የልባቸው ድንዳኔ የሚያድነውን እውነት እንዳይቀበሉ ስለሚከለክላቸው ነው። ይህ እውነት የዘሪው ምሰሌ ሙሉ ሀሳብ ነው። እያንዳንዱ ሰው የትኛው ዓይነት መሬት መሆን እንዳለበት ይመርጣል። ለኢየሱስ ራሳቸውን አሳልፈው ለመስጠት ወይም ላለመስጠት ሁሉም ለራሳቸው ይወስናሉ።

በመጨረሻ እያንዳንዳችን እንመርጣለን።