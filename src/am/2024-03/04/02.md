---
title:  የዘሪው ምሳሌ
date:   21/07/2024
---

`ማር. 4:1–9ን ያንብቡ። የተለያዩ የአፈር ዓይነቶች ምን ይመስላሉ? በእነዚህ የአፈር ዓይነቶች ላይ የሚወድቁ ዘሮች ምን ይሆናሉ?`

ሰዎች በወንጌላት ውስጥ ያሉ የኢየሱስ ምሳሌዎችን ሲያነቡ ብዙ ጊዜ ኢየሱስ ወደሚሰጠው ትርጉም መዝለል ይፈልጋሉ። የእነዚህ ታሪኮች ዋና ነጥብስ ቢሆን ለክርስትና ሕይወት የሚሆን መንፈሳዊ ትምህርት ማስተማር አይደለምን? አዎን፣ ግን አንዳንድ ጊዜ “የእግዚአብሔር መንግሥት ይህን ትመስላለች” ወይም “ሰሚ ጆሮ ያለው ይስማ” የሚሉ አጫጭር አስተያየቶችን ከመስጠት ያለፈ ኢየሱስ ምሳሌዎቹን አያብራራቸውም።

ከዚህ የተነሣ የምሳሌው የተለያዩ የትረካ ባህርያት የሚያመለክቱትን አቅጣጫ ለማወቅ ቀስ ማለትና ታሪኩን ራሱን መተንተን መልካም ነው። ለዘሪው ምሳሌ ይህንን ማድረግ የተለያዩ ሀሳቦችን ያስገኛል። በእያንዳንዱ ሁኔታ ዘሩ ተመሳሳይ ነው፣ ነገር ግን ይህ ዘር በአራት የተለያዩ ዓይነት መሬቶች (አፈር) ላይ ይወድቃል። የአፈሩ ዓይነት ዘሩ በሚያመጣው ውጤት ላይ ከፍተኛ ተጽእኖ አለው። ምሳሌው ቀጣይነት ያለው አንድ ታሪክ ከመሆን ይልቅ በእያንዳንዱ አውድ የተነገሩ አራት ራሳቸውን የቻሉ ታሪኮች ናቸው። ታሪኩን ለመጨረስ የጊዜ ርዝመት በእያንዳንዱ ቀጣይ ታሪክ ላይ እየጨመረ ይሄዳል።

በመንገድ ዳር የወደቀው ዘር ወዲያውኑ በወፎች ተበልቷል። “ ሲዘራም አንዳንዱ በመንገድ ዳር ወደቀና ወፎች መጥተው በሉት።” (ማር. 4:4)።

በጭንጫ መሬት ላይ የወደቀው ዘር ጸሐይ አቃጥሎት ውጤት አልባ ሆኖ ለመቅረት የወሰደበት ጊዜ ጥቂት ቀናት ወይም ሳምንታት ብቻ ነበር።

አረም ባለበት መሬት (በእሾክ መካከል) የወደቀው ዘር በእሾክ በመታነቁ ውጤት ወደሌለው ፍጻሜ ለመድረስ ረዘም ያለ ጊዜ ወስዶበታል። በመልካም መሬት ላይ የወደቀው ዘር ለአዝርዕት እድገት የተለመደውን ከሁሉም ረዘም ያለ ጊዜ፣ ያውም መላውን የእድገት ወቅት ወስዶበታል።

ከታሪኮቹ መካከል ሶስቱ ስለ ውድቀት የሚገልጹ ናቸው። የመጨረሻው ብቻ ስለ ስኬት፣ መልካም ስለሆነው የተትረፈረፈ ምርት የሚገልጽ ነው።

የታሪኮቹ ርዝመት፣ እያንዳንዱ ቀጣይ ታሪክ ከመጀመሪያው ይልቅ ረዘም ያለ ጊዜ እየወሰደ መሄድና አንዱ ታሪክ ብቻ ስለ ስኬት መሆኑ ከዚህ ከአንዱ የተትረፈረፈ ስኬት ካስገኘው በቀር ሁሉም የውድቀትን አደጋ የሚጠቁሙ ናቸው። ታሪኩ ደቀ መዝሙርነት ስለሚያስከፍለው ዋጋና ከዚህ ጋር አብረው ስላሉ አደጋዎች፣ በተቃራኒው ደግሞ ኢየሱስን መከተል ስለሚያስገኘው የተትረፈረፈ ሽልማት የሚጠቁም ይመስላል።

`ከተፈጥሮ መማር የምንችላቸው ሌሎች ተጨማሪ መንፈሳዊ ትምህርቶች ምንድር ናቸው?`