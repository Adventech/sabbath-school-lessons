---
title:  አንደበተ ኮልታፋ
date:   07/08/2024
---

`ማር. 7:31–37ን ያንብቡ። ሰዎች ወደ ኢየሱስ ያመጡት ሰው ማን ነበር? ኢየሱስ ምን አደረገለት?`

ኢየሱስ ከጢሮስና ሲዶና ወደ ገሊላ ለመመለስ አጭሩን መንገድ አልተከተለም። ኢየሱስ ከጢሮስ አከባቢ ወደ ሰሜን በሲዶና ውስጥ አልፎ ወደ ላይ በመሄድ፣ ከዚያም በአገር ውስጥና ወደ ታች ከገሊላ ባህር ወደ ሰሜን ምሥራቅ አከባቢ በማለፍ በመጨረሻ ወደ ገሊላ ባህር የደረሰ ይመስላል። የሄደበት መንገድ ጠመዝማዛ እንደመሆኑ ደቀ መዛሙርቱን ለማስተማር ተጨማሪ ጊዜ ያገኘ ይመስላል።

ሰውዬውን ማን ወደ ኢየሱስ እንዳመጣው ጥቅሱ በትክክል አያመለክትም፣ ነገር ግን የሰውዬው ችግር ግልጽ ነበር--መስማት የማይችልና የመናገር ችግር የነበረበት ሰው ነበር። መስማት አለመቻል ሰዎችን ከአካባቢያቸው የሚለያቸው ሲሆን ጠለቅ ያለ የመስማት ችግር ደግሞ ንግግርን በመማር ላይ ችግር ይፈጥራል።

የዚህ ሰው ችግር ለብዙ ጊዜ የቆየ ሊሆን ይችላል።

ኢየሱስ የሰውዬውን አስቸጋሪ ሁኔታ በመረዳት ከሕዝቡ ለይቶ ለብቻው ወሰደው። ጌታ ሰውዬውን ያዳነበት ሁኔታ፣ በተለይ ዘመናዊ ለሆኑ አንባቢያን የማወቅ ጉጉትን የሚፈጥር ነው። በሰውዬው ጆሮዎች ውስጥ ጣቶቹን አገባ፣ እንትፍም ብሎ ምላሱን ዳሰሰና ቃተተ። ኢየሱስ የሚፈውሳቸውን የተጎዱ የአካል ክፍሎችን ነካ፣ ነገር ግን ለምን መቃተት አስፈለገው? “እርሱ የቃተተው ለእውነት ስለማይከፈቱ ጆሮዎችና ለአዳኙ እውቅና መስጠት እምቢ ስላሉ ምላሶች በማሰብ ነበር”—Ellen G. White, The Desire of Ages, p. 404.

ኢየሱስ በተዓምራዊ መንገድ የሰውዬውን የመስማት ችሎታ የመለሰ ሲሆን በግልጽ መናገር እንዲችልም አድርጎታል። መቃተቱ የሚያሳየው እግዚአብሔር ለሰብአዊ ዘር የሰጠውን የምርጫ ነጻነትን በተመለከተ በራሱ ላይ ያስቀመጠውን ገደብ ነው። እርሱ ፈቃድን አያስገድድም። ሰብአዊ ዘር በሙሉ ሕይወታቸውን ማን መምራት እንዳለበት--የሕይወት ልዑል ወይም የጨለማው ልዑል--የመምረጥ ነጻነት አላቸው። ኢየሱስ የደነቆሩ ጆሮዎችን መክፈት ይችላል፣ ነገር ግን የማያምኑ ልቦች የእርሱን መሲህነት እንዲቀበሉ አያስገድድም።

ይህ አጭር ታሪክ ወደ እርሱ በፈቃደኝነት ለሚመለሱ ሰዎች እግዚአብሔር ምን ማድረግ እንደሚችልም ያሳያል። ምናልባት እምነትዎን ለሌሎች ለማጋራት ፈቃደኛ አለመሆንን ተለማምደውና መናገር ስላለብዎ ነገር የአንደበተ ኮልታፋነት ስሜት ተሰምቶት ሊሆን ይችላል። ይህ ተዓምራት የሌሎች ሰዎች ችግር እንዲሰማዎትና በጉዞአቸው ቀና የሚያደርግ የተዘጋጀ ቃል ማካፈል እንዲችሉ ጌታ ጆሮዎችዎን መክፈት እንደሚችል ማበረታቻ ይሰጣል።

`መስማትንና መናገርን በተመለከተ የተሰጡ ስጦታዎች ሥጦታ ስለሆኑ በእነዚህ ስጦታዎችዎ ምን ያደርጋሉ? እርስዎ እነዚህን ስጦታዎች እንዴት እየተጠቀሙባቸው ነው?`