---
title:  ሰብአዊ ትውፊቶች እና የእግዚአብሔር ትዕዛዛት
date:   04/08/2024
---

`ማርቆስ 7፡1-13ን ያንብቡ። በዚህ ቦታ ምን አግባብነት ያላቸው እውነቶች ቀረቡ?`

ልጆች በሰንበት ትምህርት ክፍላቸው ይህንን ንባብ ከተማሩ በኋላ ወደ ቤት መጥተው ኢየሱስ እጅ መታጠብ አያስፈልግም ስላለ ከመመገባቸው በፊት እጃቸውን መታጠብ እንደማያስፈልጋቸው ለእናቶቻቸው እንደሚነግሩ አድርጎ የሆነ ሰው ማሰብ ይችላል። ነገር ግን ይህ ታሪክ የሚናገረው ስለ ንጽህና አጠባበቅ አይደለም።

በኢየሱስ ዘመን በዚያ አገር የነበሩ ብዙ ሰዎች ሥርዓታዊ ንጽህና የሚያስጨንቃቸው ነበሩ። ሥርኣታዊ በሆነ ሁኔታ ንጹህ ለመሆን እጆችን የመታጠብ ሀሳብ፣ ምንም እንኳን መጀመሪያ በብሉይ ኪዳን ውስጥ ለነበሩ ካህናት የተሰጠ ቢሆንም (ዘጸ. 30፡17-21)፣ በኪዳኖቹ መካከል በነበረው ዘመን ወደ ተራው ሕዝብ ሁሉ ደርሶ ነበር። የኃይማኖት መሪዎች ስለ ደቀ መዛሙርቱ ለኢየሱስ ስሞታ ያቀረቡት ይህንን ጽንሰ ሀሳብ በመያዝ ነበር።

ኢየሱስ ለተጠየቀው ጥያቄ በቀጥታ መልስ አልሰጠም። በዚህ ፈንታ መንታ የሆነ መልስ በመስጠት ለደቀ መዛሙርቶቹ ተከላከለላቸው። በመጀመሪያ እግዚአብሔርን በቃል የሚያከብር ግን ልቡ ከእርሱ የራቀ ሕዝብን ኢሳይያስ የገሰጸበትን ጠንካራ ቃላት ይጠቅሳል (ኢሳ. 29፡13)። ከኢሳይያስ የተወሰደው ጥቅስ በመለኮታዊ ትዕዛዛት ፈንታ ሰብአዊ ትውፊትን ማስቀመጥን በመኮነን ይቀጥላል።

የኢየሱስ መልስ ሁለተኛው ክፍል የኢሳይያስን ጥቅስ ያሟላል። ጌታ ወላጆችን ስለማክበር የሚናገረውን ትዕዛዝ ይጠቅሳል (ዘጸ. 20፡12)። ይህ ማለት ሲያረጁ ለእነርሱ እንከብካቤ ማድረግን የሚያመለክት ሲሆን ይህንን ሀሳብ አንድ ሰው ለእግዚአብሔር የሆነ ነገርን ከሚሰጥበትና ለራሱ ከሚጠቀምበት፣ ነገር ግን ለሚያስፈልጋቸው በዕድሜ አንጋፋ ለሆኑ ወላጆች ያለውን ጠቀሜታ ከማይቀበል ኃይማኖታዊ ትውፊት ጋር ያነጻጽረዋል (ስጦታ፣ ቁርባን)። “አባቴ ሆይ፣ አዝናለሁ።

ብረዳህ ደስ ይለኝ ነበር፣ ነገር ግን ገንዘቡን ለቤተ መቅደስ ሰጥቻለሁ” የሚለውን ንግግር አንድ ሰው ማሰብ ይችላል። ኢየሱስ ያለ አንዳች ድርድር እየነቀፈ ያለው የዚህን ዓይነት ግብዝነት ነው። ሰብአዊ ትውፊትን ከእግዚአብሔር ቃል በላይ ያስቀመጡ ሲሆን በዚህ ድርጊታቸው እግዚአብሔርን በድለዋል (ኃጢአት ሰርተዋል)።

`ስለዚህ ለፈሪሳውያን ጥያቄ የተሰጠው መልስ ምን ነበር? የእግዚአብሔር ፈቃድ በሚያሳየው መሰረት እጅ እንዲታጠቡ ማስገደዳቸው አሳማኝ ሆኖ እንዳላገኘው የኢየሱስ መልስ ያመለክታል። በዚህ ፋንታ ከሰው ትውፊት ይልቅ የእግዚአብሔር ሕግጋት እንደሚበልጡ መልሱ በግልጽ ይደግፋል። (ደግሞ ማር. 1:44፤ ማር. 7:10, 11፤ ማር. 10:3–8፤ ማር. 12:26, 29–31 ይመልከቱ።) ምናልባት ከእግዚአብሔር ትዕዛዛት መርሆዎች ጋር የሚጋጩ አንዳንድ “ትውፊቶች” ይኖሩን ይሆን? እንዲህ ከሆነ እነዚህ ትውፊቶች ምን ሊሆኑ ይችላሉ?`
