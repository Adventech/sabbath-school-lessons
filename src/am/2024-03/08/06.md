---
title:  ‘ምን እንዳደርግልህ ትፈልጋለህ?’
date:   22/08/2024
---

`ማር. 10:46–52ን ያንብ። በርጤሜዎስ ኢየሱስ በዚያ ማለፉን ሲሰማ ለጉዳዩ ምለሽ የሰጠው እንዴት ነበር?`

በማርቆስ ወንጌል ውስጥ እስከዚህ ነጥብ ድረስ፣ ከጥቂቶች በቀር፣ ኢየሱስ ስለ ተአምራቶቹና ስለ ማንነቱ ሰዎች ዝም እንዲሉ ሲነግራቸው ነበር። በዚህ ዘገባ ውስጥ ከኢያሪኮ እየወጣ ሳለ በመንገድ ዳር ቁጭ ብሎ እየለመነ የነበረ ዓይነ ስውር ሰው በዚያ እያለፈ ያለው የናዝሬቱ ኢየሱስ መሆኑን በመስማቱ “ ‘የዳዊት ልጅ ኢየሱስ ሆይ፣ ማረኝ!” ብሎ መጮህ ጀመረ (ማር. 10:47)። መጽሐፉ ካለው የመገለጥ/የምስጢር ሀሳብ ጋር በመስማማት ሕዝቡ ይጮህ የነበረውን ለማኝ ጸጥ ለማድረግ አላስፈላጊ ጥረት ያደርጉ የነበሩ ሰዎችን ሚና ወሰዱ።

ነገር ግን በርጤሜዎስ በዚህ ሳይደናቀፍ ከመጀመሪያው የበለጠ ድምጹን ከፍ አድርጎ “የዳዊት ልጅ ማረኝ!” ብሎ ጮኸ (ማር. 10:48)። ቃላቶቹ በኢየሱስ መሲህነት ላይ የነበረው እምነት ኑዛዜና እርሱ ሊያድነው እንደሚችል ያለው መተማመን መግለጫ ነበሩ። በኢየሱስ ዘመን “የዳዊት ልጅ” የሚለው ማዕረግ ከእርሱ ጋር የተገናኙ ሁለት ጽንሰ ሀሳቦች አሉት። እነርሱም ንጉሥን ወደ እሥራኤል ዙፋን መመለስ (ከኤሳ. 11፤ ኤር. 23፡5፣ 6፤ ኤር. 33፡15፤ ሕዝ. 37፡24፤ ሚኪ. 5፡2-4፤ ዘካ. 6፡12 ጋር ያነጻጽሩ) እና ይህ ሰው ፈዋሽና ከክፉ መንፈስ ነጻ የሚያወጣ ይሆናል።

ኢየሱስ ቆሞ ዓይነ ስውሩን ሰው እንዲጠሩት ነገራቸው። ዓይነ ስውሩ ወደ ኢየሱስ እየመጣ ሳለ ልብሱን ከላዩ ወረወረ። በኢየሱስ ዘመን ዓይነ ስውራን ከባልቴቶችና ወላጅ አልባ ልጆች ጋር በሕብረተሰቡ ውስጥ የመጨረሻውን ዝቅተኛ ደረጃ የያዙ ናቸው። እነዚህ ሰዎች ለራሳቸው በቂ የሆነ መተዳደሪያ የሌላቸውና ግልጽ በሆነ አደጋ ውስጥ የነበሩ ሰዎች ናቸው። ልብሱ ለሰውዬው ዋስትናው ነበር። ያንን መተው ማለት ኢየሱስ እንደሚያድነው እምነት ነበረው ማለት ነው።

ኢየሱስ ተስፋ አያስቆርጥም። በወንጌላት ውስጥ ከእርሱ እርዳታ ፈልጎ የሚመጣ ሁሉ ሁልጊዜም ይቀበላል። ኢየሱስ ማርቆስ 10፡36 ላይ ያዕቆብንና ዮሐንስን የጠየቀውን ያንኑ ጥያቄ ጠየቀው፡- “ ምን እንዳደርግልህ ትፈልጋለህ?’ ” (ማር. 10:51)።

አይነ ስውሩ ያለ አንዳች ማመንታት ማየት እንደሚፈልግ ገለጸ፤ ኢየሱስም ወዲያውኑ እይታውን መለሰለት። ዓይነ ስውሩ በመንገድ ላይ ኢየሱስን ተከተለው።

ይህ ታሪክ በማርቆስ 8፡22-26 ከተገለጸው ሌላ ዓይነ ስውርን ከማዳን ታሪክ ጋር በመጨረሻ ላይ ስለተቀመጠ በማርቆስ ውስጥ የደቀ መዝሙርነት ክፍል መዝጊያ ነው። ሁለቱ ታሪኮች ደቀ መዝሙርነት በሁለት ዓይኖች ዓለምን ስለማየት የሚገልጽ መሆኑን የሚያሳዩ ሲሆን፣ አንዳንድ ጊዜ በመጀመሪያ በደንብ ባያዩም፣ ሁልጊዜ ኢየሱስን እርሱ በሚመራው መንገድ መከተልን የሚያሳዩ ናቸው።

`አንዳንድ ጊዜ “የዳዊት ልጅ ኢየሱስ፣ ማረኝ!” ብላችሁ በምን መንገዶች ነው የጮኻችሁት? ስትጮኹ ምን ሆነ? ከዚህ ልምምድ ምን ተማራችሁ?`
