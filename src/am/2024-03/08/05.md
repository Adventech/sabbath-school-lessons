---
title:  እኔ የምጠጣውን ጽዋ መጠጣት ትችላላችሁን?
date:   21/08/2024
---

`ማር. 10:32–45ን ያንብቡ። እነዚህ ጥቅሶች ደቀ መዛሙርቱ የኢየሱስን ተልዕኮ በተመለከተ ብቻ ሳይሆን እርሱን መከተል ማለት ምን ማለት እንደሆነ በቀጣይነት የነበራቸውን አለማስተዋል የሚገልጡት እንዴት ነው?`

ኢየሱስ በሚያደርጋቸው ጉዞዎቹ ወደ ኢየሩሳሌም እየቀረበ በመሄድ ላይ ሲሆን እዚያ ምን እንደሚከሰት ለደቀ መዛሙርቱ ገለጠላቸው። ሁኔታው የሚያምኑት ወይም መስማት የሚፈልጉት ነገር አይደለም። ኢየሱስ ስለ ሞቱና ስለ ትንሣኤው ነቅሶ መናገሩ የሚያስገርም ነው። ነገር ግን መስማት የማትፈልጉት ነገር ሲሆን አለመስማት እጅግ ቀላል ነው።

ያዕቆብና ዮሐንስ ወደ ኢየሱስ የግል ጥያቄ ይዘው በመጡ ጊዜ ያደረጉት ይህን ነበር። ኢየሱስ ስለዚህ ጉዳይ ነጥቦችን እያነሳ በትክክል ሲጠይቃቸው እነርሱም እርሱ በክብሩ ሲገለጥ በቀኙና በግራው መቀመጥ እንደሚፈልጉ ነገሩት። ጥያቄያቸውን ስልጣን ከመፈለግ የመነጨ የራስ ወዳድነት ጥያቄ ነው ብሎ መተቸት ቀላል ነው። ነገር ግን እነዚህ ሁለት ሰዎች ለኢየሱስ አገልግሎት ራሳቸውን ቀድሰው የሰጡ ስለሆኑ ምናልባት ፍላጎቶቻቸው ሙሉ በሙሉ የራስ ወዳድነት ባህሪይ ያለው ላይሆን ይችላል።

ኢየሱስ እየጠየቁ ስላሉት ነገር ያላቸው መረዳት የበለጠ ጥልቅ እንዲሆንላቸው ለማድረግ ይፈልጋል። እርሱ የሚጠጣትን ጽዋ መጠጣት ወይም እርሱ የሚጠመቃትን ጥምቀት መጠመቅ እንደሚችሉ ጠየቃቸው። የእርሱ ጽዋ በጌትሰማኔ በመስቀል ላይ የሚደርስበት የስቃይ ጽዋ ሲሆን (ከማርቆስ 14፡36 ጋር ያነጻጽሩ) እርሱ የሚጠመቃት ጥምቀት ደግሞ ሞቱና መቀበሩ ይሆናሉ (ማር. 15፡ 33-47)፤ እዚያ ያሉ ክስተቶች በማርቆስ ምዕራፍ 1 ላይ ከተመዘገበው ጥምቀቱ ጋር ይመሳሰላሉ።

ነገር ግን ያዕቆብና ዮሐንስ ይህን ነገር አልተመለከቱም። ብዙም ትኩረት ሳይሰጡ እንደሚችሉ ተናገሩ። ከዚያ በኋላ ኢየሱስ የእርሱን ጽዋ እንደሚጠጡና የእርሱን ጥምቀት እንደሚጠመቁ ተነበየ። የሰማዕትነትን ሞት ለመሞት ከሐዋርያት መካከል ያዕቆብ የመጀመሪያው ነበር (የሐዋ. 12፡2)። ዮሐንስ ከሐዋርያት ሁሉ ረዥም ዕድሜ የኖረና ወደ ፍጥሞ ደሴት የተሰደደ ነበር (ራዕይ 1፡9)። ነገር ግን የክብር ቦታዎች ለማን እንደሚሰጡ የሚወስነው እግዚአብሔር እንደሆነ ኢየሱስ አመለከተ። ለኢየሱስ መልስ ሌሎቹ ደቀ መዛሙርት ምላሽ የሰጡት እንዴት ነበር? መልሳቸው ጥሩ አልነበረም። በማርቆስ 10፡41 ላይ የደቀ መዛሙርቱን ስሜት ለመግለጽ ጥቅም ላይ የዋለው የግሪክ አጋናክቴዎ የተባለው ቃል በማርቆስ 10፡ 14 ላይ ሕጻናት ወደ እርሱ እንዳይመጡ ሲከለክሉ ኢየሱስ የተቆጣበትን ሁኔታ ለመግለጽ ጥቅም ላይ ከዋለው ቃል ጋር ተመሳሳይ ሲሆን ትርጉሙም ‹‹መቆጣት፣ በጣም መቆጣት›› የሚል ነው። ከዚያ በኋላ ኢየሱስ እጅግ ጥልቅ ማሰብን ከሚሹ ትምህርቶች አንዱ የሆነውን ትምህርት ለመስጠት ቡድኑን ጠራ። የአህዛብ ገዦች ለግል ጥቅማቸው ኃይል እንደሚጠቀሙ አመለከተ። ነገር ግን በእግዚአብሔር መንግሥት ኃይል ሁልጊዜ ጥቅም ላይ መዋል ያለበት ሌሎችን ከፍ ለማድረግና ለመባረክ ነው። ኢየሱስ እንደ እግዚአብሔር መንግሥት ንጉሥ ሆኖ መንገዱን ይመራል። እንዴት? ተከታዮቹ ለመስማት በፈለጉት መንገድ ሳይሆን የራሱን ሕይወት ቤዛ አድርጎ በመስጠት ነው።

`እንደ ክርስቲያን ለሌሎች “ባሪያ” መሆን ማለት ምን ማለት ነው? ይህንን መርህ በየዕለቱ ከሌሎች ሰዎች ጋር በሚያደርጉት ግንኙነት መግለጥ የሚችሉት እንዴት ነው?`