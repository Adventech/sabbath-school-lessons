---
title:  ተራራውና ብዙ ሕዝብ
date:   13/08/2024
---

`ማርቆስ 9:1–13ን ያንብቡ። ጴጥሮስ፣ ያዕቆብና ዮሐንስ ከኢየሱስ ጋር ሆነው አንድ ሌሊት ያዩት ምን ነበር?`

ኢየሱስ በማርቆስ 9፡1 ላይ ከእርሱ ጋር ከቆሙት አንዳንዶች የእግዚአብሔር መንግሥት በኃይል ስትመጣ እስኪያዩ ድረስ ሞትን እንደማይቀምሱ የተናገረው ትንቢት ጴጥሮስን፣ ያዕቆብንና ዮሐንስን ለብቻቸው ወደ ተራራው ይዞ በወጣበት ጊዜ በጥቂት ቀናት ውስጥ ተፈጽሟል። በዚያ ቦታ በፊታቸው ወደ ሰማይ መንግሥት ክብር ተለወጠ። ኤልያስና ሙሴ ከሰማይ መጥተው ከኢየሱስ ጋር ተነጋገሩ። ሉቃስ በኢየሩሳሌም ሊፈጽም ስላለው ስለመውጣቱ (በግሪክ ጉዞ) እያወሩ እንደነበር ሉቃስ ጽፏል (ሉቃስ 9፡30, 31)። ስለዚህ ይህ የክብር ትዕይንት እየመጣ ካለው የኢየሱስ በመስቀል ላይ መሞት ጋር ተቆራኝቷል (ከማርቆስ 9፡9 ጋር ያወዳድሩ)። ደቀ መዛሙርቱ እርሱን ተሰቅሎ ሲያዩ ተስፋ ይሰጣል።

ከተራራው ከወረዱ በኋላ፣ በሚቀጥለው ቀን ሶስቱ ደቀ መዛሙርት ስለ ኤሊያስ አስቀድሞ መምጣት ጠየቁት። ይህ ሀሳብ ከመሲሁ በፊት ኤሊያስ አንደገና ይገለጣል ከሚለው ግምት ጋር የተቆራኘ ሊሆን ይችላል (ከሚልኪያስ 4፡5፣6 ጋር ያነጻጽሩ)። ኢየሱስ የመጥምቁ ዮሐንስን መምጣት ለመጠቆም ኤልያስማ አስቀድሞ መጥቷል ብሎ መለሰላቸው። ዮሐንስን እንደገደሉት ኢየሱስም በእነርሱ እጅ ይገደላል፣ ነገር ግን በሶስተኛው ቀን ይነሳል።

በክብር ከተገለጠበት ሌሊት በኋላ በተራራው ግርጌ የነበረው ትዕይንት አሳዛኝ ትርምስ የነበረበት ነበር (ማር. 9፡14-29ን ይመልከቱ)። ዘጠኙ ደቀ መዛሙርት ሊፈውሱት ያልቻሉት በአጋንንት የተያዘ ልጅ ገጥሞአቸው ነበር።

ኢየሱስ ወደዚያ ሲመጣ ሁሉም ሊያገኙት ወደ እርሱ ሮጡ። ታሪኩ አጋንንት በልጁ ላይ የነበረውን ኃይል ይገልጣል። ኢየሱስ ልጁ በአጋንንት ስለመያዙ እየጠየቀ ረዘም ያለ ጊዜ የወሰደ ይመስላል። ‘ቢቻልህ ግን እዘንልን እርዳንም’ ” (ማር 9:22) በማለት ሳያስብ ለተናገው አባት ጊዜ መውሰዱ ከሚችለው በላይ ሆኖበታል። ኢየሱስ ወዲያውኑ የጥርጣሬ ንግግሩን ነቅሶ አወጣ። 

የጌታ ምላሽ በሌላ አገላለጽ ሲቀመጥ እንዲህ የሚል ይሆናል፡- “የሚቻልህ ከሆነ ስትል ምን ማለትህ ነው?” (ማር. 9:23)። አባትዮው በድንገት በሰማይ ላይ እንደሚታይ መብረቅ፣ ችግር ያለበት ልጁ ብቻ እንዳልሆነ እና እርሰ ራሱ የአለማመን ችግር እንዳለበት ተመለከተ። የእርሱ አለማመን ደግሞ ልጁ እንዳይፈወስ ሊያደርግ ይችላል። ተስፋ የቆረጠው አባት ራሱን በኢየሱስ ምህረት ሥር በመጣል “ ‘አምናለሁ፤ አለማመኔን እርዳው!’ ” በማለት የማይረሱ ቃላትን ተናገረ (ማር.9:24)። ኢየሱስ ልጁን ፈወሰለት።

`“‘አምናለሁ፤ አለማመኔን እርዳው!” ብለው የጮሁባቸው ሁኔታዎች ካሉ እነዚያ ምን ዓይነት ሁኔታዎች ነበሩ? ከእነዚያ ልምምዶች ምን መማር ቻሉ?`