---
title:  ደቀ መዝሙርነት የሚያስከፍለው ዋጋ
date:   12/08/2024
---

`ማርቆስ 8:31–38ን ያንብቡ። ክርስቶስን መከተል ስለሚያስከፍለው ዋጋ በዚህ ቦታ ኢየሱስ ምን ያስተምረናል?`

ደቀ መዛሙርቱ ከኢየሱስ ጋር ባላቸው ግንኙነት ወሳኝ እጥፋት ላይ ደርሰዋል። አሁን እርሱ መሲህ መሆኑን አውቀዋል። ይህን ነገር የማርቆስ መጽሐፍ አንባቢ ከመጽሐፉ ጅምር ላይ አውቋል (ማርቆስ 1፡1)፣ ከዚህ የተነሣ አንዳንድ ጊዜ የማይረቡ ስህተቶችን ይፈጽሙ ከነበሩ ደቀ መዛሙርት ይልቅ የተሻለ ጥቅም አግኝቷል።

ኢየሱስ መጀመሪያ ደቀ መዛሙርትን በጠራ ጊዜ ሰው አጥማጅ አደርጋችኋለሁ ብሏቸዋል (ማር. 1፡7)። ስለ ችግር አልተናገረም። ነገር ግን አሁን ማን እንደሆነ በትክክል ስላወቁ የተልዕኮውን ግብ--ብዙ መከራ እንደሚቀበል፣    ተቀባይነት እንደሚያጣና እንደሚገደል፣ ከዚያም በሶስተኛው ቀን ከሙታን እንደሚነሳ--ይገልጥላቸዋል።

ይህ አስደንጋጭ ዜና ነው። ኢየሱስ መሲህ መሆኑን የመሰከረው ጴጥሮስ ወደ አንድ ጥግ ወስዶት ስለ መከራው በመናገሩ ገሰጸው። ይህ ሁሉ ቀጥተኛ ባልሆነ ንግግር የተነገረ ሲሆን አሁን የወንጌል ጸሐፊው ኢየሱስ የተናገራቸውን ቃላት ይዘግባል። ጴጥሮስ እነዚህን ቃላት ሲሰማ ቃላቱ አቁስለውት መሆን አለባቸው። ጴጥሮስን ሰይጣን ብሎ በመጥራት ከመንገዱ ዞር እንዲልለት ነገረው። ይህን ያለበት ምክንያት የዚህ ዓይነት ሀሳብ ከእግዚአብሔር ፈቃድ ጋር የማይስማማ ስለሆነ ነበር።

“ኢየሱስን ከፊቱ እየጠበቀው በነበረው ታላቅ ፈተና የጴጥሮስ ቃላት እርዳታና ማጽናኛ የሚሰጡ አልነበሩም። ለጠፋው ዓለም እግዚአብሔር ካለው የጸጋ ዓላማ ጋር ወይም ኢየሱስ በራሱ ምሳሌ ሊያስተምር ከመጣው ራስን መስዋዕት ከማድረግ ትምህርት ጋር የሚጣጣሙ አልነበሩም።”—Ellen G. White, The Desire of Ages, p. 415.

የኢየሱስ ተከታዮች ከእርሱ ጋር ተመሳሳይ ግብ እንዲኖራቸው--መስቀሉን ተሸክመው እንዲከተሉት-- ተጠርተዋል። ስቅለት ሮማውያን ይፈጽሙት የነበረው እጅግ ጭካኔ የተሞላበት፣ አዋራጅና አስፈሪ የሆነ በሞት የመቅጣት ዘዴ ነበር።

እያንዳንዱ ሰው ከመስቀል ቅጣት ማምለጥ ይፈልግ ነበር። ታዲያ ማንም ቢሆን ራሱን ለኢየሱስ ቀድሶ የመስጠት ምልክት አድርጎ መስቀልን ለመሸከም ለምን ይፈልጋል?

`ኢየሱስ ደቀ መዝሙርነት የሚያስከፍለውን ዋጋ ብቻ ሳይሆን ያለውን ትልቅ ዋጋም አብራርቷል። በክርስትና እምነት እንቆቅልሽ ሕይወትን ማጣት የማግኘ መንገድ ይሆናል። ከዚህ በተቃራኒ ዓለምን በሙሉ ማግኘትና የዘላለም ሕይወትን ማጣት ከንቱ ነው። ጂም ኢሊዮት የተባለ ሚስዮናዊ እ.አ.አ ጥቅምት 28፣ 1949 ዓ.ም ባወጣው ጆርናል ላይ እንደሚከተለው አስቀምጦታል፡- “ሊያጣው የማይችለውን ነገር ለማግኘት ሊያቆየው የማይችለውን ነገር የሚሰጥ ሰው ሞኝ አይደለም።” ነፍሱን የሚወድ ያጠፋታል፥ ነፍሱንም በዚህ ዓለም የሚጠላ ለዘላለም ሕይወት ይጠብቃታል።” (ዮሐንስ 12:25)። የእነዚህን ቃላት እውነታ የተለማመዱት እንዴት ነው?`