---
title:  በግልጽ ማየት
date:   11/08/2024
---

`ማርቆስ 8:22–30ን ያንብቡ። ኢየሱስ ዓይነ ስውሩን ሰው ለማዳን ሁለት ጊዜ መንካት ለምን አስፈለገው? ከዚህ መግለጫ ምን ትምህርት ይገኛል?`

ወንጌላት ኢየሱስ ስለ ፈወሳቸው በርካታ ዓይነ ስውራን ዘገባ ያቀርባሉ።

በማርቆስ ምዕራፍ 8 ላይ ከተጠቀሰው ዓይነ ስውር ሌላ በማርቆስ 10፡ 46-52 ላይ ዓይነ ስውሩ በርጤሜዎስ ስለ መፈወሱ ዘገባ ቀርቧል። ማቴዎስ ሁለት ዓይነ ስውራንን የጠቀሰ ሲሆን (ማቴ. 20፡29-34) ዮሐንስ ምዕራፍ 9 ከመወለዱ ጀምሮ እውር የነበረውንና በሰሊሆም መጠመቂያ የታጠበውን ዓይነ ስውር ኢየሱስ የመፈወሱን ታሪክ ይነግራል።

ነገር ግን በማርቆስ ምዕራፍ 8 ላይ ያለው ይህ ታሪክ የተለየ ነው። ታሪኩ የሚገኘው በማርቆስ ውስጥ ብቻ ሲሆን ኢየሱስ ፍጹም የሆነ ፈውስን ለማምጣት ሁለት ተግባሮችን መፈጸም ያስፈለገው ብቸኛው ተዓምር ነው። እንደ ታሪኩ አካል ሆኖ ኢየሱስ የሰውዬውን እጅ ይዞ ከመንደር ወደ ውጭ የመምራቱ ጉዳይ ልብ የሚነካ ዝርዝር ነው። ሰውዬው ስለነበረበት የአካል ጉድለት ምን ያህል ርኅራኄ እንደተሰማው ሊሰማን ይችላል።

ነገር ግን ሁለት ጊዜ መንካት ለምን አስፈለገ? ይህ ታሪክ ሁለት ድርጊቶችን ያካተተ ብቸኛው ታሪክ እንደመሆኑ ይህ የሆነበት ምክንያት ኢየሱስ ኃይል ስላልነበረው (የኃይል ማነስ ስለገጠመው) አይደለም። ከዚህ ይልቅ አንዳንድ ጊዜ መንፈሳዊ መረዳትን መግለጥ እንዴት ጊዜ እንደሚወስድ ለማሳየት የተተወነ ምሳሌ ሊሆን ይችላል። ይህ ትርጉም በዚህኛው የማርቆስ መጽሐፍ ክፍል በቀረበው ሥነ- ጽሁፋዊ አቀማመጥ የተረጋገጠ ሲሆን ሊመጣ ስላለው ሞቱና ትንሣኤው ደቀ መዛሙርቱን ባሰለጠነበት መጀመሪያና መጨረሻ ላይ ዓይነ ስውሩን ሰው የፈወሰበት ታሪክ ይህንን ያመለክታል። የዓይን ዕይታን መመለስ ግልጽ የሆነ መረዳት ያለበትን ደቀ መዝሙርነት ለመግለጽ ጥቅም ላይ የዋለ ዘይቤያዊ አነጋገር ነው።

መምህራን ጥያቄ መጠየቅ ይወዳሉ። ጥያቄዎች የተማሪውን ግንዛቤ ለመክፈት የሚረዱ ቁልፍ ናቸው። በማርቆስ ምዕራፍ 8 ላይ ባለው ንባብ ውስጥ መጽሐፉ አቅጣጫ የሚቀይርበት ቦታ ደርሷል። ይህንን አባባል ሶስት ባህሪያት ያረጋግጣሉ። በመጀመሪያ ኢየሱስ ደቀ መዛሙርቱን ስለ እርሱ ማንነት ይጠይቃቸዋል። ይህ ነገር ከዚህ በፊት አድርጎት የማያውቀው ነገር ነው። ሁለተኛ፣ ጴጥሮስ ኢየሱስ መሲህ መሆኑን የተናገረ በአጋንንት ያልተያዘ የመጀመሪያው ሰው ነው። ሶስተኛ፣ ኢየሱስ ማን እንደሆነ የተገለጠበትን ይህንን መገለጥ ተከትሎ ወዲያውኑ ወዴት እየሄደ እንደሆነ (ወደ መስቀል እየሄደ መሆኑን) ማስረዳት ጀመረ።

ኢየሱስ እርሱ መሲህ መሆኑን ለማንም እንዳይነግሩ ለደቀ መዛሙርቱ ለምን ነገራቸው? ለሚያቋቁመው የእግዚአብሔር መንግሥት ተቃራኒ ስለሚሆን ይመስላል። ነገር ግን በኢየሱስ ዘመን “መሲህ” የሮም አገዛዝን የመገርሰስ ፖለቲካዊ አንደምታ ነበረው። ኢየሱስ የዚያ ዓይነት መሲህ ለመሆን አልመጣም። የእርሱን ማንነት እንዳይገልጹ የተነገረው ከዚህ የተነሣ ነው።

`አንዳንድ ነገሮች እውነት ቢሆኑም መነገር የሌለባቸው ጊዜያቶች ስለመኖራቸው ይህ ታሪክ ምን ያስተምረናል?`