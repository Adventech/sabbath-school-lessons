---
title:  ደቀ መዛሙርትን ማስተማር - ክፍል 1
date:   10/08/2024
---

### ለዚህ ሳምንት ጥናት፡
ማር 8:22–38 ፤ ማቴዎስ 20:29–34፤ ዮሐ. 12:25፤ ማር. 9:1–50፤ ሚል. 4:5፣ 6፤ ሉቃስ 9:30, 31።

> <p>የመታሰቢያ ጥቅስ</p>
>  “ሕዝቡንም ከደቀ መዛሙርቱ ጋር ጠርቶ እንዲህ አላቸው፦ በኋላዬ ሊመጣ የሚወድ ቢኖር፥ ራሱን ይካድ መስቀሉንም ተሸክሞ ይከተለኝ።” ማርቆስ 8:34

የማርቆስ ወንጌል የመጀመሪያው አጋማሽ የሚያተኩረው በኢየሱስ ማንነት ላይ ነው። ኃይለኛ ትምህርቱና ተዓምራቶቹ ተመሳሳይ አቅጣጫን፣ እርሱ መሲህ መሆኑን ያመለክታሉ። በትረካው ወሳኝ መታጠፊያ ላይ እርሱን ማን ብለው እንደሚያምኑ ኢየሱስ ደቀ መዛሙርቱን ይጠይቃቸዋል። ለጥያቄው ጴጥሮስ ግልጽ የሆነ መልስ ይሰጥና ኢየሱስ ወዲያውኑ እንደ መሲህ እግሮቹ ወዴት እያመሩ እንደሆነ፣ እንደምናውቀው ወደ መስቀል እያመሩ መሆናቸውን፣ ማብራራት ይጀምራል።

ከማርቆስ ምዕራፍ 8 የመጨረሻ ክፍል ጀምሮ እስከ ማርቆስ ምዕራፍ 10 ድረስ ደቀ መዛሙርቱን ስለ ጉዞው በማስተማር ላይ ትኩረት አድርጓል። በእነዚህ ምዕራፎች ስለ መስቀሉ ትንበያዎችን ይሰጣል። እነዚህን ትንበያዎች በደቀ መዝሙርነት ላይ የሚሰጥ ልዩ ትምህርት ይከተላል። እነዚህ ኃይለኛ ትምህርቶች ለዛሬም የሚሆኑ ናቸው።

የሁለተኛው ወንጌል ይህኛው ክፍል ሁለት የተለያዩ ዓይነ ስውራንን በመፈወስ ተለይቶ የሚታወቅ ሲሆን አንደኛው በማርቆስ ምዕራፍ 8 መሀል ላይ ሲገኝ ሌላኛው ደግሞ ማርቆስ ምዕራፍ 10 መጨረሻ ላይ ይገኛል። እነዚህ የተዓምራት “ድጋፎች” ስለ ኢየሱስ ማንነትና ወዴት ይሄድ እንደነበር በተመለከተ ደቀ መዝሙርነት እንዴት መንፈሳዊ መረዳትን እንደሚያካትት ትዕይንታዊ በሆነ ሁኔታ ያሳያሉ። የእርሱ ትምህርቶች የዛሬ 2000 ዓመታት ገደማ ደቀ መዛሙርቱን እንደተገዳደሩ ሁሉ የዛሬዎቹ ደቀ መዛሙርትም ኢየሱስን መከተል ከሚያስከፍለው ጥልቅ ዋጋና ከሚያስገኘው ጥቅም ጋር መጋፈጣቸውን ይቀጥላሉ። 

_የዚህን ሳምንት ትምህርት ለነሃሴ 11 ሰንበት ለመዘጋጀት ያጥኑ።_