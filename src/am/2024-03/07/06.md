---
title:  ጤናማ ሰው በገሃነም
date:   15/08/2024
---

`ማርቆስ 9:42–50ን ያንብቡ። በዚህ ንባብ ውስጥ የኢየሱስን ትምህርት አንድ ላይ የሚያስረው ነገር ምንድር ነው?`

በመጀመሪያ፣ ይህ ንባብ ምንም ዓይነት መመሳሰል ወይም ምክንያት    ሳይኖራቸው አንድ ላይ የተወረወሩ የኢየሱስ ተስፋ ቢስ ትምህርቶች ስብስብ ሊመስል ይችላል። ነገር ግን በቅርበት ሲመለከቱአቸው እያንዳንዱ ቀጣይ ትምህርት ከመጀመሪያው ጋር እውቅ በሆነ አገናኝ ቃል ተገናኝቷል። ንባቡ ትምህርቱን ደረጃ በደረጃ ወደ ፊት በሚያንቀሳቅሱ ሶስት ዋና ቃላት ዙሪያ ይሽከረከራል። እነርሱም “የሚያሰናክል (ኃጢአት እንዲሰራ የሚያደርግ)፣” “እሳት፣” እና “ጨው” ናቸው።

የመጀመሪያው ትምህርት ስለ “ትንንሽ ልጆች” የሚናገር ሲሆን የሚያመለክተው አዲስ አማኞችን ነው። መምህራንና መሪዎች ለእነዚህ አዲስ ለተለወጡ ነፍሳት ልዩ ጥንቃቄ እንዲያደርጉ በእግዚአብሔር መንግሥት ሀላፊነት ተሰጥቶአቸዋል። ይህ ደግሞ በብሉይ ኪዳን ዘመን በሕብረተሰቡ ውስጥ ላሉ ባልቴቶች፣ ወላጅ አልባ ልጆች እና መጻተኞች ከመጠንቀቅ ሥነ-ምግባር ጋር ተመሳሳይ ነው። ከእነዚህ ከታናናሾቹ አንዱን እንዲሰናከል (ኃጢአት እንዲሰራ) ከማድረግ ይልቅ ወደ ጥልቅ በህር ወድቆ መስመጥ ይሻላል በማለት ኢየሱስ በቃለ አጋኖ ተናግሯል።

“ኃጢአት እንዲሰራ የሚያደርግ” የሚለው ዋና አገናኝ ሀረግ በዚህ ንባብ ውስጥ ወዳለው ከሁሉ ረዥም ወደሆነው ትምህርት ይመራል። አንባቢው ሁለት ግራ የሚያጋቡ ጥያቄዎችን ይጋፈጣል። የመጀመሪያው፣ በርግጥ ሰዎች እጃቸውን ወይም እግራቸውን እንዲቆርጡ ወይም ዓይናቸውን እንዲያወጡ ኢየሱስ እየጠየቃቸው ነውን? የሚለው ነው። ሁለተኛው፣ ዘላለም ስለሚቃጠለው ገሃነም እያስተማረ ነውን? የሚለው ነው። የመጀመሪያው ጥያቄ መልስ፣ ኢየሱስ የአካል ክፍልን ስለመቁረጥ እያስተማረ አይደለም የሚል ነው። በአይሁድ እምነት የአካል ክፍልን ቆርጦ አካለ ጎዶሎ ማድረግ ተቀባይነት የለውም (ከዘዳግም 14፡1 እና 1ኛ ነገሥት 18፡27፣28 ጋር ያነጻጽሩ)። ኢየሱስ ቃለ አጋኖ እየተጠቀመ ያለው ትምህርቱ ትኩረት እንዲያገኝ ነው። እጅን፣ እግርን ወይም ዓይንን ማጣት አሰቃቂ ነገር ከሆነ ክርስቲያን ኃጢአትን መስራት ምን ያህል ከዚያ የበለጠ መቅሰፍት ይሆን ይሆን!

የሁለተኛው ጥያቄ መልስም አሉታዊ ነው። ኢየሱስ ለዘላለም ስለሚቃጠል የገሃነም እሳት እያስተማረ አይደለም። እንዴት እናውቃለን? በመጀመሪያ፣ ንባቡ የተወሰነ አዝናኝ ገጽታ ይዟል። አንድ ዓይን ወይም አንድ እጅ ወይም አንድ እግር ይዘው ወደ ሰማያዊ ከተማ ስለሚገቡ ሰዎች አስቡ። ከዚያም ሙሉ አካል ይዘው ወደ ገሃነም ስለሚሄዱ ሰዎች አስቡ።

`ከዚህ በተቃራኒ ሊሆን አይችልምን? ጤናማ የሆነ ሰው በገሃነም? ይህ የሚያስቅ ነገር ነው። እንደዚህ ባለ ጥብቅ ርዕስ ላይ ይህን የመሰላ አስቂኝ ነገር ሲቀርብ ሰዎች ኢየሱስ መግለጽ የፈለገውን ነገር በቃለ አጋኖ እያሳየ እንደሆነ እንዲያስቡ ይመራቸዋል። ኃጢአት ከመስራት ይልቅ እጅን፣ እግርን ወይም ዓይንን ማጣት ስለሚሻል የኃጢአት አሳሳብነት መታወቅ አለበት።`

ገሃነም ዘላለማዊ እንዲሆን የሚያደርገው የእሳቱ ዘላለማዊነት ሳይሆን ውጤቶቹ ዘላለማዊ መሆናቸው ነው። “በእርሱ የሚያምን ሁሉ የዘላለም ሕይወት እንዲኖረው እንጂ እንዳይጠፋ እግዚአብሔር አንድያ ልጁን እስኪሰጥ ድረስ ዓለሙን እንዲሁ ወዶአልና።” (ዮሐ. 3:16)። የጠፉ ሰዎች ለዘላለም አይቃጠሉም፤ ነገር ግን ለዘላለም ይጠፋሉ። በእነዚህ ሁለት አባባሎች መካከል በጣም ትልቅ ልዩነት አለ!