---
title:  የአይሁድ ንጉሥ ሆይ፣ ሰላም ላንተ ይሁን!
date:   16/09/2024
---

`ማርቆስ 15:15–20ን ያንብቡ። ወታደሮቹ ለኢየሱስ ምን አደረጉ? ድርጊታቸው ምን ቁም ነገር አለው?`

ሮማውያን እሥረኞችን ከመግደላቸው በፊት ከባድ የሆነ የግርፋት ዓይነትን ይጠቀሙ ነበር። ተጠቂው ልብሱ ይወልቅና ከግንድ ጋር ታስሮ የአጥንት፣ የብርጭቆ፣ የድንጋይና የምስማር ስብርባሪዎች በጫፉ ላይ በታሰሩበት ከቆዳ በተሰራ ጅራፍ ይገረፋል። ኢየሱስ በጅራፍ ከተገረፈ በኋላ እንዲገድሉት ሀላፊነት የተሰጣቸው ወታደሮች ሀምራዊ ልብስ አልብሰውት፣ በራሱ ላይ የእሾህ አክሊል ደፍተው የአይሁድ ንጉሥ እንደሆነ በማፌዝ እየተናገሩ የማዋረድ ተግባራቸውን ቀጠሉበት። በዚህ ተግባር ላይ ተሰማርተው የነበሩ ወታደሮች ቡድን ጭፍራ የተባለ ሲሆን በውስጡ ከ200 እስከ 600 ወታደሮችን ይይዛል።

ኢየሱስ በርግጥም ንጉሥ ስለሆነ እና የወታደሮቹ የማሾፍ ቃላት ይህንን   እውነት ስለሚያውጁ በትዕይንቱ ውስጥ ያለው ምጸት ግልጽ ነው። የወታደሮቹ ተግባር፣ የሮምን ንጉሰ ነገሥት “ሰላም ለንጉሠ ነገስት ቄሳር!” እያሉ ወታደሮች የሚያወድሱበትን የቁም ነገር ተግባር በፌዝ መልክ ማቅረብ ነው። ስለዚህ ከንጉሠ ነገሥቱ ጋር ግልጽ ያልሆነ ንጽጽር አለ።

ወታደሮቹ በኢየሱስ ላይ ለማሾፍ የተጠቀሙባቸው ተግባራት ራሱን በመቃ “መምታት፣” “መትፋት” እና የፌዝ ታዛዥነትን በማሳየት “መንበርከክ” ናቸው። እነዚህ ሶስቱ ተግባራት በግሪክ ቋንቋ ፍጹም ባልሆነ ጊዜ ተገልጸዋል።

በዚህ አውድ ይህ ጊዜ ተግባሩን በተደጋጋሚ የመፈጸም ሀሳብ አለው። መምታቱን፣ መትፋቱንና ማሾፉን እየደጋጋሙ ማድረጋቸውን ቀጥለውበት ነበር። ኢየሱስ ምንም ምላሽ ሳይሰጥ ይህን ሁሉ በዝምታ ተቀበለ።

ሮማውያን የተፈረደበትን ወንጀለኛ በስቅለት የሚገድሉበት ምሳሌያዊ ተግባር ግለሰቡ እራቁቱን ሆኖ መስቀሉን ተሸክሞ ወደ ስቅለቱ ቦታ መሄድን ያካትት ነበር። ይህ ዘዴም ግለሰቡን በማህበረሰቡ ፊት ሙሉ በሙሉ ለማዋረድና ሀፍረት ውስጥ ለማስገባት የሚደረግ ተግባር ነበር። ነገር ግን አይሁዶች በሕዝብ ፊት ዕራቁት መሆንን ይጸየፉ ነበር። ማርቆስ 15፡20 ቀዩን ልብስ ገፈው የራሱን ልብስ እንዳለበሱት ይገልጻል። ይህ በዚያን ጊዜ እና ቦታ ሮማውያን የአይሁድን ሥርዓት ተቀብለው ፈቃድ መስጠታቸውን የሚገልጽ ይመስላል።

በዚህ ቦታ ስላሉ ምጸቶች በሙሉ ያስቡ። ምንም እንኳን ኢየሱስ በርግጥ ንጉሥ ቢሆንም፣ በማፌዝ እንደ ንጉሥ ለእርሱ መስገዳቸውና “አክብሮት” ማሳየታቸው ለአይሁዶች ብቻ ሳይሆን ለእነርሱም ንጉሥ መሆኑን ያሳይ ነበር።

`እነዚህ ሰዎች ስለሚያደርጉት ነገር ምንም የሚያውቁት ነገር አልነበራቸውም ነበር። ታዲያ አለማወቃቸው በፍርድ ቀን ተጠያቂ እንዳይሆኑ ምክንያት የማይሆንላቸው ለምንድር ነው?`