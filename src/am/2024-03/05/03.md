---
title:  ከጩኸት በላይ ሹክሹክታን መስማት ትችላለህ?
date:   29/07/2024
---

`ማር. 5:1–20ን ያንብቡ። ከዚህ አስደናቂ ታሪክ ስለ ታላቁ ተጋድሎ ምን መማር እንችላለን? ደግሞ ስለ ኢየሱስ ኃይልስ ምን መማር እንችላለን?`

በባህር ላይ የነበረው የመጀመሪያው ሌሊት የማይረሳ ከሆነ በቀጣዩ ንጋት ወደ ጌንሰርጥ መድረስም በተመሳሳይ ሁኔታ አስደናቂ ነው። በአጋንንት ተይዞ የነበረው ሰው ታሪክ ልብን በሚሰብር ሁኔታ ተቀምጧል። የሚገድቡ ነገሮችን በሙሉ በማሸነፍ በመቃብር ቦታ ይኖርና ገላውን በድንጋይ ይቆራርጥ ነበር።

“ሊያሸንፈውም የሚችል አልነበረም” (ማር. 5:4)—ከዚያም ከኢየሱስ ጋር ተገናኘ። ሰውየው ወደ ኢየሱስ ሮጠ—ስለ ደቀ መዛሙርቱ የተባለ ነገር የለም (ምናልባት ሸሽተው ሊሆን ይችላል)። ሰውዬው ከኢየሱስ አጠገብ በደረሰ ጊዜ ሰገደለት (በፊቱ ወደቀ)። “በፊቱ ወደቀ” የሚሉ ቃላት ፕሮስኪኒዮ (proskyneō) ከሚለው የግሪክ ግሥ የተተረጎሙ ሲሆኑ ቃሉ “መስገድ” የሚል ትርጉም አለው።

ሰውዬው ኢየሱስ ሊረዳው የሚችል ሰው መሆኑን የተገነዘበ ይመስላል።

ነገር ግን አፉን በከፈተ ጊዜ በውስጡ ከነበሩ አጋንንት ጩኸት በላይ የሰውዬውን ለእርዳታ የሚቀርበውን የልመና ሹክሹክታ ሊሰማ በሚችለው በኢየሱስ ላይ   ጮኹ። ወደ አሳማው መንጋ ለመግባት እንዲፈቅድላቸው በጠየቁት ጊዜ ወደ አሳማዎቹ እንዲገቡ ኢየሱስ ፈቀደላቸው። ወደ 2000 የሚጠጋ የአሳማ መንጋ በሙሉ ወደ ገደል በመሮጥ በውኃ ውስጥ ሰመጡ። ለአሳማዎቹ ባለቤቶች ከፍተኛ የገንዘብ ቀውስ ያስከተለ ክስተት ነበር።

አስደናቂው ነገር አጋንንት ኢየሱስ ማን እንደሆነ በትክክል ማወቃቸውና በእርሱ ፊት አቅመ ቢስ መሆናቸውን ማወቃቸው ነው። እነርሱ የጠየቁትን ነገር እንዲያደርግላቸው ሁለት ጊዜ “መለመናቸው” (ማር. 5፡10,12) ለዚህ ማስረጃ ነው። የእርሱ ኃይል ከእነርሱ በላይ መሆኑን በግልጽ አውቀው ነበር።

ይህ ታሪክ ሁለት ጠቀሜታ ያላቸው ባህሪያት አሉት። በመጀመሪያ፣ ንጽህና በጎደላቸው ነገሮች ወይም እንደ ብሉይ ኪዳን ሕግ ሥርዓታዊ በሆኑ የመርከስ ተግባራት የተሞላ ነው። መቃብሮችና ሙታን እርኩስ ናቸው (ዘሁ. 19፡11, 16)።

መድማት አንድን ሰው ያረክሰዋል (ዘሌ. 15)። እሪያዎች እርኩስ ናቸው (ዘሌ. 11፡7)።

ነገር ግን፣ ሁለተኛው ሁሉን የሚያቅፍ የእርኩሰት ዝርዝር በመልካምና በክፉ ኃይሎች መካከል ወደ ፊትና ወደ ኋላ እየተመላለሰ የሚደረግ ጦርነት ነው።

ኢየሱስ አጋንንትን አወጣ (ለኢየሱስ ሁለት ነጥቦች ይያዙለታል)፣ አጋንንቶቹ አሳማዎቹን ገደሉ (ለሰይጣን ሁለት ነጥብ ይያዝለታል)። የከተማው ሰዎች ኢየሱስ እንዲሄድላቸው ጠየቁት (ሰይጣን ሁለት ነጥቦችን አገኘ)፣ ነገር ግን ኢየሱስ የተፈወሰውን ሰው ምስክሩ አድርጎ ላከው (ለኢየሱስ ሶስት ነጥቦች ይያዙለታል)።

በአንዳንድ መንገዶች ይህ ሰው ይሆናል ተብሎ የማይጠበቅ ሚስዮናዊ ነበር፣ ነገር ግን የሚነግረው አስደናቂ ታሪክ ነበረው።

`እየተጋደላችሁ ያላችሁት ማንኛውም ነገር ቢኖር ሊረዳችሁ ስለሚችለው ስለ ኢየሱስ ኃይል ከዚህ ታሪክ ምን ትምህርት ማግኘት ቻላችሁ?`
