---
title:  አውሎ ነፋስን ጸጥ ማድረግ
date:   28/07/2024
---

`ማርቆስ 4:35–41ን ያንብቡ። በዚህ ታሪክ ውስጥ ምን ሆነ? ከዚህ ታሪክ ስለ ኢየሱስ ማንነት ምን ትምህርቶችን መውሰድ እንችላለን?`

በማርቆስ ምዕራፍ 4 መጀመሪያ ላይ በባህር ዳርቻ ላይ ያለውን ሕዝብ ለማስተማር ኢየሱስ ወደ ጀልባዋ ገባ። ማርቆስ 4፡10-12 ላይ ከጀልባዋ በመውጣት ከደቀ መዛሙርቱ ጋር ለብቻቸው ያወራ ይመስላል። ከረዥም የዕለቱ ትምህርት በኋላ አሁን “እርሱ በነበረበት ሁኔታ” ኢየሱስን በጀልባ ወሰዱት፣ በሌላ አገላለጽ እርሱ እጅግ ደክሞት ነበር። በጀልባዋ ምቹ በሆነው ክፍል ተኝቶ ወዲያውኑ እንቅልፍ ወሰደው፣ ይህ የሆነው በጀልባዋ ጠንካራው ክፍል ሊሆን ይችላል።

በባህሩ ላይ ብርቱ አውሎ ነፋስ ከመነሳቱ የተነሣ ደቀ መዛሙርቱ ሲቀሰቅሱት ጀልባዋ በመስመጥ አደጋ ውስጥ ነበረች። አስገራሚ በሆነ ሁኔታ ኢየሱስ ነፋሱና ወጀቡ ጸጥ እንዲሉ አዘዘ። በባህሩ ላይ ታላቅ ጸጥታ ሆነ። ከዚህ መረዳት እንደሚቻለው ደቀ መዛሙርቱ በመለኮታዊው ኃይል መገለጥ ጥልቅ የሆነ ፍርሃት ገጥሞአቸው ነበር።

`መዝ. 104:1–9ን ያንብቡ። አውሎ ነፋሱን ጸጥ ካደረገው ከክርስቶስ ጋር የያህዌህ ምስል ሊወዳደር የሚችለው እንዴት ነው?`

ማርቆስ 4:35–41 ላይ ያለው ታሪክ በተለመደው መጽሐፍ ቅዱሳዊ ንድፍ፣ በ“ሥነ-መለኮት”—እግዚአብሔር ወይም ከመላእክቱ አንዱ በመገለጥ ውስጥ ይገጥማል። በእነዚህ ክስተቶች ውስጥ አምስት ባህሪያት የተለመዱ ናቸው፡- (1) የመለኮት ኃይል መታየት፣ (2) ሰብአዊ ፍርሃት፣ (3) “አትፍራ” የሚለው ትዕዛዝ፣ (4) እግዚአብሔር ወይም መልአኩ የተገለጠበት የመገለጥ ቃላት፣ (5) ለራዕዩ (ለመገለጡ) ሰብአዊ ምላሽ። ከአምስቱ አራቱ በዚህ ታሪክ ውስጥ አሉ—አውሎ ነፋሱን ጸጥ ማድረግ የመለኮት ኃይል የታየበት ነው፣ የደቀ መዛሙርቱ ፍርሃት ሰብአዊ ፍርሃት ነው። “ለምን ትፈራላችሁ?” የሚለው ጥያቄ “አትፍሩ” ማለት ነው። “ይህ ማን ነው?” የሚለው የደቀ መዛሙርት ጥያቄ ሰብአዊ ምላሽ ነው።

በዚህ ውስጥ የጎደሉት (የሌሉት) የመገለጥ ቃላት ናቸው። ይህ የጎደለው ዝርዝር ስለ ኢየሱስ እውነቱ በሚገለጥበት በመላው መጽሐፍ ውስጥ በሚታየው ራዕይ/ ምስጢራዊነት ዓላማ ውስጥ ይጫወታል። በዚህ ቦታ “እንግዲህ ነፋስና ባህር የሚታዘዙለት ይህ ማን ነው?” የሚለው የደቀ መዛሙርቱ ጥያቄ የጎደሉ የመገለጥ ቃላትን መልስ--እርሱ የእግዚአብሔር ልጅ፣ ራሱ ጌታ ነው--የሚለውን እንዲሞላ አንባቢውን ይገፋዋል።

`ስለ እግዚአብሔር ኃይል ያስቡ። ስለዚህ ኃይል ለመማርና በሕይወትዎ በሚገጥሙዎ ነገሮች ሁሉ በዚህ ኃይል ለመታመን መማር የሚችሉት እንዴት ነው?`