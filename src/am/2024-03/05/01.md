---
title:  ተዓምራቶች በሐይቅ ዙሪያ
date:   27/07/2024
---

### ለዚህ ሳምንት ጥናት፡
ማር. 4:35–41፣ መዝ. 104:1–9፣ ማር. 5:1–43፣ ዘሁ. 27:17

> <p>የመታሰቢያ ጥቅስ</p>

>  “አንተን እንዳልበድል፣ ቃልህን በልቤ ሰወርሁ” መዝ. 119፡ 11


የኢየሱስ አገልግሎት በከፍተኛ ደረጃ ትኩረት ያደረገው ገሊላ በሚባል አገር፣ በተለይም በግምት 13 ማይል (21 ኪ.ሜ) ርዝመት እና 8 ማይል (13 ኪ.ሜ) ስፋት በነበረው በገሊላ ባህርና በዙሪያው ነበር። በአካባቢው ከነበሩ የውኃ አካሎች ትልቁ እንደመሆኑ በአካባቢው ለሚኖሩ ሰዎች የሕይወት ማዕከል ነበር።

ማርቆስ ምዕራፍ 4 የሚያበቃው ኢየሱስና ደቀ መዛሙርቱ የገሊላ ባህርን አቋርጠው ሲሄዱ ነበር። ኢየሱስ በመገሰጽ ጸጥ ያደረገው ወጀብና አውሎ ነፋስ ተነሣ። ማርቆስ ምዕራፍ ስድስትም በተመሳሳይ ትዕይንት ያበቃል፣ ነገር ግን በዚህን ጊዜ ኢየሱስ በጀልባ ውስጥ ወደነበሩ ደቀ መዛሙርቱ በውኃ ላይ እየተራመደ በመሄዱ ነበር። በውኃው ላይ በተፈጸሙ በእነዚህ ትዕይንቶች መካከል በምድር ላይ የተፈጸሙ በርካታ የኢየሱስ ተአምራቶችና የደቀ መዛሙርቱ የመጀመሪያ ሚስዮናዊ ተግባር ይገኙበታል። እነዚህ ታሪኮች የዚህ ሳምንት ትምህርት ርዕሶች ናቸው።

የእነዚህ ትዕይንታዊ ታሪኮች ሁሉን አካታች ባህሪያት አንባቢው ኢየሱስ ማን እንደሆነ እንዲያይ ማድረግ ነው። እርሱ አውሎ ነፋሱን ጸጥ ማድረግ፣ በአጋንንት የተያዘውን መፈወስ፣ ልብሱን ብቻ የነካችውን ሴት ማዳን፣ የሞተችውን ልጅ ከሙታን ማስነሳት፣ በአገሩ መስበክ፣ ደቀ መዛሙርቱን ለስብከት ተልዕኮ መላክ፣ በጥቂት እንጀራና ዓሳ 5000 ሰዎችን መመገብ እና በውኃ ላይ መሄድ የሚችል ነው። እነዚህ ነገሮች ደቀ መዛሙርቱ እርሱ የእግዚአብሔር ልጅ እንደሆነ ወደ መረዳት እንዲቀርቡ የሚያደርጉ አስደናቂ የኃይል መግለጫዎች ናቸው። 

_የዚህን ሳምንት ትምህርት ለሀምሌ 27 ሰንበት ለመዘጋጀት ያጥኑ።_