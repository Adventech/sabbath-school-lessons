---
title:  ተጨማሪ ሀሳብ
date:   02/08/2024
---

የዘመናት ምኞት ከሚለው የኤለን ጂ ኋይት መጽሐፍ “ሰላም፣ ጸጥ በል” እና “የእምነት መንካት” የሚሉ ርዕሶችን ከእንግሊዝኛው መጽሐፍ ገጽ 333-348 ላይ ያንብቡ።

“በእግዚአብሔር ሥልጠና ሥር ባሉ ሰዎች ሕይወት ውስጥ ከዓለምና ከወጎቹ ወይም ከልምምዶቹ ጋር የማይጣጣም ሕይወት መታየት አለበት።

እያንዳንዱ ሰው የእግዚአብሔርን ፈቃድ እውቀት የማግኘት የግል ልምምድ ሊኖረው ይገባል። እያንዳንዳችን ለልባችን ሲናገር በግል መስማት አለብን።

እያንዳንዱ ሌላ ድምጽ ጸጥ ሲልና በጸጥታ በፊቱ ስንጠብቅ የነፍስ ጸጥታ የእግዚአብሔር ድምጽ ከሌላ ድምጽ ተለይቶ እንዲሰማ ያደርጋል። ‘ጸጥ በሉ፣ እኔም አምላክ እንደሆንኩ እወቁ’ በማለት ይለምነናል (መዝ. 46:10)።

እውነተኛ እረፍት የሚገኘው እዚህ ብቻ ነው። ይህ ለእግዚአብሔር ለሚሰሩ ሁሉ ውጤታማ የሆነ ዝግጅት ነው። በጥድፊያው ውስጥ ባለው ሕዝብ እና አድካሚ በሆኑ የሕይወት እንቅስቃሴዎች መካከል በዚህ መልክ የታደሰ ነፍስ በብርሃንና በሰላም ከባቢ አየር ይከበባል። ሕይወት መልካም መዓዛ ያለውን አየር ይተነፍሳል፤ የሰዎችን ልብ የሚደርስ መለኮታዊ ኃይልንም ይገልጣል።”—Ellen G. White, The Desire of Ages, p. 363.

“እርካታ ያላገኘው ልባቸው ኢየሱስ እነርሱ የተመለከቱአቸውን እጅግ ብዙ አስደናቂ ሥራዎችን መስራት ከቻለ ለሕዝቡ ሁሉ ጤናን፣ ብርታትንና ሀብትን መስጠት አይችልምን? ከጨቋኞቻቸው ነጻ በማድረግ ወደ ሥልጣንና ክብር ከፍ ሊያደርጋቸው አይችልምን? የሚሉ ጥያቄዎችን አነሳ። ከእግዚአብሔር እንደተላከ ቢናገርም የእሥራኤል ንጉሥ ለመሆን እምቢ ማለቱ መረዳት ያልቻሉት ምስጢር ነበር። እምቢ ማለቱ የተሳሳተ ትርጉም ተሰጥቶት ነበር። ብዙዎች ስለ ተልዕኮው መለኮታዊ ባህሪይ እርሱ ራሱ ጥርጣሬ ስላለበት ከእግዚአብሔር ስለመላኩ ማረጋገጫ መስጠት አልደፈረም ከሚል ድምዳሜ ላይ ደረሱ። ከዚህ የተነሣ ልባቸውን ለአለማመን ክፍት በማድረጋቸው ሰይጣን የዘራው ዘር ያንኑ ዘር የሚመስል በስህተት የመረዳትና የክህደት ፍሬ አፈራ።”—The Desire of Ages, p. 385.

**የመወያያ ጥያቄዎች**

`1. የሆነ ሰው ኢየሱስ እርስዎን ከምን ነጻ አደረገዎት ብሎ ቢጠይቅዎ ምን መልስ ይሰጣሉ?`

`2. አንዳንድ ጊዜ እግዚአብሔር እንደ መጥምቁ ዮሐንስ ያሉ መልካም ሰዎችን በወህኒ ቤት እንዲጣሉና እንዲገደሉ የሚፈቅደው ለምን እንደሆነ ተወያዩ። እነዚህ ከባድ ነገሮች ቢደርሱም ምን መጽናኛ ወይም ተስፋ ማግኘት እንችላለን?`

`3. ጥቂት ሀብት ላለው የቤተ ክርስቲያን ጉባኤ 5000 ሰዎችን ኢየሱስ መመገቡ ምን ትምህርት ይሰጣል?`

`4. በማርቆስ ምዕራፍ 5 እና 6 ላይ ለኢየሱስ ከተሰጠው ስዕል አንጻር ዛሬ ስለ ኢየሱስ ያሉ ዝነኛ አመለካከቶችን ያወዳድሩ። የፖሊቲካ ሥልጣን ለመፈለግና ሌሎችን ለመጨቆን ኢየሱስን ስለሚጠቀሙት ሰዎችስ ምን ይላሉ?`