---
title:  የጥፋት እርኩሰት
date:   03/09/2024
---

`ማር. 13:14–18ን ያንብቡ። “የጥፋት እርኩሰት” ምንን እንደሚመለከት እንዲለዩ ኢየሱስ ምን ፍንጭ ሰጣቸው?`

ማርቆስ 13፡14 ላይ ኢየሱስ ስለ ኢየሩሳሌም መፍረስ ማዕከላዊ ወደሆነው ነጥብ መጣ። “የጥፋት እርኩሰትን” ጠቀሰ። ጌታ አንባቢው ያስተውል አለ።

በእነዚህ ቃላት ኢየሱስ ለደቀ መዛሙርቱ ወደ ዳንኤል መጽሐፍ እያመለከተ ነው። ይህ አገላለጽ ዳንኤል 9፡27፤ 11፡31፤ እና 12፡11 ከዳንኤል 8፡13 ጋር በንጽጽር ይታያል።

`ዳንኤል 9:26-27ን ያንብቡ። “የተቀባው” ማን ነው? “ሊመጣ ያለው ልዑልስ ማን ነው?”`

ዳንኤል 9፡26 ላይ “የተቀባው” የሚለው ቃል በዕብራይስጥ መሲህ የሚል ሲሆን በአማርኛም መሲህ ተብሏል። ዳንኤል 9፡24-27ን በጥንቃቄ ስናጠና ቃሉ የሚያመለክተው የኢየሱስ ክርስቶስን መምጣት ነው።

ነገር ግን የኢየሩሳሌም ከተማን ጥፋት የሚያመጣው “የሚመጣው ልዑል” ማን ነው? ከተማዋ የሮም ጀነራል በነበረው በታይተስ ወድማለች።

ስለዚህ በዳንኤል 9፡26፣27 ላይ የተጠቀሰው “የሚመጣው ልዑል” እርሱ ነው መባሉ ምክንያታዊ ይመስላል። ሁለቱ ግለሰቦች የተገናኙበት ምክንያት መሲሁን የያዙበት መንገድ የከተማዋን ጥፋት ከማምጣቱ የተነሳ ነው።

ኢየሱስ ዳንኤልን በመጥቀስ እየተናገረ ያለው ይህ “የጥፋት እርኩሰት” ምንድር ነው? እንደ አለመታደል ሆኖ ብዙ ምሁራን ይህ እርኩሰት አንቲዮከስ ኤፕፋነስ ከክርስቶስ ልደት በፊት በ2ኛው ምዕተ ዓመት ቤተ መቅደሱን እንዳረከሰ የሚያመለክት ነው በማለት ያምናሉ። ነገር ግን ይህ አባባል አይሰራም። ኢየሱስ “የጥፋት እርኩሰት” እርሱ እዚህ ከነበረበት ጊዜ በኋላ የሚመጣ እንደሆነ   ይገልጻል። ስለዚህ ኢየሱስ በምድር ላይ ካገለገለበት ከሁለት መቶ ዓመታት በፊት የነበረውን ነገር ሊያመለክት አይችልም።

ከዚህ ይልቅ እርኩሰት ከ60ዎቹ መጨረሻ አከባቢ ኢየሩሳሌም በሮም በተከበበች ጊዜ የሮም አረመኔያዊ መስፈርቶችን በእሥራኤል መትከልን ሊያመለክት ይችላል። ይህ ክርስቲያኖች እንዲሸሹ ምልክት የነበረ ሲሆን በዚህ መሰረት ከኢየሩሳሌም ሸሽተው ነበር።

`ኢየሱስ እንደተነበየው ኢየሩሳሌም ወደቀች። በትንበያዎቹ ሁሉ እርሱን እና መጽሐፍ ቅዱስን ማመንን መማር የምንችለው እንዴት ነው?`