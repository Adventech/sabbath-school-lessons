---
title:  የመጨረሻዎቹ ቀናት
date:   31/08/2024
---

### ለዚህ ሳምንት ጥናት፡
ማር. 12:41–44፣ ማር. 13:1–32፣ ዳን. 9:24–27፣ ዳን. 7:25፣ 1ኛ ተሰ. 4:13–18ን ያንብቡ።

> <p>የመታሰቢያ ጥቅስ</p>
> “በዚያን ጊዜም የሰው ልጅ በብዙ ኃይልና ክብር በደመና ሲመጣ ያዩታል። በዚያን ጊዜም መላእክትን ይልካል ከአራቱ ነፋሳትም ከምድር ዳርቻ እስከ ሰማይ ዳርቻ የተመረጡትን ይሰበስባቸዋል።” (ማር. 13:26, 27)።

የዚህ ሳምንት ትምህርት የሚጀምረው ባልቴቷ ስላደረገችው ነገር ኢየሱስ ጥልቅ የሆነ ንግግር ባደረገበት ማርቆስ ምዕራፍ 12 ላይ ባለው በጣም አጭር የሆነ ታሪክ ነው። ነገር ግን የዚህ ሳምንት ትምህርት ዋናው ክፍል የሚመለከተው ስለ ኢየሩሳሌም ቤተ መቅደስ ዕጣ ፋንታና ከዚያም ለሚበልጥ ነገር ስለ ተነገረው አስደናቂ ትንቢት ነው። ይህ ምዕራፍ ከማቴዎስ ምዕራፍ 24 እና ሉቃስ ምዕራፍ 21 ጋር ስለ ኢየሩሳሌም መውደቅና ከዚያም ባሻገር እስከ ዓለም ፍጻሜ ስላለው ነገር ይናገራል። ማርቆስ ምዕራፍ 13 ግልጽ የሚያደርገው ነገር ቢኖር ትንቢቱ ከነቢዩ፣ ከኢየሱስ ጊዜ አንስቶ እስከ ፍጻሜ ዘመን፣ እስከ ዳግም ምጻቱ ድረስ እንደሚሄድ ነው። ይህ አቀማመጥ እነዚህን ትንቢቶች ከዚህ በፊት እንደተፈጸሙ ወይም ገና ወደ ፊት ከረዥም ዘመናት በኋላ እንደሚፈጸሙ አድርገው ከሚተረጉሙት በተቃራኒ “ታሪክን መሰረት በማድረግ የፍጻሜ ዘመን ትንቢትን የሚተረጉሙ ሰዎችን” መንገድ ይከተላል።

በማርቆስ ውስጥ እንዳሉ ብዙ የኢየሱስ ትምህርቶች ጌታ የሰጠው መመሪያ ለደቀ መዛሙርቱ ጥያቄ ወይም የተሳሳተ መረዳት ምላሽ ነበር። እነዚህ ጥያቄዎች ወይም የመረዳት ስህተቶች ኢየሱስ ለክርስቲያን ሕይወትና ልምምድ ወሳኝ የሆኑ እውነቶችን ለማስተማር ዕድል ይሰጡታል። ኢየሱስ ወደ ፊት ስለሚሆነው ነገር የሚተነብይ ብቻ ሳይሆን ደቀ መዛሙርቱ ሊመጡ ስላሉ ፈተናዎች እንዴት እንደሚዘጋጁ ያኔ እና አሁንም ያስተምራል። 

_የዚህን ሳምንት ትምህርት ለጳጉሜ 2 ሰንበት ለመዘጋጀት ያጥኑ።_