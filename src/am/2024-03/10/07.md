---
title:  ተጨማሪ ሀሳብ
date:   06/09/2024
---

ኤለን ጂ ኋይት ከጻፈችው የዘመናት ምኞት ከሚለው መጽሐፏ “በደብረ ዘይት ተራራ ላይ” የሚለውን ርዕስ ገጽ 627-636 ላይ ያንብቡ።

በዓለም ላይ እጅግ የሚረብሹ ብዙ ነገሮች እየተከሰቱ ናቸው። እንደ እውነቱ ከሆነ እየሆነ ያለው ነገር ሰዎችን በፍርሃት ቆፈን እንዲያዙ አድርጎአቸዋል።

እኛ፣ እንደ ሰባተኛ ቀን አድቬንቲስትነታችን፣ በክስተቶች ላይ ‹‹የተለየ አቋም›› ያለን እንደመሆናችን በኢየሱስ ወዳለን ተስፋና ወደ ምጻቱ ተስፋ ሰዎችን ለማመልከት እነዚህን ነገሮች መጠቀም የምንችለው እንዴት ነው?

“የመምጫውን ትክክለኛ ጊዜ ስለማናውቅ ነቅተን እንድንጠብቅ ታዘናል። ‘ጌታቸው በመጣ ጊዜ ሲተጉ የሚያገኛቸው እነዚያ ባሪያዎች ብፁዓን ናቸው።’ ሉቃስ 12:37። የጌታን መምጣት ተግተው የሚጠብቁ ሥራ ፈትተው አይጠብቁም። የክርስቶስን መምጣት መጠበቅ ሰዎች እግዚአብሔርን እንዲፈሩና በኃጢአት ላይ የሚያመጣውን ፍርድ እንዲፈሩ ሊያደርጋቸው ይገባል። የእርሱን የምህረት ስጦታ ያለመቀበል ታላቅ ኃጢአት ስለሚያስከትለው ነገር እንዲነቁ ሊያደርጋቸው ይገባል። ጌታን ተግተው የሚጠብቁ ሰዎች ለእውነት በመታዘዝ ነፍሳቸውን እያነጹ ናቸው። ነቅቶ ከመጠበቅ ጋር ተግቶ መስራትን ያጣምራሉ።

ጌታ በደጅ እንደሆነ ስለሚያውቁ ለነፍሳት ድነት ለመስራት ከመለኮታዊ ወኪሎች ጋር ለመተባበር ቅንዓታቸው ተነሳስቷል። እነዚህ ለጌታው ቤተሰብ ምግባቸውን በወቅቱ የሚሰጡ ታማኝና ጠቢብ ባሪያዎች ናቸው። ሉቃስ 12:42።

ለወቅቱ በተለየ ሁኔታ ገጣሚ የሆነ እውነትን እያወጁ ናቸው። ሄኖክ፣ ኖህ፣ አብርሃምና ሙሴ እያንዳንዳቸው ለዘመናቸው ገጣሚ የሆነ የወቅቱን እውነት እንዳወጁ ሁሉ አሁን የክርስቶስ ባሪያዎችም እነርሱ ላሉበት ትውልድ የሚሆን የተለየ ማስጠንቀቂያ ይሰጣሉ።”—Ellen G. White, The Desire of Ages, p. 634.

**የመወያያ ጥያቄዎች**

`1. ለእግዚአብሔር ሥራ የሚያስፈልግ ነገርን መስጠት አንድ ነገር ነው። በመስዋዕትነት መንፈስ መስጠት ደግሞ ሌላ ነገር ነው። ልዩነቱ ምንድር ነው? ያ ልዩነት አስፈላጊ የሚሆነው ለምንድር ነው?`

`2. እግዚአብሔር በዘመናት ውስጥ እና በዛሬው ዓለም ስደትን ያልከለከለው ለምንድር ነው? ስደት ለምን እንደሚኖር እንድንረዳ የታላቁ ተጋድሎ ዋና ሀሳብ የሚረዳን እንዴት ነው?`

`3. በዛሬው ዓለም ለእርስዎ በተለየ ሁኔታ ጎልተው የሚታዩት ምን የክርስቶስ መምጫ ምልክቶች ናቸው?`

`4. ስለ ሙታን ሁኔታ እና ሙታን ክርስቶስ እስኪመለስ ድረስ አንቀላፍተው ስለሚቆዩበት ሁኔታ ያስቡ። ሰዎች በሞት ዓይኖቻቸውን ይጨፍናሉ፤ ከዚያ ቀጥለው የሚያውቁት ነገር ምንድር ነው? ይህ ሀሳብ ለእያንዳንዱ ሰው በግል የክርስቶስ መምጣት ሁልጊዜ እጅግ ቅርብ መሆኑን እንድናይ የሚረዳው እንዴት ነው?`