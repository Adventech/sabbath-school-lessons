---
title:  የእግዚአብሔር ልጅ መምጣት
date:   05/09/2024
---

`ማር. 13:24–32ን ያንብቡ። በዚህ ቦታ የተገለጸው ትልቅ ክስተት ምንድር ነው?`

የፀሐይ፣ የጨረቃና የክዋክብት ምልክቶችን ተከትሎ የሚመጣው የኢየሱስ ክርስቶስ ዳግም ምጻት ነው። አዲስ ኪዳን ወደዚህ አስደናቂ ክስተት በሚያመለክቱ ትንቢቶች የተሞላ ነው። ሐዋርያው ጳውሎስ በክርስቶስ ያንቀላፉት ክርስቶስን በአየር ለመገናኘት በመነሳት ከሕያዋን ጋር የሚነጠቁበትን በገለጸበት በ1ኛ ተሰሎንቄ 4፡13-18 ላይ ይህን ጉዳይ በዝርዝር ይገልጻል። በ1ኛ ቆሮንቶስ ምዕራፍ 15 ላይ በክርስቶስ መመለስ ስለሚፈጸመው የሙታን ትንሣኤ እውነታ   በዝርዝር ይናገራል።

ጴጥሮስ በ2ኛ ጴጥሮስ 3፡3-13 ላይ ጌታ ስለ ተስፋ ቃሉ እንደማይዘገይ ነገር ግን ሁሉም ወደ ንስሃ እንዲመጡ እንደሚፈልግ በማብራራት ያንን ታላቅ ቀን ይገልጻል። የራዕይ መጽሐፍ ደግሞ ስለ ክርስቶስ መመለስ ግልጽ የሆኑ መግለጫዎችን ይሰጣል (ራዕይ 1፡7፤ 6፡12-17፤ 14፡14-20፤ እና 19፡11-21ን ይመልከቱ)። ተለዋዋጭ ያልሆነው የአዲስ ኪዳን አስተምህሮ የሚገልጸው የክርስቶስ ዳግም ምጻት በአካል የሚገለጽ፣ እውን፣ የሚታይና የሚሰማ እንደሆነ ነው። እርሱ ሲመጣ ሁሉም ያየዋል።

ታዲያ ኢየሱስ “ይህ ትውልድ” እና “ያን ቀን” ወይም “ያቺን ሰዓት” ሲል ምን ማለቱ ነው? ኢየሱስ ይህንን ሀሳብ የተናገረለት ትውልድ ከብዙ ዓመታት በፊት ስለሞተ እነዚህ ቃላት ብዙ ሰዎችን ግራ አጋብተዋል።

ለዚህ ንባብ በርካታ የመፍትሄ ሀሳቦች ተሰጥተዋል። አንዳንዶች ‹‹ትውልድ›› የሚለው ቃል የሚያመለክተው የሰው ዘርን፣ በዚህ አጋጣሚ አይሁዶችን ነው ብለው ይከራከራሉ። ይህ ማለት ክርስቶስ ከመመለሱ በፊት የአይሁድ ዘር አይጠፋም እንደማለት ነው። ሌላኛው እንደ መፍትሄ የቀረበው ሀሳብ ይህ ክፍል የሚናገረው ክርስቶስ ከመመለሱ በፊት ስለማይሞትና ሁሉም ምልክቶች ሲፈጸሙ ስለሚመለከት ትውልድ ነው የሚል ነው።

ነገር ግን ቀላሉ መፍትሄ ማርቆስ 13፡30 ላይ ‹‹ይህ›› የሚለውን ቃል ‹‹ይህ ትውልድ›› ለሚለው መጠቀሙን እና በማርቆስ 13፡32 ላይ ‹‹ስለዚያች›› የሚለውን ቃል ‹‹ስለዚያች ቀንና ሰዓት›› ለሚለው መጠቀሙን ልብ ማለት ነው። ማርቆስ 13 ላይ ‹‹ይህ›› የሚለው ቃል (houtos, hautē, touto) እስከ ኢየሩሳሌም ጥፋት ድረስ በመምራት ከቁጥር 1-13 በብዛት ቀርቧል። ቃሉ የምዕራፉን የኋለኛውን ክፍል የሚገልጽ ነው።

ስለዚህ “ይህ ትውልድ” የሚለው ቃል ማርቆስ 13፡30 እንደሚገልጸው በ1ኛው መቶ ክፍለ ዘመን የነበረውንና የኢየሩሳሌምን ጥፋት ያየውን ትውልድ የሚመለከት ሊሆን ይችላል። ነገር ግን ማርቆስ 13፡32 ወደ ፊት ሊሆን ያለውንና ከ1ኛው መቶ ክፍለ ዘመን እጅግ ርቆ ያለውን ዳግም ምጻትን ያመለክታል። ከዚህ የተነሳ ማርቆስ 13፡32 ከመጀመሪያው ምዕተ ዓመት እጅግ ርቀው ስላሉ ክስተቶች ለመናገር ‹‹ያቺን›› የሚለውን ቃል ይጠቀማል።
