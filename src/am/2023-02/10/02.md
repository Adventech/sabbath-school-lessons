---
title:  ለሰው መልካም የምትመስል መንገድ
date:   28/05/2023
---

በመጨረሻው ቀናት አውድ ኢየሱስ እንዲህ በማለት ኃይለኛ የሆነ ማስጠንቀቂያ ተናግሯል፡- “ሐሰተኞች ክርስቶሶችና ሐሰተኞች ነቢያት ይነሣሉና፥ ቢቻላቸውስ የተመረጡትን እንኳ ያስቱ ዘንድ ምልክትና ድንቅ ያደርጋሉ” (ማር. 13:22)። እርሱ የጠቀሳቸው “ምርጦች” እነማን ናቸው? በሌላ ጊዜ እንዲህ ብሏል፡ - “መላእክቱንም ከታላቅ መለከት ድምፅ ጋር ይልካቸዋል፥ ከሰማያትም ዳርቻ እስከ ዳርቻው ከአራቱ ነፋሳት ለእርሱ የተመረጡትን ይሰበስባሉ” (ማቴ. 24:31)። በመጨረሻው ዘመን የሚኖረው ማታለያ ታማኝ የሆኑት እንኳን የመታለል አደጋ እስኪደቀንባቸው ድረስ እጅግ ትልቅ መሆኑ ትንሽ የሚያስፈራ ነው፣ አይደለም?

`ራዕይ 12:9ን ያንብቡ። በሰይጣን የተታለለው ማን ነው? እነዚህን ቃላት የምንረዳው እንዴት ነው?`

እግዚአብሔር በየዘመናቱ እንደነበረው ሁሉ በመጨረሻዎቹ ቀናትም ታማኝ የሆነ ጥቂት ሕዝብ ይኖረዋል። ነገር ግን እዚህ ላይ የተቀመጠው የቃላት አጠቃቀም ማታለያው በርግጠኝነት ምን ያህል የተስፋፋ እንደሆነ ያሳያል።

`ምሳሌ 14:12ን ያንብቡ። በዚህ ቦታ ምን ዓይነት ኃይለኛ ማስጠንቀቂያ ነው የቀረበው?`

ሰዎች ትክክል ወይም ስህተት፣ መልካም ወይም ክፉ የሆነውን ነገር ለራሳቸው ወስነው በዚያ መሰረት እንዲኖሩ ብዙ ጊዜ የራሳቸውን ህሊና እንዲከተሉ ይነገራቸዋል። ነገር ግን መጽሐፍ ቅዱስ ሁላችንም ኃጢአተኞችና ጥፋተኞች ስለሆንን (ኤር. 17፡9፣ ሮሜ 3፡9-18) በራሳችን ስሜቶች (ሀሳቦች) መተማመን ይፍጠንም ይዘግይም መሳሰታችንን ወይም ስህተት መፈጸማችንን የሚያረጋግጥ መንገድ መሆኑን ይገልጻል። በየዘመናቱ ሥራቸው ትክክል እንደሆነ በሚያምኑ ሰዎች ብዙ ክፋቶች ተፈጽመዋል። ይህ ማለት ለራሳቸው “ቅን የምትመስል መንገድ” ተከትለዋል ማለት ነው። ከዚህ ይልቅ ራሳችንን በእግዚአብሔር ቃል ውስጥ በመዝፈቅ እኛነታችንን ለመንፈስ ቅዱስ አሳልፈን ስንሰጥ እውነትን ከውሸት፣ ትክክለኛውን ከስህተት፣ መልካምን ከከፉ መለየትን እንማራለን። ለራሳችን ዘዴዎች ወይም ለራሳችን ስሜቶች ከተተውን በቀላሉ የሰይጣን ማታለያዎች ሲሳይ እንሆናለን።

`ትክክል እንደሆነ ባመኑት ነገር ላይ ተመስርተው ወይም የእግዚአብሔር ፈቃድ ነው ብለው ባመኑት ነገር ላይ ተመስርተው ያን ያመኑትን ነገር የተገበሩ፣ ነገር ግን ክፉ ነገሮች የፈጸሙ ሰዎችን ምሳሌዎች ያስቡ። ከእነዚህ አሳዛኝ ክስተቶች ምን መማር እንችላለን?`