---
title:  ለታማኝነት የቀረበ ጥሪ
date:   31/05/2023
---

በራዕም ምዕራፍ 14 ላይ የቀረበው የሁለተኛው መልአክ መልእክት “ባቢሎን ወደቀች ወደቀች” የሚል ነው። በምዕራፍ 17 ላይ በመንፈሳዊቷ ባቢሎን የምትታወቀው ሴት ሀምራዊና ቀይ ልብስ ተጎናጽፋ በቀይ አውሬ ላይ ተቀምጣ የወይን ጠጇን ጽዋ እያሳለፈች ዓለምን በስህተት ትምህርቷ ታሰክራለች። ቤተ ክርስቲያንና መንግስት ሕብረት ይፈጥራሉ። ውሸት ያሸንፋል። አጋንንት አሳሳች ተዓምራቶችን ይፈጽማሉ። ዓለም ወደ መጨረሻው ጦርነት ተወርውሮ ይገባል። በዚህን ሰዓት የእግዚአብሔር ሕዝብ የጭካኔ ተግባር ይፈጸምባቸዋል፣ ይቀለድባቸዋል፣ ጭቆና ይደርስባቸዋል፡ ይሰደዳሉም። ነገር ግን በክርስቶስና በመንፈስ ቅዱስ ኃይል ለገቡት ቃል ኪዳን ጽኑዎች ይሆናሉ። የገሃነምና የክፉ ኃይሎች በሙሉ ለክርስቶስ ያላቸውን ታማኝነት ሊያቋርጡ አይችሉም። በእርሱ ደህንነት አላቸው። እርሱ “መጠጊያቸውና ኃይላቸው፥ ባገኛቸው በታላቅ መከራም ረዳታቸው ነው” (መዝ. 46:1)። እግዚአብሔር በመጨረሻው ዘመን የሚኖረውን ሕዝብ ለቃሉ ታማኝ ወደመሆን እየጠራቸው ነው። ኢየሱስ እንዲህ በማለት ጸልዮአል፡- “ በእውነትህ ቀድሳቸው፤ ቃልህ እውነት ነው” (ዮሐ. 17:17)። በዚህ የምድር ታሪክ ወሳኝ ሰዓት ወደ መዳረሻችን የሚመራን የሰው አመለካከት ወይም ወግ ሳይሆን የእግዚአብሔር ቃል እውነት ነው። ዶክተር ኤድዋርድ ቲ ሂስኮክስ የተባለ ለመጥምቃውያን ቤተ ክርስቲያን ደረጃውን የጠበቀ መመሪያ የፃፈ ደራሲ ያስቀመጠው አስደናቂ አረፍተ ነገር ከዚህ ቀጥሎ ቀርቧል። በ1893 ዓ.ም በመቶዎች የሚቆጠሩ የመጥምቃውያን አገልጋዮችን ለያዘ ቡድን ሲናገር እሁድ ወደ ክርስቲያን ቤተ ክርስቲያን እንዴት እንደመጣ በማብራራት እጅግ አስደነገጣቸው። “[እሁድ]የአህዛባዊነት መለያ ስም ተሰጥቶት፣ በፀሐይ ጣዖት ስም ክርስትና ተነስቶ፣ በጳጳሳዊ ክህደት ተቀባይነት አግኝቶና ፈቃድ ተሰጥቶት እንደ ቅዱስ ቅርስ ለፕሮቴስታንቶች መተላለፉ እንዴት የሚያሳዝን ነገር ነው!”—Ed- ward Hiscox, before a New York ministers’ conference, Nov. 13, 1893.

`ሕዝ. 20:1–20ን ያንብቡ። በዚህ ቦታ የሕዝቅኤል መልእክት ጭብጥ (ዋናው ሀሳብ) ምንድር ነው? በዚህ ለታማኝነት በቀረበው ጥሪ ውስጥ ሰንበት የሚገጥመው እንዴት ነው?`

ሕዝቅኤል ምዕራፍ 20 እሥራኤላውያን የአህዛብ ልምምዶችን እንዲያቆሙና በውሸት አማልክቶቻቸው (“የግብፃውያን ጣዖቶች”) ፋንታ ፈጣሪን እንዲያመልኩ የቀረበ ልባዊ ተማጽኖ ነው። በሶስቱ መላእክት መልእክት ውስጥ “ባቢሎን ስለወደቀች” “ፈጣሪን እንድናመልክ” እግዚአብሔር ተመሳሳይ የሆነ ተማጽኖ እያቀረበ ነው። አስቀድመን እንደምናውቀው ሰንበትና ለእርሱ ታማኝ መሆን በመጨረሻዎቹ ክስተቶች ውስጥ ትልቅ ሚና ይጫወታል።

`በሕዝቅኤል ምዕራፍ 20፡1-20 ላይ ከተጻፈው ውስጥ እኛ ለራሳችን ምን ትምህርቶችን እንወስዳለን? (1ኛ ቆሮ. 10:11ን ይመልከቱ)።`