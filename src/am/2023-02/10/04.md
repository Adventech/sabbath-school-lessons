---
title:  'ባቢሎን:- የፀሐይ አምልኮ ማዕከል'
date:   30/05/2023
---

የፀሐይ አምልኮ በግብጽ፣ በአሦር፣ በፋርስ እና በባቢሎን ታዋቂ ነበር። የተፈጥሮ አምልኮ በሚለው መጽሐፉ ጄምስ ጂ ፍራዜር እንዲህ በማለት አስተያየቱን ይሰጣል፡- በጥንቷ ባቢሎን ከጥንት ዘመን ጀምሮ ፀሐይ ይመለክ ነበር።”—Volume 1, p. 529. ሊያስገርም ቢችልም አንዳንድ ጊዜ የባቢሎናውያን የፀሐይ አምልኮ በብሉይ ኪዳን ዘመን በነበረው የእግዚአብሔር ሕዝብ ላይ ተጽእኖ አሳድሯል።

`ሕዝ. 8:16 እና 2ኛ ነገሥት 23:5፣ 11ን ያንብቡ። የፀሐይ አምልኮ በእሥራኤልና ይሁዳ ስላሳደረው ተጽእኖ ነቢያት ምን ጻፉ? (በተጨማሪ ሮሜ 1:25ን ይመልከቱ)።`

ደንኤል በነበረበት ዘመን የነበረው ነቢዩ ሕዝቅኤል ከእግዚአብሔር ሕዝብ መካከል አንዳንዶቹ ጀርባቸውን ወደ እግዚአብሔር ቤተ መቅደስ፣ ፊታቸውን ደግሞ ወደ ምሥራቅ አዙረው ለፀሐይ ይሰግዱ እንደነበር ይገልጻል። የፀሐይን ፈጣሪ በማምለክ ፋንታ ፀሐይን አመለኩ። በራዕይ 17 ላይ የፀሐይ አምልኮን ጨምሮ የባቢሎን መርሆዎች በድርድር ዘመን ወደ ቤተ ክርስቲያን የገባበትን ጊዜ ዮሐንስ ይገልጻል። በ4ኛው መቶ ክፍለ ዘመን ጅምር ላይ የቆስጣንጢኖስ የይስሙላ መለወጥ በሮም ግዛት ትልቅ ደስታ አምጥቶ ነበር። ቆስጠንጢኖስ ለፀሐይ አምልኮ ከፍተኛ ፍቅር የነበረው ሰው ነበር። ታዋቂው የታሪክ ምሁርና ፀሐፊ ኤድዋርድ ጊቦን እንዲህ በማለት ጽፏል፡- “ፀሐይ ለቆስጣንጢኖስ የማይበገር መሪና ጠባቂ እንደሆነ ተደርጎ በመላው ዓለም ይከበር ነበር።”—The History of the Decline and Fall of the Roman Em- pire, chapter 20. ቆስጣንጢኖስ በ321 ዓ.ም የመጀመሪያውን “የእሁድ ሕግ” አስተላለፈ።” ይህ አዋጅ እንዲህ ይላል፣ “በተከበረው (በተቀደሰው) የፀሐይ ቀን ዳኞችና በከተማ የሚኖር ሕዝብ ይረፍ፣ ሁሉም የሥራ ቦታዎች ይዘጉ።”—በ321 ዓ.ም የተላለፈው የቆስጣንጢኖስ ትዕዛዝ። ይህ በቆስጠንጢኖስ ግዛት ሥር ያሉ ሁሉ እሁድን እንዲጠብቁ የሚያስገድድ ሕግ አልነበረም፣ ነገር ግን በሮም አገር በሚኖር ሕዝብ አእምሮ እሁደን በቅድስና የመጠበቅን ስሜት አጠናክሮላቸዋል። ነገስታትና ጳጳሳት በመንግስት አዋጆችና በቤተ ክርስቲያን መማክርት ጉባኤ አማካይነት እሁድ ብቸኛው የአምልኮ ቀን እንዲሆን ያደረጉት ቀጥለው በመጡ አሥርት ዓመታት ሲሆን ይህ ልምምድ በአብዛኞቹ ክርስቲያኖች እስከ ዛሬ ድረስ ቀጥሏል። አብዛኛው ሕዝብ በሆነ ነገር ማመኑ ወይም ያንን ነገር መለማመዱ ትክክል ሊያደርገው እንደማይችል ስለሚያሳየው ጠንካራ እውነት ይህ እንዴት ያለ ኃይለኛ ምሳሌ ነው። በክርስቲያን ቤተ ክርስቲያናት የእሁድ አምልኮ ምን ያህል የተስፋፋ እንደሆነ ዙሪያዎን ይመልከቱ።

`የሰይጣን ማታለያዎች ምን ያህል የተስፋፉ እንደሆኑ ይህ ጭብጥ ምን አሰተማረዎት? ልክ ሙታን ስላሉበት ሁኔታ እንደነበረው ሁሉ ለዚህኛው ማታለያም ያለን ብቸኛው ጥበቃ ምንድር ነው?`