---
title:  ለመታዘዝ ጸጋ
date:   01/06/2023
---

በሀምራዊና ቀይ ልብስ የተጎናጸፈችውና በቀይ አውሬ ላይ የተቀመጠችው ሴት የወይን ጠጅ ጽዋዋን ለሁሉም ስላሳለፈች ዓለም በባቢሎን የሀሰት አስተምህሮዎች ሰክሯል። ኤለን ጂ ኋይት ስለ “ባቢሎን ወይን ጠጅ” ስትናገር እንዲህ ብላለች፡- “ወይን ጠጁ ምንድር ነው? የሀሰት አስተምህሮቿ ናቸው። ለዓለም በአራተኛው ትዕዘዝ ሰንበት ፋንታ የሀሰት ሰንበት በመስጠት ሰይጣን በመጀመሪያ በኤደን ለሄዋን የነገረውን-ነፍስ አትሞትም የሚለውን ውሸት ደግማለች።”—Ellen G. White, Review and Herald, Dec. 6, 1892. እነዚህ የስህተት ትምህርቶች በሚሊዮኖች የሚቆጠሩትን አስተዋል። ከዚህ የተነሣ እስከ አሁን በውሸት ውስጥ ሥር ሰደው ላሉት ሕዝቡ እግዚአብሔር የመጨረሻ ዘመን ተማጽኖ እያቀረበ ነው።

`ራዕይ 18:4፣ 5ን ያንብቡ። በወደቁ የኃይማኖት ድርጅቶች ውስጥ ላሉ እጅግ ብዙ ሕዝቦች የእግዚአብሔር ተማጽኖ ምንድር ነው?`

አስቀድመን እንደተመለከትነው(ነገር ግን መድገም ተገቢ ስለሆነ)፣ ከእግዚአብሔር ሕዝብ መካከል አብዛኞቹ በመጽሐፍ ቅዱሳዊ ትምህርቶች ላይ በተደራደሩ ኃይማኖታዊ ድርጅቶች ውስጥ ይገኛሉ። የመጽሐፍ ቅዱስን እውነቶች አይረዱም። የእግዚአብሔር የፍቅር ተማጽኖ ቀጥተኛ ሲሆን እንዲህ ይላል፡- “ሕዝቤ ሆይ፥ በኃጢአትዋ እንዳትተባበሩ ከመቅሠፍትዋም እንዳትቀበሉ ከእርስዋ ዘንድ ውጡ” (ራዕይ 18:4)።

`1ኛ ዮሐ. 3:4ን ያንብቡና ከሮሜ 14:23 ጋር ያነጻጽሩ። መጽሐፍ ቅዱስ ኃጢአትን እንዴት ይተረጉመዋል? እነዚህ የመጽሐፍ ቅዱስ ንባቦች የሚጣጣሙት እንዴት ነው?`

ኃጢአት የእግዚአብሔርን ሕግ መተላለፍ ወይም መጣስ ነው። ማንም ቢሆን የእግዚአብሔርን ሕግ መታዘዝ የሚችልበት ብቸኛው መንገድ በሕያው ክርስቶስ ባለው እምነት አማካይነት ነው። እኛ ደካማ፣ ተሳሳች፣ የምንወድቅና ኃጢአተኛ ሰብአዊ ፍጡራን ነን። ክርስቶስን በእምነት ስንቀበል ላለፈው ኃጢአታችን ጸጋው ያስተሰርይልንና ለዛሬአችን ኃይል ይሰጣል። “መታዘዝ እንዲገኝ ጸጋንና ሐዋርያነትን” ይሰጠናል (ሮሜ 1:5)። የእግዚአብሔርን ሕግ በማያከብሩና በማይታዘዙ ቤተ ክርስቲያናት ላሉት ሕዝቡ የሰማይ ተማጽኖ በእምነት እንዲወጡ ነው። ሰንበትን በሚጠብቁ ጉባኤዎች ውስጥ ላሉት አድቬንቲስቶች ያለው ተማጽኖ መታዘዝን በተመለከተ ራስን ማዕከል ያደረጉ ሰብአዊ ጥረቶችን በሙሉ በመተው በክርስቶስ ጸጋ በእምነት እግዚአብሔርን የሚመስል ሕይወት እንዲኖሩ ነው። ይህ ደግሞ ከኃጢአት ኩነኔና ግዛት ነጻ የሚያወጣን ነው። የእሥራኤላውን ለእግዚአብሔር ሕግ የነበራቸው ታማኝነት ለዓለም ኃይለኛ ምስክር እንደነበረ ሁሉ (ዘዳ. 4፡6) የእኛ ታማኝነትም ኃይለኛ ምስክር በመሆን ሰዎች ከባቢሎን እንዲወጡ ይመራቸዋል።