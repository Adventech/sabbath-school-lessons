---
title:  ስለ አለመሞት የተነገረው የጥንቱ ውሸት
date:   29/05/2023
---

`ራዕይ 16:13፣ 14 እና 18:2፣ 23ን ያንብቡ። በእነዚህ ጥቅሶች ውስጥ መናፍስትን ስለመጥራት ምን መግለጫ አገኙ?`

እንደ “የአጋንንት ማደሪያ” ወይም “የአጋንንት መናፍስት” እና “ጥንቆላ” ያሉ መግለጫዎች በሙሉ አጋንንታዊ እንቅስቃሴን የሚያመለክቱ ናቸው። በመጨረሻዎቹ ቀናት ከሚመጡት ሁለት ታላላቅ ማታለያዎች መካከል አንዱ “ነፍስ አትሞትም”የሚለው እንደሚሆን ማስጠንቀቂያ ማግኘታችን የሚያስደንቅ አይደለም። (ኤለን ጂ ኋይት፣ ታላቁ ተጋድሎ ምዕረፍ 588ን ይመልከቱ)። ይህ ዛሬ ለማየት እጅግ ቀላል ነው። ነፍስ አትሞትም የሚለው ሀሳብ በክርስቲያኑ ዓለም እንኳን የተመጠነ የክርስትና አስተምህሮ ነው። ብዙ ክርስቲያኖች ሰው ሲሞት የዳኑት እየበረሩ ወደ ሰማይ ሲሄዱ የጠፉቱ ደግሞ ወደ ሲዖል ይሄዳሉ ብለው ያምናሉ። ለምሳሌ ያህል ታላቁ ወንጌላዊ ቢሊ ግራም ከሞተ በኋላ “ቢሊ ግራም አሁን በሰማይ፣ አፍቃሪ በሆኑ የኢየሱስ እጆች ውስጥ በደህና ተቀምጧል” የሚለውን ወይም ይህን የሚመስል ንግግር የምንሰማው ምን ያህል ጊዜ ነው? የዚህ ዓይነት ነገር በክፍል ውስጥ፣ በመድረኮችና በተለይም በቀብር ሥነ-ሥርዓቶች ይስተማራል።

`መክ. 9:5፤ ኢዮብ 19:25–27፤ 1ኛ ተሰ. 4:16፣ 17 እና ራዕይ 14፡13ን ያንብቡ። ከሞት በኋላ ስላለው ሕይወትና ተስፋችንን ስለምናገኝበት ቦታ እግዚአብሔር ለሕዝቡ የሰጠው እንዴት ያለ ግልጽ መመሪያ ነው?`

ከባቢሎን የማታለያ ምሶሶዎች መካከል አንዱ ነፍስ አትሞትም የሚለውን ሀሳብ ማዕከል በማድረግ ለመናፍስት መጥራት አታላይ ተጽእኖ መንገድ የሚያዘጋጅ ስለ ሞት ያለው የውሸት መረዳት ነው። ሙታን በሆነ መልክ እንደሚኖሩና እንዲያውም ከእኛ ጋር ግንኙነት መፍጠር እንደሚችሉ ካመንክ ሰይጣን ካለው የተለያዩ ዓይነት ማታለያዎች የሚጠብቅህ ምን አለ? የምትወዳት እናትህ ወይም ልጅህ ወይም እጅግ የምትወደው ወዳጅህ በድንገት ተገልጦ የሚያናግርህ ቢሆን በስሜቶችህ መታለል ምን ያህል ቀላል ይሆን? ይህ ከዚህ በፊት ሆኗል፣ አሁንም ይሆናል፣ በእርግጠኝነት ወደ መጨረሻዎቹ ቀናት እየቀረብን ስንሄድ በድጋሚ ይሆናል። ብቸኛው መከላከያችን መጽሐፍ ቅዱስ በሚያስተምረው ነገር ላይ ሥር ሰደን ጸንተን መቆምና እስከ ኢየሱስ ዳግም ምጻት ድረስ ሞት እንቅልፍ ነው የሚለውን መጽሐፍ ቅዱሳዊ ትምህርት የሙጥኝ ብለን መያዝ ነው።

`ዛሬ በባህልዎ ውስጥ ለዘመናዊው መናፍስትን መጥራት ምሳሌ የሚሆኑ ምን ነገሮች አሉ? ብቸኛው መከላከያችን የእግዚአብሔርን ቃል አጥብቀን መያዝ የሚሆነው ለምንድር ነው?`