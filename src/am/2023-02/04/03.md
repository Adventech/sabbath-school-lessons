---
title:  እግዚአብሔርን መፍራትና መታዘዝ
date:   17/04/2023
---

`እግዚአብሔርን መፍራት ማለት ምን ማለት እንደሆነ መጽሐፍ ቅዱስ ምን ሌላ ነገር ያስተምረናል? ዘዳግም 6:2፤ መዝሙር 119:73፣ 74፤ እና መክብብ 12:13፣ 14ን ያንብቡ። እነዚህ ጥቅሶች “እግዚአብሔርን መፍራት” ስለሚያስገኘው ውጤት ምን ይገልጹልናል?`

እነዚህ ንባቦች እግዚአብሔርን በመፍራትና ትዕዛዛቱን በመጠበቅ መካከል ያለውን ግንኙነት ይገልጻሉ። እግዚአብሔርን መፍራት ወደ መታዘዝ የሚመራ አክብሮታዊ አመለካከት ነው። ሰማይ በጸጋ ለዳኑት ያለው አንገብጋቢ ተማጽኖ ለእግዚአብሔር ትዕዛዛት እንዲታዘዙ ነው (ኤፌ. 2፡8-10)። ጸጋ የእግዚአብሔርን ትዕዛዛት ከመታዘዝ ነጻ አያደርገንም። ወንጌል ነጻ የሚያወጣን ከሕግ ኩነኔ እንጂ ሕግን እንድንታዘዝ ካለብን ሀላፊነት አይደለም። ጸጋ ካለፈው የበደለኝነት ስሜት ነጻ የሚያወጣን ብቻ ሳይሆን አሁን እግዚአብሔርን የሚመስል የመታዘዝ ሕይወት እንድንኖርም ኃይል ይሰጠናል። ሐዋርያው ጳውሎስ “በእርሱም ስለ ስሙ በአሕዛብ ሁሉ መካከል ከእምነት የሚነሣ መታዘዝ እንዲገኝ ጸጋንና ሐዋርያነትን ተቀበልን” ብሎ አውጆአል (ሮሜ 1:5)።

በጸጋ መዳን በሆነ መንገድ የእግዚአብሔርን ሕግ እንደሚቃወም ወይም የመታዘዝን አስፈላጊነት እንደሚቀንስ አድርገው የሚያስቡ አንዳንድ ሰዎች አሉ። ማንኛውም ስለመታዘዝ የሚደረግ ንግግር ሕጋዊነት እንደሆነ ያምናሉ። እኔ የምፈልገው ኢየሱስን ብቻ ነው ብለው ይናገራሉ። ጥያቄው “የትኛውን ኢየሱስ?” የሚል ነው። እኛ ራሳችን የፈጠርነው ኢየሱስ ወይስ በቅዱሳት መጻሕፍት ውስጥ ያለው ኢየሱስ? በቅዱሳት መጻሕፍት ውስጥ ያለው ኢየሱስ የባህርዩ ቅጂ የሆነውን ሕጉን ዝቅ ወደማድረግ በፍጹም አይመራንም። በቅዱሳት መጻሕፍት ውስጥ ያለው ክርስቶስ እርሱ ማን እንደሆነ እና ለዚህ ዓለም ያለው ዕቅድ ምን እንደሆነ በግልጽ የሚገልጹትን የመጽሐፍ ቅዱስ አስተምህሮዎች ዝቅ ወደማድረግ በፍጹም አይመራንም። የቅዱሳት መጻሕፍት ክርስቶስ የእርሱን ትምህርቶች አስፈላጊ ወዳልሆኑ ኃይማኖታዊ አስተያየቶች ዝቅ እንድናደርገው በፍጹም አይመራንም። ክርስቶስ የሁሉም ኃይማኖታዊ ህግጋት ተምሳሌት ነው። ኢየሱስ ሥጋ የለበሰ እውነት ነው። እርሱ አስተምህሮ በሕይወት (በተግባር) ሲገለጥ ነው።

የራዕይ የመጨረሻው ተማጽኖ በኢየሱስ ባለን እምነት አማካይነት እርሱ የሚሰጠውን ነገር ሁሉ በሙላት እንድንቀበል ተማጽኖ ያቀርባል። እግዚአብሔርን የሚመስል የመታዘዝ ሕይወት እንድንኖር በሚያስችለን በእርሱ የሚያድን ኃይል በማመን ወደሚገለጽ “እግዚአብሔርን መፍራት” ይጠራናል። በዚህ ቦታ “ሥጋንም የሚገድሉትን ነፍስን ግን መግደል የማይቻላቸውን አትፍሩ፤ ይልቅስ ነፍስንም ሥጋንም በገሃነም ሊያጠፋ የሚቻለውን ፍሩ” (ማቴ. 10:28 )

`በማለት የተገለጹት ቃላት እግዚአብሔርን መፍራት ማለት ምን ማለት እንደሆነ እንድናስተውል እንዴት ይረዱናል?`