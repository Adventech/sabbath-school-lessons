---
title:  ለእግዚአብሔር ክብርን መስጠት
date:   19/04/2023
---

“ለእግዚአብሔር ክብርን ስጡ” (ራዕይ 14፡7) የሚለው ሀረግ በመጀመሪያው መልአክ መልእክት ውስጥ ጥቅም ላይ በዋለበት ሁኔታ በብሉይ ኪዳን ውስጥም ጥቅም ላይ የዋለበትን ሁኔታ ስናጠና ብዙ ጊዜ ከመለኮታዊ ፍርድ አውድ ተገልጾ እናገኛለን (ኢያሱ 7:19፤ 1ኛ ሳሙ. 6:5፤ ኤር. 13:15፣ 16፤ ሚል. 2:2)። ይህ ሀሳብ በራዕይ 19:1፣ 2 ላይም “ሃሌ ሉያ፤ ፍርዶቹ እውነትና ጽድቅ ናቸውና ማዳንና ክብር ኃይልም የአምላካችን ነው” በማለት ተገልጾ እናገኛለን።

`1ኛ ቆሮ. 3:16፣ 17፤ 1ኛ ቆሮ. 6:19፣ 20 እና 1ኛ ቆሮ. 10:31ን ያንብቡ። እነዚህ ንባቦች እግዚአብሔርን ማክበር የምንችልበትን አንድ መንገድ እንድናስተውል እንዴት ይረዱናል?`

ሐዋርያው ጳውሎስ እንደተናገረው አካሎቻችን የእግዚአብሔር መንፈስ የሚያድርባቸው፣ በእግዚአብሔር መገኘት የተቀደሱ ቤተ መቅደሶች ናቸው። ቅዱሳት መጻሕፍት በሕይወታችን በሁሉም ገጽታ እግዚአብሔርን እንድናከብር ግልጽ የሆነ ጥሪ ያስተላልፋሉ። እግዚአብሔር የሕይወታችን ማዕከል ሲሆን የሚኖረን ብቸኛው ፍላጎት በአመጋገባችን ቢሆን ወይም በአለባበሳችን፣ በመዝናኛችን ወይም ከሌሎች ጋር በሚኖረን ግንኙነት፣ ለእርሱ ክብርን መስጠት ይሆናል። ለእግዚአብሔር ክብርን የምንሰጠው የእርሱን ፈቃድ ለመፈጸም ባለን መሰጠት የእርሱን የፍቅር ባህርይ ለዓለም ስንገልጥ ነው። ይህ በምድር የመጨረሻው ዘመን ፍርድ ብርሃን ስንመለከተው ጠቀሜታው እጅግ ጉልህ ይሆናል።

`ሮሜ 12:1፣ 2ን ያንብቡ። አጠቃላይ የሕይወት ምርጫዎቻችንን በተመለከተ ሐዋርያው ጳውሎስ ያስተላለፈው ተማጽኖ ምንድር ነው?`

በዚህ ንባብ ውስጥ አካሎች ለሚለው የአዲስ ኪዳን ቃል የግሪኩ ቃል ሶማታ ሲሆን በተሻለ ሁኔታ ሲተረጎም የአንድ ግለሰብ ማንነት ጥቅል ድምር -አካል፣ አእምሮና ስሜቶችን የሚያመለክት ነው። የፊሊፕስ ትርጉም የሚባለው የመጽሐፍ ቅዱስ ትርጉም “ለአእምሮ የሚመች (ምክንያታዊ የሆነ) አገልግሎት” የሚለውን አባባል “በእውቀት ላይ የተመሰረተ የአምልኮ ተግባር” ብሎ ይተረጉመዋል። በሌላ አገላለጽ “እግዚአብሔርን ለመፍራት” እና በምታደርጉት ነገር ሁሉ አእምሮአችሁን፣ አካላችሁንና ስሜቶቻችሁን ለእርሱ ለመስጠት ሙሉ በሙሉ ቁርጠኛ ስትሆኑ ይህ “በእውቀት ላይ የተመሰረተ የእምልኮ ተግባር” ነው። በእግዚአብሔር ፍርድ ብርሃን ስንመለከት እርሱን ለመታዘዝ ፈቃደኛ መሆን በርግጥ ጥሩ ሀሳብ ነው።

`አካላችሁን እንዴት እንደምትጠቀሙበት አስቡ። በአካላችሁ እግዚአብሔርን እያከበራችሁ ለመሆናችሁ እርግጠኛ ለመሆን ምን ማድረግ ትችላላችሁ?`