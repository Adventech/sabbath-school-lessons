---
title:  ተጨማሪ ሀሳብ
date:   21/04/2023
---

ጳውሎስ በዕብራውያን 7፡25 ላይ ኢየሱስ ሊቀ ካህናችን ስለመሆኑ እየተናገረ “ደግሞ በእርሱ ወደ እግዚአብሔር የሚመጡትን ፈጽሞ ሊያድናቸው ይችላል” እያለ ስለተናገራቸው አስደናቂ የጳውሎስ ቃላት አስቡ። ፈጽሞ ሊያድናቸው ይችላል። “ፈጽሞ” ለሚለው ቃል የግሪክ አቻው “ሙሉ፣ የተሟላ፣ ጠቅላላ” የሚል ነው። የሚያድነን ኢየሱስ ነው፤ የእኛ ሥራ ራሳችንን ለእርሱ አሳልፈን መስጠትና የእርሱን ድል እንደ እኛ ድል አድርጎ መቁጠር ነው። መታመን ያለብን በራሳችን ሳይሆን በእርሱ መሆን አለበት።

“በራዕይ መጽሐፍ ‘እግዚአብሔርን ፍሩ’ የሚለውን አባባል እግዚአብሔርን በግርማና በክብር የተሞላ፣ እርሱንና እርሱ ለሰብአዊ ዘር ያለውን እቅድ በሚቃወሙ የክፉ ኃይሎች ላይ ድል የሚቀዳጅ አምላክ አድርገው እንዲመርጡት ለሰብአዊ ዘር የቀረበ የእግዚአብሔር የመጨረሻው ጥሪ ነው ብለን ማጠቃለል እንችላለን (ራዕይ 14፡9-11)። ይህ ፍርሃት ራሱን የሚገልጠው በሽብርና በመንቀጥቀጥ ሳይሆን ለእግዚአብሔር ሕግ በደስታና በፍቅር በመገዛትና ለእርሱ ብቻ በመስገድ ነው። ሌላ ማንኛውም ኃይል ይህን የመሰለ መሰጠትና መታዘዝ እንደሚገባው እውቅና ሊሰጥ አይገባም። በዓለም አቀፋዊው ግጭት አድማስ ላይ እንደ አማራጮች አድርገው ራሳቸውን የሚያቀርቡ ነገሮች ለጥፋት የተዘጋጁ ሰይጣናዊ ኃይሎች ስለሆኑ ሌሎች አማራጮች የሉም (ራዕይ 16፡13፣ 14፤ 17፡ 14፤ 20፡11-15)። ስለዚህ እግዚአብሔርን መፍራት ሰዎች ከእርሱ ጋር ከፈጠሩት ሕብረት የተነሣ በዘላለማዊ ደስታ ተሞልተው እጅግ በግርማ በተሞላው በእርሱ ፊት በደስታ መቆም እንዲችሉ በዓለም አቀፋዊው ጦርነት ውስጥ ከእግዚአብሔር ጋር እንዲቆሙ ከአምላክ የቀረበ አዎንታዊ ግብዣ ነው። (ራዕይ 21፡3-4፤ 22፡ 3-5)።” —Ángel Manuel Rodríguez, “The Closing of the Cosmic Con- flict: Role of the Three Angels’ Messages,” p. 27.

**የውይይት ጥያቄዎች**

`መላውን ዓለማት ስለፈጠረውና ደግፎ ስለሚያኖረው የእግዚአብሔር አስደናቂ ኃይል ያስቡ። የዩኒቨርስን ሀሳብ መረዳት በጣም ይከብዳል፤ ታዲያ የዩኒቨርስ ፈጠሪ ስለሆነው አምላክ ለመረዳት መጀመር እንኳን እንዴት ነው የምንችለው? እርሱ ከእኛ ይልቅ ምን ያህል እጅግ ትልቅ፣ ሰፊና ኃይለኛ እንደሆነ አስቡ። ይህ አምላክ አንድ ቀን እንደሚፈርድብንም አስቡ። እነዚህ እውነታዎች “እግዚአብሔርን ፍሩ” የሚለውን ሀሳብ እና ይህ ማለት ምን ማለት እንደሆነ እንድንረዳ እንዴት ሊረዱን ይችላሉ?`

`እንደ ቅድስና፣ ማሸነፍና ድል መንሳት ስላሉ መጽሐፍ ቅዱሳዊ ጽንሰ-ሀሳቦች ስንወያይ ሕጋዊነትን ማስወገድ የምንችለው እንዴት ነው? አሁን ከምናገኛቸው ድሎች ወይም ከሚገጥሙን ውድቀቶች ባሻገር የመዳን ተስፋችን ብቸኛው መሰረት የሚሆነው ክርስቶስ ለእኛ በመስቀል ላይ የተቀዳጀው ድል መሆኑን ሁለጊዜ መገንዘብ ያለብን ለምንድር ነው?`

`በኃጢአት ላይ ድልን እንድንቀዳጅ እነዚህ ሁሉ ተስፋዎች ተሰጥተውን ሳለ እና እነዚህም ተስፋዎች የእኛ እንደሚሆኑ ቃል ተገብቶልን ሳለ ስንወድቅ የምንገኝበትና ኢየሱስ ምሳሌ ሰጥቶን ባለፈው የጽድቅ መስፈርት የማንኖርበት ምክንያት ምንድር ነው? እግዚአብሔር ቃል የገባልንን ነገር በውስጣችን እንዲፈጽም ባለመፍቀድ እየፈጸምን ያለናቸው ስህተቶች ምንድር ናቸው?`