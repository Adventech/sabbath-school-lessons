---
title:  እግዚአብሔርን ፍሩ
date:   16/04/2023
---

የራዕይ መጽሐፍ ለእኛ ትውልድ ያለው ዓላማ ሰዎችን ለኢየሱስ በቶሎ መመለስ ለማዘጋጀትና የእርሱን የመጨረሻ ዘመን መልእክት ለዓለም ለማስተላለፍ ከእርሱ ጋር እንድንተባበር ለማድረግ ነው። የራዕይ መጽሐፍ የእግዚአብሔርን ዕቅድ ግልጽ በማድረግ የሰይጣንን ዕቅዶች ያጋልጣል። የእግዚአብሔርን የመጨረሻ ተማጽኖ እና የእርሱን አንገብጋቢ፣ ዘላለማዊና ዓለም አቀፋዊ መልእክት ለሰብአዊ ዘር በሙሉ ያቀርባል።

`የሐዋርያው ዮሐንስን የፍጻሜ ዘመን አንገብጋቢ መልእክት በራዕይ 14፡7 ላይ ያንብቡ። (ደግሞ ዘፍ. 22:12፤ መዝ. 89:7፤ ምሳሌ 2:5፤ መክብብ 12:13፣ 14፤ ኤፌ. 5:21ን ያንብቡ።) ምን የተለየ ማስጠንቀቂያ ነው የሚሰጠን?`

በራዕይ 14፡ 7 ላይ “ፍሩ” ለሚለው ቃል የግሪክ አዲስ ኪዳን አቻው ፎቢኦ የሚል ነው። በዚህ ቦታ ጥቅም ላይ የዋለው እግዚአብሔርን እንደ ጨካኝ ግለሰብ መፍራት ሳይሆን ማክበር፣ የአክብሮት አምልኮ ማቅረብ፣ የአክብሮት ፍርሃት ማሳየት በሚል ስሜት ነው። ለእግዚአብሔር ፍጹም የሆነ መታዘዝንና ሙሉ በሙሉ ራስን አሳልፎ የመስጠትን ሀሳብ ያስተላልፋል። ራስን ማዕከል ያደረገ ሳይሆን እግዚአብሔርን ማዕከል ያደረገ የአእምሮ አመለካከት ነው። በኢሳይያስ 14፡13፣14 ላይ ሉሲፌር በልቡ “ወደ ሰማይ ዐርጋለሁ፥ ዙፋኔንም ከእግዚአብሔር ከዋክብት በላይ ከፍ ከፍ አደርጋለሁ፥ በሰሜንም ዳርቻ በመሰብሰቢያ ተራራ ላይ እቀመጣለሁ፤ ከዳመናዎች ከፍታ በላይ ዐርጋለሁ፥ በልዑልም እመሰላለሁ” ብሎ ካሰበው ሀሳብ ተቃራኒ ነው።

እንዲያውም “እርሱ በእግዚአብሔር መልክ ሲኖር ሳለ ከእግዚአብሔር ጋር መተካከልን መቀማት እንደሚገባ ነገር አልቆጠረም፥ ነገር ግን የባሪያን መልክ ይዞ በሰውም ምሳሌ ሆኖ ራሱን ባዶ አደረገ” ተብሎ የተገለጸው የክርስቶስ ሀሳብ ነው (ፊል. 2:6፣ 8)። የታላቁ ተጋድሎ ሀሳብ የሚሽከረከረው ለእግዚአብሔር በመገዛት ዙሪያ ነው። ሉሲፌር በራሱ ላይ ትኩረት የሚያደርግ ነበር። ከራሱ ሥልጣን በቀር ለማንኛውም ሥልጣን መገዛትን እምቢ አለ። በዙፋኑ ላይ ላለው ከመገዛት ይልቅ ራሱ በዙፋኑ ላይ ተቀምጦ መግዛት ፈለገ። በቀላሉ ስንገልጸው እግዚአብሔርን መፍራት ማለት በሀሳባችን ውስጥ እርሱን ማስቀደም ማለት ነው። ራስ ወዳድነታችንን እና ኩራታችንን ክደን ሕይወታችንን ሙሉ በሙሉ ለእርሱ አሳልፈን በመስጠት መኖር ማለት ነው።

ይህ ሀሳብ ከሶስቱ መላእክት የመጀመሪያው ከሆነው መልአክ አፍ ስለወጣ እጅግ አስፈላጊ (ወሳኝ) ነገር መሆን አለበት። ስለዚህ ልብ ልንለው ይገባል።

`እግዚአብሔርን ስለመፍራት የእርስዎ ልምምድ ምንድር ነው? “እግዚአብሔርን መፍራት” ጥሩ ነገር እንደሆነ አዎንታዊ በሆነ መልኩ ለሆነ ሰው እንዴት ማብራራት ይችላሉ?`