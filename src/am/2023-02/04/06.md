---
title:  የራዕይ መጽሐፍ ድል አድራጊዎች
date:   20/04/2023
---

“የእግዚአብሔርን ትእዛዛት የሚጠብቁት ኢየሱስንም በማመን የሚጸኑት ቅዱሳን ትዕግሥታቸው በዚህ ነው” (ራዕይ 14:12)። ይህ በመጨረሻው ዘመን የሚኖሩትን የእግዚአብሔርን ታማኝ ሕዝብ ያሳያል። ሆኖም ማንኛውም ሰው ከዚህ በፊትም ሆነ አሁን የእግዚአብሔርን ትዕዛዛት መጠበቅ የሚችልበት ብቸኛው መንገድ በኢየሱስ እምነት አማካይነት ነው። በኢየሱስ ማመን እጅግ አስፈላጊ ቢሆንም ጥቅሱ “በኢየሱስ በማመን” እንደማይል ልብ በሉ። “የኢየሱስ እምነት” የሚለው ቃል ከዚህ የበለጠ ነገር ነው። ክርስቶስ የሰይጣንን ብርቱ ፈተናዎች ድል እንዲያደርግ ያስቻለው የእምነት ዓይነት ነው። እምነት ለእያንዳንዱ አማኝ የተሰጠ ስጦታ ነው። መንፈስ ቅዱስ በልባችን የሚያስቀምጠውን እምነት ስንለማመድ ያ እምነት ያድጋል። የምናሸንፈው በራሳችን የፈቃድ ኃይል ሳይሆን በእኛ ውስጥ በሚሰራው የህያው ክርስቶስ ኃይል ነው። የምናሸንፈው ከእኛ ማንነት የተነሣ ሳይሆን ከእርሱ ማንነት የተነሣ ነው።

እርሱ ስላሸነፈ እኛም ማሸነፍ እንችላለን። እርሱ ድል እንደነሣ እኛም ድል መንሳት እንችላለን። እርሱ ፈተናን ስላሸነፈ እኛም ፈተናን ማሸነፍ እንችላለን።

`ዕብ. 4:14–16 እና ዕብ 7:25ን ያንብቡ። ድል የመንሣትን እና እግዚአብሔርን የመፍራትንና ለእርሱ ክብርን የመስጠትን ሕይወት መኖር የሚቻልበት መንገድ ምንድር ነው?`

ኢየሱስ፣ የእግዚአብሔር መለኮታዊ ልጅ፣ የክፉውን ማታለያዎች ድል ነስቷል። በእግዚአብሔር ተስፋዎች በመታመን፣ ፈቃዱን ለአባቱ ፈቃድ አሳልፎ በመስጠትና በአባቱ ኃይል በመደገፍ ፈተናዎችን ተጋፈጠ። እኛም በእርሱ በመታመን፣ ወደ እርሱ በመመልከትና በእርሱ በማመን አሸናፊዎች መሆን እንችላለን። ኢየሱስ ለእኛ ሁሉ በሁሉ ሲሆን የሶስቱ መላእክት መልእክቶች ሙሉ በሙሉ ስለ እርሱ ናቸው። የራዕይ መልእክት የድል እንጂ የሽንፈት መልእክት አይደለም። በጸጋና በእርሱ ኃይል አማካይነት ስለሚያሸንፍ ሕዝብ ይናገራል።

“ማሸነፍ” የሚለው ቃል በራዕይ መጽሐፍ ውስጥ በአንድም ሆነ በሌላ መንገድ 11 ጊዜ ጥቅም ላይ ውሏል። ከመጀመሪያው ምዕተ ዓመት ጀምሮ እስከ እኛ ጊዜ ያለችውን የክርስቲያን ቤተ ክርስቲያን በሚወክለው የሰባቱ ቤተ ክርስቲያናት ራዕይ ውስጥ ዮሐንስ እንደሚለው በየትውልዱ “ድል የነሱ” አማኞች አሉ። በመጨረሻው ዘመን “ድል የነሱት” ሁሉን ይወርሳሉ (ራዕይ 21፡7)። ይህ ህጋዊነት አይደለም። የዘላለም ሕይወት ተስፋ የሚሰጣቸው በኢየሱስ ክርስቶስ ፍጹም ሕይወትና ፍጹም ጽድቅ አማካይነት በሚገኝ ድል ነው። እምነትን በተግባር መተርጎም ነው። በአማኙ ሕይወት ውስጥ የሚለውጥ፣ ሕይወትን የሚቀይርና ተዓምራዊ ጸጋ ነው።

`በሕይወትዎ ማሸነፍ የሚፈልጉአቸው ነገሮች አሉ? ፍላጎቶቻችንን ወደ ተግባር መለወጥ የምንችለው እንዴት ነው? በራዕይ መጽሐፍ ውስጥ ከተጠቀሱ “አሸናፊዎች” አንዱ ለመሆን ምን ተግባራዊ እርምጃዎችን መውሰድ ይቻላል?`