---
title:  ለመሰጠት (ለታማኝት) የቀረበ ጥሪ
date:   24/05/2023
---

የራዕይ መጽሐፍ ተማጽኖ በሁለቱ ሴቶች ምሳሌነት ተጠቃልሎ ለመሰጠት የቀረበ አስቸኳይ ጥሪ ነው። በዚህ በእውነትና በሀሰት መካከል በሚደረግ ዓለም አቀፋዊ ተጋድሎ ውስጥ አንዳንድ ጊዜ የእግዚአብሔር ሕዝብ የሚሸነፍ ቢመስልም የእግዚአብሔር ቤተ ክርስቲያን በመጨረሻ አሸናፊ እንደምትሆን እርሱ ቃል ገብቶአል።

`ማቴ. 16:18 እና ራዕይ 17:14ን አነጻጽሩ። ኢየሱስ ቤተ ክርስቲያኑን በተመለከተ ለደቀ መዛሙርቱ የሰጠው ተስፋ ምን ነበር?`

ክርስቶስ ቤተ ክርስቲያኑ የተገነባችበት ጽኑ መሰረት ነው። ቤተ ክርስቲያኑ በቃሉ ትምህርቶች የተመሰረተችና በመንፈሱ የምትመራ ነች። ከዚህ በተቃራኒ፣ አስቀድመን እንደተመለከትነው፣ ባቢሎን የተመሰረተችው በሰው ሰራሽ ትምህርቶችና ወጎች ላይ ነው። በቅዱሳት መጻሕፍት ውስጥ በተገለጠው የእግዚአብሔር ፈቃድ ቦታ ሰብአዊ አስተያየቶችን ወይም ወጎችን የሚተካ ወይም ከእነርሱ በላይ አድርጎ የሚያስቀምጥ ማንኛውም ኃይማኖታዊ መሪ ዝም ብሎ የባቢሎንን ምስቅልቅል እያስፋፋ (እያበረታታ) ነው። በጥንቷ ባቢሎን ዘመን ቤተ ክርስቲያንና መንግስት አንድና የማይነጣጠሉ ነበሩ። ንጉሡ ናቡከደነፆር በቤተ መቅደሱ ውስጥ በነበረው በንጉሱ ዙፋን በተቀመጠ ጊዜ ከአማልክቱ ጋር እንደተነጋገረ ተደርጎ ይወሰዳል። በአንድ አጋጣሚ፣ የባቢሎን ንጉሥ በእውነተኛው አምላክ ላይ የማመጽ ተግባር ተደርጎ በሚታይ መልኩ አምልኮን የሚያስገድድ ዓለም አቀፋዊ አዋጅ ያወጣ ሲሆን በመንግስቱ ሥር ያሉ ሁሉ ለአዋጁ እንዲገዙና ለምስሉ እንዲሰግዱ ትዕዛዝ አስተላልፎ ነበር። ይህም በመጨረሻ ዘመን ለእግዚአብሔር ታማኝ የሆነ ሕዝብ፣ ለሀሰተኛ ምሰል መስገድ እምቢ የሚሉ፣ የሚጋፈጡትን ነገር የሚያሳይ ኃይለኛ ምልክት ነው። (ዳንኤል 3 ይመልከቱ)። በምድር ታሪክ የመጨረሻዎቹ ቀናት የቤተ ክርስቲያንና የመንግስት ጥምረት ያለበት ሥርዓት፣ መንፈሳዊቷ ባቢሎን፣ እንደ እግዚአብሔር እናገራለሁ ከሚል መንፈሳዊ መሪ ጋር ትነሳለች። የዚህ መሪ ቃል የእግዚአብሔር ቃል እንደሆነ፣ ትዕዛዞቹም የእግዚአብሔር ትዕዛዞች እንደሆኑ ይታወጃል። በዘመናት ሁሉ የሮም ጳጳሳት በምድር ላይ በእግዚአብሔር ቦታ እንደቆሙ ሲያውጁ ኖረዋል። ጳጳስ ሊዎ 13ኛው ሰኔ 20፣ 1894 ዓ.ም ለሮም ጳጳሳት በላከው ደብዳቤው እንዲህ ብሎ ነበር፡ - “በዚህች ምድር ላይ ሁሉን የሚችል አምላክን ቦታ እንይዛለን።” የፌራሪ የቤተ ክህነት መዝገበ ቃላት እንዲህ የሚል ሀሳብ ይጨምራል፡- “ጳጳሱ እጅግ የተከበረና ከፍ ያለ ከመሆኑ የተነሣ ተራ ሰው አይደለም፣ ነገር ግን እንደ እግዚአብሔርና እንደ እግዚአብሔር ወኪል ነው።” ሐዋርያው ጳውሎስ ይህንን ኃይል በማጋለጥ የሚከተሉትን ቃላት ይጨምራል፡- “እኔ እግዚአብሔር ነኝ ብሎ አዋጅ እየነገረ በእግዚአብሔር ቤተ መቅደስ እስኪቀመጥ ድረስ፥ አምላክ ከተባለው ሁሉ፥ ሰዎችም ከሚያመልኩት ሁሉ በላይ ራሱን ከፍ ከፍ የሚያደርገው ተቃዋሚ እርሱ ነው” (2ኛ ተሰ. 2:4)።

`እግዚአብሔር በባቢሎን ውስጥ ታማኝ ሰዎች እንዳሉት አስቀድመን ስለተመለከትን ስለዚህ ሕዝብ እንዴት እንደምንናገር መጠንቀቅ ያለብን ለምንድን ነው? ከሥርዓቱ በተቃራኒ ሰዎችን እንደ ግለሰቦች እንዳንፈርድባቸው መጠንቀቅ ያለብን ለምንድን ነው?`