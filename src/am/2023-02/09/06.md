---
title:  ባቢሎን:-የጣዖት አምልኮ ማዕከል
date:   25/05/2023
---

“የታላቂቷ ባቢሎንን ምስጢር ጥርት ባለ ሁኔታ በመለየት ረገድ ሌላ ፍንጭ እዚህ ቀርቧል። ጣዖት አምልኮ የባቢሎናውያን አምልኮ እምብርት ነበር።

`ኤር. 50:33–38 እና 51:17፣ 47ን ያንብቡ። በእነዚህ ጥቅሶች ውስጥ ስለ ጥንቷ ባቢሎን የምስሎች አምልኮ እና እግዚአብሔር ለዚህ ስለሰጠው ምላሽ ምን አገኙ?`

ኤርምያስ 50 እና 51 ባቢሎን በሜዶንና ፋርስ ስለመጥፋቷ ተንብዮአል። ለባቢሎን ስርዓተ ቀብር ምክንያት ከሆኑ ነገሮች አንዱ የጣዖት አምልኮ ነበር። ባቢሎናውያን እነዚህ ምስሎች አምላኮቻቸውን እንደሚወክሉ ያምኑ ነበር። በባቢሎናውያን ኃይማኖት ለአምላኮቻቸው ሀውልቶች የሚደረግ መንፈሳዊ ሥርዓትና አምልኮ ቅዱስ እንደሆነ ተደርጎ ይወሰድ ነበር፤ አማልክቱ በቤተ መቅደሶቻቸው ውስጥ ባሉ ሀውልቶችና እነርሱ በሚገኙባቸው የተፈጥሮ ደኖች ውስጥ በተመሳሳይ ጊዜ ይኖሩ ነበር። ጣዖቶቻቸውን መዝረፍ ወይም ማጥፋት መለኮታዊ ድጋፍ እንደማጣት ይቆጠር ነበር። ከባቢሎናውያን ቀጥሎ በነበረው ዘመን የከለዳውያን ልዑል የነበረው ማርዱክ-አፕላ-ኢዲና 2ኛው የባቢሎናውን አማልክትን ሀውልቶች ከአሦራዊው ሰናክሬብ እጅ ለማዳን በሜሶፖታሚያ ደቡብ ወደነበሩ ረግረጋማ ቦታዎች ይዞአቸው ሸሽቶ ነበር። (Jane R. McIntosh, An- cient Mesopotamia: New Perspectives, ABC-CLIO, Inc., [Santa Barba- ra, CA, 2005] pp. 35–43). የመጽሐፍ ቅዱስ ነቢያት እነዚህን ሕይወት የለሽ ምስሎችን ማምለክን ሕይወት ካለውና ሕይወት ሰጭ ከሆነው ፈጣሪ አምላክ አምልኮ ጋር አነጻጽረው ነበር (ኤር. 51፡ 15፣ 16፣ 19)።

`ዘጸ. 20:4–6 እና መዝ. 115:4–8ን ያንብቡ። ስለ ጣዖት አምልኮ ምን ያስተምራሉ?`

የመንፈሳዊቷ ባቢሎን የጣዖት አምልኮ ጉዳዮች ለእንጨትና ለድንጋይ ምስሎች ከመስገድ ያለፈ ነገር ቢሆንም መንፈሳዊቷ ባቢሎን በአምልኮ አገልግሎቶቿ ጋር ከተዋወቁት ምስሎች አንጻር ከጥንቷ ባቢሎን ጋር ትመሳሰላለች። ምስሎችን እንደ አምልኮ ዕቃዎች መጠቀም ወይም “አክብሮት” ተብሎ የሚጠራው ተግባር መንፈስ ቅዱስ በአእምሮዋችን ዘላለማዊውን ነገር እንዳያሰርጽ ስለሚገድብና የእግዚአብሔርን ግርማ ሕይወት ወደሌለው ሀውልት ዝቅ ስለሚያደርግ ሁለተኛውን ትዕዛዝ መጣስ ነው። ምስሎች ወደ ክርስትና የገቡት በ4ኛው መቶ ክፍለ ዘመን ሲሆን እነዚህ ምስሎች ወደ ክርስትና እንዲገቡ የተደረጉበት ምክንያት ክርስትና በአህዛብ ዘንድ የበለጠ ተቀባይነት እንዲያገኝ ታስቦ ነው። እንደ አለመታደል ሆኖ ለእነዚህ ምስሎች ለእግዚአብሔር ብቻ የሚገባው ቅድስናና አክብሮት የተሰጣቸው ሲሆን ይህ ድርጊት ሁሉም ነገር በመንፈሳዊነት ረገድ ዝቅ እንዲል (እንዲዋረድ) ያደርጋል።