---
title:  ሁለት የማይመሳሰሉ ሥርዓቶች
date:   21/05/2023
---

`ራዕይ 12:17 እና ራዕይ 17:14ን ያንብቡ። የእግዚአብሔር ቤተ ክርስቲያን የተገለጸችው እንዴት ነው? ለዚህ የሰይጣን ምላሽስ ምንድር ነው?`

እግዚአብሔር በዘመናት ሁሉ ታማኝ የሆኑ ሕዝቦች አሉት። ራዕይ 14፡12 ታማኝነታቸውን “የእግዚአብሔርን ትዕዛዛት የሚጠብቁ” በማለት የገለጸ ሲሆን በሌላ ቦታ “የተጠሩ፣ የተመረጡና ታማኝ” (ራዕይ 17:14) በማለት ይገልጻቸዋል።

`ራዕይ 14:8 እና 17:1፣ 2 ያንብቡ። መልአኩ እንዴት ያለ አስፈሪ መግለጫ (ማስታወቂያ) ነው የሰጠው? ለመግለጫው ዋስትና ለመስጠት ባቢሎን ምን አደረገች?`

ዮሐንስ የራዕይን መጽሐፍ የጻፈው በመጀመሪያው መቶ ክፍለ ዘመን ማብቂያ ላይ ነበር። በዚህ ጊዜ ጥንታዊቷ የባቢሎን ከተማ ፈራርሳ የአቧራ ክምር ሆናለች። ዮሐንስ በራዕይ መጽሐፍ ውስጥ መልእክቶቹን በሚጽፍበት ጊዜ የባቢሎን ከተማ ከፈራረሰች በርካታ ምዕተ ዓመታት አልፏታል። በራዕይ መጽሐፍ ውስጥ የተጠቀሰችው የጥንቷ ባቢሎን የመጨረሻው ዘመን ባቢሎን ምሳሌ ተደርጋ ተወስዳለች። በራዕይ ትንቢቶች ውስጥ ባቢሎን የምትወክለው ከብሉይ ኪዳን ባቢሎን ጋር ተመሳሳይ ባህርይ የሚኖረውን ሀሰተኛውን ኃይማኖታዊ ሥርዓት ነው። የጥንቷን ባቢሎን የመሯት መርሆዎች ዘመናዊቷን መንፈሳዊ ባቢሎንንም የሚያጠናክሩ መዋቅሮች ይሆናሉ። በራዕይ 17፡1-6 ላይ በቀይና ሀምራዊ ልብስ የተጎናጸፈችው ሴት ዘመናትን ተሻግራ የምትሄድ ነች። ይህቺ ሴት በቀይ አውሬ ላይ ተቀምጣለች። መጽሐፍ ቅዱስ ጋለሞታ ብሎ ይጠራታል። እውነተኛ ፍቅረኛዋን፣ ኢየሱስ ክርስቶስን ትታለች። በዚህ ቦታ ሐዋርያው ዮሐንስ እያሳየን ያለው በዓለም ኃይለኛ የሆነ ተጽእኖ ያለውን ከሃዲ ኃይማኖታዊ ሥርዓት ስዕላዊ መግለጫ ነው። ቃላቱን ተመልከቱአቸው፡- ይህ ኃይል “የምድርም ነገሥታት ከእርስዋ ጋር ሴሰኑ በምድርም የሚኖሩ ከዝሙትዋ ወይን ጠጅ ሰከሩ” (ራዕይ 17:2)ከተባለው ኃይል ጋር አንድ ነው። ሰከሩ? ስካር በመጽሐፍ ቅዱስ ውስጥ ሁልጊዜ አሉታዊ ትርጉም አለው። አመነዘሩ? ይህ ደግሞ የሀሰት ትምህርቶች፣ አስተምህሮዎችና ልምምድ ምልክት ነው። መሪዎችና ተራው ሕዝብ በተመሳሳይ ሁኔታ በዚህ ኃይል አሉታዊ ተጽእኖ ሥር ወድቀዋል። የእኛ ብቸኛው መከላከያችን ምንድር ነው? (ኤፌ. 6:10–18ን ያንብ)።