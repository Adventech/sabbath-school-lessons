---
title:  የቁጣ ወይን ጠጅ
date:   22/05/2023
---

`ራዕይ 17:1፣ 2፣ 15 እና 18:1–4ን ያንብቡ። የባቢሎን ተጽእኖ ምን ያህል ሰፊ ነው?`

የወደቀችው ቤተ ክርስቲያን ሥርዓት ዓለም አቀፋዊ ባህርይ ስላለው በማታለያዎቿ አማካይነት በመላው ዓለም ባሉ ሰዎች ላይ ተጽእኖ ትፈጥራለች። ወንጌል “ለሕዝብ፣ ለነገድ፣ ለቋንቋ፣ ለወገን” ሁሉ ስለሚሰበክ እና “በዓለም ሁሉ የመንግሥት ወንጌል ስለሚሰበክ” ሰይጣን ተናዷል። ከዚህ የተነሣ ‘የምድር ኗሪዎችን’ አእምሮ ለመያዝ የሚቻለውን ማታለያ ሁሉ ሥራ ላይ ያውላል (ራዕይ 14:6፣ ማቴ. 24:14፣ ራዕይ 17:2)። ራዕይ 17፡2 የታላቂቱ ባቢሎንን ምስጢር ማብራራቱን ሲቀጥል “ከምድር ነገሥታት ጋር ሴስናለች” በማለት ያውጃል። መሴሰን ምንድር ነው? መሴሰን ሕገወጥ ሕብረት መፍጠር ነው። በወደቀችው ቤተ ክርስቲያን ሥርዓት ውስጥ ከምድራዊ መንግስት ጋር ሕብረት መፍጠር ነው። በእውነተኛዋ የቤተ ክርስቲያን ሥርዓት ውስጥ ቤተ ክርስቲያን አንድነት የፈጠረችው ከኢየሱስ ክርስቶስ ጋር ነው። የወደቀችው ቤተ ክርስቲያን ኃይልና ሥልጣን እንዲሰጡአት የምትመለከተው ወደ ምድራዊ የፖለቲካ መሪዎች ነው። መንግስት አዋጆቿን እንዲያስፈጽምላት ትሻለች። እንደ እውነተኛ ራስ ብርታቷን ከኢየሱስ ከማግኘት ይልቅ መንግስታት እንዲደግፏት ትፈልጋለች። ራዕይ 17፡2 ነገሮችን በድራማ መልክ ማሳየቱን ይቀጥላል፡- “በምድርም የሚኖሩ ከዝሙትዋ ወይን ጠጅ ሰከሩ።” በመላው አዲስ ኪዳን ውስጥ ንጹህ የሆነ የወይን ጭማቂ ለድነታችን በመስቀል ላይ የፈሰሰውን ያልተበከለና ንጹህ የሆነውን የኢየሱስ ክርስቶስን ደም ለመወከል ጥቅም ላይ ውሏል (ማቴ. 26፡ 27-29)። በሉቃስ 22፡20 ላይ ኢየሱስ እንዲህ ብሏል፡- “ ይህ ጽዋ ስለ እናንተ በሚፈሰው በደሜ የሚሆን አዲስ ኪዳን ነው።” ንጹህ የሆነው አዲሱ የወንጌል ወይን ሲዛባና የእግዚአብሔር ቃል ትምህርት ሰብዓዊ በሆኑ የኃይማኖት መሪዎች ትምህርት ሲተካ “የባቢሎን ወይን” ይሆናል። (ማቴ. 15፡9ን ይመልከቱ)። እግዚአብሔር ሕዝቡን ከባቢሎን እንዲወጡ እንደሚጠራም ልብ በሉ። በሌላ አገላለጽ ሥርዓቱ የቱንም ያህል የተበላሸና ክፉ ቢሆን የሚሸፍነው እጅግ ሰፊ ቦታን ከመሆኑ የተነሣ በውስጡ፣ ቢያንስ ለተወሰነ ጊዜም ቢሆን፣ እግዚአብሔር “ሕዝቤ” ብሎ የሚጠራቸውን ታማኞቹን ሰዎች ያካትታል (ራዕይ 18፡4)። ሆኖም ከመበላሸቱና ከክፋቱ የተነሣ ሊወድቅ ከተቃረበውና “የአጋንንት ማደሪያ” እና “የእርኩሳንና የተጠሉ ወፎች” (ራዕይ 18፡2) ሁሉ መጠጊያ ከሆነው ከዚህ የተበላሸና ክፉ ሥርዓት ውስጥ እግዚአብሔር ሕዝቡን የሚጠራበት ጊዜ እየመጣ ነው።

`የሶስቱን መላእክት መልእክት የሚያውጁ ሰዎች እግዚአብሔር “ሕዝቤ” ብሎ የሚጠራቸውን ሕዝብ ከባቢሎን እንዲወጡ ለመጥራት እግዚአብሔር ሲጠቀምባቸው እነርሱ ምን ሚና ይኖራቸዋል?`