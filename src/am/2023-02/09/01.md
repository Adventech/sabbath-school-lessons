---
title:  ምስቅልቅል/ድብልቅልቅ የተባለችው ከተማ
date:   20/05/2023
---

### ለዚህ ሳምንት የሚከተሉትን ጥቅሶች ያንብቡ
ራዕይ 17:1፣ 2፣ 15፤ ራዕይ 18:1–4፤ ራዕይ 17:4–6፤ ማቴ. 16:18፤ ኤር. 50:33–38፤ መዝ. 115:4–8።

> <p>የሣምንቱ ጥናት መሪ ጥቅስ</p>
> “እነዚህ በጉን ይወጋሉ፤ በጉም የጌቶች ጌታና የነገሥታት ንጉሥ ስለ ሆነ እነርሱን ድል ይነሣል፥ ከእርሱም ጋር ያሉ የተጠሩና የተመረጡ የታመኑም ደግሞ ድል ይነሣሉ” (ራዕይ 17:14)።

የታላቁ ተጋድሎ ዋና ሀሳብ በራዕይ መጽሐፍ ውስጥ በምሳሌነት በቀረቡ ሁለት ሴቶች ቀርቧል። በራዕይ ምዕራፍ 12 ላይ የተጠቀሰችው ሴት ፀሐይን የተጎናጸፈች ስትሆን በራዕይ ምዕራፍ 17 ላይ የተገለጸችው ሴት ደግሞ ቀይ ልብስ ለብሳለች። የክርስቶስን አንጸባራቂ ክብር፣ ፀሐይን የተጎናጸፈችው ሴት አስደናቂ ምልክት በራዕይ 12 ላይ አለ። እውነተኛ አፍቃሪዋ ለሆነው ኢየሱስ ታማኝ ነች። በሀሰት አስተምህሮዎች ክፋት አልረከሰችም። በመላው መጽሐፍ ቅዱስ ውስጥ ንጹህ የሆነች ሴት የኢየሱስን ሙሽራ፣ ወይም እውነተኛዋን ቤተ ክርስቲያን ትወክላለች። በኤርምያስ 6፡2 ላይ ነቢዩ እንዲህ ይላል፡- “የጽዮንን ልጅ በተዋበችና በተሰባቀለች ሴት እመስላታላሁ።” ነቢዩ የእግዚአብሔርን ሕዝብ ለመግለጽ “የጽዮን ልጅ” ወይም ታማኝ ሴት የሚለውን መግለጫ ይጠቀማል። (ኤፌ. 5፡ 25-32 እና ሆሴዕ 2፡20ን ይመልከቱ)። በተቃራኒው መጽሐፍ ቅዱስ ክህደትን በምንዝር ወይም በግልሙትና ይመስለዋል (ያዕቆብ 4፡4)። ሕዝቅኤል ስለ እሥራኤል አመጽና አለመታመን ሲናገር እንዲህ በማለት አልቅሷል፡- “በባልዋ ፋንታ ሌሎችን ተቀብላ የምታመነዝር ሴትን ትመስያለሽ” (ሕዝ. 16:32)። በዚህ ሳምንት ትምህርት በራዕይ መጽሐፍ ውስጥ የተገለጹትን እነዚህን ሁለት ሴቶች በማጥናት በእውነትና በውሸት መካከል ያለውን ተጋድሎ በጥልቀት እንመረምራለን።

_*የዚህን ሳምንት ትምህርት ለግንቦት 19 ሰንበት ለመዘጋጀት ያጥኑ።_