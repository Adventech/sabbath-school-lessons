---
title:  ምስጢር፣ ታላቂቱ ባቢሎን
date:   23/05/2023
---

`ራዕይ 17:4–6ን ያንብቡ። እነዚህ ጥቅሶች ስለዚህ ክፉ ሥርዓት ምን ያስተምሩናል?`

አስቀድመን እንደተመለከትነው ራዕይ 17 በብሉይ ኪዳን ዘመን የነበረችውን የባቢሎንን ትምህርቶች በክርስትና ውስጥ ያስገባውን ከሃዲ ኃይማኖታዊ ሥርዓትን ይገልጻል። “የባቢሎንን ጠባይ ለመረዳት መመርመር ከፈለግን በመጽሐፍ ቅዱስ ውስጥ አስቀድሞ ወደተጠቀሰበት ወደ ዘፍጥረት መጽሐፍ መሄድ ያስፈልጋል። ነገሩ የተጀመረው በሜሶፖታሚያ ደቡባዊ ክፍል፣ ዛሬ ደቡብ ኢራቅ፣ ባቢሎንያ ተብሎ በሚጠራው ቦታ በሚገኘው የሰነዖር ሜዳ ነበር። የሰብአዊ ዘር በራስ ብቃት የመተማመን፣ ራስን ከጥፋት የመጠበቅና ከእግዚአብሔር ጥገኝነት ነጻ የመሆን ምልክት የሆነው የባቢሎን ግንብ የተገነባው በዚህ ቦታ ነበር (ዘፍ. 11፡ 1-4)።”—Ángel Manuel Rodríguez, paper entitled “The Closing of the Cosmic Conflict: Role of the Three Angels’ Messages,” p. 43. የባቤል ግንብ፣ የጥንቷ ባቢሎን የተመሰረተችበት ቦታ፣ የተገነባው የእግዚአብሔርን ቃል በቀጥታ በመቃወም ነበር። የባቤል ግንብ ገንቢዎች ይህን መታሰቢያ የሰሩት ለክብራቸው ስለሆነ እግዚአብሔር ቋንቋቸውን አመሰቃቀለባቸው። የዘፍጥረት ዘገባ እንዲህ በማለት ያስቀምጠዋል፡- “ስለዚህም ስምዋ ባቢሎን ተባለ፥ እግዚአብሔር በዚያ የምድርን ቋንቋ ሁሉ ደባልቋልና” (ዘፍ. 11:9)። ይህ ሥርዓት እጅግ ክፉ ከመሆኑ የተነሣ “በቅዱሳን ደምና በኢየሱስ ምስክሮች ደም ሰክራ አየኋት” (ራዕይ 17:6) ተብሎ ተገልጾአል። ይህ አስደንጋጭ የሆነ ስዕል ባቢሎን ምን ያህል የተበላሸች እንደሆነች የሚያሳይ ስዕል ነው (ኢሳ. 49:26ን ደግሞ ይመልከቱ)። በመሰረተ ሀሳብ ደረጃ ሲታይ መንፈሳዊ ባቢሎን የምትወክለው በሰብአዊ ትምህርቶችና ሀሳቦች ላይ የተመሰረተ እና በሰብአዊ ወጎች ላይ የተደገፈ ኃይማኖትን ነው። ብሩህ አእምሮ ባላቸው ሰብአዊ መሪዎች የተገነባ ሰው ሰራሽ ኃይማኖት ነው፣ ነገር ግን የወንጌልን ኃይልና ኢየሱስ የገነባትን ቤተ ክርስቲያን፣ በአመጽ ሳይሆን በፍቅር ላይ የተመሰረተችውን ቤተ ክርስቲያን የሚቃወም ነው። የራዕይ መጽሐፍ እነዚህን ሁለት ኃይማኖታዊ ሥርዓቶች ይገልጻል። የመጀመሪያው በኢየሱስ ሙሉ በሙሉ መታመንን እና በቃሉ መደገፍን ያሳያል። ሁለተኛው ደግሞ በሰብአዊ ሥልጣን ላይ መታመንን እና በሰብአዊ ኃይማኖታዊ ትምህርቶች ላይ መደገፍን ያሳያል። አንዱ ክርስቶስን ማዕከል ያደረገ እምነት ሲሆን በክርስቶስ ጸጋ፣ መስዋዕትነትና ለድነታችን በተፈጸመው ሥርየት ሙሉ በሙሉ የሚደገፍ ነው። ሌላኛው ለድነት ሙሉ በሙሉ በክርስቶስ በመደገፍ ፋንታ በቤተ ክርስቲያን ወጎች በመደገፍ የሚተካ እምነትን በሰብአዊ መንገድ ማቅረብ ነው።

`አሳሳች ከሆነው የባቢሎን ተጽእኖ እና ሙሉ በሙሉ በእግዚአብሔር ከመደገፍ ይልቅ በራሳችን እንድንደገፍ ከሚያደርገን ዝንባሌ ራሳችንን መጠበቅ የምንችለው እንዴት ነው?`