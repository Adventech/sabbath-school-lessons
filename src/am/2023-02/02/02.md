---
title:  ዘላለማዊ ምርጫዎች
date:   02/04/2023
---

ራዕይ 14 ወደ ስድስት ሺህ ዓመታት ለሚያህል ጊዜ በኃጢአትና በክፋት ተሞልቶ ለወደቀውና አመጸኛው ዓለም የኢየሱስ የመጨረሻው መልእክት ነው። በዚህች ምድር ላይ ያለው እያንዳንዱ ሰው ኢየሱስን በመደገፍ ወይም በመቃወም የመጨረሻውን ሊቀለበስ የማይችል ውሳኔ የሚያደርግበት ቀን ይመጣል። ከኃጢአት ኩነኔና ኃጢአት በሕይወታችን ላይ ካለው ቁጥጥር ነጻ ስለሚያደርገን ስለ ክርስቶስ ጽድቅ የሚገልጸው የራዕይ መልእክት በምድር ሁሉ በተደጋጋሚ ያስተጋባል።

`ማቴ. 24:14ን ያንቡበና ከራዕይ 14፡6 ጋር ያነጻጽሩ። ኢየሱስ ዳግም ከመምጣቱ በፊት ስለሚከናወነው ዓለም አቀፍ የወንጌል ሥርጭት ለደቀ መዛሙርቱ የሰጠው ተስፋ ምን ነበር?`

በማቴዎስ 24፡14 ላይ “ይህ የመንግስት ወንጌል በዓለም ሁሉ ይሰበካል” ያለው የኢየሱስ ተስፋ ፍጻሜ የሚያገኘው በራዕይ 14፡6 ላይ በተሰጠውና ወንጌል “ለሕዝብ፣ ለነገድ፣ ለቋንቋ፣ ለወገን ሁሉ” ይታወጃል በሚለው የኢየሱስ የመጨረሻው መልእክት ነው። በራዕይ ምዕራፍ 22 ላይ ኢየሱስ ሶስት ጊዜ እነሆ በቶሎ እመጣለሁ ብሏል(ራዕይ 22:7፣ 12፣ 20)። ጌታችን በቶሎ ስለ መምጣቱ በተናገረው አውድ የሚከተለውን ሀሳብ ጨምሮበታል፡- “ዓመፀኛው ወደ ፊት ያምፅ፥ ርኵሱም ወደ ፊት ይርከስ፥ ጻድቁም ወደ ፊት ጽድቅ ያድርግ፥ ቅዱሱም ወደፊት ይቀደስ አለ” (ራዕይ 22:11)። የራዕይ መጽሐፍ እያንዳንዱ ሰው ክርስቶስን በመደገፍ ወይም በመቃወም ውሳኔ ለማድረግ ወደሚመራበት ወደ አንድ አስደናቂ ፍጻሜ ይመራናል።

በየቀኑ “ጥቃቅን ነገሮች” ተብለው በሚጠሩ ነገሮች መካከል በምናደርገው ምርጫችን እንኳን ኢየሱስን በመደገፍ ወይም በመቃወም ውሳኔ እያደረግን ነን። አሁን በሕይወታቸው ሁልጊዜ የተሳሳተ ምርጫ የሚያደርጉ ሰዎች በመጨረሻው አስጨናቂ ጊዜ፣ በተለይም የክፉው ኃይል በሙሉ ሊቃወማቸው ተሰልፎ ሳለ፣ በድንገት ከኢየሱስ ወገን ይቆማሉ የሚለው ሀሳብ እውነት ሊሆን የሚችል አይደለም። አሁን፣ ዛሬ፣ በየቀኑ ለክርስቶስና ለትዕዛዛቱ ታማኝ ለመሆን መምረጥ አለብን። “ትእዛዛቱን ልንጠብቅ የእግዚአብሔር ፍቅር ይህ ነውና” (1ኛ ዮሐ 5:3)። ኤለን ጂ ኋይት እንዳለችው “ኢየሱስ ባህርይን የሚለውጠው ሲመጣ አይደለም። የለውጥ ሥራ መሰራት ያለበት አሁን ነው። በየዕለቱ የምንኖረው ኑሮአችንመዳረሻችንን እየወሰነ ነው።”—Last Day Events, p. 295.

`እግዚአብሔር ባህርያችንን የሚቀርጸው እንዴት ነው? እኛ በጸጋ ማደግ እንድንችል ለማድረግ ምን ዘዴዎችን ይጠቀማል? መንፈስ ቅዱስ ኢየሱስን እንድንመስል እንዲለውጠን ሙሉ በሙሉ ለመፍቀድ ምን ማድረግ እንችላለን?`