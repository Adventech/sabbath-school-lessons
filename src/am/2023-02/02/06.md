---
title:  እያንዳንዱ ዘር መከር ይሆናል
date:   06/04/2023
---

በራዕይ 14 ላይ ሁለት መከሮች አሉ። የወርቃማው ዘር መከር የሚወክለው ቅዱሳንን ሲሆን በደም የተነከረው የወይን መከር የሚወክለው ኃጢአተኞችን ወይም የጠፉትን ነው። ሁለቱም መከሮች ለአጨዳ ደርሰዋል። የተዘራው እያንዳንዱ ዘር በደንብ በስሏል።

`ራዕይ 14:17—20ን ያንብቡ። “ታላቁ የእግዚአብሔር ቁጣ ወይን መጭመቂያ” የሚለው አባባል ምን ማለት ነው? ደግሞ ራዕይ 14፡ 10፤ 15፡ 1 እና 16፡1ን ያንብቡ።`

“በእሳትም ላይ ሥልጣን ያለው ሌላ መልአክ ከመሠዊያው ወጣ” (ራዕይ 14:18)። በዚህ ቦታ የተጠቀሰው መልአክ የእግዚአብሔርን የመጨረሻ ፍርድ እሳት የሚያዝ መልአክ ነው። መከሩ ደርሷል። ኃጢአት ወደ ገደቡ ደርሷል። አመጽ የእግዚአብሔርን የምህረት መስመር ጥሶ አልፏል። ነገሮች ክፉና መጥፎ የነበሩ ቢሆንም ሁሉም ነገር ከመፈጸሙ በፊት እየከፉ ይሄዳሉ። አፍቃሪው አምላክ ለእኛ ማድረግ የሚችለውን ሁሉ አድርጓል፤ ይህ ለኃጢአታችን ራሱን በመስቀል ላይ መስዋዕት አድርጎ ማቅረብን ያካትታል። “እኛ በእርሱ ሆነን የእግዚአብሔር ጽድቅ እንሆን ዘንድ ኃጢአት ያላወቀውን እርሱን ስለ እኛ ኃጢአት አደረገው” (2ኛ ቆሮ. 5:21፤ ገላ. 3:13ን ደግሞ ይመልከቱ)።

ከዚያ መስቀል ባሻገር እግዚአብሔር ሌላ ምን ማድረግ ይችል ነበር? በተደጋጋሚ የመንፈስ ቅዱስን ተማጽኖ አልቀበል ያሉትን ሰዎች ለማዳን ጸጋ ሊያደርገው የሚችል ከዚህ ሌላ ምንም ነገር የለም።

የራዕይ 14 አንገብጋቢው ትንቢታዊ መልእክት ይህ ነው። እያንዳንዱ

ዘር ለመከር ተዘጋጅቷል። መከሩ ደርሷል፣ የወይን ዘለላዎቹም በስለዋል። የእግዚአብሔር ሕዝብ በዩኒቨርስ ፊት የእርሱን ምስል፣ ርኅራኄ፣ ምህረትና ፍቅር አሳይተዋል። የክፉው ልጆች ስስትን፣ ፍትወትን፣ ቅንዓትንና ጥላቻን አሳይተዋል። በአንዱ ቡድን ላይ የክርስቶስ ባህርይ የታየ ሲሆን በሌላኛው ቡድን ላይ ደግሞ የሰይጣን ባህርይ ተገልጧል።

ዩኒቨርስ ከዚህ በፊት የነበረው ማንኛውም ትውልድ አይቶት የማያውቀውን የጽድቅ መገለጥ በእግዚአብሔር ህዝብ ያያል። በእግዚአብሔር ሕዝብ ላይ ከታየው የክርስቶስ ጽድቅ በተቃራኒ በእግዚአብሔር ላይ የማመጽን ሙሉ ውጤት ዩኒቨርስ ይመለከታል። ሀኬት፣ ክፋት፣ ኃጢአትና ህገ-ወጥነት በሰዎችና በመላእክት ፊት በግልጽ ይታያሉ። በክፉና በመልካም፣ ትክክል በሆነውና ስህተት በሆነው፣ በመታዘዝና ባለመታዘዝ መካከል ያለው ልዩነት ለመላው ዓለም፣ ለሰዎችና ለመላእክት ግልጽ ይሆናል።

`በክፉና በመልካም መካከል ያለውን ልዩነት ምን ያህል ለይተው ያውቃሉ? ይህን ማድረግ የሚያስፈልገው ለምንድር ነው? (ዕብ. 5:14ን ይመልከቱ)።`