---
title:  ሰማያዊው ፍርድ
date:   04/04/2023
---

`ራዕይ 14:14 እና የሐዋ 1:9—11ን ያንብቡ። ምን ተመሳሳይ ነገሮችን አገኙ?`

ዮሐንስ “አየሁም፥ እነሆም ነጭ ደመና፥ በደመናውም ላይ የሰውን ልጅ የሚመስል ተቀምጦአል” (ራዕይ 14:14) ይላል። ኢየሱስ ወደ ሰማይ ባረገ ጊዜ ደቀ መዛሙርቱ ወደ ላይ አሻቅበው እየተመለከቱ ሳለ የነበረውን ሁኔታ በሐዋ. 1፡9 ላይ ሉቃስ እንዲህ በማለት ጽፎታል፡- “እነርሱ እያዩት ከፍ ከፍ አለ፤ ደመናም ከዓይናቸው ሰውራ ተቀበለችው።” ኢየሱስ በመላእክት ደመና ታጅቦ ወደ ሰማይ እንዳረገ ሁሉ በመላእክት ደመና ታጅቦ ይመለሳል። መላእክቱ በመደነቅ ተሞልተው ለነበሩት ደቀ መዛሙርት በሐዋርያት ሥራ 1፡11 ላይ እንዲህ ብለው ነበር፡- “ይህ ከእናንተ ወደ ሰማይ የወጣው ኢየሱስ ወደ ሰማይ ሲሄድ እንዳያችሁት፥ እንዲሁ ይመጣል አሉአቸው።” በዚህ ንባብ ውስጥ ግልጽ ያልሆነ መለኮታዊ እውነት አለ። ይህ “ከእናንተ ወደ ሰማይ የወጣው ኢየሱስ፣” “የሰው ልጅ፣” በናዝሬት አቧራማ መንገዶች ላይ የተጓዘው፣ በተጨናነቁ የኢየሩሳሌም መንገዶች ላይ ያገለገለው፣ በኢየሩሳሌም መንደሮች ህመምተኞችን የፈወሰው እና በሳር በተሸፈኑ የገሊላ ኮረብታዎች ላይ የሰበከው ኢየሱስ ዳግም ይመጣል።

`የሰው ልጅ በዳንኤል ምዕራፍ 7 ላይም ከፍርድ ጋር በተገናኘ ሁኔታ ተጠቅሷል። ዳንኤል 7:9፣ 10፣ 13፣ 14ን ያንብቡ።- ዳንኤል እንደ ፍርድ ባለ አሳሳቢ ሁኔታ ላይ ኢየሱስን “የሰው ልጅ” ብሎ የጠራው ለምንድር ነው። እስካሁን በተመለከትነው መሰረት “የሰው ልጅ” ፍርድን በተመለከተ ይህን ያህል ማዕከላዊ ቦታ መያዙን በማወቃችን ሊያጽናናን የሚገባ ምን አለ?`

በዳንኤል 7:9፣10 ላይ ዳንኤል እልፍ አእላፋት መላእክት በዙፋኑ ዙሪያ ተሰብስበው ሰማያዊው ጉባኤ ተሰይሞ ተመለከተ። ፍርድ ተጀመረ፣ የሕይወታችን ታሪክ የተመዘገበባቸው ሰማያዊ መጻሕፍት በዩኒቨርስ ፊት ተከፈቱ። በዳንኤል 7፡ 13፣ 14 ላይ የሰው ልጅ ወደ ጥንታዌ ጥንቱ (በእድሜ ወደ ሸመገለው)፣ ወደ አብ በመቅረብ ዘላለማዊውን መንግስት ወሰደ። ፍርዱ አብ፣ ወልድና መንፈስ ቅዱስ ሰብአዊ ዘርን ለማዳን የሚቻለውን ነገር ሁሉ ማድረጋቸውን ያሳያል። ይህ ፍርድ ቅዱሳንን ነጻ የሚያወጣ ብቻ ሳይሆን ከሰይጣን ክስ በተቃራኒ የእግዚአብሔርን ባህርይም ይገልጣል (ኢዮብ 1-2፤ መዝሙር 51፡1-4)።

`ሕይወትዎ በሙሉ በእግዚአብሔር በጥንቃቄ እንደሚመረመር ስለማወቅዎ እውነታ ያስቡ። ይህ በሚሆንበት ጊዜ ያለዎት ብቸኛው ተስፋ ምንድር ነው? (ሮሜ. 8:1ን ይመልከቱ)።`