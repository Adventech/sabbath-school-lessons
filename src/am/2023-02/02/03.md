---
title:  የሰው ልጅ ይመለሳል
date:   03/04/2023
---

እግዚአብሔር ለሕዝቡና ለዓለም ያለውን መልእክት በተመለከተ ራዕይ 14 ቁልፍ ጥቅሶችን ይዟል። የዚህ ሁሉ ማዕከላዊው ነገር የኢየሱስ መመለስ፣ “የሰው ልጅም በኃይል ቀኝ ሲቀመጥ በሰማይም ደመና ሲመጣ ታያላችሁ” (ማርቆስ14:62)የሚለው ተስፋ ፍጻሜ ማግኘት ነው።

`ራዕይ 14:14ን ያንብቡ። ኢየሱስ ወደ ምድር ሲመለስ እርሱ ያለበትን ሁኔታ ለመግለጽ ጥቅም ላይ የዋለው ማዕረግ ምንድር ነው? ዮሐንስ ይህን ማዕረግ የተጠቀመው ለምን ይመስሎታል?`

ኢየሱስ ራሱን ለመግለጽ “የሰው ልጅ” የሚለውን ቃል በወንጌላት ውስጥ 82 ጊዜ ተጠቅሟል። እጅግ ከሚወዳቸው ማዕረጎቹ አንዱ ነበር። ራሱን ከእኛ እንደ አንዱ አድርጎ ለማሳየት የተጠቀመበት የፍቅር መግለጫ ቃል ነው። እኛን የሚያስተውለን፣፣ ፈተናዎቻችንን የተለማመደ እና በምናልፋቸው ፈተናዎች ውስጥ ያለፈ አዳኝ ነው። ወደ ቤታችን ሊወሰደን የሚመለስ “የሰው ልጅ” ነው።

የሚመጣልን ኢየሱስ ያው በመካከላችን የኖረው ኢየሱስ ነው። እኛን ለማዳን ብቁ የሚያደርገው ነገር ቢኖር ከእኛ እንደ አንዱ ሆኖ የሰይጣንን የፈተና ወላፈን (ቁጣ) ሙሉ በሙሉ መጋፈጡና በፈተናዎቹ አሸናፊ ሆኖ መገኘቱ ነው።

**በማቴዎስ ውስጥ ስለ ኢየሱስ፣ ስለ ሰው ልጅ፣ ከተነገሩ ከሚከተሉት የመጽሐፍ ቅዱስ ጥቅሶች ምን እንማራለን?**

`ማቴ. 16:27`

`ማቴ. 24:27፣ 30`

`ማቴ. 25:31፣ 32`

በእነዚህ ንባቦች ውስጥ አንዳንድ ነገሮችን ልብ በሉ:-

(1) ኢየሱስ፣ የሰው ልጅ ከመላእክቱ ጋር በክብር ይመጣል።

(2) በጎችን ከፍየሎች ይለያል (በመሰረታዊነት የፍርድ ሥራ ነው)።

(3) የሕዝቦችና የሁሉም ሰብአዊ ዘር መዳረሻ ይወሰናል።

“የሰው ልጅ” ስለሚለው አባባልና ስለ ክርስቶስ ሰብአዊነት ምን እንደሚል አስቡ። አምላክ ቢሆንም ከእኛ እንደ አንዱ፣ ልክ እንደ እኛ ሆነ፤ ነገር ግን ከእኛ ልዩ የሚያደርገው ነገር በፍጹም ኃጢአት አለመስራቱ ነበር።

`ይህ ሁኔታ (1) እግዚአብሔር ለእኛ ያለውን ፍቅር በማወቃችን (2) መከራዎቻችንን በመጋራት ድል እንደሚሰጠን በመረዳታችን እንዴት ያለ አስደናቂ ተስፋ ይሰጠናል?`