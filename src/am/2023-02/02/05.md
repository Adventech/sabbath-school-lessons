---
title:  የአሸናፊው (የድል አድራጊው) ዘውድ
date:   05/04/2023
---

ዮሐንስ ኢየሱስን “የሰው ልጅ ፣በራሱ ላይ የወርቅ አክሊል በእጁም ስለታም ማጭድ ነበረው” በማለት ይገልጸዋል (ራዕይ 14:14)። “ዘውድ” ተብሎ የተተረጎመው የመጀመሪያው ቃል እስቴፋኖስ ይባላል። የአሸናፊ ዘውድ ማለት ነው። አንድ አትሌት ወሳኝ በሆነ ውድድር ላይ አሸናፊ ሲሆን እስቴፋኖስ፣ የክብር፣ የግርማ ወይም የድል አክሊል ይሰጠዋል። ኢየሱስ በአንድ ወቅት የውርደትና የፌዝ ምልክት የሆነውን የእሾክ አክሊል ጭኗል። በአንድ ወቅት በሰዎች ዘንድ ተንቋል ተጠልቷልም። ተነቅፏል፣ ተቀልዶበታል፣ ምራቅ ተተፍቶበታል፣ በበትር ተመትቷል፣ በጅራፍ ተገርፏል። ነገር ግን አሁን የክብር አክሊል በመጫን የነገሥታት ንጉሥና የጌቶች ጌታ ሆኖ ዳግም ይመጣል።

`ራዕይ 14:15 እና ማርቆስ 4:26—29ን ያንብቡ። በእነዚህ ጥቅሶች መካከል ያለው መመሳሰል ምንድር ነው? ሁለቱም እየተናገሩ ያሉት ስለምንድር ነው?`

መልአኩ በቤተ መቅደስ ክብር ከእግዚአብሔር ፊት መጣ። እግዚአብሔር መልአኩን በመመልከት እንዲህ አለው፡- “ጊዜው ደርሷል። መከሩ በስሏል።” መልአኩ ከቤተ መቅደስ ወደ ኢየሱስ በመብረር በትልቅ ድምጽ:- “አሁን ጊዜው ደርሷል። መከሩ ለመታጨድ ተዘጋጅቷል” በማለት ተናገረ። ሂድና ልጆችህን ፈልገህ ወደ ቤት አምጣቸው።

ኢየሱስ በአዲስ ኪዳን ውስጥ በተደጋጋሚ የግብርና መግለጫዎችን ይጠቀም ነበር። ከአንድ አጋጣሚ በላይ የወንጌል ዘር በሕዝቡ ሕይወት ማደጉን ለመግለጽ የመከርን መድረስ ምልክት ተጠቅሟል።

“የዘር መብቀል የመንፈሳዊ ሕይወት ጅምርን የሚወክል ሲሆን የተክሉ እድገት ደግሞ የክርስትና እድገት ውብ ስዕል ነው። በተፈጥሮ ውስጥ እንደሆነ ሁሉ በጸጋ ውስጥም የሚሆነው ተመሳሳይ ነገር ነው። ሕይወት ያለ እድገት ሊኖር አይችልም። ተክሉ ማደግ ወይም መሞት አለበት። እድገቱ ሳይታይ በጸጥታ እንደሚሆን ሁሉ የክርስትና ሕይወትም እንዲሁ ነው። በእያንዳንዱ የእድገት ደረጃ ሕይወታችን ፍጹም ሊሆን ይችላል፤ ሆኖም እግዚአብሔር ለእኛ ያለው እቅድ ከተፈጸመ የማያቋርጥ እድገት (ለውጥ) ይኖራል። ቅድስና የእድሜ ልክ ሥራ ነው። መልካም አጋጣሚዎቻችን በበዙ ቁጥር ልምምዳችን ይሰፋና እውቀታችን ይጨምራል።”—Ellen G. White, Christ’s Object Lessons, pp. 65, 66. የወርቃማው ዘር መብሰል የሚወክለው በጸጋ የተለወጡትን፣ በፍቅር የተነሳሱትንና ለክርስቶስ ስም ክብር የመታዘዝ ሕይወት የሚኖሩትን ሁሉ ነው።

`ልቦቻቸው ከኢየሱስ ልብ ጋር አንድ ስለሆኑ እነርሱ የሚፈልጉት ነገር ቢኖር እርሱ የሚፈልገውን ነገር ብቻ ነው። “በእያንዳንዱ የእድገት ደረጃ ሕይወታችን ፍጹም ሊሆን ይችላል” የሚሉትን የኤለን ጂ ኋይት ቃላት እንዴት እንረዳቸዋለን? ይህ በተለይ አሁን ስህተቶቻችንን እና የባህርይ ጉድለቶቻችንን ማየት ስንችል ምን ማለት ነው?`