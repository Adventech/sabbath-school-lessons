---
title:  የዘራነውን ማጨድ
date:   06/06/2023
---

የአውሬውን ምልክት በተመለከተ የተነገረው ትንቢት የሚናገረው ስለ ኃይማኖታዊ አለመቻቻል፣ ኢኮኖሚያዊ ማዕቀብ፣ ስደትና በመጨረሻም ስለ ሞት አዋጅ ነው። በሚያስገርም ሁኔታ የማደፋፈሪያ መልእክትም ነው። እጅግ አስከፊ በሆኑ ጊዜያቶችም ቢሆን “የእግዚአብሔርን ትዕዛዛት የሚጠብቁትንና የኢየሱስ እምነት ያላቸውን” (ራዕይ 14:12) እግዚአብሔር ደግፎ ያኖራቸዋል። በራዕይ ምዕራፍ 13 ላይ የተነገረው የአውሬው ምልክት ትንቢት ሰይጣን እግዚአብሔርን በመቃወም ስለሚከፍተው አስከፊ ጦርነት ትኩሳት የሚያሳይ ፍጹም ድምጽ ነው። በዚህ ዘመቻ ውስጥ የመጀመሪያ ስልቱ ማታለል ነው። ራዕይ 13 ሰይጣን ወደ ፊት አውሬ ተብሎ በሚጠራው በምድራዊ የኃይማኖትና ፖለቲካ ጥምረት ኃይል አማካይነት ስለሚሰራበትና ኃይል በመጠቀም ስለሚያስገድድበት ጊዜ ይነግረናል። በእርግጥ የኃይማኖት ስደት አዲስ ነገር አይደለም። አቤል እግዚአብሔር በሚፈልግበት መንገድ አምላኩን ከማምለኩ የተነሣ ቃየል ከገደለው ጊዜ አንስቶ የነበረ ነገር ነው (ዘፍ. 4፡1-8ን ይመልከቱ)። ኢየሱስ ከመጀመሪያው መቶ ክፍለ ዘመን አንስቶ በዘመናት ሁሉ በአማኞች ላይ ስደት እንደሚመጣ ተናግሮ ነበር። ማስጠንቀቂያው እንዲህ ይላል፡- “ከዚህ በላይ ደግሞ የሚገድላችሁ ሁሉ እግዚአብሔርን እንደሚያገለግል የሚመስልበት ጊዜ ይመጣል” (ዮሐ. 16:2፤ ማቴ. 10:22፣ 1ኛ ጴጥ. 4:12ን ደግሞ ይመልከቱ)። ስለ አውሬው ምልክት የሚናገረው ትንቢት የሚገልጸው በዚህ እግዚአብሔርን በማይመስል ሰንሰለት ውስጥ ያለውን የመጨረሻ ማገናኛ ቀለበት ነው። ከዚህ በፊት እንደነበሩት ስደቶች ሁሉ ሰዎች ከሆኑ እምነቶችና ተቀባይነት ካገኘው የአምልኮ ሥርዓት ጋር እንዲስማሙ ለማስገደድ የታደቀ ነው።

`ራዕይ 13:15–17ን ያንብቡ። በመጨረሻው አስጨናቂ ጊዜ የእግዚአብሔር ሕዝብ የሚጋፈጡት ነገር ምንድር ነው?`

ስደት የሚጀመረው በኢኮኖሚ ማዕቀብ እንደሚሆን ትንቢቱ ይናገራል፡ - “ምልክቱ የሌለው ማንም ቢሆን መግዛትም ሆነ መሸጥ አይችልም።” ይህ ሲሆን አብዛኛው ሕዝብ እጅ ይሰጣል። እጅ ለመስጠት ፈቃደኛ የማይሆን በሙሉ በመጨረሻ የሞት አዋጅ ይተላለፍበታል። ወደ ፊት የመጨረሻው ፈተና ሲመጣ ክርስቲያን ነን ባዮች በሕይወታቸው በመደራደር የአውሬውን ምልክት እንዲቀበሉ እያዘጋጃቸው ነው። ከፊታችን ባሉ አስቸጋሪ ጊዜያቶች እግዚአብሔር ለእያንዳንዳችን ያለው ፍቅር ያበረታናል፣ ይጠብቀናልም።

`ገላ. 6:7–9ን ያንብቡ። ምንም እንኳን ይህ ሀሳብ በመጨረሻው ዘመን ክስተቶች አውድ የተጻፈ ባይሆንም በዚያ ቦታ ያለው መርህ በአውሬው ምልክት ላይ በሚነሱ ጉዳዮችና እንዴት ታማኝ ሆነን መቆም እንደምንችል በተመለከተ ተያያዥነት የሚኖረው ለምንድር ነው?`