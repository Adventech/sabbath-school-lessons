---
title:  አለም አቀፋዊ ተጋድሎ
date:   05/06/2023
---

`ማቴ. 27:45–50ን ያንብቡ። ይህ ክርስቶስ በመስቀል ላይ ስለተለማመደው ነገር ምን ያስተምረናል? ኢየሱስ እግዚአብሔር ለምን እንደተወው ሲጠይቅ ምን ማለቱ ነበር? ይህ ትዕይንት “የኢየሱስ ኃይማኖት” ያላቸው ማለት ምን ማለት እንደሆነ እንድናስተውል ሊረዳን የሚችለው እንዴት ነው?`

ኢየሱስ በመስቀል ላይ ተሰቅሎ፣ በጨለማ ተሸፍኖ፣ በዓለም ውስጥ ያለውን የኃጢአት በደል፣ ውርደትና ኩነኔ ተሸክሞ እና ከአባቱ የፍቅር ስሜት ሙሉ በሙሉ ተለይቶ ሳለ በሕይወት ዘመኑ ሁሉ ከአባቱ ጋር በነበረው ግንኙነት ላይ ተደገፈ። ይህ ማለት በአባቱ ላይ ሙሉ በሙሉ በሚደገፍ ሕይወት፣ በመልካሙ ጊዜ ሳይቀር ለመጥፎ ጊዜ፣ ለመስቀል ሞትም ቢሆን ተዘጋጅቶ ነበር። በዙሪያው ያሉ ነገሮች ሁሉ እንዲጠራጠር ጮኸው ቢናገሩም በአባቱ ተማመነ። እግዚአብሔር የተወው በመሰለ ጊዜም ቢሆን ኢየሱስ ተስፋ አልቆረጠም። “አስፈሪ በሆነው ጨለማ መካከል፣ እግዚአብሔር የተወው በመሰለ ሰዓት፣ ክርስቶስ በሰብአዊ ዘር የመከራ (ዋይታ) ጽዋ ውስጥ ያለውን የመጨረሻውን አተላ ጨለጠ። በእነዚህ አሰቃቂ ሰዓታት ከዚህ በፊት በአባቱ ዘንድ በነበረው ተቀባይነት ማረጋገጫ ላይ ተደገፈ።...ክርስቶስ በእምነት አሸነፈ።”—Ellen G. White, Christ Triumphant, p. 277. የኢየሱስ እምነት እጅግ ጥልቅ፣ እጅግ የሚተማመን፣ እጅግ የተሰጠ ከመሆኑ የተነሣ በመላው ዩኒቨርስ የነበሩ አጋንንቶችና በምድር ላይ የነበሩ ፈተናዎች ሁሉ ሊያናውጡት አልቻሉም። የእርሱ እምነት ማየት ሳይችል የሚታመን፣ መረዳት በማይችልበት ጊዜ የሚያምን ፣ በትዕግስት ለመቆየት የሚያስችል ነገር በሌለበት በትዕግስት የሚቆይ እምነት ነው። ይህ “የኢየሱስ እምነት” በእምነት የምንቀበለው ስጦታ ሲሆን ከፊታችን ባለው ችግር መካከል እንድናልፍ የሚያስችለን ነው። ክርስቶስን ከሁሉ የበላይ አድርገን እንድናመልከውና በራዕይ መጽሐፍ ውስጥ የተጠቀሰው የአውሬው ምልክት አስገዳጅ ሲሆን በጽናት ታግሰን እንድናልፍ የሚያደርገን በልባችን ያደረው “የኢየሱስ እምነት” ነው። ሆኖም ከሆነ ቦታ በድንገት የሚመጣ ነገር አይደለም። የእግዚአብሔር ሕዝብ በየዕለቱ በእምነት ለመኖር እየተማሩ ነበር። በጥሩ ጊዜያትም ሆነ በመጥፎ፣ እግዚአብሔር የቀረበም ሆነ የራቀ ሲመሰል በእነርሱ ሕይወት ልዩነት አያመጣም። “ጻድቅ በእምነት ይኖራል” (ገላ. 3:11፤ ዕንባቆም 2:4ን ደግሞ ይመልከቱ)። የዝግጅት ጊዜ አሁን ነው። አሁን የሚመጣውን እያንዳንዱን ፈተና በትዕግስት ማለፍ ከተቻለ በሕይወታችን ክቡር ፍሬዎችን ማፍራት ይችላል።

`በዙሪያዎ ሕይወት እየተፈረካከሰ ያለ የመሰለዎትን ጊዜና የነበረዎ ነገር እምነትዎ ብቻ የነበረበትን ጊዜ ያስቡ። ይህን ጊዜ እንዴት ማለፍ ቻሉ? ምን ትምህርቶችን ተማሩ? ተመሳሳይ በሆነ ሁኔታ ውስጥ እያለፉ ያሉ ሰዎችን ሊረዳ የሚችል ምን ልምምድ አገኙ?`