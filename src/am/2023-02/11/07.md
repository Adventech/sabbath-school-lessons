---
title:  ተጨማሪ ሀሳብ
date:   09/06/2023
---

“ታላቁ ተጋድሎ በሰማይ ከጀመረበት ጊዜ አንስቶ የሰይጣን ዓላማ የእግዚአብሔርን ሕግ መገርሰስ ነበር። በፈጣሪ ላይ ወደማመጽ የገባው ይህንን ዓላማ ለመፈጸም ሲሆን ከሰማይ ቢጣልም ያንኑ ጦርነት በምድር ላይ ቀጥሏል። ሰዎችን ለማታለልና የእግዚአብሔርን ሕግ ወደመተላለፍ መምራት በጽናት የሚከተለው ዓላማ ነው። ይህ ዓላማ ሕግጋትን በሙሉ ባለመቀበልም ሆነ ከሕግጋቱ አንዱን በመጣስ ተፈጻሚ ቢሆን ውጤቱ በመጨረሻ ተመሳሳይ ይሆናል።...መለኮታዊ ሕግጋት እንዲናቁ ለማድረግ በመፈለግ ሰይጣን የመጽሐፍ ቅዱስን አስተምህሮዎች ያዛባ ሲሆን ቅዱሳት መጻሕፍትን እናምናለን በሚሉ በሺሆች በሚቆጠሩ ሰዎች እምነት ውስጥ ስህተቶች ተካትተዋል። በእውነትና በሀሰት መካከል የሚደረገው የመጨረሻው ታላቁ ተጋድሎ የእግዚአብሔርን ሕግ በተመለከተ ለረዥም ጊዜ ሲካሄድ የቆየው የመጨረሻው ትግል ነው። አሁን በሰው ሕጎችና በያህዌ ሕግጋት መካከል፣ በመጽሐፍ ቅዱስ ኃይማኖት እና በአፈ ታሪክና በትውፊት (ሲወርድ ሲዋረድ የመጣ ልማድ) ኃይማኖት መካከል ወደሚደረገው ወደዚህ ጦርነት እየገባን ነን።”—Ellen G. White, The Great Controversy, p. 582. በራዕይ መጽሐፍ ውስጥ አምልኮና ፍጥረት ሊነጣጠሉ በማይችሉበት ሁኔታ የተገናኙ ናቸው። በክፉና በመልካም መካከል የሚደረገው ተጋድሎ ዓላማና በአውሬው ምልክት ዙሪያ ያሉ ጉዳዮች የሚሽከረከሩት እግዚአብሔር አምልኮ ይገባዋል ወይም አይገባውም በሚለው ሀሳብ ዙሪያ ነው። አስቀድመን እንደተመለከትነው ክርስቶስን እንደ ፈጣሪ የማየት ሀሳብ ሰንበትን በቅድስና በመጠበቅ ልብ ውስጥ ያለ ነገር ነው። ኢየሱስ ራሱን “ጌታ” ብሎ የሚጠራበትን ቀን ወሳኝነት ያለማቋረጥ አስምሮበታል (ማቴ. 12፡8፣ ማር. 2፡28፣ ሉቃስ 6፡5)። ሰንበት የእኛ ማንነት ዘላለማዊ ማስታወሻ ነው። እንደ ሰብአዊ ፍጡራን የማን እንደሆንን ያስታውሰናል። እያንዳንዱ ሰብአዊ ፍጡር ዋጋ እንዳለው ያሳያል። እኛ ፍጡራን እንደሆንን እና ፈጣሪያችን መገዛትና አምልኮ የሚገባው የመሆኑን ሀሳብ ያለማቋረጥ ያጠናክራል። ሰይጣን ሰንበትን አምርሮ የሚጠላው ከዚህ የተነሣ ነው። ከፈጣሪያችን ጋር አንድ የሚያደርገን ወርቃማ ማገናኛ ነው። በመጨረሻው አስጨናቂ ጊዜ ወሳኝ ሚና የሚጫወተውም ከዚህ የተነሣ ነው።

**የውይይት ጥያቄዎች**

`አውሬው ስልጣን እንዳለው በሚናገረው ባህር በስተጀርባ ያሉ መሰረታዊ መርሆዎች ምንድር ናቸው? እኛ ሳናውቃቸው እነዚህ አመለካከቶች በልባችን ውስጥ ሊያድሩ የሚችሉት በምን መንገዶች ነው?`

`ሰይጣን በትክክል የመኖሩ ሀሳብ የተማሩ ወይም ቢያንስ አዋቂ የሆኑ ሰዎች ሊቀበሉት የማይችሉት ኋላ ቀር አስተሳሰብ ነው ብለው ለሚከራከሩ ሰዎች እርስዎ እንዴት መልስ ይሰጣሉ? በምላሽዎ ምን መከራከሪያዎችን መጠቀም ይችላሉ?`