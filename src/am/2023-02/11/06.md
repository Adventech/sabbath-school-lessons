---
title:  'ኢየሱስ:- ብቸኛው አማላጃችን'
date:   08/06/2023
---

`ራዕይ 13:4፣ 5ን ያንብቡ። በእነዚህ ጥቅሶች ውስጥ የአውሬውን ኃይል የሚገልጹ ምን ምልክቶች እናገኛለን?`

በራዕይ መጽሐፍ ውስጥ የተጠቀሰው አውሬ ከአረመኔዋ ሮም በመነሳት ዓለም አቀፋዊ የአምልኮ ሥርዓት እስኪሆን ድረስ የሚያድግ ከሃዲ ኃይማኖታዊ ኃይል ነው። እንደ ራዕይ 13፡ 5 አገላለጽ ተሳዳቢ የሆነ ኃይል ነው። በአዲስ ኪዳን ውስጥ ስድብ አንድ ግለሰብ ለእግዚአብሔር ብቻ የሚገቡ መብቶችና ሥልጣኖች እንዳሉት አድርጎ መናገር ነው።

`ሉቃስ 5:18–26 እና ዮሐ. 10:33ን ያንብቡ። እነዚህ ጥቅሶች የሚያመለክቱት የትኞቹን ሁለት የስድብ ገጽታዎች ነው?`

መሪዎች ኢየሱስን ይሳደባል ብለው ከሰውት ነበር። ኢየሱስ ኃጢአታችንን ይቅር የማለትን መብት ጨምሮ እግዚአብሔር ያለው ኃይልና ሥልጣን በሙሉ ስላለው ክሳቸው መሰረተ ቢስ ነበር። ይህ የሆነበት ምክንያት ኢየሱስ እግዚአብሔር ስለሆነ ነው። ወይም እርሱ ራሱ “አንተ ፊልጶስ፥ ይህን ያህል ዘመን ከእናንተ ጋር ስኖር አታውቀኝምን? እኔን ያየ አብን አይቶአል፤ እንዴትስ አንተ፦ አብን አሳየን ትላለህ?” (ዮሐ. 14:9) ብሎ ኃይለኛ በሆነ ሁኔታ እንደገለጸው ነው። 1ኛ ጢሞቴዎስ 2፡5 በእግዚአብሔርና በሰው መካከል አንድ አማላጅ፣ እርሱም ሰው የሆነው ኢየሱስ ክርስቶስ እንዳለ ያስተምረናል። ከዚህ በተቃራኒ የሮም ቤተ ክርስቲያን በእግዚአብሔርና ኃጢአተኛ በሆነው ሰብአዊ ዘር መካከል አማላጅ ካህኑ እንደሆነ ታስተምራለች። ነገር ግን ካህኑ ራሱ ኃጢአተኛ የሆነ ሰብዓዊ ፍጡር ስለሆነ እና ለራሱም አማላጅ ስለሚያስፈልገው አማላጃችን መሆን አይችልም። ስድብ ማለት ማንኛውም ሰው እግዚአብሔር እንደሆነ ወይም በእግዚአብሔር ቦታ እንደሚቆም መናገር ነው። ከሮም ቤተ ክርስቲያን ሥልጣን ካላቸው ምንጮች የተወሰዱ ሁለት አንቀጾች ከዚህ በታች ቀርበዋል:- “ጳጳሱ ትልቅ ስብዕና ስላለውና እጅግ ከፍ ያለ ስለሆነ ዝም ብሎ ተራ ሰው አይደለም።...እርሱ በምድር ላይ እንዳለ እግዚአብሔር ነው።”—Lucius Ferraris, “Papa,” article 2 in his Prompta Bibliotheca (1763), vol. 6, pp. 25–29. ሊዎ 13ኛው የተባለ ጳጳስ እንዲህ በማለት በኩራት ተናግሯል፡- “እኛ [ጳጳሳት] በዚህ ምድር ላይ የሁሉን ቻይ አምላክን ቦታ እንይዛለን።”—The Great Encyclical Letters of Pope Leo XIII (New York: Benziger, 1903), p. 193. እነዚህ አባባሎች የበለጠ ግልጽ የሚሆኑልን የክርስቶስ ተቃዋሚ በሚለው ሀረግ ውስጥ ተቃዋሚ የሚለው ቃል የሚያመለክተው ዝም ብሎ ተቃዋሚ መሆንን ሳይሆን “በእግዚአብሔር ቦታ” መሆን የሚል ትርጉም እንዳላቸው እንረዳለን። ስለዚህ የክርስቶስ ተቃዋሚ ማለት “በክርስቶስ ቦታ የሆነ” ማለት ነው።