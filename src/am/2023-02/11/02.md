---
title:  ጽኑ ትዕግስት
date:   04/06/2023
---

በራዕይ ምዕራፍ 14፡7 ላይ እንደተመለከትነው ሰዎች ሁሉ ፈጣሪን እንዲያመልኩ (ለፈጣሪ እንዲሰግዱ) እግዚአብሔር ይጠራቸዋል። ይህ የመጀመሪያው መልአክ መልእክት ነው። በራዕይ 14፡8 ላይ እግዚአብሔር ስለ “ባቢሎን፣” መነሻው ከጥንት ባቢሎን ስለሆነው የውሸት ኃይማኖታዊ ሥርዓት ያስጠነቅቃል። ይህ የሁለተኛው መልአክ መልእክት ነው። በራዕይ ምዕራፍ 14፡ 9 እና 10 ላይ ሶስተኛው መልአክ ለአውሬው እንዳንሰግድ ያስጠነቅቃል። መልአኩ በታላቅ ድምጽ “ለአውሬውና ለምስሉ የሚሰግድ በግምባሩም ወይም በእጁ ምልክቱን የሚቀበል ማንም ቢኖር፥እርሱ ደግሞ በቍጣው ጽዋ ሳይቀላቅል ከተዘጋጀው ከእግዚአብሔር ቍጣ ወይን ጠጅ ይጠጣል፥ በቅዱሳንም መላእክትና በበጉ ፊት በእሳትና በዲን ይሳቀያል” በማለት ያውጃል።

`ራዕይ 14:12ን ያንብቡ። በዚህ ንባብ ውስጥ ስለ መጨረሻው ዘመን የእግዚአብሔር ሕዝብ ምን ሁለት ባሕርያት ማግኘት እንችላለን? ሁለቱም አስፈላጊ የሚሆኑት ለምንድር ነው?`

“ትዕግስት” ተብሎ የተተረጎመው የግሪኩ ቃል ሁፖሞን ሲሆን “ጽኑ ትዕግስት” ተብሎ በተሻለ ሁኔታ ሊተረጎም ይችላል። በኃይለኛ ስደትና ተቃውሞ ውስጥ ለእግዚአብሔር ታማኝ የሆነ የመጨረሻ ዘመን ሕዝብ ይኖራል። በእርሱ ፀጋ እግዚአብሔርን ማዕከል ያደረገ፣ በፀጋ የተሞላ፣ የመታዘዝ ሕይወት እየኖሩ በጽኑ ትዕግስት ይቆማሉ። ፈጣሪን ማምለክ (ራዕይ 14፡7) አውሬውን የማምለክ ታቃራኒ ስለሆነ (ራዕይ 14፡9) ራሱን የሚገልጠው የእግዚአብሔርን ትዕዛዛት በሚጠብቁና የኢየሱስ እምነት ባላቸው ሰዎች ሕይወት ነው (ራዕይ 14፡12)። ለኢየሱስ ወይም ለአውሬው ኃይል መታዘዝን የሚጠይቀው ይህ የመጨረሻው ጦርነት የሚያጠነጥነው በአምልኮ ዙሪያ ሲሆን የዚህ በክፉና በመልካም መካከል የሚደረገው ታላቁ ተጋድሎ እምብርት የሚሆነው ሰንበት ነው።

`ሮሜ 8:1–4፣ ኤፌ. 2:8–10 እና ቆላ. 1:29ን ያንብቡ። እነዚህ ንባቦች በእምነት ስለመኖር ውጤት ምን ያስተምሩናል?`

በእምነት በመኖር ፀጋውን እንቀበላለን፣ ሕይወታችንም ይለወጣል። ራሳቸውን የሰጡ የአዳኙ ተከታዮች በኢየሱስ ላይ እምነት የሚኖራቸው ብቻ ሳይሆኑ የኢየሱስ እምነትም ይኖራቸዋል። የኢየሱስ ጥራት ያለው የመጨረሻ ዘመን እምነት የእነርሱ ይሆንና ኢየሱስ እንዳደረገው ሁሉ እነርሱም እስከ ሞት ድረስ ታማኝ ሆነው ይቆማሉ።

`እርስዎ በትናንሽ ነገሮች ምን ያህል ታማኝ ነዎት? ይህ እውነተኛው ፈተና ሲመጣ እንዴት ሊሆኑ እንደሚችሉ ምን ሊነግርዎት ይችላል? (ሉቃስ 16:10ን ይመልከቱ)።`