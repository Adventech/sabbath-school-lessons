---
title:  የጸጋ ታሪክ
date:   11/04/2023
---

የሶስቱ መላእክት መልእክቶች የጸጋ ታሪክ ናቸው። ሊለካ የማይችለው የአዳኙ ፍቅር ታሪክ፣ ከእኛ አንዳችን ከምንጠፋ ገሃነምን መለማመድን እስከመምረጥ ድረስ እጅግ የሚወደን የኢየሱስ ታሪክ ነው። ገደብና ወሰን የሌለው፣ ሙሉ በሙሉ ማስተዋል የማይቻልና ከማስተዋል በላይ የሆነ፣ የማይሞትና ፍጻሜ የሌለው ዘላለማዊ የፍቅር ታሪክ ነው። እግዚአብሔርን በድንገት የሚያገኘው ነገር በፍጹም የለም። ተለዋዋጭ ለሆኑ የሰብአዊ ዘር የምርጫዎች ነፋሳት ተገዥ አይደለም። አስቀድመን እንደተመለከትነው እኛን ከኃጢአት ግዛት ነጻ የማውጣት ዕቅድ ኃጢአት አስቀያሚ ራሱን ብቅ ካደረገ በኋላ የታሰበ ነገር አይደለም። አስፈሪ የሆነው የኃጢአት ቲያትር (ድራማ) እግዚአብሔርን ሳይዘጋጅ በድንገት አላገኘውም።

`ራዕይ 13:8 እና 1ኛ ጴጥ. 1:18–20ን ያንብቡ። እነዚህ ጥቅሶች ስለ ድነት ዕቅድ ምን ያስተምሩናል?`

በራዕይ 14፡ 6 ላይ ያለው “ዘላለማዊ ወንጌል” የሚለው ሀረግ ስላለፈው፣ ስለ አሁኑና ስለመጪው ጊዜ የሚናገር ነው። እግዚአብሔር ሰብአዊ ዘርን ከግብረገብ የመምረጥ ችሎታ ጋር ሲፈጥረው የተሳሳተ ምርጫ ሊያደርጉ እንደሚችሉ ጠብቆ ነበር። ፍጥረቶቹ የመምረጥ ችሎታ እስካላቸው ድረስ በፍቅር ተፈጥሮው ላይ የማመጽ ችሎታም ነበራቸው። ይህ እንዳይሆን መከላከል ይቻል የነበረው ብቸኛው መንገድ በአንድ ዓለም አቀፋዊ መለኮታዊ ዕቅድ ቁጥጥር ሥር ያሉ ሮቦት የሆኑ ፍጡራንን በመፍጠር ነበር። በግድ እንዲታዘዙ (እንዲገዙ) ማድረግ የእግዚአብሔር ባህርይ ተቃራኒ ነው። ፍቅር ምርጫ የሚሻ ሲሆን ፍጡራን የምርጫ ኃይል እስከተሰጣቸው ድረስ የተሳሳተ ምርጫ የማድረግ ዕድል አለ። ስለዚህ የድነት ዕቅድ በእግዚአብሔር አእምሮ ውስጥ የተፀነሰው የመጀመሪያዎቹ ወላጆቻችን በኤደን ገነት ከማመጻቸው በፊት ነበር። “የድነታችን ዕቅድ ከአዳም ውድቀት በኋላ ታስቦ የተነደፈ ዕቅድ አይደለም። ‘ከዘላለም ዘመንም ጀምሮ ተሰውሮ የነበረው ምስጢር’ መገለጥ ነው (ሮሜ 16:25)። ከዘላለም ጀምሮ የእግዚአብሔር ዙፋን መሰረት የነበሩ መርሆዎች መገለጥ ነበር።”—Ellen G. White, The Desire of Ages, p. 22. “ዘላለማዊው ወንጌል” ስለ አላፊ ጊዜና ስለ አሁን ብቻ የሚናገር ሳይሆን በተስፋ የተሞላ የወደፊት ተስፋ መሰረትም ነው። ከእኛ ጋር ለዘላለም ለመሆን ልቡ ከፍተኛ ምኞት ካለው ጋር ስለሚኖረን ሕያው ዘላለማዊነት ይናገራል።

`ኤፌሶን 1:4ን ያንብቡ። ድነት ለማግኘት “ከዓለም መሰረት” በፊት በክርስቶስ “ተመርጣችኋል” ማለት ምን ማለት እንደሆነ ያስቡ። ይህ እውነት እጅግ አበራታች የሚሆንልዎ ለምንድር ነው?`