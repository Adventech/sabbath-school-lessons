---
title:  የተልዕኮ እንቅስቃሴ
date:   13/04/2023
---

ቀደምት አድቬንቲስቶች ጥሩ እይታ ባለው ጥልቅ የመጽሐፍ ቅዱስ ጥናት አማካይነት ስለ እነዚህ መልእክቶች ወሳኝነት እያደገ የሚሄድ መረዳት ነበራቸው። እግዚአብሔር ዓለምን ለክርስቶስ ዳግም ምጻት ለማዘጋጀት ለዚህ ትውልድ የተዘጋጀ፣ ለሕዝብ፣ ለነገድ፣ ለቋንቋ፣ ለወገን ሁሉ መታወጅ ያለበት አንገብጋቢና የፍጻሜ ዘመን መልእክት እንዳለው ተሰምቶአቸው ነበር። የሶስቱ መላእክት መልእክቶች የአድቬንቲስት ሚስዮኖች ከጅምር ጀምሮ ለተልዕኮአቸው እንዲነቃቁ ምክንያቶች ነበሩ።

እ.አ.አ 1874 ዓ.ም ጄኔራል ኮንፍራስ የመጀመሪያዎቹን ሚስዮናውያን ወደ እውሮፓ ላከ። ኤለን ጂ ኋይት ጆን አንድሪውስ የተባለውን ሚስዮናዊ “በመካከላችን ካሉ ሰዎች ሁሉ የተሻለ አቅም ያለው ሰው” በማለት ጠቅሳለች። አንድሪውስ ቢያንስ ሰባት ቋንቋዎችን የሚናገር፣ አዲስ ኪዳንን በአእምሮው የሚደግምና ብሉይ ኪዳንንም በአብዛኛው የሚያውቅ ሰው ነበር። ብሩህ አእምሮ የነበረው ምሁር፣ የበርካታ መጻሕፍት ጸሐፊ፣ ኃይለኛ ሰባኪና ብቃት ያለው የስነ- መለኮት ምሁር ነበር።

እንደዚህ ዓይነቱን ሰው እጅግ ጥቂት አማኞች ወዳሉበት ቦታ መላክ ለምን አስፈለገ? አለኝ የምትለውን፣ “ከሁሉ የተሻለ ችሎታ ያለውን” ሰው ወደማይታወቅ የሚስዮን ፊልድ መላክ ለምን አስፈለገ? እርሱስ ለመሄድ ለምን ፈቃደኛ ሆነ? ባለቤቱ ከጥቂት ዓመታት በፊት ሞተበታለች። ቤተሰቡንና ጓደኞቹን አሜሪካ ትቶ ለክርስቶስ ሥራ አደጋን ለመጋፈጥ ፈቃደኛ በመሆን ከሁለት ልጆቹ ጋር ወደማይታወቅ አገር በመርከብ ለመሄድ ለምን ፈቃደኛ ይሆናል? ለዚህ የሚሆን አንድ ምክንያት ብቻ አለ። ኢየሱስ በቅርብ እንደሚመጣ ስላመነ የመጨረሻው ዘመን የእውነት መልእክት ወደ ዓለም ሁሉ መድረስ እንዳለበት አመነ። ታሪካችንን ስንመለከት የእግዚአብሔርን የመጨረሻው ዘመን መልእክት ለማወጅ ብሩህ አእምሮ ያላቸውና ከሁሉ የተሻሉ ሰዎቻችን ወደ ምድር ዳርቻዎች ተጉዘዋል። እነዚህ ሰዎች መምህራን፣ የሕክምና ባለሙያዎች፣ ቀሳውስት፣ ገበሬዎች፣ መካኒኮች፣ አናፂዎችና ሁሉንም ዓይነት የእጅ ሙያ የሚያውቁ ሰዎች ነበሩ። ጥቂቶቹ የድርጅቱ ተቀጣሪዎች የነበሩ ሲሆን ብዙዎቹ ተቀጣሪዎች አልነበሩም። ኢየሱስ በቶሎ እንደሚመጣ ያመኑ ፈቃደኛ አገልጋዮች ነበሩ።

`ራዕይ 14:6፣ የሐዋ. 1:8 እና ማቴ 24:14ን ያንብቡ። በእነዚህ ጥቅሶች ውስጥ ምን ተመሳሳይነት ማየት ቻሉ?`

የዘላለምን ወንጌል መስበክ መልክዓ-ምድራዊ ወሰኖችን የሚሻገር ነው። የምድርን ጥግ ዘልቆ የሚሄድ ነው። ልዩ ልዩ ቋንቋና ባህል ወዳላቸው ሰዎች ይደርሳል። በመጨረሻም በመላው ዓለም ላይ ተጽእኖ ይፈጥራል። እስካሁን ድረስ በተባበሩት መንግስታት እውቅና ከተሰጣቸው ከ235 አገሮች ውስጥ መልእክታችን ወደ 210 አገሮች መድረሱን ማወቅ ምንኛ ይመስጣል።

`የሶስቱን መላእክት መልእክት “ለሕዝብ፣ ለነገድ፣ ለቋንቋ፣ ለወገን” ሁሉ ለማሰራጨት በመርዳት ረገድ እርስዎ ምን ሚና መጫዎት ይችላሉ? እንዴትስ በተሻለ ሁኔታ ሚናዎን መወጣት ይችላሉ?`