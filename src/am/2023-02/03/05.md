---
title:  በዓለም ሁሉ
date:   12/04/2023
---

`ራዕይ 14:6ን በድጋሚ ያንብቡ። የዘላለም ወንጌል መታወጅ ያለበት እስከ ምን ድረስ ነው? የዚህ ጥያቄ መልስ ለእኛ፣ ለተልዕኮአችንና እንደ ቤተ ክርስቲያን ለጥሪያችን አስፈላጊ የሚሆነው ለምንድር ነው?`

ከሶስቱ መላእክት መልእክት መካከል አንገብጋቢና የመጨረሻው ዘመን መልእክት የሆነው የመጀመሪያው መልአክ መልእክት እንደሚገልጸው “ዘላለማዊው ወንጌል” ለሕዝብ፣ ለነገድ፣ ለቋንቋና ለወገን ሁሉ መታወጅ አለበት። እዚህ ላይ የተሰጠው ተልዕኮ እጅግ ደማቅ፣ እጅግ ትልቅ፣ እጅግ ግዙፍና ሁሉን አቀፍ ስለሆነ የሰዎችን ጊዜና ትኩረት የሚይዝ ነው። በተሻለ ሁኔታ ጥረት ማድረግንና ሙሉ በሙሉ መሰጠትን ይሻል። በራሳችን ፍላጎት ከመጠመድ ይልቅ ለክርስቶስ አገልግሎት ውስጣዊ ፍላጎት እንዲኖረን ያደርጋል። ከራሳችን የሚበልጥ ነገር፣ መገለጥን በመስጠት ከራሳችን አእምሮዎች ጠባብ አጥር በማውጣት ወደ ትልቅ ራዕይ ይመራናል።

`ማቴ. 28:19፣ 20ን ያንብቡ። እነዚህ ጥቅሶች ከመጀመሪያው መልአክ መልእክት ጋር የሚገናኙት እንዴት ነው?`

ፖል ዴቪድ ትርፕ የተባለ ሰው ኤ ኩዌስት ፎር ሞር በሚለው መጽሐፉ ውስጥ ከራስህ ለሚበልጥ ነገር መኖር በሚለው ርዕስ ሥር እያንዳንዱ ሰብአዊ ፍጡር ከራሱ የሚበልጥ ነገር አካል ለመሆን ያለውን ሥነ-ልቦናዊ ፍላጎት እንዲህ በማለት ይገልጻል፡- “ሰብአዊ ፍጡራን ከራሳቸው ሕይወት የሚበልጥ ነገር አካል ለመሆን ተፈጥረዋል። ኃጢአት ሕይወታችን ወደ ራሳችን ሕይወት መጠን እንዲቀንስ አድርጎአል። የክርስቶስ ጸጋ የተሰጠው በራስ ላይ ከሚያተኩር የራሳችን ትንሽ መንግስት አጥፊ ገደብ ያድነንና ለዘላለማዊ ዓላማዎችና የእግዚአብሔር መንግስት አርኪ የሆኑ ደስታዎች እንድንኖር ነጻ ያወጣናል።”

ማንኛውም ሰብአዊ ፍጡር በራሱ ሊፈጽም ከሚችለው እጅግ ትልቅና ግዙፍ የሆነ ሥራ ለመስራት በእግዚአብሔር በራሱ ፈቃድ የተነሳ መለኮታዊ እንቅስቃሴ አካል የመሆንን ያህል የሚያነሳሳ፣ የሚያረካና ዋጋ ያለው ምንም ነገር የለም። በራዕይ 14 ላይ የተገለጸውና በእግዚአብሔር የተሰጠው ተልዕኮ እግዚአብሔር ለቤተ ክርስቲያኑ ከሰጣቸው ተልዕኮዎች ሁሉ ትልቁ ተልዕኮ ነው። ኢየሱስ ከመመለሱ በፊት ከማስተዋል በላይ የሆነውን የእግዚአብሔርን ፍቅር መግለጥ እንድንችል ራሳችንን ለሰማያዊው ግዙፍ ሥራ እንድንሰጥ የቀረበ ልባዊ ተማጽኖ ነው።

`ከራስዎ በላይ በሆነ ነገር ላይ ስለመሳተፍ የራስዎ ልምምድ ምንድር ነው? ያ ልምምድዎ የዛሬው ሰንበት ትምህርት የሚያነሳውን ነጥብ እንዲረዱ እንዴት ረዳዎት? በዩኒቨርስ ውስጥ ዘላለማዊ ለውጥ ማምጣት እንዲችሉ የዓለማት ፈጣሪ እርስዎን ከመጠቀም የሚበልጥ ምን ነገር ይኖራል?`