---
title:  ተጨማሪ ሀሳብ
date:   14/04/2023
---

ከራሳችን እና ዝቅተኛ ከሆነው፣ አጭር ዕድሜ ካለውና ብዙ ጊዜ ከተበላሸ፣ ከተጎዳና ተስፋ ከሚያስቆርጥ ሕይወት የሚበልጥ ነገር አካል ለመሆን ስላለን ፍላጎት በሚገልጸው የረቡዕ ትምህርት ላይ የበለጠ ትኩረት ያድርጉ። (በሕይወት ዘመኑ ከእነዚህ ነገሮች አንዳንዶቹ የሌለበት ሰው ማን ነው?)። ይህ ፍላጎት ትልቅ ትርጉም አለው። አካላችንን ስንመለከት በአእምሮአችን ዙሪያ ጥቂት የስጋ ጥርቅም ያለን ከመሆን ያለፈ እኛ ምንድር ነን? አካላዊ አወቃቀራችንን ስንመለከት አንድ ባልዲ ከሚያክል ጥብስ ዶሮ ጋር የሚጠጋጋ፣ ካርቦንን መሰረት ያደረጉ የተወሰኑ ፓውንዶች ተፈጥሮአዊ ነገር ከመሆን ያለፍን አይደለንም። 

እነዚህ ትናንሽ ራስ-አገዝ የሥጋ ጥርቅሞች ዙሪያቸውን ከበው ካሉ ገደብ የለሽ ነገሮች ጋር ሲነጻጸሩ ምን ማለት ነው? በዙሪያችንና ከእኛ ባሻገር እጅግ ብዙ ነገሮች እያሉ ለራስዎ ብቻ እና ከራስዎ ለማይበልጥ ነገር መኖር ማለት የቤትዎን ግድግዳ ዘልቆ እንቅስቃሴው በሚሰማዎ ታላቅ ከተማ መካከል ብቸኛ በሆነ ቦታ ዕድሜ ልክ ተዘግተው እንደመኖር ነው። በኢየሱስ የተሰጠንን የዘላለም ሕይወት ተስፋ እያወጅን ከመኖር ያለፈ ለየትኛው የሚበልጥ፣ ቀልብ የሚስብ፣ እጅግ የከበረ እና ውጤት የሚያስከትል ነገር ልንኖርለት እንችላለን? “የእግዚአብሔር ባሪያዎች በቅዱስ መቀደስ ፊታቸው በርቶ ከሰማይ የተላከውን መልእክት ለማወጅ ከቦታ ወደ ቦታ በፍጥነት ይንቀሳቀሳሉ። በሺሆች በሚቆጠሩ ድምፆች በምድር ሁሉ ማስጠንቀቂያው ይሰጣል። ተዓምራቶች ይፈጸማሉ፣ የታመሙት ይፈወሳሉ፣ አማኞችን ድንቆችና ተዓምራቶች ይከተሉአቸዋል። ሰይጣንም ከሰማይ ወደ ምድር እሳትን እንኳን በማውረድ በውሸት ድንቆችን ይሰራል (ራዕይ 13፡13)። ስለሆነም የምድር ኗሪዎች አቋማቸውን እንዲለዩ ይገደዳሉ።”—Ellen G. White, The Great Controversy, p. 612. 

**የውይይት ጥያቄዎች**

`“ብዙዎች የጽድቅ በእምነት መልእክት የሶስተኛው መልአክ መልእክት ነው ወይ? በማለት በደብዳቤ ጠይቀውኛል፤ እኔም በእርግጠኝነት የሶስተኛው መልአክ መልእክት ነው በማለት መልሼላቸዋለሁ።”—Ellen G. White, The Advent Review and Sabbath Herald, April 1, 1890. ጽድቅ በእምነት ከሶስቱ መላእክት መልእክት ጋር ምን ዝምድና (ግንኙነት) አለው?`

`“ዘላለማዊ ወንጌል” በሚለው ሀረግ ላይ የበለጠ ትኩረት ያድርጉ። ወንጌልን በተመለከተ ዘላለማዊው ነገር ምንድር ነው?`

`የሰባተኛ ቀን አድቬንቲስቶች በዓለም ውስጥ ባሉ ብዙ አገሮች ውስጥ መገኘታቸው ምን ማለት ነው? እስካሁን ድረስ እግዚአብሔር ጥረቶቻችንን ስለመባረኩ ምን ይነግረናል? በዚህ ሁኔታ አጥቢያ ቤተ ክርስቲያንዎ፣ የአጥቢያ ሰንበት ትምህርት ክፍልዎም ቢሆን፣ “ሥራውን በመጨረስ” ሂደት ውስጥ እንዴት ትልቅ ሚና መጫወት ይችላል?`