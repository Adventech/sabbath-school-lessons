---
title:  “ዘላለማዊው” ወንጌል
date:   10/04/2023
---

የሶስቱ መላእክት መልእክት ጅምር የሆነው ራዕይ 14፡6 በ“ዘላለማዊው” ወንጌል መጀመሩን ልብ ይበሉ። የወንጌልን ጥልቀት መረዳት ካቃተን የሶስቱን መላእክት መልእክት አጠቃላይ ሀሳብ እናጣለን። ወንጌሉን መረዳት ካቃተን በእግዚአብሔር የፍርዱ ሰዓት መልእክት ውስጥ ያሉ ነገሮችን ወይም የባቢሎንን ውድቀት ወይም የአውሬውን ምልክት በሙላት መረዳት በፍጹም አንችልም።

`1ኛ ቆሮ. 15:1–4፣ ሮሜ3:24–26፣ እና ሮሜ 5:6–8ን ያንብቡ። በእነዚህ ጥቅሶች ውስጥ “የዘላለም ወንጌል” የቀረበው እንዴት ነው? በዚህ ቦታ የቀረበልን ትልቅ ተስፋ ምንድር ነው?`

ወንጌል ክርስቶስ ስለእኛ ኃጢአት ስለመሞቱ፣ በግርማ ስለተሞላው ትንሳኤው፣ ሁልጊዜ ለእኛ ስላለው ፍቅርና ጭንቀት አስደናቂ የሆነ የምስራች ነው። በፈሰሰው ደሙና በትንሣኤው ኃይል በማመን ከኃጢአት ቅጣትና ኃይል ነጻ ወጥተናል። ክርስቶስ የሐዋርያው ጳውሎስን ሀሳቦች በሙሉ ከመያዙ የተነሣ የትምህርቶቹና የስብከቶቹ ሁሉ ማዕከል ነበር። የተሰቀለው ክርስቶስ ካለፈው ኃጢአቱ ኩነኔና የበደለኝነት ስሜት ነጻ አድርጎታል። ከሙታን የተነሣው ክርስቶስ ለአሁን የሚሆን ኃይል የሰጠው ሲሆን ተመልሶ የሚመጣው ክርስቶስ ደግሞ ለወደፊቱ ተስፋ ሰጥቶታል። በሮሜ መጽሐፍ ውስጥ በተገለጹ በእነዚህ መልእክቶች ውስጥ ያሉትን አራት ነጥቦች ልብ በሉ፡- 

1. በጸጋ (በክርስቶስ ጸጋ) በነጻ ጸድቀናል። 

2. ጸጋ የእግዚአብሔር ጽድቅ ማረጋገጫ ነው። 

3. ጸጋ ኢየሱስን በእምነት የሚቀበሉትን ያጸድቃል። 

4. እኛ ገና ኃጢአተኞች ሳለን እግዚአብሔር ፍቅሩን ገልጾልናል።

የክርስቶስ ጸጋ የማይገባን ስጦታ ነው፤ በመልካም ሥራችን ጥረን ግረን ያገኘነው ነገር አይደለም። የጠፉ ኃጢአተኞች መሞት የነበረባቸውን አስጨናቂና የስቃይ ሞት ኢየሱስ ሞተ። አብ በኃጢአት ላይ የነበረውን ቁጣ ወይም ፍርድ ሙሉ በሙሉ ተቀበለ። እኛ ተቀባይነት እንድናገኝ እርሱ ተቀባይነት አጠ። የእርሱ የሆነውን ሕይወት እኛ እንድንኖር እርሱ የእኛን ሞት ሞተ። እንግዲያውስ ድነት በሕግ ሥራ ሳይሆን በእምነት መሆኑ ምን ያስደንቃል? ክርስቶስ በመስቀል ላይ ባደረገልን ነገር ላይ ምን መጨመር እንችላለን? በደንብ ታስቦባቸው የተከናወኑና በመንፈስ ቅዱስ የተሞሉ ሥራዎቻችን እንኳን ክርስቶስ በመስቀል ላይ ባደረገልን ነገር ላይ ምን ሊጨምሩ ይችላሉ?

ለምን “ዘላለማዊ” ወንጌል እንደተባለ ለማብራራት የሚረዳው ይህ እቅድ፣ የድነት እቅድ፣ የተዘጋጀው ከጊዜው ጅምር በፊት ነበር(2ኛ ጢሞ. 1:9፣ ቲቶ 1:2፣ ኤፌ. 1:4)። ዓለም ከመፈጠሩ በፊት ምን ሊሆን እንደሚችል እግዚአብሔር ስላወቀ ችግሩ ሲከሰት መፍትሄ ለመስጠት የድነትን እቅድ አዘጋጀ።