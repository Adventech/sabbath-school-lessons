---
title:  ፈጣሪ በመስቀል ላይ
date:   11/05/2023
---

እግዚአብሔር ፈጣሪያችን በመሆኑ አብዝተን መደነቅ ወይም ማምለክ ብንችልም ከዚህ የበለጠ ነገር አለ። አስቀድመን እንደተመለከትነው፣ ነገር ግን አሁንም በድጋሚ መመልከት የሚያስፈልገን ነገር ቢኖር ፈጣሪያችን አዳኛችንም መሆኑ ነው። የፈጠረን አምላክ ያዳነንም አምላክ ነው። “ሰውን በመልካችን እንደ ምሳሌአችን እንፍጠር” (ዘፍ. 1:26) ያለው ያው አምላክ በመስቀል ላይ “ኤሎሄ ኤሎሄ ላማ ሰበቅታኒ?” ብሎ የጮኸ ሲሆን ትርጓሜውም “አምላኬ አምላኬ፥ ስለ ምን ተውኸኝ?” (ማቴ. 27:46) ማለት ነው። እግዚአብሔርን ስለምንፈራበት ምክንያት ወይም ከዚህም በላይ ለእርሱ ክብር ስለምንሰጥበትና ስለምናመልክበት ምክንያት አውሩ! የወደቅን ሰብአዊ ፍጡራን እንደመሆናችን እንደዚህ ላለው አስደናቂ እውነት በበቂ ሁኔታ ምላሽ መስጠት የምንችለው እንዴት ነው? በምላሹ ምን ማድረግ እንችላለን? ምን ማድረግ እንዳለብን በመጀመሪያው መልአክ መልእክት ተነግሮናል፡- “የፍርዱ ሰዓት ደርሶአልና እግዚአብሔርን ፍሩ ክብርንም ስጡት፤ ሰማይንና ምድርንም ባሕርንም የውኃንም ምንጮች ለሠራው ስገዱለት” (ራዕይ 14:7)። ዮሐንስ ኢየሱስ በመስቀል ላይ ስለደረሰበት ነገር የጸፈውን ታሪክ በዮሐንስ ወንጌል 19፡16-30 ላይ ያንብቡ። እያነበቡ ሳለ ስለ ኢየሱስ ፈጣሪነት፣ በእርሱ “የሚታዩትና የማይታዩትም፥ ዙፋናት ቢሆኑ ወይም ጌትነት ወይም አለቅነት ወይም ሥልጣናት፥ በሰማይና በምድር ያሉት ሁሉ በእርሱ መፈጠራቸውንና ከፍጥረት ሁሉ በፊት በኵር መሆኑን፤ ሁሉ በእርሱና ለእርሱ መፈጠራቸውን” (ቆላ. 1:16)

`ስለተመለከትንባቸው የመጽሐፍ ቅዱስ ጥቅሶች ያስቡ። ለዚህ አስደናቂ የእግዚአብሔር ፍቅር መግለጫ መልስ የምሰጠው እንዴት ነው?`

ፈጣሪን ለማምለክ የቀረበው የመጀመሪያው መልአክ መልእክት የመጣው ከመስቀል በኋላ፣ እየተመለከተ ለነበረው ዩኒቨርስ እና ለክርስቶስ ተከታዮች “ሰማይንና ምድርን ባህርንም የውኃንም ምንጮች የፈጠረ” እርሱ አምላክ ቢሆንም እንኳን “ነገር ግን የባሪያን መልክ ይዞ በሰውም ምሳሌ ሆኖ ራሱን ባዶ በማድረግ፥ በምስሉም እንደ ሰው ተገኝቶ ራሱን በማዋረድ፥ ለሞትም ይኸውም የመስቀል ሞት እንኳ የታዘዘ” (ፊልጵ. 2:7፣ 8) መሆኑ እንዲታወቅ ከተደረገ በኋላ ነበር። ኢየሱስ እንደ ሰብአዊ ፍጡር ሆኖ ወደ ምድር ከመምጣቱ በፊት እርሱን ለሚያውቁት ይህ ምንኛ አስደናቂ ዕይታ ይሆን። ሰማያዊ ፍጡራንም የሚያመልኩት መሆኑ አያስደንቅም። እኛ በደሙ ስለተዋጀን ፈጣሪያችንን እና አዳኛችንን ከማምለክ ሌላ ምን ማድረግ እንችላለን?

`በመስቀል ብርሃን ስንመለከት፣ የወደቁ ሰብአዊ ፍጡራን ክርስቶስ በመስቀል ላይ ባደረገላቸው ነገር ላይ የሆነ ነገር መጨመር እንደሚችሉ የሚገልጸው ሀሳብ የክህደት ሀሳብ የሚሆነው ለምንድር ነው? ፈጣሪያችን አስቀድሞ ባደረገልን ነገር ላይ የትኛው ስራችን ነው ተጨማሪ መሆን የሚችለው?`