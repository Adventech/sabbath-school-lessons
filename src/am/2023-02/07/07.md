---
title:  ተጨማሪ ሀሳብ
date:   12/05/2023
---

እግዚአብሔርን ማምለክ በቅዱሳት መጻሕፍት ውስጥ ማዕከላዊ ነገር ስለሆነ በሰዎችና በእግዚአብሔር ሕዝብ መካከል ሁልጊዜ የክርክር ርዕስ ነው። በመላው ብሉይ ኪዳን ውስጥ የእግዚአብሔር ሕዝብ ሌሎች አማልክትን ስላመለኩ ወይም የአህዛብን ዓለም የአምልኮ ልምምዶችን በመጠቀም እግዚአብሔርን ስላመለኩ ነቢያት የእግዚአብሔርን ሕዝብ ሲገስጹ ነበር። እግዚአብሔርን በማምለክ ወይም ሌሎች አማልክትን በማምለክ መካከል ያለው ግጭት በዩኒቨርስ ውስጥ ያለው ጦርነት እምብርት ሲሆን የእግዚአብሔርን ሕግ ባለመቀበል የታጀበ ነው። “አምልኮ ሰብአዊ ዘር እንደ ሕያው ፍጡራን በፈጣሪ ሀልዎት ውስጥ ሲሆኑ ማድረግ ስላለባቸው ነገር የሚገልጽ ሲሆን የሰብአዊ ዘርን የመኖር እጅግ መሰረታዊ ገጽታ የሚገልጽ ነው። እግዚአብሔርን ማምለክ የሚችሉት ሕያዋን ብቻ ናቸው፤ ሙታን ሊያመሰግኑትና ሊያመልኩት አይችሉም።....የፈጠረን አምላክ በአምልኮ ተግባር ራሳችንን ለእርሱ አሳልፈን እንድንሰጥ ይጋብዘናል፤ በምላሹ ሕይወታችን ለሌሎች ጥቅም እንዲውል በልጽጎ ከእርሱ መልሰን እንቀበላለን። አምልኮ ከተፈጥሮአችንና ከመኖር ዓላማችን ጋር የተገናኘ ሲሆን ከራስ ወዳድነት ነጻ ሊያደርገን የሚችል ከእኛ ውጭ የሆነ ማዕከል እንደሚያስፈልግ የሚያሳይ ነው። እግዚአብሔርን አለማምለክ ማለት የመኖራችንን ምክንያት ማጣት ማለት ነው፤ ይህ ማለት አቅጣጫ በሳተ ሁኔታ መኖርና መሞት፣ ከሕይወት ምንጭ ከሆነው ከመለየታችን የተነሣ ወደ ፍጹም ጥፋት ማምራት ማለት ነው።”—Án - gel Manuel Rodríguez,“The Closing of the Cosmic Conflict: Role of the Three Angels’ Messages,” p. 42.

**የውይይት ጥያቄዎች**

`በወደቀ ዓለም ውስጥ በእግዚአብሔር መፈጠር ብቻውን በቂ የማይሆነው ለምንድር ነው? በሚለው ሀሳብ ላይ ጊዜ ውሰዱ። የድነት ተስፋ የሚያስፈልገን ለምንድር ነው?`

`በሕይወትዎ በማያሻማ ሁኔታ የእግዚአብሔርን ሥራ ኃይል ስለተመለከቱበት የሆነ ልምምድ ያስቡ፤ የእግዚአብሔርን ፍቅር በግልዎ ያሳየዎትን ልምምድ ማለት ነው። ከዚያም ይህ አምላክ መላውን ዩኒቨርስ የፈጠረ አምላክ መሆኑን ልብ ይበሉ! ይህ አምላክ ለእርስዎ ሕይወት ግድ ስለሚለው ይወድዎታል። ይህ እውነታ የሚያጽናና ብቻ ሳይሆን ራሳችንን ዝቅ እንድናደርግ (ትሁት እንድንሆን) ለምን አያደርገንም?`

`ዝግመተ ለውጥ እውነት ቢሆን ኖሮ ስለ እኛ አፈጣጠር በዘፍጥረት መጽሐፍ ውስጥ የተለየ ታሪክ እየሰጠን በሌላ በኩል ደግሞ እኛን ለመፍጠር በቢሊዮኖች የሚቆጠሩ የሞት፣ የአመጽ፣ የጥፋት፣ የስቃይና የጅምላ እልቂት ዓመታትን የተጠቀመን አምላክ እንድናመልክ እንዴት እንደምንጠራ ያስቡ። እንዲህም ሆኖ እርሱን ማምለክ ይጠበቅብናል ማለት ነው? ለምንድር ነው የምናመልከው? እዚህ እንዴት እንደተገኘን ለብዙ ሺህ አመታት ስለዋሸን?`