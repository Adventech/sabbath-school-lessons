---
title:  ለፈጣሪ ስገድ
date:   08/05/2023
---

`ራዕይ 14:7ን ያንብቡ። የመጀመሪያው መልአክ መልእክት የሚጠናቀቀው እንዴት ነው? ይህ የፍርድ ሰዓት መልእክት የሚያስተላልፈው የመጨረሻው ተማጽኖ ምንድር ነው? (ኢሳ. 40:26፣ ዮሐ. 1:1–3፣ እና ሮሜ 1:20ን ያንብቡ።)`

ራዕይ 14፡17 ፈጣሪን እንድናመልክ ጥሪ በማስተላለፍ ያበቃል፤ አብዛኛው የሳይንስና የክርስትና ዓለም መጽሐፍ ቅዱሳዊና ክርስቲያናዊ በሆነ ነገር እምብርት ላይ ጥቃት የሚያደርሰውን ዝግመተ ለውጥን በተቀበሉበት በአሁኑ ወቅት ይህ ጥሪ በተለየ ሁኔታ አስፈላጊ ነው። ዝግመተ ለውጥ እውነት ከሆነ እምነታችን ውሸት ይሆናል ማለት ነው። ጉዳዩ አሳሳቢ የሚሆነው እስከዚህ ድረስ ነው። ስለዚህ የራዕይ የመጨረሻው ጥሪ የተመሰረተው በመጽሐፍ ቅዱስ የመጀመሪያ መጽሐፍ በሆነው ዘፍጥረት ላይ ነው። የፍጥረትን ወሳኝነት ካልተረዳን በቀር በአምልኮ ላይ የሚደረገውን በዚህ ዓለም አቀፋዊ ጦርነት ውስጥ ያለውን ጉዳይ በፍጹም ሙሉ በሙሉ መረዳት አንችልም። “በመጀመሪያ እግዚአብሔር ሰማይንና ምድርን ፈጠረ” (ዘፍ. 1:1)። ይህ ጥቅስ የቅዱሳት መጻሕፍት ሁሉ መሰረት ነው። “በመጀመሪያ እግዚአብሔር ፈጠረ።” በዚህ ንባብ ውስጥ “መፍጠር”ለሚለው ቃል የዕብራይስጡ አቻው ባራ ሲሆን ባለቤቱ እግዚአብሔር ብቻ ሲሆን ጥቅም ላይ የሚውል ቃል ነው። የእግዚአብሔር ኃይል ውስን ስለአለመሆኑ ጥቂት ሀሳብ ለማግኘት ከፍጥረቱ አንዱ የሆነውን ፀሐይን እንመልከት። ፀሐይ ከጊዜ ጅምር ጀምሮ ሰብአዊ ዘር ዘይትን፣ ጋዝን፣ የድንጋይ ከሰልን ወይም እሳትን በመጠቀም ካመነጨው ኃይል የበለጠ ኃይል በአንድ ሰከንድ ታመነጫለች። የፀሐይ ስፋት በግምት 86,5000 ማይል ሲሆን መጠናቸው መሬትን የሚያህሉ አንድ ሚሊዮን ፕላኔቶችን መያዝ ትችላለች። ነገር ግን ፀሐይ ሚልኪዌይ በሚባለው በእኛ ጋላክሲ ውስጥ ካሉ ቢያንስ 100 ቢሊዮን ክዋክብቶች መካከል አንዷ ነች። ፒስቶል የተባለ አንድ ኮከብ ፀሐይ የምትሰጠውን ኃይል 10 ሚሊዮን ጊዜ የሚበልጥ ኃይል ይሰጣል። የእኛ ፀሐይ መጠን ያላቸው አንድ ሚሊዮን ክዋክብት ፒስቶል በሚባለው ኮከብ ክበብ ላይ በቀላሉ ይገጥማሉ። በፍጥረት ዙሪያ ያለውን ነገር መረዳት የምንችልበትን መንገድ ለማግኘት መጀመር እንኳን የምንችለው እንዴት ነው? ፍጥረት አስደናቂ ጉልበትና ያልተገደበ ኃይል ያለውን እግዚአብሔር ይገልጣል። የእርሱ የመፍጠር ኃይል ሰማያትንና ምድርን ወደመኖር ያመጣ ብቻ ሳይሆን በዘመናት ሁሉ ስለ ሕዝቡ ሲሰራ የነበረ ነው። እርሱ ይህን ዓለም የጀመረ፣ በዚህ ዓለም ላይ ሁልጊዜ የነበረ እና ሕዝቡን በዚህ ዓለም ላይ የማይተው አምላክ ነው።

`እኛ ከፍጥረት ጋር ስንነጻጸር እጅግ ትንሽ ብንሆንም የፍጥረቱ ለመረዳት የሚከብድ መጠን (ግዝፈት) ክርስቶስ ለእኛ መሞቱን ስለሚያሳይ የእግዚአብሔርን ፍቅር እርግጠኝነት የሚያጎላው እንዴት ነው?`