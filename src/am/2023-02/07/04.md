---
title:  የቅርብ አምላክ
date:   09/05/2023
---

ፀሐይን፣ ጨረቃንና ክዋክብትን ወደመኖር ያመጣው የፍጥረት አምላክ፣ አስደናቂ ኃይሉ ይህቺን ምድር በመፍጠር ሕይወት ባላቸው ነገሮች የሞላት አምላክ፣ በእያንዳንዳችንም ላይ ፍላጎት ያለው አምላክ ነው። እርሱ ሕዝቡን ከግብጽ ባርነት ነጻ ያወጣ፣ በምድረ በዳ ሲቅበዘበዙ የመራቸው፣ ከሰማይ መና ያዘነበ፣ የኢያርኮን ግንብ ያፈራረሰና የእሥራኤላውያንን ጠላቶች ድል ያደረገ አምላክ ነው። ዩኒቨርስን ለመፍጠር ገደብ የለሽ ኃይሉን የተጠቀመው ያው አምላክ ነፍሶቻችንን ለመቆጣጠር ጦርነት የከፈቱብንን የክፉ ኃይላት ለማሸነፍም ኃይሉን ይጠቀማል።

`2ኛ ቆሮ. 5:17፣ መዝ. 139:15–18 የሐዋ. 17:27 እና ቆላ. 1:17ን ያንብቡ። እነዚህ ጥቅሶች ስለ እግዚአብሔር ቅርብነት ምን ያስተምሩናል?`

እግዚአብሔር ከተለመደው አካላዊ ደረጃ ባሻገር የሚኖር ስለመሆኑ የስነ-መለኮት ምሁራን ይናገራሉ። ይህ ሀሳብ እግዚአብሔር ከፍጥረት ሁሉ በላይ እንደሚኖር ይገልጻል። ነገር ግን እግዚአብሔር በውስጣችን ስለመኖሩም ይናገራሉ። ይህ በሆነ መንገድ እግዚአብሔር በዓለማችን እንደሚኖር እና የመጽሐፍ ቅዱስ ታሪክ እንደሚያሳየው ከዓለማችን ጋር ውስብስብ በሆነ ሁኔታና በቅርበት ተሳትፎ እንዳለው የሚያሳይ ሀሳብ ነው። ምንም እንኳን እግዚአብሔር “ከፍ ባለና ቅዱስ ቦታ” ቢኖርም “የተቀጠቀጠና የተዋረደ መንፈስ ካለው ጋር” ይኖራል(ኢሳ. 57:15). ኢየሱስ ስለ ታማኝ ተከታዮቹ “እኛም አንድ እንደ ሆንን አንድ ይሆኑ ዘንድ፤ እኔም በእነርሱ አንተም በእኔ ስትሆን፥ በአንድ ፍጹማን እንዲሆኑ፥ የሰጠኸኝን ክብር እኔ ሰጥቻቸዋለሁ፤ እንዲሁም ዓለም አንተ እንደ ላክኸኝ በወደድኸኝም መጠን እነርሱን እንደ ወደድሃቸው ያውቃል” (ዮሐ. 17:23) ብሎ ከተናገረው ከዚህ የበለጠ የቀረበ መሆን አይችልም። ስለ አምላካችን ያለው ታላቁ የምሥራች የእርሱ ታላቅነትና ኃይል እጅግ ሰፊ ከመሆኑ የተነሣ ወደ ዩኒቨርስ በሙሉ እና ወደ እያንዳንዳችን ሕይወት መድረስ መቻሉ ነው። እኛን እንደገና ሊሰራን፣ ሊቀርጸን፣ በራሱ አምሳል እርሱን እንድንመስል ሊለውጠን ቃል ገብቶልናል። ይህ ማለት ምን ማለት እንደሆነ አስቡ። በቢሊዮኖች የሚቆጠሩ ጋላክሲዎችን የፈጠረና ደግፎ የሚያኖር አምላክ “በእርሱ ሕያዋን ሆነን የምንንቀሳቀስና የምንኖር” ብቻ ሳይሆን (የሐዋ. 17:28)፣ አዲስ ልብ ሊሰጠን፣ ከኃጢአታችን ሊያነጻን እና በክርስቶስ አዲስ ፍጥረት ሊያደርገን በልባችን ውስጥ የሚሰራ አምላክም ነው። እንደዚህ ያለ ኃይል ያለው፣ የሚወደንና የሚጠነቀቅልን አምላክ መኖሩን መገንዘብ እንዴት ያለ የሚያጽናና ሀሳብ ነው።

`እግዚአብሔር በውስጣችን መኖሩን ከማስተዋላችን የተነሣ ተስፋና መጽናናትን ማግኘትን መማር የምንችለው እንዴት ነው? ወይም እግዚአብሔር ድብቅ ምስጢሮችዎን ማወቁ ያስፈራዎታል? በዚህ አውድ ወንጌል እንዴት ሰላም ሊሰጥዎ ይችላል?`