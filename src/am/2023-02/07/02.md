---
title:  በመከራ ወዳጅ
date:   07/05/2023
---

ኢየሱስ ወደ ሰማይ ካረገ በኋላ (የሐዋ. 1፡9) በሕይወት ከነበሩት ሐዋርያት የመጨረሻው የነበረው ዮሐንስ ጨካኝ በነበረው የሮም ገዥ ዶሚቲያን ተሰዶ በነበረበት በፍጥሞ ደሴት ላይ ጎበኘው።

`ራዕይ 1:9ን ያንብቡ። ደግሞ ማቴ. 13፡21፣ የሐዋ. 14፡22 እና ዮሐ. 16፡33ን ይመልከቱ። ኢየሱስን በዚህች ዓለም ላይ ለመከተል ለሚሹ ሁሉ እዚህ ያለው መልእክት ምንድር ነው?`

ዮሐንስ ከቤተሰቡ፣ ከወዳጆቹና ከክርስቲያኑ ማህበረሰብ ተለይቶ እንደ ኢየሱስ ተከታይ በተጋፈጣቸው መከራዎችና ፈተናዎች ብቻውን አልተተወም ነበር። አገልግሎቱ አላለቀም ነበር። ምስክርነቱ አልተጠናቀቀም ነበር። በዚያች ተነጥላ ባለች ደሴት ላይ አስደናቂ ብሩህነት የነበረው ጎብኚ መልአክ ዮሐንስን ጎበኘውና ከእግዚአብሔር ዙፋን በቀጥታ መልእክት አመጣለት። ይህ ከኢየሱስ የመጣው መልእክት በዘመናት ሁሉ ማስተጋባት ነበረበት። ለሁሉም የሚሆን የተስፋ መልእክት ቢሆንም በተለየ ሁኔታ የእግዚአብሔርን የመጨረሻ ዘመን ሕዝብ ለኢየሱስ መምጣት የሚያዘጋጅ መልእክት ነው። ጠንከር ያለ የማስጠንቀቂያ መልእክት እና የመጨረሻ ዘመን ፈተናዎችን (ወይም አሁን እየተጋፈጣችሁ ያሉአቸውን የትኞቹንም ፈተናዎች) ለመጋፈጥ እየተዘጋጃችሁ ባላችሁበት ወቅት ለማበረታታት የተሰጠ የመጨረሻ ዘመን መልእክት ነው። ዮሐንስ የራዕይን ትንቢታዊ መልእክት ይዞ በመጣው ሰማያዊ መልአክ እንደተጎበኘ ወደተገለጸበት ዋሻ መግባት ብትችሉ ኖሮ ወዲያውኑ የራዕይ መጽሐፍን አጠቃላይ ሀሳብ በማጠቃለያ መልክ የሚያቀርቡ የሚከተሉት ቃላት በድንጋይ ወይም በሸክላ ላይ ተቀርጸው በዋሻው መግቢያ ላይ ተቀምጠው ማየት ትችሉ ነበር፡- “የፍርዱ ሰዓት ደርሶአልና እግዚአብሔርን ፍሩ ክብርንም ስጡት፤ ሰማይንና ምድርንም ባሕርንም የውኃንም ምንጮች ለሠራው ስገዱለት አለ” (ራዕይ 14:7)። በራዕይ መጽሐፍ ውስጥ ማዕከላዊው ጉዳይ አምልኮ ነው። እኛ የተፈጠርነው እንደሚያመልኩ ፍጡራን ነው። እያንዳንዳችን የሆነ ነገር ወይም የሆነ ሰው እናመልካለን። እውነተኛው አምልኮ፣ ፈጣሪን ማምለክ፣ የሕይወትን እውነተኛ ዓላማ እንድናገኝ ይረዳናል። ለመኖራችን ምክንያት ይሰጠናል። የሆነ የምንሞትለትን ነገር ብቻ የሚሰጠን ሳይሆን ከዚህ ያለፈ የምንኖርለትን እና አስፈላጊ ሆኖ ከተገኘም መከራዎችን በትዕግስት የምንቀበልለትን ምክንያት ይሰጠናል። በርግጥ የመጨረሻው አስጊ ሁኔታ ሲመጣ “ወደ እግዚአብሔር መንግሥት በብዙ መከራ እንገባ ዘንድ ያስፈልገናል” (የሐዋ 14:22)የሚሉትን ቃላት በተሻለ ሁኔታ እንረዳለን።

`እንደ ዮሐንስ ያሉ ታማኝ የእግዚአብሔር ባሪያዎች ችግርና መከራ ከደረሰባቸው እኛ ራሳችን መከራ እንደማይደርስብን እንድናስብ የሚያደርገን ነገር ምንድር ነው? (1ኛ ጴጥ. 4:12–15)።`