---
title:  ፍርድ፣ ፍጥረት እና ተጠያቂነት
date:   14/05/2023
---

እኛ እንዲሁ በዘፈቀደ የተፈጠሩ ዘረመሎች ስብስብ ወይም የአጋጣሚና በእድገት ለውጥ ያመጣ የአፍሪካ ጦጣ ውጤት ብንሆን ኖሮ ሕይወት ትርጉም የለሽ ይሆን ነበር። ምድር ተብላ በምትጠራው ፕላኔት ላይ የመኖሪያ ቦታ ለማግኘት እየተሻሙ ካሉ በግምት ወደ ስምንት ቢሊዮን ከሚጠጉ ሰዎች መካከል አንዱ ብቻ ከሆንን ሕይወት ዝም ብሎ ከመኖር ያለፈ ነገር ስለማይኖረው ዓላማውን ይስታል። ከዚህ በተቃራኒ መጽሐፍ ቅዱሳዊው የፍጥረት ዘገባ የመኖር ምክንያትንና የመኖራችንን የግብረገብ ግዴታ ይሰጣል። በእግዚአብሔር ስለተፈጠርን ለምናደርጋቸው ነገሮች በእርሱ ዘንድ ተጠያቂዎች ነን። የፈጠረን ተጠያቂም ያደርገናል። “የግብረገብ አንጻራዊነት” ባለበት ዓለም እንኳን ፍጹምነትን መስርቷል።

`ራዕይ 14:7፣ ሮሜ 14:10 እና ያዕቆብ 2:8–13ን ያንብቡ። ፍርድ ተጠያቂነትንና ሀላፊነት መውሰድን የሚመለከቱ ጉዳዮችን በተመለከተ በተዘዋዋሪ መንገድ ምን ይጠቅሳል? ፍርድ፣ የእግዚአብሔር ትዕዛዛት እና አምልኮ የሚገናኙት እንዴት ነው?`

በራዕይ ምዕራፍ 14 ላይ በሰማይ መካከል የሚበሩ ሶስቱ መላእክት “የፍርዱ ሰዓት መጥቶአልና” (ራዕይ 14:7)እያሉ ያውጃሉ። እግዚአብሔር የሞራል ምርጫዎችን ከማድረግ ችሎታ ጋር ስለፈጠረን ስለምንወስናቸው ውሳኔዎች ኃላፊነት አለብን። በዘፈቀደ የተሰባሰቡ የዘረመሎች ስብስብ፣ ከወላጆቻችን በውርስ ያገኘናቸው ባህርያትና የአከባቢያችን ውጤት ብቻ ከሆንን ድርጊቶቻችን በአብዛኛው የሚወሰኑት እኛ መቆጣጠር በማንችላቸው ኃይሎች ይሆናል። ነገር ግን ፍርድ የሞራል ኃላፊነት እንዳለ ያመለክታል። በዚህ የምድር አስጨናቂ ሰዓት፣ በፍርድ ሰዓት፣ ውሳኔዎቻችንን በዘላለማዊነት ብርሃን እንድናደርግ እግዚአብሔር ጥሪ ያቀርብልናል። የመጀመሪያው መልአክ ልባዊ ተማጽኖ “ሰማይንና ምድርን፣ ባህርንም የውኃውንም ምንጮች ለፈጠረ ስገዱ” (ራዕይ 14:7) የሚል ሲሆን ለአምልኮ ሁሉ መሰረቱ በእግዚአብሔር መፈጠራችን ስለመሆኑ እውቅና ይሰጣል። ይህ በእንዲህ እንዳለ ለሰባተኛ ቀን ሰንበት ተገዥ መሆናችን ኢየሱስ እንደ ፈጣሪ መመለክ እንደሚገባው ማመናችንን ይገልጻል። የአሥርቱ ትዕዛዛት ሕግ ሕይወትን በሙላት መኖር እንድንችል በመለኮት ምሪት የተሰጡ መርሆዎች መሆናቸውን መቀበላችንን ያሳያል። ሕግ የእግዚአብሔር መንግስት መሰረትና የእርሱ ባህርይ መገለጥ ስለሆነ የፍርድ መስፈርት ይሆናል። ለሰንበት ትዕዛዝ ያለን ታማኝነት የመታዘዝ ሕይወት ለመኖር ያለን ቁርጠኝነት ማሳያ ነው።

`ስለ ፍጥረት ያለን መረዳት በባህርያችን ላይ ተጽእኖ የሚኖረው እንዴት ነው? ከወላጆቻችን የወረስናቸው ባህርያትና አከባቢያችን በየቀኑ ከምንመርጣቸው ምርጫዎቻችን ጋር ምን ግንኙነት አላቸው? አስቀድሞውኑ እንዲኖሩን ያልመረጥናቸውን የባህርይ ግድፈቶች በእግዚአብሔር ፀጋ ማሸነፍ የምንችለው እንዴት ነው?`