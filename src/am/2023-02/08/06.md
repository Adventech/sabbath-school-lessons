---
title:  ሰንበትና የዘላለም እረፍት
date:   18/05/2023
---

ሰንበት አድካሚ በሆነ ዓለም ውስጥ የመጠጊያ ሥፍራ ነው። በየሳምንቱ የዚህን ዓለም ጭንቀቶች እርግፍ አድርገን በመተው ወደ እግዚአብሔር መሸሸጊያ ማዕከል፣ ወደ ሰንበት እንገባለን። አብርሃም ሄስክል የተባለ ዝነኛ አይሁዳዊ ደራሲ ሰንበትን “በጊዜ ውስጥ ያለ ቦታ” ብሎ ይጠራል። በየሰባተኛው ቀን የእግዚአብሔር ሰማያዊው ዙፋን ወደ ምድር ስለሚወርድ ይህን 24 ሰዓታት ያለውን ቀን ከእርሱ ጋር የቀረበ ወዳጅነት በመፍጠር እንድናሳልፍ ወደ እርሱ መገኘት ክብር ይጋብዘናል። ሄስኬል ስለ ሰንበት ውበትና ክቡርነት በጻፈው መጽሐፉ ውስጥ የሰንበትን ወሳኝነት በሚከተሉት ቃላት ይገልጻል፡- “ሰንበት ገነትን የሚገልጽ ምሳሌና የእግዚአብሔር መገኘት ምስክር ነው፤ በጸሎቶቻችን ሰንበት የሚሆንልንን የመሲሁን ዘመን ተስፋ እናደርጋለን። እያንዳንዱ ሰንበት ለዚያ ልምምድ ያዘጋጀናል። አንድ ሰው የሰንበትን ቅምሻ ማጣጣም ካልተማረ በቀር በሚመጣው ዓለም የምንለማመደው የዘላለም ቅምሻ አያስደስተውም።” በፍጥረት ጊዜ እግዚአብሔር ልዩ የሆነ መኖሪያ ቦታ ሰራልን። በዚያ ቦታ መጠጊያ እናገኛለን። በዚያ ቦታ ደህንነት ይሰማናል። ሥራው የተሟላ (ፍጹም) ነው። ተፈጽሞአል። በሰንበት ስናርፍ በእርሱ የፍቅር ጥንቃቄ ውስጥ እያረፍን ነን። በቅርብ ሊመጣ ባለው በአዲሱ ሰማይና በአዲሲቷ ምድር የምናገኘውን ዘላለማዊውን እረፍት ተስፋ በማድረግ እናርፋለን።

`ኢሳ 65:17፣ ኢሳ 66:22፣ 2ኛ ጴጥ. 3:13፣ እና ራዕይ 21:1ን ያንብቡ። ሰንበትን መጠበቅ ወደፊት ወደሚመጠው ዘላለም የሚያመለክተው እንዴት ነው?`

በመጀመሪያ ምድርን የፈጠረው ያው አምላክ እንደገና ይፈጥራትና ሰንበት የእርሱ ፈጣሪነት ዘላለማዊ ምልክት ሆኖ ይኖራል (ኢሳ. 66፡23ን ይመልከቱ)። እንዲያውም አይሁዶች ሰንበትን እንደ ምልክት፣ በዕብራይስጥ ኦላም ሃባ የሚባለው ሊመጣ ያለው ዓለም ቅምሻ አድርገው ተመልክተውት ነበር። ፈጣሪን እንድናመልክ እየተማጸኑ በሰማይ መካከል የሚበሩት የሶስቱ መላእክት መልእክት በ21ኛው መቶ ክፍለ ዘመን በሚያሳዝን ተስፋ መቁረጥ ውስጥ ላሉ ብዙዎች ሰማያዊ መልስ ነው። በመጀመሪያ ሁሉንም ነገር ወደፈጠረው ወደ ፈጣሪያችን እና ከፍርድ በኋላ እና ኃጢአት ከተወገደ በኋላ ሁሉንም ነገር አዲስ ወደሚያደርገው ወደ አዳኛችን ያመለክታል። “ዓመፀኛው ወደ ፊት ያምፅ፥ ርኵሱም ወደ ፊት ይርከስ፥ ጻድቁም ወደ ፊት ጽድቅ ያድርግ፥ ቅዱሱም ወደፊት ይቀደስ አለ” (ራዕይ 21:5)።

`እርስዎ በግልዎ ሰንበትን በራስዎና በቤተሰብዎ ሕይወት የሰማይ ቅምሻ ማድረግ የሚችሉት እንዴት ነው?`