---
title:  ቀላል (ያልተወሳሰበ) ማታለያ
date:   16/05/2023
---

ሰይጣን ልዩ ሆነን የመፈጠራችንን እውነታ ለማጥፋት በሚያደርገው ጥረት ብዙም ያልተወሳሰበ ማስመሰያ አስተዋውቋል። ማስመሰያው ከእኛ መካከል በአንዳንዶች ዘንድ እንኳን ሳይቀር ተቀባይነት ያገኘ ሲሆን እንደሚከተለው ተገልጾአል፡- በመሰረታዊነት ፍጥረትን ወደ መኖር ያመጣው እግዚአብሔር ነው፣ ነገር ግን ሕይወትን ወደ መኖር ለማምጣት ብዙ ዘመናትን ወስዶበታል። ፍጥረትን ወደ መኖር ለማምጣት የተጠቀመው ዘዴ ዝግመተ ለውጥ ነው። ይህ አቀራረብ “ሳይንሳዊ ጭብጥን” ከፍጥረት ዘገባ ጋር ለማጣጣም ይሞክራል። የፍጥረት ቀናት ረዥምና ያልተወሰነ ዘመን የሸፈኑ ሲሆን ሕይወት በምድር ላይ ከተፈጠረ ቢሊዮኖች ዓመታት እንደሆነ ያረጋግጣል።

`መዝ. 33:6፣ 9 እና ዕብ. 11:3ን ያንብቡ። እነዚህ ግልጽ የሆኑ የመጽሐፍ ቅዱስ ጥቅሶች እግዚአብሔር ዓለምን እንዴት እንደፈጠረ ምን ይነግሩናል?`

መጽሐፍ ቅዱሳዊው የፍጥረት ዘገባ ግልጽ ነው። እርሱ (እግዚአብሔር) ተናግሮአልና፥ ሆኑም፤ እርሱ አዘዘ፥ ጸኑም” ይላል(መዝ. 33:9)። “ዓለሞች በእግዚአብሔር ቃል እንደ ተዘጋጁ፥ ስለዚህም የሚታየው ነገር ከሚታዩት እንዳልሆነ በእምነት እናስተውላለን” (ዕብ. 11:3)። የዘፍጥረት መጽሐፍ የመጀመሪያው ምዕራፍ እግዚአብሔር ዓለምን እያንዳንዱ ቀን 24 ሰዓት ባለው ስድስት ቀናት ፈጥሮ በሰባተኛው ቀን እንዳረፈ ያረጋግጣል። በዘፍጥረት ምዕራፍ 1 እና 2 ላይ ያለው የቋንቋ መዋቅር ከዚህ የተለየ ምንም ነገር አይፈቅድም። በስድስት ቀን ፍጥረት የማያምኑ ምሁራን እንኳን የዚህ መጽሐፍ ደራሲ ዕቅድ ፍጥረት በስድስት ቀናት መፈጠሩን ለማስተማር እንደሆነ ያምናሉ። በዘፍጥረት ምዕራፍ 1ላይ “ቀን” ተብሎ የተተረጎመው የዕብራይስጡ ቃል “ዮም” የሚል ነው። በመላው መጽሐፍ ቅዱስ ውስጥ “ዮም” የሚለውን ቃል ቁጥር እንደ ቅጽል በመግባት (ሶስተኛ ቀን፣ የመጀመሪያ ቀን፣ ወዘተ) ሲያጎለው ጊዜውን በ24 ሰዓታት ይገድባል። በመጽሐፍ ቅዱስ ውስጥ ቁጥር “ዮም” የሚለውን ቃል በማጉላት ያልተወሰነ ሰዓትን ያመለከተበት አንድም አጋጣሚ የለም። በሁሉም አጋጣሚዎች ያመለከተው 24 ሰዓት ያለውን ጊዜ ነው። እግዚአብሔር በስድስት ቀን ዓለምን ካልፈጠረ ሰባተኛው ቀን ሰንበት ምን ጥቅም ይኖረዋል? ስድስት ቀናትን የወሰደ የፍጥረት ሳምንት ባይኖር ኖሮ ሰንበትን በሳምንቱ ስድስት ቀናት ለተፈጠረው ፍጥረት መታሰቢያ አድርጎ ማስቀመጥ ምንም ትርጉም አይኖረውም። ፍጥረትን ለመፍጠር ረዥም አመታትን ፈጅቷል የሚለውን ሀሳብ መቀበል የሰባተኛ ቀን ሰንበትን መገዳደር ነው። በመጽሐፍ ቅዱስ እውነተኛነት ላይም አሳሳቢ የሆኑ ጥያቄዎችን ያስነሳል። ሰይጣን በሰንበት ላይ ጥቃት በመሰንዘር የእግዚአብሔር ሥልጣን እምብርት የሆነውን ነገር እየተገዳደረ ነው። የስድስት ቀናት ፍጥረትን ካለመቀበል የበለጠ የስድስት ቀናት ፍጥረት መታሰቢያ የሆነውን ለማጥፋት ውጤታማ የሆነ ሌላ ምን ይኖራል? ክርስቲያኖችን ጨምሮ ብዙ ሰዎች ሰባተኛ ቀን ሰንበትን አለመቀበላቸው አያስገርምም። ለመጨረሻው ማታለያ እንዴት ያለ ምቹ ሁኔታ ነው።