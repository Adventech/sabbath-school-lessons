---
title:  ሰንበትና ፍጥረት
date:   15/05/2023
---

ስለ ፍጥረት ማረጋገጫ የሚሰጥ መልእክት ለዓለማችን እጅግ ስለሚያስፈልገው እግዚአብሔር ሰንበትን ሰጠን። እግዚአብሔር አስደናቂ የሆነ ተስፋ የሚሰጠውን መልእክት የላከው የዝግመተ ለውጥ ንድፈ ሀሳብ የተማረውን ዓለም እያጥለቀለቀ በነበረበት በ18ኛው መቶ ክፍለ ዘመን አጋማሽ ላይ ነበር። በራዕይ 14፡6፣ 7 ላይ ያለውን ይህን መልእክት ስናጠና ቆይተናል። ሰይጣን ኢየሱስን ስለሚጠላና እንደ ፈጣሪና አዳኝ የሚገባውን ስግደት (አምልኮ) እንዲቀበል ስለማይፈልግ የፍጥረትን ሀሳብ ለማዛባት የሚቻለውን ሁሉ ጥረት አድርጓል። ክርስቶስ እንደ ፈጣሪያችን ስግደትን ለመቀበል የተገባ በመሆኑ ላይ ባለው ታላቁ ተጋድሎ እምብርት ላይ ሰንበት አለ። የእግዚአብሔር የመጨረሻው ዘመን መልእክት ክርስቶስን እንደ ሰማይና ምድር ፈጣሪ አድርገው እንዲያመልኩት ሰብአዊ ዘርን በሙሉ የሚጠራ መልእክት ነው። የስግደት (የአምልኮ) ሁሉ መሰረት እርሱ ፈጣሪያችን መሆኑ ነው።

`ዘፍ. 2:1–3፣ ዘጸ. 20:8–11 እና ዘደ. 5:12–15ን በራዕይ 14፡ 6፣ 7 አውድ ያንብቡ። በሰንበት ትዕዛዝ ውስጥ በፍጥረትና በድነት መካከል ያለውን ግንኙነት እንዴት መመልከት እንችላለን?`

ሰንበት በእርሱ የሚኖረን ዘላለማዊ እረፍት ምልክት ነው። ለፈጣሪ ታማኝ የመሆናችን ልዩ ምልክት ነው (ሕዝ. 20:12፣ 20)። በዘፈቀደ የመጣ ሕጋዊ መስፈርት ሳይሆን ከጽድቅ በሥራ በእርሱ ያገኘነውን እውነተኛ እረፍት የሚያሳይ ነው። ሰንበት እኛ በራሳችን በፍጹም ማሳካት የማንችለውን ነገር ለእኛ ስላሳካልን አምላክ ይናገራል። ቅዱሳት መጻሕፍት በየሰንበቱ በእርሱ ፍቅርና ጥንቃቄ ላይ እንድናርፍ ይጠሩናል። ሰንበት የሥራ ሳይሆን የእረፍት ምልክት ነው፤ ሰንበት የሕጋዊነት ሳይሆን የጸጋ ምልክት ነው፤ ሰንበት የኩነኔ ሳይሆን መተማመኛ የማግኘት ምልክት ነው፤ ሰንበት በራሳችን ሳይሆን በእርሱ የማረፍ ምልክት ነው። በየሰንበቱ በእርሱ መልካምነት እንደሰታለን፣ በክርስቶስ ብቻ ሊገኝ ስለሚችለው ድነትም እናወድሰዋለን። ደግሞ ሰንበት በቀድሞው ኤደን ፍጽምና እና ወደ ፊት በሚመጣው አዲስ ሰማይና አዲስ ምድር ክብር መካከል አገናኝ ድልድይ ነው (ኢሳ. 65:17፤ ራዕይ 21:1)። ሰንበት ወደ መነሻችን እንድንመለስ ይጠራናል። ከቤተሰባችን መነሻ ጋር ያገናኘናል። ሰንበት ከዓለም ፍጥረት ጀምሮ በቀጣይነት ሲጠበቅ ኖሯል። ወደ ኋላ ከተፈጠርንበት ጊዜ ጋር የሚያገናኝ የማይበጠስ ሰንሰለት ነው። የእግዚአብሔር ልጆች በመሆናችን የከበረ እውነት ላይ ትኩረት እንድናደርግ ያስችለናል። ከእርሱ ጋር የቀረበ ግንኙነት እንድንፈጥር ይጠራናል።

`በራዕይ 14፡ 6፣ 7 ላይ ስለ ሰንበት ትዕዛዝ ፍንጭ የተሰጠው እንዴት ነው? ለመጨረሻው ዘመን መልእክታችን ወሳኝ የሆነውስ ለምንድር ነው? (ዘጸ. 20:8–11ን ይመልከቱ)።`