---
title:  የእግዚአብሔር ማህተምና የአውሬው ምልክት፡-ክፍል 2
date:   10/06/2023
---

### ለዚህ ሳምንት ትምህርት የሚከተሉትን ጥቅሶች ያንብቡ
ራዕይ 12:6፣ 14፤ ዳን. 7:25፤ 2ኛ ተሰ. 2:3፣ 4፤ ዘደ. 6:8፤ 11:18፤ ዘጸ. 20:8–11።

> <p>የሣምንቱ ጥናት መሪ ጥቅስ</p>
> “የሕያው አምላክ ማኅተም ያለውም ሌላ መልአክ ከፀሐይ መውጫ ሲወጣ አየሁ፥ ምድርንና ባሕርንም ሊጐዱ ለተሰጣቸው ለአራቱ መላእክት በታላቅ ድምፅ እየጮኸ፦የአምላካችንን ባሪያዎች ግምባራቸውን እስክናትማቸው ድረስ ምድርን ቢሆን ወይም ባሕርን ወይም ዛፎችን አትጕዱ አላቸው” (ራዕይ 7:2፣ 3)።

በ15ኛው መቶ ክፍለ ዘመን በሰሜን ኢጣሊያ በሚገኙ የአልፕስ ተራራዎች አከባቢ ባለው የፕድሞንት ሸለቆዎች ውስጥ ለመጽሐፍ ቅዱስ ባላቸው መረዳት ታማኝ ሆነው ለመኖር የወሰኑ የዋልዴንሶች መኖሪያዎች ነበሩ። ለክርስቶስ ከነበራቸው የማያወላውል ታማኝነት የተነሣ አስከፊ ስደት ደርሶባቸዋል። በ1488 ዓ.ም በሎይስ ሸለቆ የነበሩ ዋልዴንሶች ለእምነታቸው በሮም ቤተ ክርስቲያን በጭካኔ ተገድለዋል። ሌላኛው የስደት ማዕበል የመጣው የሳቮሪው መስፍን ወደ መኖሪያ ክልላቸው 8000 ወታደሮችን በመላክ የአከባቢው ሕዝብ ወታደሮቹን በቤቶቻቸው እንዲያኖሩ በጠየቀበት በ17ኛው መቶ ክፍለ ዘመን ነበር። ሕዝቡ የመስፍኑን ጥያቄ የፈጸሙ ቢሆንም ዘዴው ግን ወታደሮቹ በቀላሉ ጥቃት እንዲያደርሱባቸው ለማመቻቸት ነበር። ሚያዝያ 24 ቀን 1655 ዓ.ም ሊነጋጋ ሲል በ10 ሰዓት ላይ መግደል እንዲጀምሩ ምልክት ተሰጣቸው። በዚህ ወቅት የተገደሉ ሰዎች ቁጥር ከ4000 ይበልጥ ነበር። እንደ አለመታደል ሆኖ ብዙ ጊዜ ታሪክ ይደገማል። “የአውሬው ምልክት” ትንቢት የሚናገረው በዘመናት ውስጥ ከወደ ኋላ ስለሚመዘዝ እግዚአብሔርን የማይመስል ኃይማኖታዊ ስደት ሰንሰለት ነው። ባለፉት ጊዜያቶች እንደተፈጸሙ ስደቶች ሁሉ እያንዳንዱ ሰው አንዳንድ የተቀናበሩ እምነቶችንና ተቀባይነት ያገኘውን የአምልኮ ሥርዓት እንዲቀበል ለማስገደድ የታቀደ ነው። ነገር ግን ሁልጊዜ እንደነበረው ሁሉ እጅ የማይሰጥ ሕዝብ እግዚአብሔር ይኖረዋል።

_*የዚህን ሳምንት ትምህርት ለሰኔ 10 ሰንበት ለመዘጋጀት ያጥኑ።_