---
title:  ክህደት (ውድቀት)
date:   12/06/2023
---

`2ኛ ተሰ. 2:3፣ 4፣ 9–12ን ያንብቡ። ጳውሎስ ስለ መጨረሻዎቹ ቀናት የሚተነብየው ምንድር ነው? ለአውሬው፣ የክርስቶስ ተቃዋሚ ለሆነው ኃይል፣ ምን መለያ ምልክቶች ነው የሚሰጠን?`

ሐዋርያው ጳውሎስ ከእግዚአብሔር ቃል እውነት ስለ “መውደቅ” የክርስቲያኑን ማህበረሰብ ያስጠነቅቃል። በአዲስ ኪዳን ቤተ ክርስቲያን አስቀድሞውኑ ያሉት እና ከክርስቶስ ዳግም ምጻት በፊት ባሉት በመጪዎቹ ምዕተ ዓመታት ሊያብቡ ያሉት የክህደት ዘሮች ጉዳይ አስጨንቆታል። የማስመሰል ወንጌል የእግዚአብሔርን ቃል በማጣመም ወደ ቤተ ክርስቲያን ይመጣል። ከዚህ ክህደት በስተጀርባ ያለው ሰይጣን ነው። እርሱ “አምላክ ከሚባል ነገር ሁሉ በላይ” ራሱን ከፍ ማድረግ የሚፈልግ እውነተኛው “የኃጢአት ሰው” እና “በእግዚአብሔር ቤተ መቅደስ” የሚቀመጥ ነው (2ኛ ተሰ. 2፡4)። ነገር ግን “ታላቁ አታላይ” ዓላማውን ለመፈጸም በሰብአዊ ወኪሎች አማካይነት ይሰራል። በዳንኤልና ራዕይ ላይ የተገለጹት መለያ ባህርያት በዳንኤል 7 ላይ የተጠቀሰው ትንሹ ቀንድ፣ ራዕይ 13 እና 14 ላይ የተጠቀሰው አውሬ እና በ2ኛ ተሰሎንቄ ምዕራፍ 2 ላይ የተገለጸው “የአመጽ ሰው” የሚወክሉት ተመሳሳይ አካልን ነው። የሰባተኛ ቀን አድቬንቲስቶች የመጽሐፍ ቅዱስ ሐተታ (ትርጓሜ) እንደሚከተለው ያስቀምጠዋል፡- “አረመኔያዊውን ሮም ተከትሎ ስለሚመጣው ተሳዳቢ ኃይል ከዳንኤል ትንቢት ጋር የሚደረግ ንጽጽር እና ዮሐንስ ነብር ስለሚመስለው አውሬ ከሰጠው የቃል ስዕል ጋር የሚደረግ ንጽጽር በሶስቱ መግለጫዎች መካከል ያሉትን በርካታ መመሳሰሎች ያሳያል (ትንሹ ቀንድ፣ አውሬውና የአመጽ ሰው)። ይህ ዳንኤል፣ ጳውሎስና ዮሐንስ ተመሳሳይ ስለሆነ አንድ ኃይል፣ ስለ ጳጳሳዊ ሥርዓት፣ እያወሩ ነው ወደሚል መደምደሚያ ይመራናል።”—Volume 7, p. 271. የመጽሐፍ ቅዱስ ትንቢት በእግዚአብሔር ቃል ላይ ስለተደራደረ፣ በወንጌል ፋንታ ሰብአዊ ልማዶችን ስለተካ እና ከመጽሐፍ ቅዱስ እውነት ስላፈነገጠ ኃይል እየገለጸ መሆኑን ማስታወስ እጅግ አስፈላጊ ነው። እነዚህ ትንቢቶች ሕዝብን ለኢየሱስ ዳግም መምጣት ለማዘጋጀት የተሰጡት አስደናቂ ፍቅር ባለው አምላክ ነው። ከእግዚአብሔር ቃል ላፈነገጡና ከሃዲ ለሆኑ የኃይማኖት ድርጅቶች ተግሳጽ ናቸው፤ ይህ በውስጣቸው ስላለው ሕዝብ በግል የሚገጥም ላይሆን ይችላል (ራዕይ 18፡4ን ይመልከቱ)። መልእክታችን በሚሊዮኖች የሚቆጠሩትን ስላሳሳተው ሥርዓት ነው። እነዚህ ሕዝቦች ቢታለሉም ኢየሱስ እጅግ ይወዳቸዋል። እኛም በዚህ አግባብ ልንይዛቸው ይገባል። “እንግዲህ ሰዎች ሊያደርጉላችሁ የምትወዱትን ሁሉ እናንተ ደግሞ እንዲሁ አድርጉላቸው ፤ ሕግም ነቢያትም ይህ ነውና” (ማቴ. 7:12)።

`በራዕይ 13 እና 14 ላይ ከተገለጸው የአውሬው ኃይላት አብይ ሀሳብ ጋር ይህን መርህ ተግባራዊ ማድረግ ያለብን እንዴት ነው?`