---
title:  የሞቱ ቁስል
date:   11/06/2023
---

አስቀድመን እንደተማርነው ሁሉ ራዕይ ምዕራፍ 13 እና 14 የተጠቀሱት የአውሬው ኃይሎች ዓለም አቀፋዊ የሀሰት አምልኮ ሥርዓትን ይወክላሉ። ነገር ግን ከዚህ ተጨማሪ የሆነ ነገር አለ።

`ራዕይ 13፡5፤ 12፡6፣ 14፤ እና ዳንኤል 7፡25ን ያንብቡ። ይህ ኃይል ባለፉት ምዕተ ዓመታት ኃይማኖታዊ መልክዓ ምድሩን በበላይነት የተቆጣጠረው ለምን ያህል ጊዜ ነበር?`

አውሬው በታሪክ ውስጥ የሚቀጥለው ለተወሰነ ጊዜ ነበር። ምሳሌያዊ በሆኑ የጊዜ ትንቢቶች አንድ ትንቢታዊ ቀን አንድ ዓመትን ይወክላል። ቀንን ለዓመት የሚቆጥረውን የመጽሐፍ ቅዱስ መርህ በመተግበር በዘሁልቁ 14፡34 ላይ “ስለ አንድ ቀንም አንድ ዓመት” የሚል እናነባለን። በድጋሚ እግዚአብሔር እንዲህ ይላል፡- “አንድን ዓመት አንድ ቀን አድርጌ አርባ ቀን ሰጥቼሃለሁ” (ሕዝ. 4:6)። ይህ መርህ በዳንኤል 9፡24-27 እንደተጠቀሱ 70 ሳምንታት ያሉ መጽሐፍ ቅዱሳዊ ትንቢቶች ሲተረጎሙ ትክክለኛነቱ በተደጋጋሚ ተረጋግጧል። በራዕይ 13፡5 ላይ የተጠቀሱት 42 ወራት እያንዳንዱ ወር 30 ቀናት ያሉት ሆኖ ሲሰላ 1260 ትንቢታዊ ቀናትን ወይም 1260 ቀጥተኛ ዓመታትን እናገኛለን። የጥንት የጊዜ መቁጠሪያዎች በዓመት ውስጥ 360 ቀናት አላቸው። በ4ኛው መቶ ክፍለ ዘመን የሮም ገዥ የነበረው ቆስጣንጥኖስ በግዛቱ ሁሉ ለክርስትና ሕጋዊ እውቅና ሰጠ። በ330 ዓ.ም የግዛቱን ምዕራብና ምሥራቅ ለማዋሃድ የግዛቱን ርዕሰ ከተማ ወደ ባይዛንቲየም ሲያንቀሳቅስ በሮም የአመራር ክፍተት ተፈጠረ። በዚህን ጊዜ ጳጳሱ ይህን ክፍተት ሸፈነ። ጳጳሱ ኃይለኛ ኃይማኖታዊ መሪ ብቻ ሳይሆን አውሮፓ እምነት የሚጥልበት ፖለቲካዊ ኃይልም ሆነ። በ538 ዓ.ም ጁስቲንያን የተባለ አረመኔያዊ የሮም ገዥ ለሮም ጳጳስ የእምነት ጠባቂነትን ሚና ሰጠው። ከ538 ዓ.ም -1798 ዓ.ም የነበረችው የመካከለኛው ዘመን ቤተ ክርስቲያን፣ በትምህርቱ መግቢያ የተጠቀሰውን አሰቃቂ ስደት ጨምሮ፣ ታላቅ ተጽእኖ ፈጣሪ ነበረች። በርቲየር የተባለ የናፖሊዮን ጄኔራል በ1798 ዓ.ም ጳጳሱን በመማረኩ ይህ ትንቢት በትክክል ተፈጻሚነትን አገኘ። በርቲየርና ሰራዊቱ ፒያስ 6ኛው የተባለውን ጳጳስ በመያዝ ያለ አንዳች ግርግር ከጳጳሳዊው ዙፋን አስወገዱት። ጳጳሱ የደረሰበት ምት ከባድ ነበር፣ ነገር ግን በራዕይ 13፡ 12 ላይ እንደተጠቀሰው የሞቱ ቁስል ሽሮለት ዓለም በሙሉ ከዚህ ኃይል ብዙ ነገር፣ እጅግ ብዙ ነገር ይሰማል።

`መጽሐፍ ቅዱሳዊ ትንቢት እንዴት አስደናቂ እንደሆነ እና እግዚአብሔር የወደ ፊት ክስተቶችን እንደሚያውቅ ለእኛ እንዴት እንደሚገልጽልን ያስቡ። ይህ እውነታ በእግዚአብሔር ተስፋዎች ላይ፣ ተፈጽመው ያላየናቸውም ቢሆኑ፣ ለምን መታመን እንዳለብን ምን ሊያስተምረን ይገባል?`