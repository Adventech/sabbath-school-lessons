---
title:  የሰንበት ፈተና
date:   15/06/2023
---

ምናልባት አሁን እንኳን በቅርቡ ሊሆን ላለው አስጊ ስደት መድረኩ እየተዘጋጀ ሊሆን ይችላል። ጳጳስ ቤኔድክት 16ኛው ሰኔ 6 ቀን 2012 ዓ.ም በሮም ባለው የቅዱስ ጴጥሮስ አደባባይ ለተሰበሰበው ከ15000 በላይ ለሚሆን ሕዝብ ንግግር ባደረገበት ወቅት ሰዎች ከቤተሶቻቸውና ከእግዚአብሔር ጋር የሚያሳልፉበት ነጻ ጊዜ እንዲኖራቸው እሁድ ለሁሉም ሕዝብ የእረፍት ቀን እንዲሆን አንገብጋቢ ተማጽኖ አቅርቧል። “እሁድን ከጥቃት የሚከላከል ሰው ሰብአዊ ነጻነትን ከጥቃት እየተከላከለ ነው።” በርግጥ ይህ ከመጽሐፍ ቅዱስ ሰንበት ጋር በሚቃረን መልክ ሌሎች ይህን ቀን እንዲጠብቁ ከመጠየቅ ጋር ተመሳሳይ ባይሆንም እሁድን “የእረፍት ቀን” ማድረግ ዋና ጉዳይ መሆኑን በግልጽ ያሳያል። ይፍጠንም ይዘግይም ሕግ ስለሚወጣ የእግዚአብሔርን ቃል የሚታዘዙና እውነተኛውን ሰንበት የሚጠብቁ ሁሉ የህብረተሰብ ፍላጎት ተቃዋሚዎች የሚል ስም ይሰጣቸዋል። በዚህ አስጨናቂ ጊዜ የእግዚአብሔር ታማኝ ሕዝብ በእርሱ ኃይል በፀጋው እርሱን ለመከተል ባላቸው እምነት ጸንተው ይቆማሉ። ለጫናው እጅ አይሰጡም። ከአውሬው ምልክት በተቃራኒ የእግዚአብሔርን ማህተም ይቀበላሉ። በጥንት ዘመን ማህተሞች የሕጋዊ ሰነዶችን ትክክለኛነት ለማረጋገጥ ጥቅም ላይ ይውሉ ነበር። ስለዚህ የእግዚአብሔር ማህተም በሕጉ ውስጥ ተቀምጦ እንደምናገኝ እንጠብቃለን። ጥንታዊ ማህተሞች ግለሰባዊ ምልክቶች ነበሩ። ነቢዩ ኢሳይያስ እንዲህ ይላል፡- “ምስክሩን እሰር፤ በደቀ መዛሙርቶቼም መካከል ሕጉን አትም” (ኢሳ. 8:16)።

`ዘጸ. 20:8–11ን ያንብቡ። በሰንበት ትዕዛዝ ውስጥ መጽሐፍ ቅዱሳዊ ማህተም የሚይዛቸውን ምን ነገሮች ያገኛሉ? የሰንበት ትዕዛዝ ከሌሎች ትዕዛዛት ሁሉ የሚለየው እንዴት ነው?`

4ኛው ትዕዛዝ ሕጋዊ ማህተም የሚይዛቸውን ሶስት ነገሮች ይይዛል። የመጀመሪያው፣ የማህተም አድራጊውን ስም ሲሆን “እግዚአብሔር አምላክህ” (ዘጸ. 20:10) ተብሎ ተገልጾአል። ሁለተኛው፣ የማህተም አድራጊውን ስልጣን ሲሆን “የፈጠረ” (ዘጸ. 20:11) ወይም ፈጣሪ ተብሎ ተጠቅሷል። ሶስተኛው የማህተም አድራጊውን የአስተዳደር ክልል ሲሆን “ሰማይንና ምድርን፣ ባህርን፣ በውስጣቸውም ያለውን ሁሉ” (ዘጸ. 20:11)ተብሎ ተገልጾአል። እንደ ራዕይ 7:1፣ 2 አገላለጽ የእግዚአብሔር ማህተም የሚደረገው የአእምሮአችን ምልክት በሆነው በግንባራችን ብቻ ነው። እግዚአብሔር የምርጫ ነጻነታችንን ያከብራል። በእግዚአብሔር ቃል ላይ ካለን የእምነት መልህቅ እንዳንነቃነቅ አእምሮዋችንን በመንፈስ ቅዱሱ ቅርጽ ለማስያዝ ይጋብዘናል (ኤፌ. 4፡30)። ስለዚህ ታማኞች የሚባሉት “የእግዚአብሔርን ትዕዛዛት የሚጠብቁና የኢየሱስ እምነት ያላቸው” (ራዕይ 14:12)እንደሆኑ የምንረዳ ሲሆን በእነዚህ ትዕዛዛት ውስጥ በአውሬው ኃይል የተለወጠው አንድ ትዕዛዝ፣ ያውም አራተኛው ትዕዛዝ ተካትቷል።

`አሁን በማደግ ላይ ያለና የኃይማኖት ነጻነታችንን ወደመገደብ ሊያመራ የሚችል ምን ሁኔታን መመልከት ይችላሉ? በተመሳሳይ ሁኔታ ምን እንቅፋቶች ይጠብቁናል?`