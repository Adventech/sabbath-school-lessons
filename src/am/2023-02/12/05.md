---
title:  የአውሬው ምልክት
date:   14/06/2023
---

`ራዕይ 14:9ን ያንብቡና ከራዕይ 14:12 ጋር ያነጻጽሩ። የአውሬው ምልክት የሚደረገው የት ነው? (ዘዳ. 6:8፤ 11:18ን ይመልከቱ)። የእግዚአብሔርን ሕዝብ የአውሬውን ምልክት ከሚቀበል ሕዝብ የሚለዩ ሁለት ባህርያት ምንድር ናቸው?`

አንዱ ቡድን ለአውሬው ሲሰግድ ሌላኛው ቡድን የእግዚአብሔርን ትዕዛዛት ይጠብቃል (እነዚህ ትዕዛዛት የአውሬው ኃይል ሊለውጠው የፈለገውን አራተኛውን ትዕዛዝ ያካትታል)፣ የኢየሱስ እምነትም አላቸው። ልዩነቱ ይህ ነው። ሰይጣን ከባህርና ከምድር በወጡ አውሬዎች አማካይነት በመስራት የአምልኮ እምብርት በሆነው ሰንበት ላይ ጥቃት በመሰንዘር የእግዚአብሔርን ሥልጣን ዝቅ ለማድረግ ይሞክራል። የአውሬው ምልክት የሚደረገው በግንባር ወይም በእጅ ላይ ነው። ግንባር ህሊና፣ ማገናዘብና ውሰኔ የሚከናወንበትን አእምሮን የሚወክል ምልክት ሲሆን እጅ ደግሞ ስራና ተግባር የሚከናወንበት ምልክት ነው። የኃይማኖት ነጻነታችንን የሚገድቡ ሕጎች የሚተላለፉበት ቀን እየመጣ ነው፣ ምናልባትም እኛ ከምናስበው በፈጠነ ሁኔታ እየመጣ ነው። የእግዚአብሔርን ቃል አውቀው የሚከተሉና የጌታን እውነተኛ ሰንበት የሚጠብቁ ሰዎች የአንድነት ተቃዋሚዎችና የማህበረሰቡን ስኬት የማይፈልጉ የሚል ስም ይሰጣቸዋል። “የመጽሐፍ ቅዱስን ሰንበት የሚጠብቁ ሰዎች የሕግና ሥርዓት ጠላቶች፣ የማህበረሰቡን የግብረገብ ልጓም በመስበር ሥርዓት አልበኝነትና ጥፋት የሚያመጡ፣ እና በምድር ላይ የእግዚአብሔር ፍርድ እንዲወርድ የሚጠሩ ተብለው ውግዘት ይደርስባቸዋል። በማስተዋል ላይ የተመሰረተው ጥርጣሬያቸው እንደ ችኮ፣ ትዕቢተኛና ባለሥልጣንን የሚንቁ ተብለው እንዲወገዙ ያደርጋቸዋል። መንግሥትን የሚጠሉ ተብለው ይወነጀላሉ።”—Ellen G. White, The Great Controversy, p. 592. የሮም ቤተ ክርስቲያን እሁድ የቤተ ክርስቲያኗ መንፈሳዊ ሥልጣን “ምልክት” ነው ትላለች። ”ለውጡ የራሷ ተግባር እንደሆነ የካቶሊክ ቤተ ክርስቲያን ትናገራለች።...ተግባሯም በኃይማኖታዊ ጉዳዮች የቤተ ክርስቲያንዋ መንፈሳዊ ሥልጣንና ኃይል ምልክት ነው።”—The American Catholic Quar- terly Review, January 1883. ወደ ፊት ዓለም አቀፋዊ ቀውስ በሚከሰትበት ጊዜ ዓለማችን መሰረታዊ ፖለቲካዊ፣ ማህበራዊ፣ ኃይማኖታዊና ግብረገባዊ ለውጦችን እንደሚጋፈጥ የራዕይ መጽሐፍ ይተነብያል። በዚህ ለውጥ ወቅት የእሁድ ጥበቃ አስገዳጅ በመሆን “የአውሬው ምልክት” ይሆናል። ይህ ሁሉ እንዴት እንደሚሆን አልተነገረንም። መጽሐፍ ቅዱስ ዋናውን ሀሳብ ብቻ ሰፋ ባለ ሁኔታ የሚሰጠን ሲሆን ይህ ደግሞ ለአውሬው ወይም ለፈጣሪ በመስገድ ጉዳይ ዙሪያ ታላቁ ተጋድሎ ወደ መጨረሻው እየሄደ መሆኑን ለማሳየትና ሰባተኛው ቀን ሰንበት ወሳኝ ሚና እንደሚጫወት በቂ ሀሳብ ይሰጣል።

`ሰብአዊ ዘር ከእግዚአብሔር ወገን ወይም ከሰይጣን ወገን ለመቆም ሁልጊዜ በምን መንገዶች ነበር ሲከፋፈል የኖረው? አማካይ ቦታ የሚባል ነገር ሊኖር የማይችለው ለምንድር ነው? ከማን ወገን እንደቆምን እርግጠኛ መሆን የምንችለው እንዴት ነው?`