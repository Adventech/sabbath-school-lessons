---
title:  የእግዚአብሔር ምህረትና ፍርድ
date:   24/04/2023
---

መስቀልና ፍርድ እግዚአብሔር ፍትሃዊና መሃሪ እንደሆነ ይገልጣሉ። የተጣሰው ሕግ የኃጢአተኛውን ሞት ይጠይቃል። ፍርድ “የኃጢአት ደሞዝ ሞት” መሆኑን ያውጃል። ምህረት ደግሞ “የእግዚአብሔር ስጦታ በጌታችን በኢየሱስ ክርስቶስ የዘላለም ሕይወት ነው›› (ሮሜ 6፡23) በማለት ይመልሳል። የእግዚአብሔር ሕግ ሊለወጥ ወይም ሊጣስ የሚችል ከሆነ የኢየሱስ መሞት በፍጹም አስፈላጊ አልነበረም። የኢየሱስ ሞት የሕግን ዘላለማዊ ባህርይ ስለሚያጸና ሕግ የፍርድ መሰረት ነው።

`ራዕይ 20:12ን ያንብቡ። የምንፈረደው እንዴት ነው? መልካም ሥራዎቻችን ከድነታችን ጋር ምን ግንኙነት አላቸው?`

ሥራዎቻችን ምርጫዎቻችንን እና ለእግዚአብሔር ያለንን ታማኝነት ይገልጣሉ። በኤፌሶን 2፡8 እና 9 ላይ እንደተገለጸው “ጸጋው በእምነት አድኖአችኋልና፤ . . . ማንም እንዳይመካ ከሥራ አይደለም።” ነገር ግን ክርስቶስ ሲያድነን ይለውጠናል። “እግዚአብሔር አስቀድሞ ያዘጋጀውን መልካሙን ሥራ ለማድረግ በክርስቶስ ኢየሱስ ተፈጠርን” (ኤፌ. 2:10)። በመንፈስ ቅዱስ ኃይል የተሞሉ መልካም ሥራዎቻችን አያድኑንም፣ ነገር ግን እምነታችን እውነተኛ መሆኑን ይመሰክራሉ። የእግዚአብሔር የመጨረሻው ፍርድ ማስመሰልን ሁሉ፣ ግብዝነትን ሁሉ፣ ውሸትን ሁሉ በማስወገድ ወደ ጥልቅ ማንነታችን ሰንጥቆ ይገባል። ኤለን ጂ ኋይት በፍርድ ጊዜ በእግዚአብሔር ፊት የሚኖረንን ቦታ በማሳየት ወንጌልና ፍርድ እንዴት እጅ ለእጅ ተያይዘው እንደሚሄዱ በመግለጽ የሚከተለውን ኃይለኛ የሆነ ግንዛቤ ሰጥታናለች። “በእግዚአብሔር እውቅና የተሰጠው ሕዝብ ያደፈ ልብስ ለብሶ በእግዚአብሔር ፊት እንደቆመ ተደርጎ የመወከሉ እውነታ በእርሱ ስም እናምናለን በሚሉ ሁሉ ዘንድ ራስን ዝቅ ወደማድረግና በጥልቀት ልብን ወደ መመርመር መምራት አለበት። እውነትን በመታዘዝ ነፍሳቸውን እያነጹ ያሉ ስለ ራሳቸው እጅግ ትሁት አመለካከት ይኖራቸዋል። የክርስቶስን እንከን የለሽ ባህርይ በተመለከቱ ቁጥር ከእርሱ ምስል ጋር ለመስማማት ያላቸው ፍላጎት ጠንካራ ይሆንና የራሳቸው ንጽህና ወይም ቅድስና አነስተኛ እንደሆነ ይመለከታሉ። ነገር ግን ኃጢአተኛ ሁኔታችንን እየተገነዘብን ሳለን ክርስቶስ ጽድቃችን፣ ቅድስናችንና ድነታችን በመሆኑ ላይ መደገፍ ያስፈልገናል። ሰይጣን እኛን ለከሰሰበት ክስ መልስ መስጠት አንችልም። ስለ እኛ ውጤታማ ተማጽኖ ሊያቀርብልን የሚችል ክርስቶስ ብቻ ነው። በእኛ መልካም ሥራ ሳይሆን በክርስቶስ መልካም ሥራ የከሳሹን መከራከሪያ ጸጥ ማድረግ ይችላል።”—Testimonies for the Church, vol. 5, pp. 471, 472።

`በእርሷ ቃላት ውስጥ ወንጌልና ፍርድ የማይነጣጠሉ መሆናቸውን እንዴት ተመለከቱ? በወንጌልና በፍርድ መካከል ካለው ከዚህ ግንኙነት ለራስዎ ምን ተስፋ ማግኘት ይችላሉ?`