---
title:  ሰማይ በጨረፍታ/በውልብታ ሲታይ
date:   26/04/2023
---

በራዕይ ምዕራፍ 4 ላይ ዮሐንስ በሰማይ የተከፈተ በር ይመለከትና “ወደዚህ ውጣና ከዚህ በኋላ ሊሆን የሚያስፈልገውን ነገር አሳይሃለሁ” የሚል ግብዣ ቀረበለት (ራዕይ 4:1)። ኢየሱስ በሰማያዊው ቤተ መቅደስ በተከፈተው በር በክፉና በመልካም መካከል ሲካሄድ የነበረውን የታላቁን ተጋድሎ ዘላለማዊ ትዕይንት እንዲመለከት ሐዋርያውን ጋበዘው። እኛም ከዮሐንስ ጋር በተከፈተው በር አማካይነት ዘላለማዊውን የድነት ዕቅድ በጨረፍታ/በውልብታ ማየት እንችላለን። በሰማያዊው ጉባኤ እየተወሰኑ ስላሉ ጉዳዮች እኛ ምስክሮች ነን። በመልካምና በክፉ መካከል በሚካሄደው ታላቁ ተጋድሎ ውስጥ ያሉ መሰረታዊ ጉዳዮች በዓይኖቻችን ፊት እያደጉ ይሄዳሉ።

`ራዕይ 4:2–4ን ያንብቡ። በዚህ ቦታ በዳንኤል 7 ላይ ካለው የፍርድ ትዕይንት ጋር ምን የሚመሳሰል ነገር ማየት ቻሉ?`

ይህ የዙፋን ክፍል ትዕይንት መሆኑ ግልጽ ነው። እግዚአብሔር አብ በሰማያዊ መላእክት ታጅቦ በዙፋኑ ላይ ተቀምጧል። የእግዚአብሔርን ፍርድ የሚያሳይ መብረቅና ነጎድጓድ አለ። በራዕይ 4፡4 ላይ በእግዚአብሔር ዙፋን ዙሪያ 24 ሽማግሌዎች እንዳሉ እንመለከታለን። 24ቱ ሽማግሌዎች እነማን ናቸው? በጥንቷ እሥራኤል በሌዋውያን ክህነት ውስጥ 24 ክፍሎች ነበሩ። እነዚህ ካህናት በእግዚአብሔር ፊት ሕዝቡን የሚወክሉ ነበሩ። ሐዋርያው በ1ኛ ጴጥሮስ 2፡9 ላይ የአዲስ ኪዳን አማኞች “የተመረጠ ትውልድ፣” “የንጉሥ ካህናት” እንደሆኑ ያውጃል። እነዚህ 24ቱ ሽማግሌዎች ምናልባት አንድ ቀን በእግዚአብሔር ዙፋን ዙሪያ ደስታቸውን የሚገልጹትን የዳኑትን ሁሉ ሊወክሉ ይችላሉ፤ ወይም ምናልባት ክርስቶስ ከሙታን ተነስቶ ወደ ሰማይ ባረገ ጊዜ ከሙታን ተነስተው ከእርሱ ጋር ወደ ሰማይ ያረጉ ሰዎችን ሊወክሉ ይችላሉ (ማቴ. 27፡ 52፤ ኤፌ. 4፡7፣8)። በየትኛውም መንገድ ቢሆን መልካም ዜና አለ። ከምድር ከዳኑት መካከል በእግዚአብሔር ዙፋን ዙሪያ ጥቂቶች አሉ። እኛ የምንጋፈጣቸውን ዓይነት ፈተናዎች ተጋፍጠዋል። በክርስቶስ ጸጋና በመንፈስ ቅዱስ ኃይል አሸናፊዎች ሆነዋል። ኃጢአታቸውን የሚሸፍነውንና የሚያነጻውን የክርስቶስን ጽድቅ የሚወክለውን “ነጭ ልብስ” ለብሰዋል። ከክፉ ጋር በሚደረገው ጦርነት አሸናፊዎች ከመሆናቸው የተነሣ በእምነት የተሞሉ አማኞች የሰማያዊው ልዑላን ዘር መሆናቸውን የሚያመለክተውን የወርቅ አክሊል በራሳቸው ላይ ጭነዋል። በሰማይ ዙፋን ተዘርግቶ እግዚአብሔር በዙፋኑ ላይ ተቀምጦ እንመለከታለን። በዙፋኑ ዙሪያ ሰማያዊ ፍጡራን ያሉ ሲሆን ወዲያውኑ ሰማይ በሙሉ መዝሙር መዘመር ይጀምርና የምሥጋናው ድምጽ ቀስ በቀስ እየጨመረ ይሄዳል። ዝማሬውም:- “ጌታችንና አምላካችን ሆይ፥ አንተ ሁሉን ፈጥረሃልና ስለ ፈቃድህም ሆነዋልና ተፈጥረውማልና ክብር ውዳሴ ኃይልም ልትቀበል ይገባሃል” ይላል (ራዕይ 4:11)።