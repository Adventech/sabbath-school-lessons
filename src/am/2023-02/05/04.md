---
title:  አስደናቂ (እፁብ ድንቅ) ትዕይንት
date:   25/04/2023
---

የዳንኤልና ራዕይ ትንቢታዊ መጻሕፍት በምድር ታሪክ የመጨረሻዎቹ ቀናት እየተገለጡ ስላሉ ክስተቶች የሚጠቁሙ መንታ መጻሕፍት ናቸው። የራዕይ መጽሐፍ የእግዚአብሔር የፍርዱ ሰዓት መድረሱን ያውጃል። የዳንኤል መጽሐፍ ፍርድ መቼ እንደተጀመረ ይገልጣል። በዳንኤል 7 ላይ እግዚአብሔር የዓለምን ታሪክ ለነብዩ ገለጠለት። መንግስታት ይነሳሉ ይወድቃሉም። አሳዳጅ ኃይሎች የእግዚአብሔርን ሕዝብ ይጨቁናሉ። በጥቅሱ ውስጥ እግዚአብሔር ለዳንኤል ባቢሎንን፣ ሜዶንና ፋርስን፣ ግሪክን፣ ሮምን፣ የሮምን መከፋፈልና በቤተ ክርስቲያን ላይ ለ1260 ዓመታት የደረሰውን ስደት (ዳን. 7፡25፤ ራዕይ 12፡14ንም ደግሞ ይመልከቱ) ከገለጸለት በኋላ የዳንኤል አእምሮ ሁሉንም ነገር በሚያስተካክለው በግርማ በተሞላ ሰማያዊ ክስተት ላይ እንዲያተኩር አደረገው። የነቢዩ ትኩረት ከመንግሥታት መነሳትና መውደቅ እና ከምድር ጨቋኝ ኃይሎች ተነስቶ የዩኒቨርስ ዙፋን ወዳለበት ክፍልና ስህተትን ሁሉ ወደሚያስተካክልበትና ዘላለማዊ የሆነውን የጽድቅ መንግሥቱን ወደሚያቋቁምበት የእግዚአብሔር የመጨረሻው ፍርድ ተመራ። እግዚአብሔር ዳንኤልን ትንቢታዊ በሆነ ራዕይ ከምድር ህውከትና ግጭት ወደ ዘላለማዊው ሰማያዊ ቤተ መቅደስና የዚህ ዓለም ሕጋዊ ገዥ የሆነው ክርስቶስ ህጋዊ የሆነውን መንግሥቱን ከአባቱ ወደሚቀበልበት የዩኒቨርስ ጠቅላይ ፍርድ ቤት ወሰደው።

`ዳን. 7:9፣ 10፣ 13ን ያንብቡና በእነዚህ ጥቅሶች ውስጥ ዳንኤል የተመለከተውን ነገር ይግለጹ። የፍርዱ የመጨረሻው ውጤትስ ምንድር ነው? ዳን. 7:14፣ 26፣ 27ን ይመልከቱ።`

የሰብአዊ ዘር የመጨረሻው መዳረሻ በሰማያዊው ፍርድ ቤት ይወሰናል። እውነት ያሸንፋል። ፍትህ ይሰፍናል። በቅዱሳት መጻሕፍት ሁሉ ውስጥ ይህ እጅግ አስገራሚና አስደናቂ ከሆኑ ትዕይንቶች አንዱ ነው። መልካሙ ዜና በክርስቶስ ጽድቅ ለተሸፈኑ ታማኝ የእግዚአብሔር ሕዝብ ነገሮች በጥሩ ሁኔታ ይጠናቀቃሉ። በመላው ዩኒቨርስ ፊት ኢየሱስ ወደ አባቱ ይቀርባል። ሰማያዊ ፍጡራን በዙፋኑ ዙሪያ ይሰበሰባሉ። በመላው ዩኒቨርስ ያሉ ያልወደቁ ፍጡራን ይህን የፍርድ ትዕይንት አክብሮት በተሞላበት ፍርሃት ይከታተላሉ። ለብዙ ሺህ ዓመታት ሲከናወን የነበረው ረዥም ጦርነት በቅርቡ ሊያበቃ ነው። የዩኒቨርስ ዙፋንን ለመቆጣጠር ሲካሄድ የነበረው ጦርነት ሙሉ በሙሉ ተወስኗል።

`በትንቢት እንደተገለጸው የመንግስታትን መነሳትና መውደቅን በተመለከተ ዳንኤል ትክክል ነበር። ስለዚህ የእግዚአብሔር ቃል በፍጹም ስለማይለወጠው ስለ መጨረሻው “ዘላለማዊ መንግሥት” የተናገረውን ማመን ትርጉም የሚኖረው ለምንድር ነው?`