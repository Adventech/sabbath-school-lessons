---
title:  የፍርዱ ሰዓት አስፈላጊነት (ቁም ነገር)
date:   23/04/2023
---

የመጽሐፍ ቅዱስ የመጨረሻው መጽሐፍ፣ ራዕይ፣ በክፉና በመልካም መካከል ለዘመናት በዘለቀው ታላቁ ተጋድሎ ድምዳሜ (ፍጻሜ) ላይ ትኩረት ያደርጋል። አማጺው መልአክ፣ ሉሲፌር፣ የእግዚአብሔርን ፍርድ፣ ፍትሃዊነትና ጥበብ ተገዳድሮ ነበር። እግዚአብሔር ዓለማትን በሚያስተዳድርበት መንገድ ኢ-ፍትሃዊና ፍርደ ገምድል ነው በማለት ከሷል። የራዕይ የመጨረሻው ፍርድ በእግዚአብሔር ባህርይ ላይ የሚደረገውን ይህን ጦርነት ማዕከል ያደረገ ነው። ራዕይ 14:7 እንዲህ ይነበባል፡- “የፍርዱ ሰዓት ደርሶአልና እግዚአብሔርን ፍሩ ክብርንም ስጡት፤ ሰማይንና ምድርንም ባሕርንም የውኃንም ምንጮች ለሠራው ስገዱለት።”

`ስለ “ዘላለማዊው ወንጌል” ከተነገረን በኋላ የመጀመሪያው መልአክ መልእክት ስለ ፍርድ መናገሩ ወሳኝ የሚሆነው ለምንድር ነው? “ዘላለማዊው ወንጌል” ከእግዚአብሔር ፍርድ ጋር ምን ግንኙነት አለው?`

የመጀመሪያው መልአክ መልእክት አካል የሆኑት ወንጌልና ፍርድ ሊነጣጠሉ በማይችሉበት ሁኔታ የተቆራኙ ናቸው። “ዘላለማዊው ወንጌል” ባይኖር ኖሮ በፍርድ ጊዜ ተስፋ አይኖረንም ነበር። አሁን እንደምንመለከተው “ዘላለማዊው ወንጌል” በፍርድ ጊዜ ብቸኛው ተስፋችን ነው። ወንጌል በውስጡ ከሚይዛቸው ነገሮች ከፊሉ የፍርድ እወጃ እንደሆነ ምንም ጥያቄ የለውም። በዚህ የፍርድ ጊዜ እያንዳንዱን ሰብአዊ ፍጡር ለማዳን እግዚአብሔር ማድረግ የሚችለውን ሁሉ ማድረጉን ያልወደቁ አለማት ይመለከታሉ። ይህ ፍርድ የእግዚአብሔርን ፍትሃዊነትና ምህረት ይገልጣል። ስለ ፍቅሩና ሕጉ የሆነ ነገር ይነግረናል። ስለሚያድነው ጸጋውና ነጻ ስለሚያወጣው ኃይሉ ይናገራል። ፍርድ ለኃጢአት ችግር የእግዚአብሔር የመጨረሻው መፍትሄ አካል ነው። በዩኒቨርስ ውስጥ በክፉና በመልካም መካከል ባለው ተጋድሎ ውስጥ እግዚአብሔር ለሰይጣን ክሶች በመስቀል ላይ መልስ ሰጠ፣ ነገር ግን በፍርድ ጊዜ እግዚአብሔር ሊያድነንና ወደ መስቀል ሊመራን ማድረግ የሚችለውን ሁሉ ማድረጉን ይገልጣል። ወሰን የለሽ የሆኑ፣ ዝርዝርና ትክክለኛ ሰማያዊ መዝገቦች ይከፈታሉ (ዳን. 7፡10)። ለእግዚአብሔር እጅግ ውድ ከመሆናችን የተነሣ በመንፈስ ቅዱስ ተማጽኖና በመስቀል ላይ በቀራኒዮ መስቀል ላይ በክርስቶስ በነጻ በተሰጠን ድነት ብርሃን የመረጥነውን ምርጫ ለማየት መላው ዩኒቨርስ ጸጥ ይላል።

`መዝሙር 51:1–4ን፣ በተለይም ቁጥር 4ን በጥንቃቄ ያንብቡ። እነዚህ ጥቅሶች በፍርዱ ትርጉምና ዓላማ ላይ ብርሃን ለማብራት የሚረዱት እንዴት ነው?`