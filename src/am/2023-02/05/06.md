---
title:  ኢየሱስ የተገባው ነው
date:   27/04/2023
---

በራዕይ 5:1–3 ላይ በድጋሚ ዙፋን እንመለከታለን። መጽሐፉ ከፊትና ከጀርባ እንደተጻፈበት ሆኖ ተገልጾአል። በመለኮታዊ ማህተም የታተመ (የተዘጋ) ስለሆነ በሰማይም ሆነ በምድር መጽሐፉን ሊከፍት የሚችል ማንም አልተገኘም ነበር። ሰማያዊ ፍጡራን ተብረከረኩ። ጉዳዩ አሳሳቢ ነው። በምድር የመጨረሻው ፍርድ ሰዓት አንድም መልአክ ሰብአዊ ዘርን መወከል አይችልም። ማንም መጽሐፉን መክፈት ስላልቻለ ዮሐንስ አለቀሰ። በዚያን ሰዓት ከምድር ከዳኑት መካከል አንዱ የሆነው፣ ከሽማግሌዎቹ አንዱ፣ ለዮሐንስ የማበረታቻ ቃላት ተናገረ። የእግዚአብሔር በግ የሆነው ኢየሱስ መጽሐፉን ለመክፈት የተገባው ሆኖ ተገኝቷል። ዮሐንስ በራዕይ 5፡ 5 ላይ ለኃጢአት ችግር የመጨረሻውን መልስ ተመለከተ። በዚህ ቦታ ማንም ቢሆን ከእግዚአብሔር ዙፋን በሚተላለፈው የመጨረሻው ፍርድ መቆም የሚችልበትን ብቸኛ መንገድ ሽማግሌው ነቢይ ተመለከተ። “ከሽማግሌዎቹም አንዱ፦ አታልቅስ፤ እነሆ፥ ከይሁዳ ነገድ የሆነው አንበሳ እርሱም የዳዊት ሥር መጽሐፉን ይዘረጋ ዘንድ... ድል ነሥቶአል አለኝ። በዙፋኑና በአራቱ እንስሶች መካከልም በሽማግሌዎችም መካከል እንደ ታረደ በግ ቆሞ አየሁ።” (ራዕይ 5:5፣ 6)።

`ራዕይ 5:8–12ን ያንብቡ። ኢየሱስ የፍርድ መጽሐፉን ሊከፍትና እኛን ሊያድን የተገባ መሆኑን ለሚገልጸው መግለጫ ሰማይ በሞላ ምላሽ የሚሰጠው እንዴት ነው?`

ሰብአዊ ዘርን በሙሉ ለማዳን ሕይወቱን መስዋዕት ያደረገው የእግዚአብሔር በግ፣ ኢየሱስ፣ የፍርዱን መጽሐፍ ወስዶ ይከፍታል። ሰማይ በሙሉ በምሥጋና ይሞላል። በሰይጣን ፈተናዎች ላይ የተቀዳጀው ድል፣ በቀራኒዮ መስቀል ላይ መሞቱ፣ ትንሣኤው፣ የሊቀ ክህነት አገልግሎቱ፣ በእምነት ለጸጋው ምላሽ ለመስጠት ለሚመርጡ ሁሉ ድነትን ይሰጣል። ለእግዚአብሔር ሕዝብ በሚያስደንቅ መልኩ የምሥራች ነው። ስለ ኃጢአት ግዛት መጨረሻ እና ስለ እግዚአብሔር ሕዝብ ነጻ መውጣት ይናገራል። ከዚህ የበለጠ ሊያደፋፍር የሚችል ነገር ይኖራል? በፍርድ ኢየሱስ ይቆምልናል። የእርሱ ፍጹም የሆነ የጽድቅ ሕይወት ይሸፍነናል። የእርሱ ጽድቅ አዲስ ሊያደርገን በውስጣችን ይሰራል። ጸጋው ይምረናል፣ ይለውጠናል፣ እግዚአብሔርን የሚመስል ሕይወት መኖር እንድንችል ኃይል ይሰጠናል። መፍራት የለብንም። ኢየሱስ በፍርድ ለእኛ ይቆምልናል፣ የክፉ ኃይሎች ተሸንፈዋል። ለእግዚአብሔር ሕዝብ ይፈረድላቸዋል (ዳንኤል 7፡22)። የፍርዱ ዓላማ ምን ያህል ክፉ እንደሆንን ለማወቅ ሳይሆን እግዚአብሔር ምን ያህል መልካም እንደሆነ ለመግለጥ ነው።

`በድጋሚ በፍርድ ባለን ታላቅ ተስፋና ምትካችን በሆነው ኢየሱስ ላይ ትኩረት አድርጉ። ይህ ብቸኛው ተስፋችን የሆነው ለምንድር ነው?`