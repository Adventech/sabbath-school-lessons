---
title:  የእግዚአብሔር የመጨረሻው ዘመን ቅሬታ ሕዝብ
date:   30/03/2023
---

ሰይጣን በሰማይ አመጽ ካስነሳበት ጊዜ አንስቶ ከክርስቶስ ጋር በጦርነት ላይ ነው (ራዕይ 12፡17)። የሰይጣን ዓላማ ያኔም አሁንም ዩኒቨርስን መቆጣጠር ነው (ኢሳ. 14፡12-14ን ይመልከቱ)። በምድር ታሪክ የመጨረሻዎቹ ቀናት እርሱ ትኩረት የሚያደርገው በእግዚአብሔር ሕዝብ ላይ ነው። ዘንዶው (ሰይጣን) በሴቲቱ (ቤተ ክርስቲያን) ላይ መቆጣቱንና ከቀሩት ዘርዋ ጋር ይዋጋ ዘንድ መሄዱን ራዕይ 12፡17 በአጽንዖት ይገልጻል። ከቀሩት ዘርዋ የሚለው አባባል ቅሬታ ተብሎም ተተርጉሟል። የእግዚአብሔር ቅሬታ ሕዝብ ለክርስቶስ ተገዥ፣ ለእውነቱ ታዛዥና ለተልዕኮው ታማኝ ይሆናሉ።

`ራዕይ 12:17ን ያንብቡ። በዚህ ጥቅስ ውስጥ የእግዚአብሔር የመጨረሻው ዘመን ቤተ ክርስቲያን የሆነችውን ቅሬታዋን ቤተክርስቲያን የሚገልጹ ምን ባህርያት አሉ?`

በራዕይ 12፡17 ላይ ሰይጣን (ዘንዶው) በሴቲቱ (የእግዚአብሔር ቤተ ክርስቲያን) ላይ ተቆጥቷል። ሰይጣን የእግዚአብሔርን ትዕዛዛት በሚጠብቁ ላይ ስለተቆጣ እነርሱን ለማጥፋት ማድረግ የሚችለውን ሁሉ ያደርጋል። በመጨረሻም መግዛትና መሸጥ እንዳይችሉ የሚከለክልና እንዲታሰሩና እንዲገደሉ የሚፈቅድ አዋጅ እንዲወጣ ያነሳሳል (ራዕይ 13፡14-17ን ያንብቡ)። ሰይጣን ክርስቶስን ማጥፋት እስካልቻለ ድረስ የእርሱ ጥልቅ የፍቅር ርዕስ የሆነችውን ቤተ ክርስቲያኑን ሊያጠፋ ይሞክራል። የምድር የመጨረሻው ጦርነት ማዕከል ያደረገው በመካከለኛ ምሥራቅና በዚያ በሚደረጉ የተለያዩ ግጭቶች ላይ አይደለም። ነገር ግን ትኩረት ያደረገው በመላው ዓለም ላይ ተበታትነው ባሉ በእግዚአብሔር ሕዝብ አእምሮዎች ላይ ነው። ጦርነቱ በሁለት ታቃራኒ ኃይሎች፣ በክርስቶስና በሰይጣን መካከል የሚደረግ ጦርነት ነው። በዚህ ጦርነት መሃል ሰፋሪ የለም።

በዚህ የመጨረሻ ጦርነት ላይ ዋናው ጥያቄ ‹‹ታማኝነታችንን የምናሳየው ለማን ነው? ለማን ነው የምንገዛው?” የሚለው ነው። ሰማይ በክርስቶስ ፍቅር የተማረኩ፣ በጸጋው የዳኑ፣ ለዓላማዎቹ ራሳቸውን አሳልፈው የሰጡ፣ በመንፈሱ ኃይል የተሞሉና ለሥራው ሞትን ለመጋፈጥ ፈቃደኛ በመሆን ትዕዛዛቱን የሚታዘዙ አማኞችን እየጠራ ነው።

ዓለማችን አብይ ወደሆነ ችግር እያመራች ነው። ነገር ግን በኢየሱስ ውስጥ በመሆን፣ በእርሱ አማካይነትና በእርሱ ምክንያት ወደ መታዘዝ በሚመራ እምነት ከእርሱ ጋር እስከተገናኘን ድረስ ድል መንሳታችን እርግጠኛ ነው። ይህ ሁሉ የሚሆነው በምርጫችን ነው። ራዕይ 12፡17 ላይ የተጠቀሰው እውነታ በራስዎ ሕይወት፣ በራስዎ የክርስትና ልምምድ ሲተገበር የሚያዩት እንዴት ነው? ይህ ማለት ታላቁ ተጋድሎ በራስዎ ሕይወት እየተፈጸመ ያለው በምን መንገዶች ነው? ማለት ነው።