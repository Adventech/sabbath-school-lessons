---
title:  Ω በበረሃ ያለችው ሴት
date:   29/03/2023
---

`ራዕይ 12:6ን ያንብቡና ከራዕይ 12፡14-16 ጋር ያነጻጽሩ። ጊዜውን፣ ሰይጣን በ‹‹ሴቲቱ›› (በእግዚአብሔር ቤተ ክርስቲያን) ላይ ጥቃት መሰንዘሩንና እግዚአብሔር ለሕዝቡ ያዘጋጀውን ነገር በጥንቃቄ ልብ ይበሉ። እነዚህ ጥቅሶች እየተናገሩ ያሉት ስለ ምንድር ነው?`

በራዕይ 12፡6 ላይ የተገለጹ 1260 ቀናት በራዕይ 12፡4 ላይ ከተገለጹት ዘመን፣ ዘመናትና የዘመን እኩሌታ ጋር ተመሳሳይ ናቸው። ተመሳሳይ ወቅትን የሚገልጽ ተመሳሳይ የጊዜ ትንቢት በዳንኤል 7፡25፣ ራዕይ 11፡2፣3 እና ራዕይ 13፡ 5 ላይ ይገኛል። እነዚህ ትንቢታዊ ምልክቶች ስለሆኑ ለእነዚህ ትንቢቶች (ቃሉ እንደሚገልጸው ክንፍ ያላት ሴት ወደ በረሃ አልሄደችም)፣ ትንቢታዊ ጊዜን፣ ቀን ለዓመት መርህን እንጠቀማለን (ለምሳሌ ዘሁልቁ 14፡34 እና ሕዝቅኤል 4፡4-6ን ይመልከቱ)። ይህ ማለት፣ በቀላሉ፣ አንድ ትንቢታዊ ቀን አንድ ዓመትን ይወክላል ማለት ነው። አንድሪውስ ዩኒቨርሲቲ ሰቴዲ ባይብል በራዕይ 11፡2 ላይ በተገለጸው ትንቢታዊ ወቅት ላይ አስተያየቱን ሲሰጥ ‹‹ታሪካዊ የአተረጓጎም ዘዴን የሚከተሉ ሰዎች 1260 ትንቢታዊ ቀናት 1260 ዓመታትን የሚወክሉ ሲሆኑ ከ538 ዓ.ም እስከ 1798 ዓ.ም ያለውን ጊዜ የሚሸፍኑ መሆናቸውን ተረድተው ነበር›› (ገጽ 1673፣ አስተያየት በራዕይ 11፡2 ላይ)። የረከሰችው ቤተ ክርስቲያን ከረከሰው ምድራዊ መንግስት ጋር በመሆን የእግዚአብሔርን ታማኝ ሕዝብ ጨቁናለች፣ አሳድዳለች፣ አንዳንድ ጊዜም ገድላለች።

መጽሐፍ ቅዱስን በሚያምኑ ክርስቲያኖች ላይ የደረሰው ይህ ጭካኔ የተሞላበት ሰይጣናዊ ስደት በመልካምና በክፉ መካከል ሲካሄድ ከነበረው ታላቁ ተጋድሎ የቀጠለ ነበር። በተሃድሶው ጊዜ ወንዶችና ሴቶች ከመካከለኛው ዘመን ጨለማ ስለወጡ ከፊታቸው ምርጫ የማድረግ አማራጭ ቀርቦላቸው ነበር። ለእግዚአብሔር ቃል ታማኝ ለመሆን ወይም የካህናትንና የቤተ ክርስቲያን መሪዎችን (ጳጳሳትን) ትምህርቶች ለመቀበል ምርጫ ማድረግ ነበረባቸው። እንደገና እውነት ስላሸነፈ ብርቱ በሆነ ተቃውሞ ውስጥ እግዚአብሔር ታማኝ የሆነ ሕዝብ ነበረው። በእነዚህ ጥቅሶች ውስጥ ስለ እግዚአብሔር ጥበቃ የሚያስደስቱና እጅግ የሚያበረታቱ አንዳንድ አገላለጾች አሉ። ራዕይ 12፡6 “በእግዚአብሔር ተዘጋጅቶላት ወደ ነበረው ስፍራ” የሚል አገላለጽ ይጠቀማል። ራዕይ 12፡14 ሴቲቱ በምድረ በዳ “እንደተመገበች” ሲገልጽ ራዕይ 12፡ 16 ደግሞ “ምድሪቱም ሴቲቱን ረዳቻት” ይላል። እጅግ ኃይለኛ ስደት በነበረባቸው ጊዜያቶች እግዚአብሔር ለቤተ ክርስቲያኑ የሚያስፈልጋትን ነገር አዘጋጀላት። ያኔ እንዳደረገው ሁሉ ለመጨረሻው ዘመን ቅሬታዎችም ተመሳሳይ ነገር ያደርግላቸዋል።

`በራስዎ ሕይወት በቀላሉ ተስፋ መቁረጥ ይችሉ የነበሩበትን፣ ነገር ግን እግዚአብሔር የመሸሸግያ ቦታ አዘጋጅቶሎት በገጠመዎ ተግዳሮቶች ውስጥ የመገበዎትን የፈተና ወይም የችግር ጊዜን ይግለጹ። እጅግ ባስፈለገዎ ጊዜ እግዚአብሔር ድጋፍ የሰጠዎ እንዴት ነበር?`