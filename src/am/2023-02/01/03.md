---
title:  የሰይጣን ጥቃት
date:   27/03/2023
---

ሰይጣን ከመጀመሪያው ጀምሮ ክርስቶስን ለማጥፋት ፈለገ (ራዕይ 12፡ 4፣ 5ን ይመልከቱ)። ነገር ግን የሰይጣን እያንዳንዱ ጥረት ሳይሳካ ቀራ። ለምሳሌ፣ በክርስቶስ ልደት ጊዜ ስለ ሄሮድስ የክፋት እቅዶች መልአክ ማርያምንና ዮሴፍን ስላስጠነቀቃቸው ወደ ግብጽ ሸሹ። ኢየሱስ በምድረ በዳ ‹‹ተጽፏል›› የሚል ጥቅስ ያለባቸውን እጅግ አታላይ የሆኑ የሰይጣን ፈተናዎችን የተጋፈጠ ሲሆን በእግዚአብሔር ቃል ውስጥ መከላከያን አገኘ። በመስቀል ሞቱ የፍቅሩን ግዝፈት የገለጸ ሲሆን ከኃጢአት ኩነኔ ቅጣት ነጻ አወጣን። በትንሣኤው፣ እንደ ህያው ሊቀ ካህናችን፣ በሕይወታችን ከኃጢአት ኃይል ነጻ ያወጣናል።

**ራዕይ 12:4–6፣ 9፤ ኤፌሶን 5:25–27፣ 32፤ እና መዝሙር 2:7–9ን ያንብቡና ለሚከተሉት ምልክቶች ትርጉም ይስጡ:**

`ዘንዶ`

`ሴት`

`ወንድ ልጅ`

`የብረት በትር`

በመጽሐፍ ቅዱስ ውስጥ በትር የገዥነት ምልክት ነው። የብረት በትር ደግሞ የማይሰበር፣ ኃያል፣ የማይበገር አገዛዝ ምልክት ነው። ኢየሱስ እኛ የሚገጥመንን እያንዳንዱን ፈተና የተጋፈጠ ሲሆን በሁሉም አሸናፊ ሆኖ ወጥቷል። ሰይጣን የተሸነፈ ጠላት ነው። ኢየሱስ በሕይወቱ፣ በሞቱና በትንሣኤው አሸንፎታል። ኢየሱስ ሰይጣንን በቀራኒዮ መስቀል ስላሸነፈው እኛም አሸናፊዎች መሆን እንችላለን። ክርስቶስ በሰይጣን ላይ የተቀዳጀው ድል የተሟላ ቢሆንም በክርስቶስና በሰይጣን መካከል የሚደረገው ታላቁ ተጋድሎ አሁንም አላበቃም።

ሆኖም ክርስቶስ ለእኛ ያደረገልንን ነገር በእምነት ስንቀበል የኃጢአት ዕዳችን ተሰርዞልን ለኃጢአታችን ይቅርታ ይደረግልናል። በክርስቶስ ጽድቅ ተሸፍነን በእግዚአብሔር ፊት ፍጹማን ሆነን እንቆማለን። ጳውሎስ እንዲህ በማለት ጽፏል፡- “ክርስቶስንም አገኝ ዘንድ፥ በክርስቶስም በማመን ያለው ጽድቅ ማለት በእምነት ከእግዚአብሔር ዘንድ ያለው ጽድቅ እንጂ ከሕግ ለእኔ ያለው ጽድቅ ሳይሆንልኝ፥ በእርሱ እገኝ ዘንድ ሁሉን እንደ ጕድፍ እቈጥራለሁ” (ፊልጵስዩስ 3:9)። ይቅር ከተባልን የምንከሰስበት አንዳች ነገር አይኖርም። ኢየሱስ ኃጢአትና ክፋት ሊያደርሱበት የሚችሉትን እጅግ አስከፊ ነገሮች ለዘላለም ድል አድርጓል። በክፉው ላይ ሙሉ ጥቃት በመሰንዘር አሸንፎታል። ኢየሱስን በእምነት ስንቀበል የእርሱ ድል የእኛ ይሆናል።

`ክርስቶስ ሰይጣንን ከማሸነፉ የተነሣ የተሰጠን የድነት ማረጋገጫ ለእኛ እጅግ ወሳኝ የሚሆነው ለምንድር ነው? ጳውሎስ በፍልጵስዩስ 3፡9 ላይ የጻፈው ነገር የእኛ ልምምድ መሆን የሚችለው እንዴት ነው?`