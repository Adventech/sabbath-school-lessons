---
title:  የኢየሱስን ድል መቀበል
date:   28/03/2023
---

በመጽሐፍ ቅዱስ ውስጥ እንደተገለጸው ኢየሱስ ከሰይጣን ጋር ባደረጋቸው ጦርነቶች በፍጹም ተሸንፎ አያውቅም። እርሱ ኃያል አሸናፊ ነው። እርሱ በክፉ ኃይሎች ላይ ድል አድራጊ ነው። ኢየሱስ የሰይጣንን ፈተናዎች ማሸነፉን ማመን አንድ ነገር ነው፤ የክርስቶስ ድል የእኛ ድል ነው ብሎ ማመን ሌላ ነገር ነው።

`ራዕይ 12:10ን ያንብቡ። ከሳሽዎ ወደ ምድር ከመጣሉ እውነታ ምን ማበረታቻ ማግኘት ይችላሉ?`

አሁንም ጦርነቱ በምድር ላይ ተጠናክሮ ቢቀጥልም ሰይጣን ተሸንፏል። አራት ነጥብ። ይህ እውነት የሆነው በሰብአዊ ዘር ታሪክ መጨረሻ ላይ ክርስቶስ ስለሚቀዳጀው የመጨረሻው ድል ብቻ ሳይሆን እኛ በግል ሕይወታችን ከክፉ ኃይላትና ሥልጣናት ጋር ስለምናደርገው ጦርነትም እውነት ነው። አንዳንድ ክርስቲያኖች ተስፋ በመቁረጥ ሽንፈት ውስጥ ናቸው። በሆነ አመለካከት ወይም ልማድ ላይ ድል ለመቀዳጀት ተስፋ ያደርጋሉ፣ ነገር ግን በራሳቸው ሕይወት የክርስቶስን ድል እውነታ በፍጹም አይገነዘቡም።

`ራዕይ 12:11ን ያንብቡ። በዚህ ንባብ ውስጥ ክርስቶስ የሰጠን ምን የድል መተማመኛ ነው?`

ለሰባቱ ቤተ ክርስቲያናት በተላኩት የራዕይ መልእክቶች ውስጥ ‹‹ድል ለነሣው›› የሚለውን መግለጫ ሰባት ጊዜ እናገኛለን። በራዕይ 12፡11 ላይ እንደ ገና ድል የማድረግን ጽንሰ ሀሳብ እናገኛለን። ‹‹ድል መንሳት›› ለሚለው ቃል በመጀመሪያ ቋንቋ ጥቅም ላይ የዋለው ቃል ኒካኦ የሚል ነው። ቃል በቃል ሲተረጎም ‹‹በቁጥጥር ሥር ማድረግ፣ ማሸነፍ፣ ድል መንሳት ወይም አሸናፊ ሆኖ መውጣት›› የሚል ትርጉም አለው። ለእኛ አሸናፊ ሆኖ መውጣት እንዴት የሚቻል ነገር እንደሆነ ልብ በሉ። ራዕይ 12፡11 ላይ ይህ ሊሆን የሚችለው ‹‹በበጉ ደም›› ብቻ እንደሆነ ያረጋግጣል። በራዕይ 5፡6 ላይ በተገለጸው ትንቢታዊ ራዕይ ኢየሱስ ወደ ሰማይ በመመልከት ‹‹በጉን እንደ ታረደ ሆኖ›› ያየዋል። የክርስቶስ መስዋዕትነት የመላው ሰማይ የትኩረት ነጥብ ነው። የእግዚአብሔርን ዘላለማዊና ሊለካ የማይችል ፍቅር ለመግለጽ ከመስቀል የበለጠ ማራኪ የሆነ ነገር የለም። ክርስቶስ ያደረገልንን ነገር በእምነት ስንቀበል ዕዳችን ይሰረዝልንና በእግዚአብሔር እይታ ፍጹማን ሆነን እንቆማለን። ኃጢአቶቻችን ይቅር ተብለውልናል (ቆላ. 1፡14፣ ኤፌ. 1፡7፣ ቆላ. 2፡14)። ‹‹የወንድሞቻችን ከሳሽ ተጥሏል›› (ራዕይ 12፡10)። የተዋጀነው፣ ድል የነሣነውና የዳንነው በእኛ መልካም ሥራ ሳይሆን ክርስቶስ ስለ እኛ ድል ስለነሣ ነው።