---
title:  ጦርነት በሰማይ
date:   26/03/2023
---

ራዕይ ምዕራፍ 12 በሰማይ ተጀምሮ እዚህ በምድር ላይ ስለሚጠናቀቀውና በክፉና በመልካም መካከል ስለሚካሄደው ዘመናትን ስላስቆጠረው ጦርነት ተከታታይነት ያላቸውን ትዕይንታዊ ክስተቶች ስዕል ያቀርብልናል። እነዚህ ክስተቶች ሰይጣን በሰማይ ካመጸበት ጊዜ አንስቶ በመጨረሻ ዘመን በእግዚአብሔር ህዝብ ላይ የጭካኔ ጥቃት እስከሚያደርስበት ድረስ ይወስደናል።

`ይህን በክፉና በመልካም መካከል የሚደረገውን ዓለም አቀፋዊ ጦርነት የሚገልጸውን ራዕይ 12፡7-9ን ያንብቡ። ይህንን የሚመስል ነገር እንዴት በሰማይ ሊከሰት ቻለ? እነዚህ ጥቅሶች ስለ ነጻ ፈቃድና ስለ ምርጫ ነጻነት ምን ፍንጭ ይሰጣሉ?`

የምርጫ ነጻነት በምድርም ሆነ በሰማይ የእግዚአብሔር መንግስት መሰረታዊ መርህ ነው። እግዚአብሔር በምድርም ሆነ በሰማይ ሮቦቶችን አልፈጠረም። እኛ፣ ሰብአዊ ፍጡራን በእግዚአብሔር አምሳል ስለተፈጠርን የሞራል ምርጫዎችን ማድረግ እንችላለን ። የመምረጥ ኃይል ከመውደድ ችሎታ ጋር በቅርበት የተገናኘ ነው። ፍቅርን በፍጹም ማስገደድ ስለማይቻል የምርጫን ኃይል ካስወገዳችሁ የመውደድ ችሎታንም ታጠፋላችሁ። ፍቅር የነጻ ፈቃድ መገለጫ ነው። በሰማይ ያለው እያንዳንዱ መልአክ ለእግዚአብሔር ፍቅር ምላሽ ለመስጠት ወይም በራስ ወዳድነት፣ በእብሪትና በኩራት ከእግዚአብሔር ለመለየት ምርጫ ቀርቦለት ነበር። ሰማያዊ መላእክት በፍቅር ከዘላለማዊ ምርጫ ጋር እንደተጋፈጡ ሁሉ በዚህ ምድር ላይ በሚሆነው የመጨረሻው ጦርነት ላይም እያንዳንዳችን ዘላለማዊ ምርጫዎችን እንደምናደርግ የራዕይ መጽሐፍ ይናገራል። በታላቁ ተጋድሎ ውስጥ መሃል-ሰፋሪነት በፍጹም ተከስቶ አያውቅም (ሉቃስ 11፡23ን ይመልከቱ)፣ በምድር የመጨረሻው ጦርነትም መሃል-ሰፋሪነት አይኖርም። እያንዳንዱ መልአክ በኢየሱስ ወገን ወይም በሉሲፌር ወገን ለመቆም እንደመረጠ ሁሉ ሰብአዊ ዘር በሙሉ በመጨረሻው ዘመን የመጨረሻውን የማይለወጥ ምርጫ ወደማድረግ ይመራል። ታማኝነታችንን፣ አምልኮአችንን እና ታዛዥነታችንን የሚቀበል ማን ነው? ይህ ጉዳይ ሰብአዊ ዘር ሁልጊዜም የሚጋፈጠው ጉዳይ ሲሆን በምድር ታሪክ የመጨረሻው አስጨናቂ ሁኔታ ውስጥ ከድሮ ይበልጥ ትዕይንታዊ በሆነ ሁኔታ ይፈጸማል።

ነገር ግን አስገራሚ የሆነ የምስራች አለ። ራዕይ ምዕራፍ 12 በጦርነቱ ክርስቶስ አሸናፊ መሆኑን ስለሚገለጽ ሁላችንም ነጻ ፈቃዳችንን በመጠቀም ከእርሱ ወገን ለመሆን፣ ከአሸናፊነት ወገን ለመቆም መምረጥ አለብን። በጦርነቱ አሸናፊ የሚሆነው ማን እንደሆነ አስቀድማችሁ በምታውቁት ሁኔታ ከማን ጎን እንደምትቆሙ መምረጥ እንዴት ያለ ታላቅ ነገር ነው።

`የእኛ ምርጫ እርሱን ወደ መስቀል እንደሚወስደው ቢያውቅም (2ኛ ጢሞ. 1፡9) ለእኛ ነጻ ፈቃድ መስጠቱ ለኢየሱስ ነጻ ፈቃድና የምርጫ ነጻነት ምን ያህል የተቀደሱ ነገሮች እንደሆነ አስቡ። ይህን የተቀደሰ ግን እጅግ ውድ የሆነ ስጦታ እንዴት በጥንቃቄ መጠቀም እንዳለብን ይህ ምን ይነግረናል?`