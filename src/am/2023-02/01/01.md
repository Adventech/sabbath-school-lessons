---
title:  ኢየሱስ ያሸንፋል-ሰይጣን ይሸነፋል
date:   25/03/2023
---

### ለዚህ ሳምንት ትምህርት የሚከተሉትን ጥቅሶች ያንብቡ
ራዕይ12፤ኤፌ.5:25–27፣32፤ ፊልጵስዩስ 3:9፤ ዳን. 7:25፤ ኢሳ. 14:12–14፤ ራዕይ 13:14–17።

> <p>የሣምንቱ ጥናት መሪ ጥቅስ</p>
> “ዘንዶውም በሴቲቱ ላይ ተቈጥቶ የእግዚአብሔርን ትእዛዛት የሚጠብቁትን የኢየሱስም ምስክር ያላቸውን ከዘርዋ የቀሩትን ሊዋጋ ሄደ” (ራዕይ 12:17)።

ኮርማክ ኦብሪየን የተባለ ሰው በቁጥር የተበለጡ፡-በታሪክ የሚታወቁ እጅግ አስደናቂ የጦር ሜዳ ጭንቀቶችን የሚገልጹ፣ ለማመን የሚከብዱ ታሪኮች በሚለው መጽሐፉ ላይ ምንም እንኳን በቁጥር እጅግ ቢበለጡም ጦርነቱን ስላሸነፉ የጦር ሰራዊቶች ያወራል። ታሪኩ 55,000 ወታደሮች የነበሩት ካርቴጅ ከተባለ ቦታ የተነሳው የሃኒባል ጦር 80,000 ወታደሮች የነበሩትን የሮምን ‹‹የማይደፈር›› ብርቱ ጦር ማሸነፉን ይነግረናል። በታላቁ እስክንድር የሚመራው የግሪክ ጦር የፋርስን ጦር ማሸነፉንም ይነግረናል። እኛም ከአታላይ ጠላት ጋር የሞት የሽረት ጦርነት ላይ ነን። ለማመን የሚያስቸግሩ ኃይሎችን እየተዋገን ሳለን በቁጥር እጅግ ተበልጠናል። የክፉ ኃይሎች የማይደፈሩ ይመስላሉ። መሸነፋችን እርግጠኛ ይመስላል። ሽንፈት የማይቀር ይመስላል። ድል ከእይታ የራቀ ይመስላል። ከሰብአዊ ዕይታ ስንመለከት የሰይጣን ኃይሎች የሚያሸንፉን ይመስላል።

ነገር ግን ምንም እንኳን በቁጥር ብንበለጥም፣ በሰውኛ አነጋገር የማንጠብቃቸው ነገሮች አደጋ ሊያደርሱብን ቢጋፈጡንም፣ ምንም እንኳን የሰይጣን ጥቃቶች በጭካኔ የተሞሉ ቢሆኑም በኢየሱስ አማካይነት በመጨረሻ እናሸንፋለን። የመጽሐፍ ቅዱስ የመጨረሻው መጽሐፍ የሆነው የራዕይ መጽሐፍ ዋና ሀሳብ ኢየሱስ ያሸንፋል፣ ሰይጣን ይሸነፋል የሚል ነው። የዚህ ጦርነት ዋና ሀሳብ የተዘረዘረው በራዕይ ምዕራፍ 12 ሲሆን የሳምንቱ ጥናታችን ትኩረትም ይኸው ነው። ይህ ጥናት ራዕይ 14ን እና የሶስቱን መላእክት መልእክት እንድናስተውል በደንብ ያዘጋጀናል።

_*የዚህን ሳምንት ትምህርት ለመጋቢት 23 ሰንበት ለመዘጋጀት አጥኑ።_