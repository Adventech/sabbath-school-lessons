---
title:  የፍርዱ ሰዓት
date:   29/04/2023
---

### ለዚህ ሳምንት ትምህርት የሚከተሉትን ጥቅሶች ያንብቡ
ዳን. 8፣ ዳን. 9፣ እዝራ 7፣ ማቴ. 3:13–17፣ ሮሜ 5:6–9፣ ማር. 15:38፣ ዘሌ. 16:16።

> <p>የሣምንቱ ጥናት መሪ ጥቅስ</p>
> “ከእንቅልፍ የምትነሡበት ሰዓት አሁን እንደ ደረሰ ዘመኑን እወቁ፤ ካመንንበት ጊዜ ይልቅ መዳናችን ዛሬ ወደ እኛ ቀርቦአልና። ሌሊቱ አልፎአል፥ ቀኑም ቀርቦአል። እንግዲህ የጨለማውን ሥራ አውጥተን የብርሃንን ጋሻ ጦር እንልበስ”። (ሮሜ 13:11፣ 12)

ከብዙ ዓመታት በፊት ናሽናል ጂኦግራፊክ የሚባል መጽሔት በአሜሪካ አገር የሎው ስቶን በሚባል ብሄራዊ ፓርክ ስለተከሰተ የሰደድ እሳት ተናግሮ ነበር። እሳቱ ከጠፋ በኋላ ደን ጠባቂዎች የጉዳቱን መጠን ለማጥናት ተራራው ላይ ወጡ። ከደን ጠባቂዎቹ አንዱ አንዲት የተቃጠለች ወፍ ከዛፍ ሥር አገኘ። ይህን የሚያም እንግዳ ክስተት ከተመለከተ በኋላ ወፏን በበትር ገፋ አደረጋት። ሲገፋት ከሞተችው እናታቸው ክንፎች ሥር ሶስት ጫጩቶች ግራ ተጋብተው ተንቀሳቀሱ። አፍቃሪዋ እናት የማይቀረውን አደጋ ስለተገነዘበች ጫጩቶቿን ወደ ዛፉ ሥር በመውሰድ በክንፎቿ ሥር ሰብስባ ነበር። ከእሳቱ በርራ ማምለጥ ስትችል ጫጩቶቿን ትታ ለማምለጥ አልፈለገችም። ከአደጋ በክርስቶስ ላመለጠ አማኝ እንዴት ያለ አስደናቂ ስዕል ነው! የእግዚአብሔር ፍርድ እሳት በቀራኒዮ ላይ በእርሱ ላይ በመንደዱ በክርስቶስ የሆኑ ሁሉ በእርሱ ክንፎች ሥር ለዘላለም ከአደጋ አምልጠዋል። እኛ የሰማይ መንግሥት ጻድቃን ዜጎች እንድንሆን እንዲፈረድልን ክርስቶስ በመስቀል ላይ እንደተኮነነ ኃጢአተኛ ተፈረደበት። የዘላለም ጥፋት ከሚያስከትል አጥፊ እሳት በምሳሌም ሆነ በገሃድ ነጻ እንድንወጣ እርሱ እንደ ወንጀለኛ ተፈረደበት።

_*የዚህን ሳምንት ትምህርት ለሚያዚያ 28 ሰንበት ለመዘጋጀት አጥኑ።_