---
title:  መሲሁ “ይገደላል”
date:   03/05/2023
---

ገብርኤል የ490 ዓመታትን ትንቢት የጀመረው ለዳንኤልና ለአይሁድ ሕዝብ እጅግ ወሳኝ በሆነውና ኢየሩሳሌምን ለማደስና ለመገንባት በተሰጠው አዋጅ ነው። ኢየሩሳሌምን በተመለከተ የተለያዩ አዋጆች የተላለፉ ቢሆንም በዕዝራ 7 ላይ በ457 ዓ.ዓ ላይ የተላለፈው አዋጅ አይሁዶች ወደ አገራቸው እንዲመለሱ ብቻ የፈቀደ ሳይሆን ራሳቸውን እንደ ኃይማኖታዊ ማህበረሰብ እንዲመሰርቱም የፈቀደ ነበር (እዝራ 7፡13፣ 27ን ይመልከቱ)። የአርጤክሰስ አዋጅ የተላለፈው በመከር ወቅት በ457 ዓ.ዓ እንደሆነ ልብ ማለት አስፈላጊ ነው። እንደ ዳንኤል ገለጻ ከሆነ በ457 ዓ.ዓ ላይ ከተላለፈው አዋጅ ጀምሮ እስከ መሲሁ ድረስ 69 ሳምንታት ወይም 483 ዓመታት ይሆናል። በ457 ዓ.ዓ ላይ ጀምረን በታሪክ ፍሰት ወደ ፊት ብንንቀሳቀስ ወደ 27 ዓ.ም እንደርሳለን። መሲህ የሚለው ቃል ትርጉሙ “የተቀባ” ማለት ነው። በ27 ዓ.ም ኢየሱስ ክርስቶስ፣ መሲሁ ተጠምቋል (ማቴ. 3፡13-17ን ይመልከቱ)። ዳንኤል ከብዙ መቶ ዓመታት በፊት ክርስቶስ የሚጠመቅበትን ትክክለኛውን ዓመት፣ ኢየሱስ የሶስት ዓመት አገልግሎቱን የሚጀምርበትን ጊዜ ተንብዮ ነበር። ሮሜ 5:6–9ን ከዳንኤል 9:26 ጋር ጎን ለጎን ያንብቡ። በዚህ ቦታ የተገለጹት ታላላቅ እውነቶች ምንድር ናቸው? ከስድሳ ሁለት ጊዜ ሰባትም በኋላ መሢሕ ይገደላል፥ ግን ለራሱ አይደለም” (ዳን. 9:26)። መሲህ “ይገደላል” ወይም ይሰቀላል። ጥቅሱ አክሎ “ግን ለራሱ አይደለም” ይላል። በሌላ አገላለጽ የክርስቶስ በቀራኒዮ መስቀል መሞት ለራሱ ሳይሆን ለእኛ ነው። ከዚህ የተነሣ ጳውሎስ እንዲህ በማለት ጽፏል፡- “ነገር ግን ገና ኃጢአተኞች ሳለን ክርስቶስ ስለ እኛ ሞቶአልና እግዚአብሔር ለእኛ ያለውን የራሱን ፍቅር ያስረዳል” (ሮሜ. 5:8)። በዳንኤል 9፡27 ላይ በሳምንቱ አጋማሽ፣ በመጨረሻዎቹ ሰባት ዓመታት ላይ፣ ክርስቶስ “መስዋዕትንና ስጦታን ያስቀራል።” በዚህ ሰባኛው ሳምንት አጋማሽ ላይ፣ 31 ዓ.ም ክርስቶስ በመስቀል ላይ በመሞት በደሙ የዘላለም ኪዳን ያጸና ሲሆን የመስዋዕት ሥርዓቱ ያለውን ማንኛውንም ወይም ሁሉንም ትንቢታዊ ወሳኝነት አጣ። እነዚህ ትንቢቶች መሲሁ ክርስቶስ በመሰቀል የመስዋዕት ሥርዓቱ ትንቢታዊ ጠቀሜታውን በጸደይ ወር 31 ዓ.ም እንዲያጣ እንደሚያደርግ የሚገልጹ ናቸው። እነዚህ ትንቢቶች በሙሉ በዝርዝር ተፈጻሚ ሆነዋል። በፋሲካ ጊዜ ሊቀ ካህኑ የፋሲካውን በግ እያቀረበ ሳለ ክርስቶስ ለእኛ መስዋዕት ሆኗል።

`ከላይ የተጻፈውን ነገር በአእምሮዎ ይዘው ማር. 15 38 እና ማቴ 3፡ 15፣ 16ን ያንብቡ። እነዚህ ጥቅሶች የዳንኤል 9፡ 24-27 ትንቢቶችን እንድናስተውል የሚረዱት እንዴት ነው?`