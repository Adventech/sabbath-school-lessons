---
title:  1844 ዓ.ም
date:   04/05/2023
---

ከ2300 ዓመታት ትንቢት ውስጥ የመጀመሪያዎቹ 490 ዓመታት ለጥንቱ የአይሁድ ሕዝብ እና ለመሲሁ መምጣት የተሰጠ ጊዜ ነበር። የ2300 ዓመታት የመጨረሻው ክፍል ከሰማያዊ ቤተ መቅደስ መንጻትና በመጨረሻም ከክርስቶስ ዳግም ምጻት ጎን ለጎን አይሁድንና አህዛብን ጨምሮ የእግዚአብሔርን ሕዝብ የሚመለከት ነው። የመጀመሪያዎቹ 490 ዓመታት የሚመለከቱት የመጀመሪያውን የመሲህ መምጣት ሲሆን በ34 ዓ.ም ከፍጻሜ ላይ ደርሷል። ከ2300 ዓመታት 490 ሲቀነስ 1810 ዓመታት ይቀራሉ። እነዚህ ቀጥለው ያሉት 1810 የሚመለከቱት የእግዚአብሔርን ሕዝብ ነው። በ34 ዓ.ም ከጀመርንና 1810 ዓመታትን ከደመርን ወደ 1844 ዓ.ም እንደርሳለን። በማንጻት ወይም ስለ ቤተ መቅደሱና በሰማይ ስለሚካሄደው የመጨረሻው ዘመን ፍርድ እውነቱን በመመለስ ብርሃን ሰዎች ሁሉ ለፍቅሩ ምላሽ እንዲሰጡና ጸጋውን በመቀበል እግዚአብሔርን የመምሰልና የመታዘዝ ኑሮ እንዲኖሩ እግዚአብሔር ለሰብአዊ ዘር በሙሉ የመጨረሻውን ተማጽኖ ያቀርባል።

`ዘሌ. 16:16ን ያንብቡ። ቤተ መቅደሱ የሚነጻበት ምክንያት ምን ነበር? ይህ ስለ ወንጌል ምን ያስተምረናል?`

ከሕዝቡ ኃጢአትና በደል የተነሣ ቤተ መቅደሱ መንጻት የነበረበት ሲሆን ይህ ይደረግ የነበረው በእንስሳት ደም ብቻ ነበር። እኛንም በተመለከተ የሚሆነው ተመሳሳይ ነገር ነው። እኛም በፍርድ ነጻ እንድንወጣ የሚያደርገንን ብቸኛ መንገድ ለማዘጋጀት በስርየት ቀን በሚታረዱ እንስሳት የተመሰለ አዳኝ ያስፈልገናል።

`ዘሌ. 23:26–29ን ያንብቡ። እግዚአብሔር በስርየት ቀን ሕዝቡ ምን እንዲያደርጉ አዘዛቸው? ይህ ዛሬ ለእኛ ምን ማለት ነው?`

እሥራኤላውያን “ነፍሳቸውን ማስጨነቅ” ነበረባቸው። ይህ አባባል የሚያመለክተው ራሳቸውን ዝቅ ማድረግና ልቦቻቸውን መመርመር፣ ኃጢአቶቻቸውን መናዘዝ፣ ንስሃ መግባት እና ሊቀ ካህኑ ምድራዊውን ቤተ መቅደስ እንደሚያነጻ ሁሉ እግዚአብሔርም እነርሱን እንዲያነጻ መጠየቅ እንዳለባቸው ነው። ዳንኤል ምዕራፍ 7-9 እና ራዕይ 14 ላይ ያሉ ትንቢታዊ ምዕራፎች በተለየ ሁኔታ የሚያተኩሩት ለፍርዱ ሰዓት ለመዘጋጀት በቀረቡ አስቸኳይ ተማጽኖዎች ላይ ነው። ከ1844 ጀምሮ እየኖርን ያለነው በፍርዱ ሰዓት ስለሆነ በራዕይ መጽሐፍ ውስጥ የቀረበው የመጀመሪያው መልአክ መልእክት “የፍርዱ ሰዓት ደርሷልና” (ራዕይ 14:7) በማለት ያውጃል።

`ታዲያ ዛሬ “ነፍሶቻችንን የምናስጨንቀው” እንዴት ነው?`