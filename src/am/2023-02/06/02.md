---
title:  የቤተ መቅደሱ መንጻት
date:   30/04/2023
---

አስቀድመን እንደተመለከትነው ክርስቶስ ከመምጣቱ በፊት ፍርድ መኖር አለበት። መልአኩ ከፍ ባለ ድምጽ “የፍርዱ ሰዓት መጥቶአልና” (ራዕይ 14:7) በማለት ያውጃል። የዳንኤል መጽሐፍ ይህ ፍርድ የሚጀምርበትን ጊዜ ይሰጠናል።

`ዳን. 8:14ን ያንብቡ። ዳንኤል ስለ ቤተ መቅደሱ መንጻት የሚሰጠን የጊዜ ሰሌዳ ምንድር ነው?`

እያንዳንዱ አይሁዳዊ የምድራዊውን ቤተ መቅደስ መንጻት ትርጉም በግልጽ ይረዳል። ይህ የሚሆነው የፍርድ ቀን በሆነው የስርየት ቀን ነበር። ዳንኤል የቤተ መቅደስ መንጻትንና የፍርድ ጽንሰ ሀሳብን የሚረዳ ቢሆንም ስለ 2300 ቀናት ግራ ተጋብቶ ነበር።

`ዳን. 8:27 እና ዳን. 9:21፣ 22ን ያንብቡ። ስለ 2300 ቀናት የዳንኤል ምላሽ ምን ነበር? እግዚአብሔር ለእርሱ የሰጠው ምላሽስ ምን ነበር?`

በዳንኤል 8 መጨረሻ ላይ ዳንኤል ከራዕዩ የተነሣ ታሞ የተኘ ሲሆን እንዲህ በማለት ተናግሮ ነበር፡- “ስለ ራእዩም እደነቅ ነበር፥ የሚያስተውለው ግን አልነበረም” (ዳን. 8:27)። ይህ ማለት ስለ 2300 ቀናት የሚናገረው ራዕይ ማለት ነው (ሌላው ራዕይ ተብራርቷል፤ ዳንኤል 8፡19-22ን ይመልከቱ)። ቀጣዩ ምዕራፍ፣ ዳንኤል 9፣ መልአኩ ገብርኤል ስለ 2300 ቀናት ትንቢት ለዳንኤል ለማብራራት መምጣቱን መዝግቦአል። “ ‘ዳንኤል ሆይ፥ ጥበብንና ማስተዋልን እሰጥህ ዘንድ አሁን መጥቻለሁ” (ዳን. 9:22)። ገብርኤል ለዳንኤል ጸሎት እርሱ ካሰበው በላይ እጅግ ሰፋ ያለ መልስ በመስጠት አስደመመው። መልአኩ ገብርኤል ዳንኤልን በጊዜ ጅረት ውስጥ በመውሰድ በዳንኤል 8 ላይ ከተጠቀሰው የቤተ መቅደስ መንጻት ጋር በቀጥታ ስለተገናኙ ክስተቶች፣ ማለትም ስለ መሲሁ መምጣት፣ አገልግሎቱን ስለሚጀምርበት ጊዜና ስለሚደርስበት የጭካኔ ሞት ትክክለኛውን ጊዜ ገለጠለት። በሌላ አገላለጽ፣ የክርስቶስ ሞትና ፍርድ ሊነጣጠሉ በማይችሉበት ሁኔታ የተገናኙ ናቸው።

`በዳንኤል 9፡24-27 ላይ በተገለጸው መሰረት፣ የኢየሱስ ሞት፣ በዳንኤል 8፡14 ላይ ከተገለጸው ፍርድ ጋር በቀጥታ መገናኘቱ ወሳኝ የሚሆነው ለምንድር ነው? በዚህ ግንኙነት አማካይነት የተሰጠው ታላቅ እውነት ምንድር ነው?`