---
title:  እውነትን ማወቅ
date:   19/06/2023
---

`ዮሐ. 8:32፤ 7:17፤ 17:17ን ያንብቡ። እውነትን ስለማወቅና እውነት ስለሚገኝበት ቦታ ኢየሱስ የሚሰጣቸው ተስፋዎች ምንድር ናቸው?`

እግዚአብሔር ለሕዝቡ ያለው የመጨረሻ ተማጽኖ ከባቢሎን ስህተቶች እንዲያመልጡና በቃሉ ውስጥ ባለው ዘላለማዊ እውነት ብርሃን እንዲራመዱ ነው። የሁሉም ነገር ቁልፍ መጽሐፍ ቅዱስ ነው። ሰዎች በመጽሐፍ ቅዱስ ላይ ከተጣበቁና የሚያስተምረውን ነገር ከተከተሉ በመጨረሻው አስጨናቂ ጊዜ፣ በተለይም ሰንበትን በተመለከተ አይታለሉም። የሁለተኛው መልአክ መልእክት ከስህተት ይልቅ እውነትን፣ ከሰዎች ልማድ/ወግ ይልቅ መጽሐፍ ቅዱስን፣ ከውሸት አስተምህሮ ስህተቶች ይልቅ የእግዚአብሔርን ቃል አስተምህሮዎች እንድንቀበል ተማጽኖ ያቀርባል። የመጀመሪያዎቹን ሁለት መላእክት ተከትሎ የሚመጣው የሶስተኛ መልአክ መልእክት ስለ አውሬው ምልክት ያስጠነቅቀናል። በመጽሐፍ ቅዱስ ትንቢቶች ውስጥ አውሬ ፖለቲካዊ ወይንም ኃይማኖታዊ ኃይልን ይወክላል። በራዕይ 13 እና 14 ላይ ከባህር የወጣው አውሬ እንደ ዓለም አቀፋዊ የአምልኮ ሥርዓት የተነሳው ከሮም ነው። በመጨረሻም ይህ የሮም ኃይል ተጽእኖውን ወደ መላው ዓለም በማስፋፋት ቤተ ክርስቲያንን እና መንግስትን አንድ ለማድረግ የሚደረገውን እንቅስቃሴ ይመራል። ግቡ የኢኮኖሚ ነውጥ፣ የተፈጥሮ መቅሰፍቶች፣ ማህበራዊ አለመረጋጋት፣ ዓለም አቀፍ ፖለቲካዊ ቀውስ እና ዓለም አቀፋዊ ግጭት ባለበት ወቅት የዓለምን አንድነት ማምጣት ነው። በመጨረሻም በዚህ ዓለም አቀፋዊ ትብብር ላይ የተባበሩት የአሜሪካ መንግሥታት የመሪነት ቦታ ይወስዳሉ። “ነፍስ አትሞትም በሚለውና እሁድ በቅድስና እንዲጠበቅ በሚያስተምረው በሁለቱ ታላላቅ ስህተቶች አማካይነት ሰይጣን ሕዝብን በማታለያው ሥር ያደርጋል። የመጀመሪያው መናፍስትን ለመጥራት መሰረት ሲጥል የኋለኛው ደግሞ ከሮም ጋር ግንኙነት ይፈጥራል። የተባበሩት የአሜሪካ መንግሥታት ፕሮቴስታንቶች መናፍስትን ከመጥራት ጋር እጅ ለእጅ ለመጨባበጥ እጆቻቸውን ከባህረ ሰላጤው ባሻገር ለመዘርጋት ግንባር ቀደም ይሆናሉ። ከሮም ኃይል ጋር እጅ ለእጅ ለመጨባበጥ እጆቻቸውን ከጥልቁ ላይ ይዘረጋሉ። ከዚህ የሶስትዮሽ አንድነት ተጽእኖ የተነሣ ይህ አገር የሰዎችን መብት በመርገጥ ረገድ የሮምን ዱካ ይከተላል።”—Ellen G. White, The Great Controversy, p. 588. እነዚህ መልእክቶች በልባቸው ውስጥ ባለው ሕያው በሆነ የኢየሱስ እምነት አማካይነት ትዕዛዛቱን እንዲጠብቁ ለክርስቶስ ታማኞች ጥሪ በማስተላለፍ ይደመደማሉ። (ራዕይ 14:12)።

`“እውነት አርነት ያወጣችኋል” የሚሉትን የኢየሱስን ቃላት የሚረዱት እንዴት ነው? ይህ ማለት ምን ማለት ነው? እውነት ነጻ ያወጣዎት እንዴት ነው? በዚህ አውድ “ነጻ” መሆን ማለት ምን ማለት ነው?`