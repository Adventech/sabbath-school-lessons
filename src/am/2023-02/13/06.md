---
title:  በጉ፣ የታረደው በግ
date:   22/06/2023
---

በራዕይ መጽሐፍ ውስጥ ጠቀሜታ ያላቸው መጽሐፍ ቅዱሳዊ ምልክቶች አሉ። እነዚህ ምልክቶች በሰማይ የነበረው ዘንዶ (ራዕይ 12፡3፣ 4፣ 7)፣ በሰማይ መካከል ይበሩ የነበሩ መላእክት (ራዕይ 14፡ 6)፣ በቀይ አውሬ ላይ የተቀመጠችው ሴት (ራዕይ 17፡3)፣ ወዘተ ናቸው። እነዚህ በሙሉ በእግዚአብሔር ቃል ውስጥ ናቸው። እነርሱን በመጽሐፍ ቅዱስ ውስጥ እንዲጽፋቸው ዮሐንስን ያነሳሳው መንፈስ ቅዱስ ነው። የዚህን መጽሐፍ ቃል ለሚያነቡና ለሚተገብሩ እውነትን በመግለጥ ረገድ ወሳኝ ሚና እንዳላቸው ዮሐንስ እንዲህ በማለት ገልጾአል፡- “ዘመኑ ቀርቦአልና የሚያነበው፥ የትንቢቱን ቃል የሚሰሙትና በውስጡ የተጻፈውን የሚጠብቁት ብፁዓን ናቸው” (ራዕይ 1:3)። ነገር ግን በመላው የራዕይ መጽሐፍ ውስጥ በተደጋጋሚ የሚታይ ምልክት አለ።

`ይህ ምልክት ምንድር ነው? ምንንስ ይወክላል? ራዕይ 5:6፣ 8፣ 12፤ 7:17፤ 14:1፤ 15:3፤ 19:7፤ 21:22፣ 23፤ እና 22:1፣ 3ን ያንብቡ። የበጉ ምልክት ትርጉም ምንድር ነው? በራዕይ መጽሐፍ ይህን ያህል ብዙ ጊዜ የተገለጸበት ምክንያት ምንድር ነው?`

የመጽሐፉ የመክፈቻ ቃላት እንደሚሉት ይህ “የኢየሱስ ክርስቶስ” ራዕይ ነው። በጉ ብቻ ሳይሆን “የታረደው” በግ (ራዕይ 5:6፣ 12፤ ራዕይ 13:8)። ይህ የተሰቀለው ኢየሱስ ክርስቶስ ነው። ይህ የመላው መጽሐፍ ቅዱስ ብቻ ሳይሆን የራዕይ መጽሐፍና የሶስቱ መላእክት መልእክት ልብና ነፍስ ነው። በጉ፣ የታረደው በግ፣የተሰቀለው ኢየሱስ፣ የኃጢአታችን መስዋዕት፣ የመልእክታችን የትኩረት ነጥብ እስካልሆነ ድረስ ለጥሪያችን ታማኝ መሆን አንችልም፣ እግዚአብሔር ይህቺ ቤተ ክርስቲያን እንድትሰራ ያስነሳትን ሥራም መስራት አንችልም። “አስበንበት (ሆነ ብለን) የታረደውን በግ የአስተምህሮዎቻችንና የተልዕኮአችን ማዕከል፣ የምንሰብከው የእያንዳንዱ ስብከት፣ የምንጽፈው የእያንዳንዱ መጣጥፍ፣ የምንጸልየው የእያንዳንዱ ጸሎት፣ የምንዘምረው የእያንደንዱ መዝሙር፣ የምናካሄደው የእያንዳንዱ የመጽሐፍ ቅዱስ ጥናት እና የምናደርገው የእያንዳንዱ ነገር ልብ (እምብርት) ማድረግ አለብን። በጉ በመስቀል ላይ ያሳየው ፍቅር ሰዎችን የምንይዝበትን መንገድ በመለወጥ ለዓለም ደግሞ ጥንቃቄ ማድረግ እንድንችል ያንቀሳቅሰን።”—Ángel Manuel Rodriguez, “The Closing of the Cosmic Conflict: Role of the Three Angels’ Mes- sages,” p. 70. ይህ ማለት አደገኛ በሆኑ አውሬዎች፣ ጦርነት በሚያደርግ ዘንዶ፣ መቅሰፍቶች፣ ስደትና በአውሬው ምልክት መካከል በጉ፣ የታረደው በግ ከፊት ለፊት እና የሁሉም ማዕከል ሆኖ ይቆያል ማለት ነው። እርሱ ብቻና እርሱ ያደረገልን ነገር፣ አሁን እያደረገልን ያለ ነገር እና ሁሉም ነገር ከመጠናቀቁ በፊት ወደ ፊት የሚያደርግልን ነገር፣ በመጨረሻም የሶስቱ መላእክት መልእክቶች የሚናገሩት ስለ እርሱ ነው።

`የታረደውን በግ በመልእክታችን ማዕከል (እምብርት) ላይ ማድረግ ሌሎችን ወደ መልእክቱ ለመምራት ብቻ ሳይሆን ለራስዎ መንፈሳዊ ሕይወትም ወሳኝ የሚሆነው ለምንድር ነው?`