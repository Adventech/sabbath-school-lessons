---
title:  ለመጨረሻው አስጨናቂ/የህውከት ጊዜ መዘጋጀት
date:   18/06/2023
---

`1ኛ ተሰ. 5:1–6ን ያንብቡ። ሐዋርያው ጳውሎስ በሰው ታሪክ የመጨረሻዎቹ ቀናት ስለሚሆኑ ነገሮች የሚሰጠን ማስጠንቀቂያ ምንድር ነው?`

ሐዋርያው ጳውሎስ በተሰሎንቄ የነበሩ አማኞችን በክርስቶስ ዳግም ምጻት አውድ እንዲነቁና በመጠን እንዲኖሩ አደፋፈራቸው። ጳውሎስ ያኔ ለነበሩ አማኞች ይህንን ካለ ዛሬ ለእኛ ምን ይለን ይሆን? የጌታ ቀን እንደ ሌባ ያገኛቸው ዘንድ በጨለማ ውስጥ እንዳልሆኑና “የብርሃን ልጆች” እንደሆኑ ተናግሮ ነበር (1ኛ ተሰ. 5:4፣ 5)። ኢየሱስ “ንቁ” የሚለውን ንግግር የተጠቀመው እውነተኛል ልባዊ ከሆነ ጸሎት ጋር በተገናኘ ሁኔታ ነበር (ማቴ. 24፡42፤ 26፡40፣ 41)። መንቃት ማለት በመንፈሳዊ ሁኔታ ንቁ ሆኖ መገኘት ማለት ነው። በመጠን መኖር ማለት የምንኖርበት ዘመን ግድ የሚለንና ወሳኝ በሆኑ ጉዳዮች ላይ ትኩረት የምናደርግ መሆን አለብን ማለት ነው። ኤለን ጂ ኋይት እንዲህ ትላለች፡- “እኛ እውነቱን የምናውቅ ሰዎች በዓለም ላይ ባልተጠበቀ ሁኔታ ቶሎ ሊመጣ ስላለውና ከአቅም በላይ ስለሆነ ነገር መዘጋጀት አለብን። ”—Testimonies for the Church, vol. 8, p. 28. ለዓለም ድንገት ቢሆንም ለእኛ ድንገት መሆን የለበትም። መቼ እንደሚሆን ባናውቅም እየመጣ መሆኑን ማወቅ የሚያስችለንን ያህል ማየት እንችላለን፤ የመዘጋጀት ቀንም አሁን፣ ዛሬ እንደሆነ ማየት እንችላለን።

`ዳንኤል ምዕራፍ 2ን ይከልሱና በትንቢቱ መሰረት የተነሱና የወደቁ መንግስታትን ቅደም ተከተል ልብ ይበሉ። እግዚአብሔር ያለው ነገር እንደሚፈጸም እንዴት መተማመን እንደምንችል ይህ ምን ሊያስተምረን ይገባል?`

ክርስቶስ የመጨረሻውን ዘመን መልእክት የሰጠን እየመጣ ያለውን ነገር አውቀን ለዚያ ነገር መዘጋጀት እንድንችል ነው፡፤ የዳንኤልና ራዕይ ትንቢቶች ከዘመኑ የትንቢት ሥጦታ ጋር ተዋህደው በዚህ ዓለም ላይ እየመጣ ያለው ነገር ምን እንደሆነ መለኮታዊ መረዳት ይሰጡናል። የእግዚአብሔር ትንቢታዊ ቃል የድነት ታሪክን አስቀድሞ የዘረዘረልን ሲሆን ዳንኤል ምዕራፍ 2 በእግዚአብሔር መታመን የምንችልበትን ኃይለኛ የሆነ ምክንያታዊ ማረጋገጫ ይሰጣል።

`ጳውሎስ ሌሎች እንደሚያንቀላፉ አናንቀላፋ ይላል። ይህ ማለት ምን ማለት ነው? እያንቀላፋን ከሆነ ማንቀላፋታችንን ማወቅ የምንችለው እንዴት ነው? እያንቀላፋን ከሆንን ሊያነቃን የሚችለው ምንድር ነው?`