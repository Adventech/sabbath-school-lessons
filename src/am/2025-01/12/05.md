---
title: 'ፍትሕ ለማስፈን ተጠርተናል'
date: 19/03/2025
---

በመጽሐፍ ቅዱስ ውስጥ ነቢያት በማህበረሰብ መካከል ፍትሕ እንዲኖር የእግዚአብሔርን ጥሪ ያለማቋረጥ አቅርበዋል። በተደጋጋሚ ቃሉ የኢ- ፍትሐዊነትንና የጭቆናን አስከፊነት ከማጉላት ወደ ኋላ አይልም። በእርግጥ እግዚአብሔርን እንዲፈርድ መጠየቅ በራሱ፣ ፍትሕን እንዲያሰፍን መለመን ነው።

ለምሳሌ ነቢዩ ኢሳይያስ በጊዜው በእሥራኤል የነበረውን ግፍ በቀጥታ ይኮንናል። የፍትሕ ጥሪው ግልፅና ከፍ ባለ ድምፅ ዛሬም በጆሯችን ሊሰማን ይገባል። "መልካም መሥራትን ተማሩ፥ ፍርድን ፈልጉ፥ የተገፋውን አድኑ፥ ለድሀ አደጉ ፍረዱለት ስለ መበለቲቱም ተምዋገቱ” (ኢሳ. 1፡17)። ከዚህም በተጨማሪ “የግፍን ትእዛዛት ለሚያዙ፣ የድሀውንም ፍርድ ለሚያጣምሙ ወዮላቸው” በማለት ያውጃል (ኢሳ. 10:1, 2)። “በተጎበኛችሁበት ቀን፥ መከራም ከሩቅ በሚመጣበት ዘመን ምን ታደርጉ ይሆን? ለረድኤትስ ወደ ማን ትሸሻላችሁ? ክብራችሁንስ ወዴት ትተዉታላችሁ?” እያለም ያስጠነቅቃቸዋል (ኢሳ. 10:3)።

`በተመሳሳይም ነቢዩ ኤርምያስ የእግዚአብሔርን መልእክት እንዲህ ሲል ተናግሯል:- “ቤቱን በግፍ ሰገነቱንም በዓመፅ ለሚሠራ፥ ባልንጀራውንም እንዲያው በከንቱ ለሚያሠራ፥ ዋጋውንም ለማይሰጠው… ወዮለት! በውኑ አባትህ አይበላምና አይጠጣም ነበርን? ፍርድንና ጽድቅንስ አያደርግም ነበርን? በዚያም ጊዜ መልካም ሆኖለት ነበር። የድሀውንና የችግረኛውን ፍርድ ይፈርድ ነበር፥ በዚያም ጊዜ መልካም ሆኖ ነበር። ይህ እኔን ማወቅ አይደለምን? ይላል እግዚአብሔር።” (ኤር. 22:13, 15, 16 ) ማቴ. 23:23–30ን ያንብቡ። እዚህ ላይ ኢየሱስ በጣም አስፈላጊ ስለሆነው ነገር ምን ያስተምረናል? “ዋና ነገሮች” ሲልስ ምን ማለቱ ይመስልዎታል?`

አንድ ሰው የፍትሕ መጓደል የብሉይ ኪዳን ነቢያት ጉዳይ ብቻ እንደሆነ እንዳያስብ፣ በዚህና በሌሎች ጥቅሶች ይህ ነገር በአገልግሎቱ ወቅት ኢየሱስን ራሱን እጅግ ያሳስበው እንደነበር በግልጽ እንመለከታለን። እንዲህ ነበር ያለው፡ - “እናንተ ግብዞች ጻፎችና ፈሪሳውያን፥ ከአዝሙድና ከእንስላል ከከሙንም አሥራት ስለምታወጡ፥ ፍርድንና ምሕረትን ታማኝነትንም፥ በሕግ ያለውን ዋና ነገር ስለምትተዉ፥ ወዮላችሁ፤ ሌላውን ሳትተዉ ይህን ልታደርጉ ይገባችሁ ነበር” (ማቴ. 23፡23)። በሉቃስ ውስጥ ባለው ተመሳሳይ ክፍል፣ ኢየሱስ “ፍርድንና እግዚአብሔርን መውደድ ስለሚተላለፉ” ያዝናል (ሉቃ. 11፡42)።

`ዛሬ “በዋና ነገሮች” ላይ ማተኮር ቢኖርብዎት፣ በምትኩ ከምናተኩርበት “ከአዝሙድና ከእንስላል ከከሙንም አሥራት ከማውጣት” በተቃራኒ፣ ምን ሊመስል ይችላል?`