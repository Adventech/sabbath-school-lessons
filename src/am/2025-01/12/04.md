---
title:  እግዚአብሔር ፍትሕን ይወዳል
date:   18/03/2026
---

`ቃሉ እግዚአብሔር ፍትሕን እንደሚወድና ክፋትን እንደሚጠላ ይናገራል (ለምሳሌ መዝ. 33፡5፣ ኢሳ. 61፡8)። የፍትሕ መጓደልም እጅግ ስለሚያሳስበው፣ በፍትሕ መጓደል ለተበደሉት ሁሉ የጽድቅ ቁጣው ይነዳል። በብሉይና በአዲስ ኪዳን ውስጥ፣ እግዚአብሔር ለተገፉና ለተጨቆኑ ያለማቋረጥ በቅናት ይነሳል፤ በበዳዮችና በጨቋኞች ላይም የጽድቅ ቁጣውን ይገልጻል። መዝ. 82ን ያንብቡ። ይህ መዝሙር እግዚአብሔር የዚህ ዓለም ፍትሕ ግድ እንደሚለው የሚገልጸው እንዴት ነው? ዛሬስ ለእኛ ምን ትርጉም ይኖረዋል?`


ብዙ የመጽሐፍ ቅዱስ ተንታኞች እንደሚረዱት፣ ይህ ክፍል በህብረተሰቡ ውስጥ ለሚፈጠረው የፍርድ መጓደል ተጠያቂ የሆኑትን ምድራዊ ገዥዎች የሚያወግዝ ሲሆን፣ በተጨማሪም እግዚአብሔር በዘቀጡ ምድራዊ ዳኞችና ገዥዎች ጀርባ ባሉት የአጋንንት ኃይሎች ("አማልክት") ላይ የሚፈርድበትን ጊዜ ይጠቁማል።

በተለይ ለምድራዊ ገዥዎቹ፡- “እስከ መቼ ሐሰትን ትፈርዳላችሁ? እስከ መቼ ለኃጢአተኞች ፊት ታደላላችሁ?” የሚል ጥያቄ ቀርቦላቸዋል (መዝ. 82:2)።

በተጨማሪም “ለድሆችና ለድሀ አደጎች ፍረዱ፤ ለችግረኛውና ለምስኪኑ ጽድቅ አድርጉ፤ ብቸኛውንና ችግረኛውን አድኑ፤ ከኃጢአተኞችም እጅ አስጥሉአቸው” ተብለው ታዘዋል (መዝ. 82:3, 4)። በዚህና በሌሎች ጥቅሶች፣ የብሉይ ኪዳን ነቢያት ግልፅ የሆነ የፍትሕ ጥሪን አቅርበዋል። ይህ በቃሉ ውስጥ ትኩረት የተነፈገው ጉዳይ አይደለም፤ የብሉይ ኪዳን ነቢያት መልእክት እምብርት እና ኢየሱስ በምድር በሥጋ በነበረበት ጊዜ የተናገረው ዋና ነገር ነው።

እርሱን እንደሚወዱትና እንደሚታዘዙት ከሚናገሩት እግዚአብሔር የሚሻውና የሚፈልገው ነገር የተሰወረ አይደለም። በሚክ. 6: 8 በግልፅ “ሰው ሆይ፥ መልካሙን ነግሮሃል፤ እግዚአብሔርም ከአንተ ዘንድ የሚሻው ምንድር ነው? ፍርድን ታደርግ ዘንድ፥ ምሕረትንም ትወድድ ዘንድ፥ ከአምላክህም ጋር በትሕትና ትሄድ ዘንድ አይደለምን?” በማለት አስቀምጦታል።

ይህ ሐሳብ በቃሉ ውስጥ ተስተጋብቷል። ለምሳሌ፡- ኢየሱስ “እርስ በርሳችሁ ፍቅር ቢኖራችሁ፣ ደቀ መዛሙርቴ እንደ ሆናችሁ ሰዎች ሁሉ በዚህ ያውቃሉ” ብሎ ተናግሯል (ዮሐ. 13፡35፤ ከ1 ዮሐ. 4፡8-16 ጋር ያስተያዩት)።

`በሚክ. 6፡8 ላይ ብናተኩርና ሆን ብለን በቃልም ሆነ በሥራ ብንተገብረው፣ ቤተሰቦቻችን እና ቤተክርስቲያኖቻችን ምን ይመስሉ ነበር? በማንኛውም ሁኔታ ውስጥ ብትሆን፣ እነዚህ መርሆዎች እንዴት በተሻለ ሁኔታ ሊተገበሩ ይችላሉ?`