---
title: 'ባልንጀራዬ ማን ነው?'
date: 20/03/2025
---

ሉቃስ እንደዘገበው፣ ኢየሱስ እግዚአብሔርን ስለ መውደድ እና ባልንጀራን ስለ መውደድ ሁለቱን ታላላቅ ትእዛዛት ከተናገረ በኋላ፣ አንድ ሕግ አዋቂ “ራሱን ሊያጸድቅ ወድዶ ኢየሱስን፡- ባልንጀራዬስ ማን ነው? አለው” ሉቃ. 10፡29)። ለዚህ ምላሽ ኢየሱስ አሁን እጅግ የሚታወቀውን፣ በዚያን ጊዜ ግን አስደንጋጭ የነበረውን፣ የመልካሙን ሳምራዊ ምሳሌ ተናገረ።

`በሉቃ. 10፡25-37 ላይ የሚገኘውን የመልካሙን ሳምራዊ ምሳሌ ያንብቡ። ይህ ክፍል፣ ነቢያት ለምሕረትና ለፍትሕ እንዲሁም የተለያዩ ቡድኖች በሰው ልጅ ታሪክ ውስጥ "በሌሎች" ላይ ስላደረሱት ግፎች ካስተጋቡት ጩኸት አንፃር፣ ምን እያለ ነው?`

ኢየሱስ ስለ ፍትሕ ለመናገር ብቻ ሳይሆን፣ ፍትሕን ሊያሰፍን መጣ።

እርሱ ያኔም ሆነ ወደፊት የነቢያት የፍትሕ ጥሪና ናፍቆት ፍጻሜ ነው (ሉቃ. 4፡ 16–21ን ከኢሳ. 61፡1, 2 አንፃር ይመልከቱ)። እርሱ የአህዛብ ሁሉ ምኞት ነው – በተለይም አዳኝ እንደሚያስፈልጋቸው ለሚገነዘቡ ሰዎች።

`ሥልጣን ለመያዝና የእግዚአብሔርን ዙፋን በኃይል ለመቀማት ከፈለገው ጠላት በተቃራኒ፣ ኃጢአት የሌለበት ኢየሱስ ራሱን ዝቅ በማድረግ በኃጢአት፣ በግፍና በጭቆና ሥር ከነበሩት ጋር ተቆጠረ። ፍትሕን ያሰፍን ዘንድ፣ ጻድቅ እንዲሆንና በእርሱም የሚያምኑትን ሁሉ ያጸድቅ ዘንድ፣ በፍቅር ራሱን አሳልፎ በመስጠት ጠላትን ድል አደረገ። ክርስቶስ የሕጉ ዋና ነገሮች ብሎ ለሚጠራቸው ደንታ ከሌለን፣ ክርስቶስ ሊያፀናው ለሞተው ሕግ ግድ ይለናል ማለት የምንችለው እንዴት ነው?`

መዝ. 9:8, 9 “እርሱም ዓለምን በጽድቅ ይፈርዳታል፥ አሕዛብንም በቅንነት ይዳኛቸዋል። እግዚአብሔርም ለድሆች (ለተጨቆኑ) መጠጊያ ሆናቸው፥ እርሱም በመከራቸው ጊዜ ረዳታቸው ነው” ይላል። በተመሳሳይም መዝ. 146:7–9 እንዲህ በማለት ያክላል፡- እግዚአብሔር “ለተበደሉት የሚፈርድ፥ ለተራቡ ምግብን የሚሰጥ ነው። እግዚአብሔር የታሰሩትን ይፈታል፤ እግዚአብሔር የወደቁትን ያነሣል፤ እግዚአብሔር ዕውሮችን ጥበበኞች ያደርጋቸዋል፤ እግዚአብሔር ጻድቃንን ይወድዳል፤ እግዚአብሔር ስደተኞችን ይጠብቃል፤ ድሀ አደጎችንና ባልቴቶችን ይቀበላል፤ የኃጢአተኞችንም መንገድ ያጠፋል።”

`በዙሪያችን የተቸገሩትንና የሚሰቃዩትን ለማገልገል መፈለግ እንዳለብን፣ የእግዚአብሔር ቃል ከዚህ በላይ ምን ያህል ግልጽ ሊሆን ይችላል? የተቸገሩትን ለመርዳት ከኢየሱስ ሕይወትና አገልግሎት ምን እንማራለን? ምንም እንኳን እንደርሱ ተአምራትን ማድረግ ባንችልም፣ ለሚሰቃዩ ብዙ ሰዎች የእኛ እርዳታ እንዴት "ተአምር" ሊሆን ይችላል?`