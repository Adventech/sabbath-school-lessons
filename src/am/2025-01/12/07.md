---
title: 'ተጨማሪ ሀሳብ'
date: 21/03/2025
---

የዘመናት ምኞት ከተባለው የኤለን ጂ. ኋይት መጽሐፍ “ሰንበት” የተሰኘውን ርዕስ ከገጽ 281–289 ያንብቡ።

“ሰላዮቹ ችግር እንዳይገጥማቸው በመፍራት፣ በሕዝቡ ፊት ለክርስቶስ መልስ ለመስጠት አልደፈሩም። እውነትን እንደተናገረ ያውቁ ነበር። ወጋቸውን ከመተላለፍ ይልቅ አንድን ሰው እንዲሰቃይ ይተውት ነበር፤ ነገር ግን ችላ ከተባለ በባለቤቱ ላይ የገንዘብ ኪሳራ ስለሚያደርስ እንሰሳውን ይንከባከቡ ነበር። በእግዚአብሔር አምሳል ከተፈጠረው ሰው ይልቅ ለእንስሳ የበለጠ ጥንቃቄ ይደረግለት ነበር። ይህም የሐሰተኛ ሃይማኖቶችን ሥራ ያሳያል። እነርሱ የሚመነጩት የሰው ልጅ ራሱን ከእግዚአብሔር በላይ ከፍ ለማድረግ ካለው ፍላጎት ነው፣ ነገር ግን ሰውን ከእንሰሳ በታች ያዋርዳሉ።

የእግዚአብሔርን ሉዓላዊነት የሚቃወም ማንኛውም ሃይማኖት፣ ሰው በፍጥረት ጊዜ የተጎናፀፈውንና በክርስቶስ የሚመለስለትን ክብር ይገፈዋል። ማንኛውም የሐሰት ሃይማኖት ተከታዮቹን ለሰዎች ችግር፣ ስቃይና መብት ግድየለሾች እንዲሆኑ ያስተምራል። ወንጌል በክርስቶስ ደም ለተገዛው የሰው ልጅ ከፍ ያለ ዋጋ ይሰጠዋል፣ እናም ለሰው ልጅ ችግርና አበሳ እንድንራራ ያስተምራል።

ጌታ፡- ‘ከጥሩ ወርቅ ይልቅ የከበሩ ይሆናሉ፥ ሰውም ከኦፊር ወርቅ ይልቅ የከበረ ይሆናል’ ይላል (ኢሳ. 13፡12)።

“ኢየሱስ ፈሪሳውያንን በሰንበት ቀን መልካም ወይስ ክፉ ማድረግ፣ ሕይወት ማዳን ወይስ መግደል ተፈቅዶ እንደሆነ ሲጠይቃቸው፣ የነበራቸውን ክፉ ዓላማ እየተገዳደረ ነበር። እርሱ ሕይወትን እያዳነ ለብዙዎች ደስታን ሲያመጣ፣ እነርሱ ግን በመራር ጥላቻ ህይወቱን ለማጥፋት ያሳድዱት ነበር። በሰንበት እርሱ እንዳደረገው ድውያንን መፈወስ ወይስ እነርሱ ሊያደርጉ እንዳሰቡት መግደል ይሻል ነበር? በእግዚአብሔር ቅዱስ ቀን በልብ ውስጥ ያለ የመግደል ሐሳብ፣ ከፍቅር የተነሳ ለሰው ሁሉ በርኅራኄ ከሚገለጽ መልካም ሥራ ይልቅ ጽድቅ ነበርን?”—ኤለን ጂ. ዋይት፣ የዘመናት ምኞት፣ ገጽ 286–287

**የመወያያ ጥያቄዎች**

`1. “ማንኛውም የሐሰት ሃይማኖት ተከታዮቹን ለሰዎች ችግር ግድየለሾች እንዲሆኑ ያስተምራል” የሚለው እውነት የሆነው ለምንድን ነው? በቤተ-ክርስቲያናችንም ሆነ በውጭ እንደዚህ አይነት ግድየለሽነትን ለማስወገድ ሆን ብለን እንዴት መንቀሳቀስ እንችላለን?`

`2. ባልንጀራዬ ማን ነው? ባልንጀራህስ ማን ነው? ክርስቶስን መከተላችን፣ ፍቅርን በተግባር ለማሳየት በዘመኑ የነበረውን የጥል ግድግዳ እንዳፈረሰው ሳምራዊ እንድንሆን የሚያደርገን በምን በምን መንገዶች ነው?`

`3. እግዚአብሔር ፍትሕንና ምሕረትን የሚወድ ከሆነ፣ በእርሱ ዘንድ አስፈላጊ የሆኑ ነገሮችን ማድረግ የምንችለው እንዴት ነው? ኢየሱስ “የሕጉ ዋና ነገሮች” ባላቸው ላይ ይበልጥ የምናተኩረው እንዴት ነው?`

`4. ስለ ፍርድ ስናስብና ስንነጋገር፣ ኢየሱስ ስለ ፍርድ የተናገረበት ዋናው መንገድ ሌሎችን በተለይም የተጨቆኑትንና የተገፉትን በተግባር መውደድን አስመልክቶ መሆኑን ምን ያህል አጽንዖት እንሰጠዋለን? ይህንን ከማቴ. 25፡31-46 አንፃር ያሰላስሉ።`