---
title: 'ሁለቱ ታላላቅ ትእዛዛት'
date: 16/03/2025
---

በዓለማችን ላይ በግልም ሆነ በጋራ የእግዚአብሔርን ፍቅር እና ፍትሕ ለማስፈን ምን ማድረግ እንዳለብን ለማሰላሰል፣ አምላክ ባዘዘን ነገር ላይ በማተኮር መጀመር ተገቢ ነው።

`ማቴ. 22:34–40ን ያንብቡ። ኢየሱስ የሕግ አዋቂውን ጥያቄ የመለሰው እንዴት ነው?`

ኢየሱስ ራሱ እንዳለው “ፊተኛይቱና ታላቂቱ ትእዛዝ ጌታ አምላክህን በፍጹም ልብህ በፍጹም ነፍስህም በፍጹም አሳብህም ውደድ” የምትለው ናት። በተጨማሪም ኢየሱስ “ሁለተኛይቱም ይህችን ትመስላለች፥ ባልንጀራህን እንደ ነፍስህ ውደድ” አለው። ይሁን እንጂ ትእዛዛቱ እነዚህ ብቻ አይደሉም።

ደግሞም ኢየሱስ “በእነዚህ በሁለቱ ትእዛዛት ሕጉም ሁሉ ነቢያትም ተሰቅለዋል (ተንጠልጥለዋል)” ብሎ አስተማራቸው (ማቴ. 22፡37–40)። በእርግጥ እነዚህ ራሳቸው ከብሉይ ኪዳን የተጠቀሱ ናቸው።

`ማቴ. 19:16–23ን ያንብቡ። ኢየሱስ ሀብታም ለሆነው ወጣት አለቃ ጥያቄዎች የሰጠው ምላሽ፣ በማቴ. 22 ላይ ለሕግ አዋቂው ጥያቄ ከሰጠው መልስ ጋር እንዴት ይዛመዳል?`

`በዚህ ታሪክ ላይ ምን እየሆነ ነበር? ኢየሱስ ለዚህ ሰው እንደዚህ የመለሰው ለምንድን ነው? በምንም የሕይወት ደረጃ ብንሆን፣ እነዚህ ገጠመኞች ለሁላችንም ምን ሊያስተምሩን ይገባል?`

“ክርስቶስ ወጣቱን አለቃ ፍፁም የሆነ ክርስቲያናዊ ባሕርይ ሊኖረው የሚችልበትን ብቸኛ አማራጭ ነገረው። ምንም እንኳን የተናገራቸው ቃላት ከባድና አስጨናቂ ቢመስሉም፣ የጥበብ ቃላት ነበሩ። የወጣቱ አለቃ ብቸኛ የመዳን ተስፋው እነርሱን በመቀበልና በመታዘዝ ላይ የተመሰረተ ነበር። የነበረው ስልጣንና ንብረት ወደ ክፋት እንዲያዘነብል በባሕርይው ላይ ስውር ተፅእኖ እያሳደረበት ነበር። እነዚህ ነገሮች በተለየ ሁኔታ ከተወደዱ፣ የእግዚአብሔርን ቦታ ይወስዳሉ። ከእግዚአብሔር ትንሽ ወይም ብዙ ማስቀረት፣ የሞራል ጥንካሬውንና ብቃቱን የሚሸረሽርን ነገር ማቆየት ነበር። የዚህ ዓለም ነገሮች የማያስተማምኑና የማይጠቅሙ ቢሆንም፣ በልባችን ውስጥ ልዩ ቦታ ከሰጠናቸው፣ ትኩረታችንን ሁሉ የሚስቡ ይሆናሉ።”—ኤለን ጂ. ዋይት፣ የዘመናት ምኞት፣ ገጽ. 520. 

`ምንም እንኳን እንደ ሀብታሙ ወጣት አለቃ ሁላችንም ያለንን ሁሉ እንድንሸጥ ባንጠራም፣ በውስጥህ የያዝከውና ካልተውከው በስተቀር ወደ ዘላለማዊ ጥፋት የሚያደርስህ ምን ሊሆን ይችላል?`
