---
title:  ፍቅርን እና ፍትሕን አጥብቀህ ያዝ
date:   06/02/2026
---

ቃሉ እየደጋገመ እንዲህ ብሎ ያስተምራል፡- "አንተም አምላክህ እግዚአብሔር እርሱ አምላክ እንደ ሆነ፥ ለሚወድዱትም ትእዛዙንም ለሚጠብቁ ቃል ኪዳኑንና ምሕረቱን እስከ ሺህ ትውልድ ድረስ የሚጠብቅ የታመነ አምላክ እንደ ሆነ እወቅ " (ዘዳ. 7:9)። የመልካምነቱና የፍቅር ባሕርይው ከምንም በላይ በመስቀል ላይ በኢየሱስ ተገልጧል (ሮሜ 3፡25, 26ን፣ ሮሜ. 5፡8ን ይመልከቱ)። መዝ. 100:5 "እግዚአብሔር መልካም ነው፣ ፅኑ ፍቅሩም ለዘላለም፣ ታማኝነቱም ለትውልድ ሁሉ ነው” ይላል (ከመዝ. 89፡2 ጋር ያስተያዩ)። ስለዚህ እግዚአብሔር ሊታመን ይችላል፤ ለልጆቹም የሚሰጣቸው በጎ ስጦታዎችን ብቻ ነው (ያዕ. 1፡17፤ ከሉቃ. 11፡11–13 ጋር ያስተያዩ)።

`እንዲያውም ጠላቶቹ ለሆኑት እንኳን ሳይቀር መልካም ነገሮችን ይሰጣቸዋል። ማቴ. 5:43–48ን ያንብቡ። ይህ ስለ እግዚአብሔር አስደናቂ ፍቅር ምን ያስተምረናል? ከዚህ የኢየሱስ አስተምህሮ አንጻር ለሌሎች ምን ማድረግ አለብን?`

ማቴ. 5 የእግዚአብሔርን ፍቅር ፍጹም ፍቅር እንደሆነ አድርጎ ይገልጸዋል። ፍጽምና የጎደለው ፍቅር የሚወዱትን ብቻ የሚወድ ፍቅር ነው።

ነገር ግን እግዚአብሔር የሚጠሉትን፣ ጠላቶቹም የሆኑትን እንኳን ይወዳቸዋል። ፍቅሩ ሙሉ፣ ፍጹምም ነው። ምንም እንኳን የእግዚአብሔር ፍቅር እና ምሕረት ልናስበው ከምንችለው በላይ የላቀ ቢሆንም፣ ፍትሕን ፈጽሞ አይሽረውም ወይም አይጻረረውም።

በተቃራኒው ፍርድንና ምሕረትን በአንድ ያጣምራቸዋል (መዝ. 85፡10)። በተመሳሳይ መጽሐፍ ቅዱስ እንዲህ በማለት ይመክረናል፡- “ምሕረትንና ፍርድን ጠብቅ፥ ዘወትርም በአምላክህ ታመን” (ሆሴ. 12፡6)። ሌላ እትም “ፍቅርንና ፍትሕን አጥብቀህ ያዝ”ይላል (ሆሴ. 12፡6፤ ከሉቃ. 11፡42 ጋር ያስተያዩ)።

በመጨረሻ እግዚአብሔር ራሱ ፍጹም ፍትሕን ያመጣል። ሮሜ 2፡5 “ቅን ፍርዱ ይገለጣል” ብሎ ያስተምራል። በመጨረሻም የተዋጁት እንዲህ ይዘምራሉ፡ - “ሁሉን የምትገዛ ጌታ አምላክ ሆይ፥ ሥራህ ታላቅና ድንቅ ነው፤ የአሕዛብ ንጉሥ ሆይ፥ መንገድህ ጻድቅና እውነተኛ ነው፤ ጌታ ሆይ፥ የማይፈራህና ስምህን የማያከብር ማን ነው? አንተ ብቻ ቅዱስ ነህና፥ የጽድቅም ሥራህ (ፍርድህ) ስለ ተገለጠ አሕዛብ ሁሉ ይመጣሉ በፊትህም ይሰግዳሉ።” (ራዕ. 15:3, 4፤ ከራዕ. 19:1, 2 ጋር ያስተያዩ)።

`ኢሳ. 25፡1 “አቤቱ አንተ አምላኬ ነህ፤ ድንቅን ነገር የዱሮ ምክርን በታማኝነትና በእውነት አድርገሃልና ከፍ ከፍ አደርግሃለሁ ስምህንም አመሰግናለሁ” ብሎ ይናገራል። በመጥፎ ጊዜም ቢሆን አምላክን ማመስገንን እንዴት መማር እንችላለን? በጎ ተጽዕኖ ልታደርግ በምትችልበት ሁሉ ፍትሕን በሚያጎለብት መልኩ ሕይወትህ ራሱ ለአምላክ የምስጋና መስዋዕት ሊሆን የሚችለው እንዴት ነው?`