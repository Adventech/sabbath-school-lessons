---
title:  ፍቅር እና ፍትሕ
date:   02/02/2026
---

በቃሉ ውስጥ ፍቅር እና ፍትሕ የተጋመዱ ናቸው። እውነተኛ ፍቅር ፍትሕን ይሻል፣ እውነተኛ ፍትሕም የሚኖረውና የሚሰጠው በፍቅር ብቻ ነው።

እነዚህን ሁለት ፅንሰ-ሀሳቦች የማይነጣጠሉ እንደሆኑ ለማሰብ አልታደልንም፣ ምክንያቱም ፍቅር እና ፍትሕ በሰዎች እጅጉን ተዛብተዋል።

`መዝ. 33:5ን፣ ኢሳ. 61:8ን፣ ኤር. 9:24ን፣ መዝ. 85:10ን እና መዝ. 89:14ን ያንብቡ። እነዚህ ጥቅሶች አምላክ ለፍትሕ ያለውን ትኩረት የሚያሳዩት እንዴት ነው?`

እነዚህ ጥቅሶች እግዚአብሔር ፍትሕን እንደሚወድ በግልጽ ይናገራሉ (መዝ. 33፡5፣ ኢሳ. 61፡8)። በቃሉ ውስጥ የፍቅር እና የፍትሕ ሀሳቦች በማይነጣጠሉ መልኩ የተቆራኙ ናቸው። የእግዚአብሔር ፍቅር እና ጽድቅ አብረው ስለሚሄዱ፣ ጽድቅ እና ፍትሕ በዚህ አለም እንዲከወኑ እጅግ ይገደዋል።

ስለሆነም ነቢያት ፍትሐዊ ያልሆኑ ሕጎችን፣ የሐሰት ሚዛንን፣ የድሆችንና መበለቶችን ወይም የተጠቁትን ጭቆና ጨምሮ ማንኛውንም ዓይነት ኢ-ፍትሐዊነት ያወግዛሉ። ሰዎች ብዙ ክፋትና ግፍ ቢፈጽሙም፣ እግዚአብሔር ግን ያለማቋረጥ “ምሕረትንና ፍርድን ጽድቅንም በምድር ላይ ያደርጋል” (ኤር. 9፡24)። በዚህም መሠረት በቃሉ ውስጥ፣ ለእግዚአብሔር ታማኝ የሆኑት በክፉ አድራጊዎች እና ጨቋኞች ላይ ቅጣትን፣ የግፍና ጭቆና ሰለባ ለሆኑት ደግሞ ፍትሕ እና ነፃነትን ስለሚያመጣ መልካም የሆነውን መለኮታዊ ፍርድ በጉጉት ይጠብቃሉ።

እንዲያውም ጽድቅና ፍትሕ የአምላክ መንግሥት መሠረት ናቸው።

የእግዚአብሔር የፍቅር መንግሥት ፍትሐዊና ጽድቅን የተሞላ ነው፤ ምግባረ ብልሹ ከሆኑት ከዚህ ዓለም መንግሥታት ፈጽሞ የተለየ ነው። እነርሱ ብዙውን ጊዜ ለግል ጥቅማቸውና ሥልጣናቸው ሲሉ ኢፍትሐዊ ድርጊቶችን እንዲቀጥሉ ያደርጋሉ። በእግዚአብሔር "ምሕረትና እውነት ተገናኙ፤ ጽድቅና ሰላም ተስማሙ” (መዝ. 85:10)።

እግዚአብሔርም ከእኛ የሚጠብቀውን ግልጽ አድርጓል። “ሰው ሆይ፥ መልካሙን ነግሮሃል፤ እግዚአብሔርም ከአንተ ዘንድ የሚሻው ምንድር ነው? ፍርድን ታደርግ ዘንድ፥ ምሕረትንም ትወድድ ዘንድ፥ ከአምላክህም ጋር በትሕትና ትሄድ ዘንድ አይደለምን? (ሚክ. 6:8)። ከእግዚአብሔር ባሕርይ ውስጥ ልናንጸባርቀው የሚገባን ዋንኛው ነገር ፍቅር ሲሆን ይህም ከፍቅር የሚመነጨውን ፍትሕና ምሕረት ያካትታል።

`አሁንም ቢሆን የተዛባ የሰው ፍትሕ ምሳሌዎች ምንድናቸው? ታዲያ አንድ ቀን የእግዚአብሔር ፍጹም ፍትሕ እንዲመጣ እንዴት መጮህ የለብንም?`