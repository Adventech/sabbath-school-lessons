---
title: 'የማይለወጠው የእግዚአብሔር ባሕሪ'
date: 04/02/2025
---

`ሚል. 3:6ን እና ያዕ፣ 1:17ን ያንብቡ። እነዚህ ክፍሎች ስለ እግዚአብሔር ባሕሪ ምን ያስተምራሉ?`

በሚል. 3፡6 ላይ “እኔ እግዚአብሔር ነኝ አልለወጥም” ይላል። አንዳንዶች ይህንን ጥቅስ አንብበው፣ እግዚአብሔር በምንም መንገድ አይለወጥም ብለው ቢወስዱትም ፣ የቀረው የጥቅሱ ክፍልና አውዱ የሚያረጋግጠው የእግዚአብሔርን የሞራል ባሕርይ አለመለዋወጥ ነው። የቀረው የጥቅሱ ክፍል እንደሚያመለክተው እግዚአብሔር ከሕዝቡ ጋር ያለው ግንኙነት ሊለወጥ እንደሚችል ነው፤ ምክንያቱም እግዚአብሔር ‘‘እናንተ የያዕቆብ ልጆች ሆይ፣ ስለዚህ የጠፋችሁ አይደላችሁም"ይላልና። ቀጥሎ ባለው ጥቅስ እግዚአብሔር ለሕዝቡ "ወደ እኔ ተመለሱ፣ እኔም ወደ እናንተ እመለሳለሁ " ይላል (ሚል. 3:7)።

ስለዚህ እግዚአብሔር ከፍጥረቱ ጋር በሁኔታዎች የተመሰረተ ግንኙነቶች ውስጥ ቢገባም፣ ባሕርይው ግን አይለወጥም - ሁልጊዜ ያው ነው። ይህም በያዕ. 1፡17 ላይ የተረጋገጠ ሲሆን፣ በጎና ፍጹም ስጦታዎች ሁሉ ከማይለዋወጠው ከእግዚአብሔር ዘንድ እንደሚመጡ ያውጃል። ስለዚህ እግዚአብሔር የክፋት ምንጭ አይደለም።

እዚህ እና በሌሎችም ቦታዎች፣ ቃሉ በተደጋጋሚ የእግዚአብሔር ባሕርይ የማይለዋወጥ መሆኑን ያስተምራል። በሌላ አነጋገር መጽሐፍ ቅዱስ ወጥ በሆነ መልኩ የእግዚአብሔርን የሞራል አለመለዋወጥ ያስተምራል። ሆኖም እግዚአብሔር ከፍጥረታት ጋር እውነተኛ ግንኙነት ውስጥ በመግባት፣ ሁልጊዜ ፍቅር የተሞላና ፍትሃዊ ምላሽ ይሰጣቸዋል።

`2 ጢሞ. 2:13ን፣ ቲቶ 1:2ን እና ዕብ. 6:17, 18ን ያንብቡ። እነዚህ ጥቅሶች ስለ እግዚአብሔር ምን ያስተምራሉ?`

እግዚአብሔር ራሱን ሊክድ አይችልም፤ ፈጽሞ አይዋሽም፤ ተስፋዎቹም የፀኑ ናቸው። የመጽሐፍ ቅዱሱ አምላክ ስለ እኛ ራሱን በመስቀል ላይ (በክርስቶስ) በፈቃዱ የሰጠ ያው አምላክ እንደሆነ እርግጠኞች መሆን እንችላለን። እርሱ ያለምንም ጥርጥር የሚታመን አምላክ ነው፣ ለወደፊቱም አስተማማኝ ተስፋ ሊኖረን ይችላል ምክንያቱም ዕብ. 13: 8 "ኢየሱስ ክርስቶስ ትናንትና ዛሬ እስከ ለዘላለምም ያው ነው" ይላል።

`በሕይወታችሁ ነገሮች የተበላሹ ቢሆኑም እንኳን በእግዚአብሔር መልካምነት መታመንን እንዴት መማር ትችላላችሁ? በመልካምነቱ ለመታመን በመስቀል ላይ ያለው የእግዚአብሔር ምስል ምን ያስተምረናል?`