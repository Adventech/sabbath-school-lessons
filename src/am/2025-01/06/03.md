---
title:  እግዚአብሔር ፍጹም መልካምና ጻድቅ ነው
date:   03/02/2026
---

እግዚአብሔር እንዲሁ ፍትሕን እወዳለሁ የሚል እና ሰዎችንም ፍትሕን እንዲወዱና እንዲያደርጉ የሚጎተጉት ብቻ ሳይሆን፣ ነገር ግን እግዚአብሔር ራሱ እነዚህን ባሕርያት ፍጹም በሆነና በማያወላውል መልኩ በተምሳሌትነት ያሳየናል። እግዚአብሔር ፍጹም ቅዱስ፣ ታማኝ፣ ጻድቅ እና አፍቃሪ እንደሆነ ቃሉ ያስተምረናል። ሁልጊዜም የሚያደርገው የሚወደድ፣ ጽድቅ የተሞላና ፍትሃዊ ነገር ብቻ ነው። እርሱ ፈጽሞ አይሳሳትም።

`ዘዳ 32:4ንና መዝ. 92:15ን ያንብቡ። እነዚህ ክፍሎች ስለ እግዚአብሔር ታማኝነት እና ጽድቅ ምን ያስተምሩናል?`

እነዚህ እና ሌሎች ብዙ ጥቅሶች እግዚአብሔር ጻድቅና አፍቃሪ መሆኑን ይናገራሉ—“በእርሱም ዘንድ ዓመፃ የለም” (መዝ. 92፡15፣ ከመዝ. 25፡8ና መዝ. 129፡4 ጋር ያስተያዩ)። እግዚአብሔር “ክፋትን አያደርግም። ፍርዱን በየማለዳው ወደ ብርሃን ያወጣል፣ ሳያወጣውም አይቀርም፤ ዓመፀኛው ግን እፍረትን አያውቅም” (ሶፎ. 3፡5)። የእግዚአብሔር ባሕርይ የፍትሕ መጓደልን ከሚወዱ ሰዎች በቀጥታ ተቃራኒ መሆኑን ያስተውሉ።

እግዚአብሔር ለሁሉም የሚበጀውን ያውቃል፣ ለሁሉም የተሻለው ነገር እንዲሆን ይፈልጋል፣ ለሁሉም ውጤቱ ያማረ እንዲሆን ዘወትር ይሰራል።

`መዝ. 9:7, 8ን እና መዝ.145:9–17ን ያንብቡ። እነዚህ ጥቅሶች ስለ እግዚአብሔር ምን ያስተምራሉ?`

የመጽሐፍ ቅዱሱ አምላክ “ጻድቅ ዳኛ” ነው (መዝ. 7፡11)፣ ክፉም ከእርሱ ጋር አይኖርም (መዝ. 5፡4)። 1ኛ ዮሐ. 1፡5 እንደሚያስተምረው፡- “እግዚአብሔር ብርሃን ነው ጨለማም በእርሱ ዘንድ ከቶ የለም”። እግዚአብሔር ፍፁም መልካም ነው። ይህም ብቻ ሳይሆን እንደ ያዕ. 1፡13 “እግዚአብሔር በክፉ አይፈተንም” (ከዕን. 1፡13 ጋር ያስተያዩ)።

በዚህ ሁሉ፣ የእግዚአብሔር መልካምነትና ክብር ይታያል። ብዙዎች ስልጣንን ጣዖት ቢያደርጉትም፣ ሁሉን ቻይ የሆነው አምላክ ስልጣኑን የሚጠቀመው በጽድቅ እና በፍቅር መንገድ ብቻ ነው። ሙሴ እግዚአብሔርን “ክብርህን አሳየኝ” ብሎ ሲጠይቀው፣ እግዚአብሔርም “ቸርነቴን ሁሉ በፊትህ አሳልፋለሁ” ያለው በአጋጣሚ አይደለም (ዘጸ. 33፡18, 19)።

`ለምንድነው እንደዚህ አይነቱ መልካም አምላክ በዚህ አለም ላይ ክፋት እንዲበዛ የፈቀደው? በክፍላችሁ መልሳችሁን አብራሩ።`