---
title:  እግዚአብሔር ፍትሕን ይወዳል
date:   01/02/2026
---

### ለዚህ ሳምንት ጥናት፡
መዝ. 33:5፣ መዝ. 85:10፣ ዘዳ. 32፡4፣ ያዕ 1፡17፣ ቲቶ 1፡2፣ ዘጸ. 32፡14፣ ማቴ. 5፡43–48።

> <p>የመታሰቢያ ጥቅስ</p>
> “ነገር ግን የሚመካው ምሕረትንና ፍርድን ጽድቅንም በምድር ላይ የማደርግ እኔ እግዚአብሔር መሆኔን በማወቁና በማስተዋሉ በዚህ ይመካ፤ ደስ የሚያሰኙኝ እነዚህ ናቸውና፥ ይላል እግዚአብሔር" ኤር. 9፡24

በጥንታዊው የቅርብ ምሥራቅ አገሮች፣ የአሕዛብ “አማልክት”ተለዋዋጭ፣ ሥነ-ምግባር የጎደላቸው እና ባሕርያቸው የማይገመት ብቻ ሳይሆኑ፣ እንደ ሕፃን መስዋዕት ያሉ አሰቃቂ ድርጊቶችንም ይጠይቁ ነበር። ያም ቢሆን፣ አረማውያኑ በእነርሱ መልካምነት ስለማይተማመኑ፣ የጎሳቸውን “አማልክት” ማስቀየም አይደፍሩም ነበር።

እንደ ዘዳ. 32፡17 ከእነዚህ “አማልክት” ጀርባ የነበሩት አጋንንት ናቸው (በተጨማሪ 1 ቆሮ. 10፡20, 21ን ይመልከቱ)። የአምልኮ ሥርዓታቸውም ለብዝበዛ የተመቻቸ ስለነበር፣ ሕዝቡን በታላቅ መንፈሳዊና ሥነ-ምግባራዊ ጨለማ ውስጥ ከትቷቸዋል።

የመጽሐፍ ቅዱሱ አምላክ ከእነዚህ የአጋንንት ኃይሎች እጅግ የተለየ ነው። ያህዌ ፍፁም መልካምና ባሕርይውም የማይለዋወጥ ነው። እናም አሁንም ሆነ ለዘለአለም ተስፋ ሊኖረን የሚችለው፣ በእግዚአብሔር የማያቋርጥ መልካምነት ብቻ ነው።

በጥንቱ ዓለም ከነበሩት እና ዛሬም ካሉት የሐሰት “አማልክት” ፍጹም ተጻራሪ በሆነ መልኩ፣ ያህዌ ክፋት፣ መከራ፣ ኢ-ፍትሐዊነት እና ጭቆና በጥልቅ ያሳስበዋል—እነዚህንም ሁሉ ያለማቋረጥ በማያሻማ ሁኔታ ያወግዛል። ከሁሉም በላይ ደግሞ አንድ ቀን እነዚህን ግፎች ሁሉ ያጠፋቸዋል።

_የሳምንቱን ትምህርት በማጥናት ለሰንበት ይዘጋጁ።_