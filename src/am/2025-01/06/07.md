---
title: 'ተጨማሪ ሀሳብ'
date: 07/02/2025
---

ወደ ክርስቶስ የሚያደርስ መንገድ ከተባለው የኤለን ጂ. ኋይት መጽሐፍ “እግዚአብሔር ለሰው ያለው ፍቅር” የተሰኘውን ርዕስ ከገጽ 9-15 ያንብቡ።

"የእግዚአብሔር ቃል ባሕርይውን ይገልጻል። እርሱ ራሱ ወሰን የሌለውን ፍቅሩንና ርኅራኄውን ገልጿል። ሙሴ ‘ክብርህን አሳየኝ’ ብሎ በጸለየ ጊዜ፣ እግዚአብሔር ‘መልካምነቴን ሁሉ በፊትህ አሳልፋለሁ’ ሲል መለሰ (ዘጸ. 33:18, 19)። ክብሩም ይህ ነው። ጌታም በሙሴ ፊት አለፈና፡- 'እግዚአብሔር፥ እግዚአብሔር መሐሪ፥ ሞገስ ያለው፥ ታጋሽም፥ ባለ ብዙ ቸርነትና እውነት፥ እስከ ሺህ ትውልድም ቸርነትን የሚጠብቅ፥ አበሳንና መተላለፍን ኃጢአትንም ይቅር የሚል’ ሲል አወጀ (ዘጸ. 34:6, 7)። እርሱ 'ለቍጣ የዘገየ፥ ምሕረቱም የበዛ ነው'፣ 'ምሕረትን ይወድዳልና' '' (ዮና. 4፡2፣ ሚክ 7፡18)።

"በሰማይና በምድር ሊቆጠሩ በማይችሉ መልካምነቶቹ እግዚአብሔር ልባችንን ከእርሱ ጋር አቆራኝቷል። በተፈጥሮ እና የሰው ልብ ሊረዳው በሚችለው ጥልቅና ፍቅር የተሞላበት ምድራዊ ግንኙነት ራሱን ሊገልጥልን ፈለገ። ሆኖም እነዚህ ፍቅሩን በሙላት አይገልጹትም። ምንም እንኳን እነዚህ ማስረጃዎች ሁሉ የተሰጡ ቢሆንም፣ የመልካም ጠላት የሆነው ሰይጣን የሰውን አእምሮ አሳወረ፣ እግዚአብሔርንም በፍርሃት እንዲመለከቱት አደረገ፤ ጨካኝና ይቅር የማይል አድርገው ተረዱት። ሰይጣን ሰዎችን የእግዚአብሔር ዋናው ባሕርይ ፅኑ ፍርድ መፍረድ፣ ደግሞም ጨካኝ ዳኛ፣ ክፉና የማይምር አበዳሪ እንደሆነ አድርገው እንዲያስቡት መራቸው። ፈጣሪን በሰዎች ላይ ፍርዱን ያፈስባቸው ዘንድ በቅናት ጥፋታቸውንና ስህተታቸውን የሚመለከት አድርጎ ሳለው። ኢየሱስ በሰዎች መካከል ሊኖር የመጣው፣ የአምላክን ወሰን የሌለው ፍቅር ለዓለም በመግለጥ፣ ይህንን ድቅድቅ ጨለማ ለማስወገድ ነበር።”—ኤለን ጂ. ዋይት፣ ወደ ክርስቶስ የሚያደርስ መንገድ፣ ገጽ 10, 11

**የመወያያ ጥያቄዎች**

`1. የእግዚአብሔር ክብር ከመልካምነቱ ጋር የተጣመረ መሆኑን መገንዘብ በጣም አስፈላጊ የሆነው ለምንድን ነው? ይህ የእግዚአብሔርን ፍቅር እና ባሕርይ ሳያጎላ፣ ታላቅ ኃይሉ ላይ የሚያተኩረውን የክብር ሥነ-መለኮት አስተምህሮ እንዴት ያርማል?`

`2. የእግዚአብሔርን መልካምነት ተጠራጥረህ ታውቃለህ? እግዚአብሔርን እንከተላለን የሚሉ ሰዎች አንዳንድ ጊዜ በሚያደርጉት ነገር ወይም በዓለም ላይ ካለው ክፋት የተነሳ የእግዚአብሔርን መልካምነት የተጠራጠረ የምታውቀው ሰው አለ? ለዚህ ጥያቄ ምላሽ እንዴት አገኘህለት? እናም በእግዚአብሔር መልካምነት ጥያቄ ያደረበትን ሰው እንዴት መርዳት ትችላለህ? የሚቀጥለውን ሳምንት ትምህርት ይመልከቱ።`

`3. በክፍል ውስጥ ለሰኞው ጥያቄ መልስ ይፈልጉ። የታላቁ ተጋድሎ እውነታ አሁን ያለውን ክፋት ሁሉ እንድናስተውል የሚረዳን እንዴት ነው?`