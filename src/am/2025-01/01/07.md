---
title: 'ተጨማሪ ሀሳብ'
date: 03/01/2025
---

የክርስቶስ ምሳሌያዊ ትምህርቶች ከሚለው የኤለን ጂ. ኋይት መጽሐፍ “ሙሽራውን ለመገናኘት” የተሰኘውን ርዕስ ከገጽ 405–421 ያንብቡ።

"ዓለምን የሸፈነው እግዚአብሔርን በተሳሳተ መንገድ የመረዳት ጨለማ ነው። ሰዎች ስለ ባሕሪይው ያላቸውን እውቀት እያጡ ነው። ባሕሪይው በተሳሳተ መንገድ ተስተውሏል፣ ተተርጉሟልም። በዚህ ዘመን የሚያበራ እና ተጽእኖና የማዳን ኃይል ያለው የእግዚአብሔር መልእክት ሊታወጅ ይገባል። ባሕሪይውም ሊታወቅ ያስፈልጋል። ወደ ጨለማው ዓለም የክብሩ፣ የመልካምነቱ፣ የምሕረቱ እና የእውነት ብርሃን መብራት ይኖርበታል።

በነብዩ ኢሳያስ ሊሰራ የታቀደው እንዲህ ተገልጧል፡- “የምሥራች የምትነግሪ ጽዮን ሆይ፥ ከፍ ወዳለው ተራራ ውጪ፤ የምሥራች የምትነግሪ ኢየሩሳሌም ሆይ፥ ድምፅሽን በኃይል አንሺ፤ አንሺ፥ አትፍሪ፤ ለይሁዳም ከተሞች፡- እነሆ፥ አምላካችሁ! ብለሽ ንገሪ። እነሆ፥ ጌታ እግዚአብሔር እንደ ኃያል ይመጣል ክንዱም ስለ እርሱ ይገዛል፤ እነሆ፥ ዋጋው ከእርሱ ጋር ደመወዙም በፊቱ ነው።’ ኢሳ. 40:9, 10

“የሙሽራውን መምጣት የሚጠባበቁት ‘እነሆ፥ አምላካችሁ!’ ብለው ለሰዎች መናገር አለባቸው። ለዓለም የሚሰበከው የመጨረሻው የምሕረት ብርሃን፣ የመጨረሻው የምሕረት መልእክት የእርሱን የፍቅር ባሕርይ መግለጥ ነው። የእግዚአብሔር ልጆች ክብሩን ሊገልጡ ይገባል። በሕይወታቸው እና በባሕርያቸው የእግዚአብሔር ጸጋ ያደረገላቸውን መግለጥ አለባቸው።

“የጽድቅ ፀሐይ ብርሃን በመልካም ሥራ - በእውነት ቃል እና በቅዱስ ምግባር - ሊያበራ ይገባል።”— ኤለን ጂ. ዋይት፣ የክርስቶስ ምሳሌያዊ ትምህርቶች፣ ገጽ 415, 416

**የመወያያ ጥያቄዎች**

`1. አምላክ የለም ከሚለው አስተሳሰብ የባሰው እግዚአብሔር ይጠላናል የሚለው አስተሳሰብ ነው። ይህ እውነት ቢሆን ኖሮ እኛ የምንኖርበት ዓለም ምን ያህል የተለየ ይሆን ነበር?`

`2. ዛሬ በዓለማችን የእግዚአብሔርን ባሕርይ በተሳሰተ መንገድ የምንረዳው ለምን ይመስልዎታል? ሰዎች የእግዚአብሔርን ፍቅር በተሻለ መንገድ እንዲመለከቱ ልትረዷቸው የምትችሉባቸውን መንገዶች በማሰብ ተወያዩ።`

`3. ዛሬ ስለ እግዚአብሔር ባሕርይ ሊታወጅ የሚገባው መልእክት ምንድን ነው? የእግዚአብሔርን ፍቅር እውነታ ላልተረዳ ሰው ይህንን መልእክት እንዴት ይገልጹታል? የፍቅሩንና የድንቅ ባሕርይውን እውነታ የሚያሳይ ምን ማስረጃ ሊጠቁሙ ይችላሉ?`

`4. ስለ እግዚአብሔር ፍቅር መናገር አንድ ነገር ነው። ያንን ፍቅር በሕይወታችን መግለጥ እና ማንፀባረቅ ደግሞ ሌላ ነገር ነው። በዙሪያችን ላሉ የእግዚአብሔርን ፍቅር የሚያሳዩ “የቅድስና ሥራዎች” ምን ሊሆኑ ይችላሉ?`