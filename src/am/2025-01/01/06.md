---
title:  ስለኛ ተሰቀለ
date:   02/01/2026
---

እግዚአብሔር ሁሉንም ሰው ከእርሱ ጋር የፍቅር ግንኙነት እንዲኖረው ይጋብዛል፣ ነገር ግን ግብዣውን በፈቃዳቸው የሚቀበሉት ብቻ ዘላለማዊ ደስታን ያገኛሉ። በሠርጉ ግብዣ ምሳሌ እንደታየው፣ ንጉሡ የጠራቸው ብዙዎቹ "ለመምጣት ፈቃደኛ አልነበሩም" (ማቴ. 22: 3)።

ክርስቶስ ከመስቀሉ ጥቂት ቀደም ብሎ እንዲህ ሲል በሀዘን ተናገረ:- “ኢየሩሳሌም ኢየሩሳሌም ሆይ፣ ነቢያትን የምትገድል ወደ እርስዋ የተላኩትንም የምትወግር፣ ዶሮ ጫጩቶቿን ከክንፎችዋ በታች እንደምትሰበስብ ልጆችሽን እሰበስብ ዘንድ ስንት ጊዜ ወደድሁ! አልወደዳችሁምም” (ማቴ. 23፡37)።

ክርስቶስ በጉያው ሊሰበስባቸው ፈለገ፣ እነርሱ ግን ፈቃደኛ አልነበሩም። ቴሎ የሚባለው ተመሳሳይ የግሪክ ግስ ክርስቶስ እነርሱን ለማዳን መፈለጉን እና እነሱ ግን ለመዳን ፈቃደኛ አለመሆናቸውን ለመግለጽ ጥቅም ላይ ውሏል። ይህ ቃል በማቴ. 22፡3 ላይም ይገኛል።

`ሆኖም ክርስቶስ ወደ መስቀል የሄደው ለእነዚህ ሰዎች እና ለእኛ ሲል ነው።`

`አስደናቂ ፍቅር! በኃጢአት ምክንያት ሰው ሞት የሚገባው ሆኖ ሳለ፣ እግዚአብሔር ራሱ (በክርስቶስ) ዋጋ ከፍሎ በሰማይና በምድር መካከል የተቋረጠውን ግንኙነት ለማደስ መንገድን አዘጋጀ። ምንም እንኳን ከርሱ ነፃ ቁርጠኝነት ውጭ ምንም ግዴታ ባይኖርበትም፣ አሁንም ፍቅሩን በኛ ላይ ማፍሰሱን ቀጥሏል። ዮሐ. 10:17፣ 18ን ያንብቡ። ከገላ. 2:20 ጋር ያስተያዩ። በእነዚህ ጥቅሶች ውስጥ ለእኛ ያለው መልእክት ምንድን ነው?`

የእግዚአብሔር ፍቅር በአስደናቂ ሁኔታ በታየበት በመስቀሉ፣ ክርስቶስ በራሱ ፍቃድ ለእኛ ሲል ራሱን አሳልፎ እንደሰጠ እናያለን። ክርስቶስ ህይወቱን አሳልፎ የሰጠን “በራሱ ተነሳሽነት” ነው። ማንም ሕይወቱን ከእርሱ አልወሰደበትም፣ አለም ሳይፈጠር በፊት በሰማይ በተዘጋጀው የደህንነት እቅድ መሠረት ራሱን በፈቃዱ አቀረበ።

“የእኛ የደህንነት እቅድ ከአዳም ውድቀት በኋላ የተነደፈ አልነበረም።

ይልቅስ ‘ከዘላለም ዘመንም የተሰወረው‘ ምስጢር ተገለጠ (ሮሜ 16፡25)። ከዘመናት በፊት የእግዚአብሔር ዙፋን መሠረት የሆነው መርህ ተዘረጋ። ገና ከጅምሩ እግዚአብሔር እና ክርስቶስ የሰይጣንን ክህደት እና በአታላዩ አማካኝነት የሰው ዘር እንደሚወድቅ ያውቁ ነበር። ኃጢአት እንዲኖር የእግዚአብሔር ፈቃድ አልነበረም፣ ነገር ግን የኃጢአትን መከሰት አስቀድሞ ተመለከተ፣ እናም አስፈሪውን አደጋ ለመቀልበስ ሁኔታዎችን አዘጋጀ። ለዓለማችን የነበረው ፍቅር ታላቅ ስለነበር፣ ‘በእርሱ የሚያምን ሁሉ የዘላለም ሕይወት እንዲኖረው እንጂ እንዳይጠፋ’ አንድያ ልጁን ለመስጠት ቃል ኪዳን ገባ (ዮሐ. 3፡16)።”—ኤለን ጂ. ዋይት፣ የዘመናት ምኞት፣ ገጽ. 22.