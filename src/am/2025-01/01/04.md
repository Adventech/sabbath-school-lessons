---
title: 'በነጻ የተሰጠ ፍቅር'
date: 31/12/2024
---

እግዚአብሔር ፍቅሩን ያለማቋረጥ እንዲሁ የለገሰው በተደጋጋሚ ለሚያምፀው ለእሥራኤል ብቻ ሳይሆን፣ ለእኛም ገና ኃጢአተኞች ሳለን እንዲሁ በነፃ ፍቅሩን መስጠቱን ቀጥሏል። የእግዚአብሔር ፍቅር በጭራሽ አይገባንም፤ በሥራም ልናገኘው አንችልም። እግዚአብሔር ከኛ ምንም አይፈልግም (ሐዋ. 17፡ 25)። እግዚአብሔር ለኛ ያለው ፍቅር በራሱ በጎ ፈቃድ የተመሰረተ ነው። ራእይ 4:11ን ከመዝሙር 33:6 ጋር ያነፃፅሩ። `እነዚህ ጥቅሶች እግዚአብሔር ፍጥረትን እንደፈለገው ስለ መፍጠሩ ምን ይነግሩናል?`

እግዚአብሔር ይህንን ዓለም በፈቃዱ ፈጠረው። በዚህ ምክንያት እግዚአብሔር ክብር፣ ውዳሴና ኃይል ሁሉ ይገባዋል። እግዚአብሔር የትኛውንም ዓለም መፍጠር አያስፈልገውም ነበር። ዓለም ገና ሳይፈጠር፣ እግዚአብሔር በሥላሴ (በመለኮት) መካከል በነበረው የፍቅር ግንኙነት ይደሰት ነበር።

`ዮሐንስ 17:24ን ያንብቡ። ዓለም ከመፈጠሩ በፊት ስለነበረው የእግዚአብሔር ፍቅር ምን ይነግረናል?`

እግዚአብሔር ለፍቅሩ መገለጫ ፍጡራን አያስፈልጉትም ነበር። ነገር ግን እግዚአብሔር ባሕርይው ፍቅር ስለሆነ፣ እግዚአብሔር ዓለምን ለመፍጠር እና ከፍጡራን ጋር የፍቅር ግንኙነት እንዲኖረው መረጠ።

እግዚአብሔር ይህን ዓለም በፈቃዱ የፈጠረው ፍቅሩን አብዝቶ ለመስጠት ብቻ ሳይሆን፣ ሰዎች በኤደን በኃጢአት ከወደቁ በኋላም ሆነ በግል ኃጢአት ከሠራን በኋላም እግዚአብሔር ሰዎችን እንዲሁ በነፃ መውደዱን ቀጥሏል።

አዳምና ሔዋን በኤደን ከወደቁ በኋላ፣ በሕይወት መኖር እና የእግዚአብሔርን ፍቅር የመቀበል መብት አልነበራቸውም። ነገር ግን "ሁሉን በስልጣኑ ቃል" የሚደግፈው እግዚአብሔር (ዕብ. 1:3)፣ ከታላቅ ፍቅሩ፣ ምህረቱና ጸጋው የተነሳ በሕይወት እንዲኖሩና የሰው ዘርም ከራሱ ጋር የሚታረቅበትን መንገድ አዘጋጀ። ያ እርቅ እኛንም ያካትታል።

`አለማችን የወደቀና ክፉ ቢሆንም፣ እግዚአብሔር ፍቅሩን መለገስ መቀጠሉ ስለ ፍቅሩና ባሕርይው ምን ይነግረናል? ይህ እውነት በምላሹ እሱን እንድንወደው ሊያደርገን የሚገባው እንዴት ነው?`