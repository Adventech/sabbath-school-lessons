---
title:  ምላሽ የተነፈገው ፍቅር
date:   30/12/2025
---

እግዚአብሔር ለወደቀው የሰው ዘር ያለውን አስገራሚ ፍቅር በሆሴዕ ታሪክ ውስጥ እናገኛለን። እግዚአብሔር ነቢዩን ሆሴዕን እንዲህ ብሎ አዘዘው፡- “ምድሪቱ ከእግዚአብሔር ርቃ ታላቅ ግልሙትና ታደርጋለችና ሂድ፤ ጋለሞታን ሴትና የግልሙትናን ልጆች ለአንተ ውሰድ አለው” (ሆሴ. 1፡2):: ሆሴዕ እና ታማኝ ያልሆነችው ሚስቱ፣ እግዚአብሔር ታማኝ ላልሆኑትና በመንፈሳዊ ግልሙትና ለተዘፈቁት እሥራኤላውያን ያለውን ፍቅር የሚያሳዩ ሕያው ምስክሮች መሆን ነበረባቸው። ይህም ለማይገባቸው ሰዎች እንዲሁ የተበረከተው የእግዚአብሔር ፍቅር ታሪክ ነው።

እግዚአብሔር ታማኝ እና አፍቃሪ ቢሆንም፣ ሕዝቡ በእርሱ ላይ ደግመው ደጋግመው አመፁበት። ስለዚህ ቃሉ እግዚአብሔርን፣ በተደጋጋሚ ታማኝ ያልሆነችውን የባለቤቱን ፍቅር ምላሽ የማይጠብቅ አፍቃሪ አድርጎ ይመስለዋል። እርሱ ሕዝቡን በፍፁም ታማኝነት ወደዳቸው፤ እነርሱ ግን ንቀውት ሌሎች አማልክትን በማገልገልና በማምለክ እጅግ አሳዘኑት፤ ሊጠገን የማይችል እስኪመስል ድረስ ኪዳኑን አፈረሱ።

`ሆሴዕ 14:1–4ን ያንብቡ። እነዚህ ጥቅሶች እግዚአብሔር ለሕዝቡ ስላለው ጽኑ ፍቅር ምን ይገልፃሉ?`

ሕዝቡ በተደጋጋሚ ካመፁም በኋላ፣ እግዚአብሔር እንዲህ ይላል፡- “ዓመፃቸውን እፈውሳለሁ፣ በገዛ ፈቃዴም እወድዳቸዋለሁ።” “በገዛ ፈቃዴም እወድዳቸዋለሁ” በሚለው ሐረግ ውስጥ የሚገኘው “በፈቃዴ” የሚለው ቃል የተተረጎመው ነዳባ ከሚባለው የዕብራይስጥ ቃል ሲሆን በፈቃደኝነት የተለገሰን ነገር ያመለክታል። በመቅደስ አገልግሎት ውስጥ በገዛ ፈቃድ የሚሰጥ ስጦታን ለመግለፅ ጥቅም ላይ የዋለው ተመሳሳይ ቃል ነው።

በሆሴዕ እና በሁሉም የመጽሐፍ ቅዱስ ታሪኮች፣ እግዚአብሔር ለሕዝቡ ያለው አስደናቂ ታማኝነትና ርኅራኄ ይታያል። ምንም እንኳን ደጋግመው ሌሎች አፍቃሪዎችን ቢከተሉም፣ ሊጠገን የማይችል እስኪመስል ድረስ የቃል ኪዳኑን ግንኙነት ቢያፈርሱም፣ እግዚአብሔር በገዛ ፈቃዱ ፍቅሩን በነሱ ላይ ማፍሰሱን ቀጠለ። ሕዝቡ የእግዚአብሔር ፍቅር አይገባቸውም ነበር፤ እንዲያውም ፍቅሩን ንቀውት መብታቸውን አጥተው ነበር። ቢሆንም እግዚአብሔር ማንም ሳያስገድደው ፍቅሩን መለገሱን ቀጠለ። ቃሉ የእግዚአብሔርን ፍቅር ነፃ እና በፈቃዱ የሚሰጥ መሆኑን ያሳያል።

`ብዙ ሰዎች እግዚአብሔርን ሩቅ፣ ጨካኝ ገዥ እና ዳኛ አድርገው ያስቡታል። እግዚአብሔር ታማኝ ባልሆነች ባለቤቱ ምላሽ እንደተነፈገው አፍቃሪ በመሆኑ የተናቀና የሚያዝን እንደሆነ መመሰሉ እግዚአብሔርን በተለየ መንገድ እንዲያዩት የሚረዳዎ እንዴት ነው? ከአምላክ ጋር ያለዎትን ግንኙነት የሚያዩበትን መንገድ እንዴት ይለውጠዋል?`