---
title:  ችላ የተባለው ምሕረት
date:   08/01/2026
---

የእግዚአብሔር ፍቅር ዘላለማዊ እና ምንጊዜም ሳይገባን የተሰጠን ነው።

ይሁን እንጂ ሰዎች ላይቀበሉት ይችላሉ። ምንም ሳናደርግ ፍጹምና ዘላለማዊ በሆነው ፍቅሩ አስቀድሞ እንዲሁ ስለወደደን ብቻ (ኤር. 31፡3)፣ ይህን ፍቅር ለመቀበልም ሆነ ችላ ለማለት እድሉ አለን። ለእግዚአብሔር ያለን ፍቅር፣ አስቀድሞ ሳንጠይቅ ለተሰጠን ፍቅር ምላሽ ነው።

`1 ዮሐ. 4:7–20ን በተለይ ቁጥር 7 እና 19 ያንብቡ። ይህ ጥቅስ የእግዚአብሔር ፍቅር ቅድሚያ ስለሚሰጠው ነገር ምን ይነግረናል?`

ሁልጊዜ የሚቀድመው የእግዚአብሔር ፍቅር ነው። እግዚአብሔር አስቀድሞ ባይወደን፣ መልሰን ልንወደው አንችልም ነበር። እግዚአብሔር ለመውደድም ሆነ ልንወደድ የምንችል አድርጎ ቢፈጥረንም፣ የፍቅር ሁሉ መሰረቱና ምንጩ ግን እግዚአብሔር ራሱ ነው። ሆኖም ልንቀበለውና በሕይወታችን ልናንጸባርቀው ምርጫ አለን። ይህ እውነት ክርስቶስ በተናገረው ይቅር ለማለት ፈቃደኛ ባልሆነው አገልጋይ ምሳሌ ተገልጿል (ማቴ. 18፡23–35ን ይመልከቱ)።

በምሳሌው ላይ አገልጋዩ የጌታውን ዕዳ የሚከፍልበት ምንም አይነት መንገድ እንዳልነበረ እናያለን። እንደ ማቴ. 18 አገልጋዩ ከጌታው የ10,000 መክሊት ዕዳ ነበረበት። አንድ መክሊት 6,000 ዲናር የሚያህል ነበር። አንድ ዲናር ደግሞ ለአንድ ተራ ሠራተኛ ለቀን ሥራ የሚከፈለው ነበር (ከማቴ. 20፡2 ጋር ያነፃፅሩ)።

ስለዚህ አንድ መክሊት ለማግኘት አንድ ተራ ሰራተኛ ለ6,000 ቀናት የጉልበት ሥራ ይሰራል። የዕረፍት ቀናትን ሳይጨምር አንድ ተራ ሠራተኛ በዓመት 300 ቀናትን በመሥራት በዓመት 300 ዲናር ሊያገኝ ይችላል እንበል። ስለዚህ አንድ መክሊት ዕዳ ለመክፈል አንድ ተራ ሰራተኛ 20 ዓመት ገደማ ይፈጅበታል (6,000 ዲናር ÷ 300 = 20)። 10,000 መክሊት ለማግኘት አንድ ተራ ሠራተኛ በአማካይ 200,000 ዓመታት መሥራት ይኖርበታል። ባጭሩ አገልጋዩ ይህንን ዕዳ ፈጽሞ ሊከፍል አይችልም ነበር። ሆኖም ጌታው ለአገልጋዩ ስለ ራራለት ያለበትን ትልቅ ዕዳ እንዲሁ ተወለት።

ይህ ምሕረት የተደረገለት አገልጋይ፣ ትንሿን የ100 ዲናር ዕዳ ለባልንጀራው ባለመተው ወደ እስር ቤት ሲያስገባው፣ ጌታው ተቆጥቶ ይቅርታውን አነሳ።

አገልጋዩ የጌታውን ፍቅርና ይቅርታ አጣ። ምንም እንኳን የእግዚአብሔር ርኅራኄ እና ምሕረት የማያልቁ ቢሆንም፣ ሰው በስተመጨረሻ በረከቶቹን ሊገፋቸው፣ እንዲያውም ሊያጣቸው ይችላል።

`ይቅር የተባልከውን እና በኢየሱስ ይቅር ለመባል ምን ዋጋ እንደከፈልክ አስብ። ሌሎችን ይቅር ስለማለት ይህ ምን ሊነግርህ ይገባል?`