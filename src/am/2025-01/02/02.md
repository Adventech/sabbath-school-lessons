---
title: 'ዘላለማዊው የእግዚአብሔር ፍቅር'
date: 05/01/2025
---

`ቃሉ ግልጽ ነው፡- እግዚአብሔር ሁሉንም ሰው ይወዳል። በጣም የታወቀው የመጽሐፍ ቅዱስ ጥቅስ ዮሐንስ 3፡16 ይህንን እውነት ያውጃል፡ - “በእርሱ የሚያምን ሁሉ የዘላለም ሕይወት እንዲኖረው እንጂ እንዳይጠፋ እግዚአብሔር አንድያ ልጁን እስኪሰጥ ድረስ ዓለሙን እንዲሁ ወዶአልና።” መዝ. 33:5 እና መዝ. 145:9ን ያንብቡ። እነዚህ ጥቅሶች ስለ እግዚአብሔር ፍቅር፣ ርኅራኄና ምሕረት ስፋት ምን ያስተምራሉ?`

አንዳንዶች የማይወደዱ እንደሆኑ ሊሰማቸው ይችላል፣ ወይም ከነሱ በቀር እግዚአብሔር ሌላውን ሁሉ ይወዳል ብለው ያስቡ ይሆናል። ሆኖም መጽሐፍ ቅዱስ እያንዳንዱ ሰው በእግዚአብሔር የተወደደ እንደሆነ ይናገራል።

እርሱ የማይወደው ማንም የለም። እግዚአብሔር ሁሉንም ሰው ስለሚወድ፣ ሁሉም እንዲድኑ ይፈልጋል።

`2 ጴጥ. 3:9ን፣ 1 ጢሞ. 2:4ን እና ሕዝ. 33:11ን ያንብቡ። እነዚህ ጥቅሶች እግዚአብሔር ሁሉንም ሰው ለማዳን ስላለው ፍላጎት ምን ያስተምራሉ?`

ከዮሐ. 3፡16 በኋላ ያለው ጥቅስ፡- “ዓለም በልጁ እንዲድን ነው እንጂ፣ በዓለም እንዲፈርድ እግዚአብሔር ወደ ዓለም አልላከውምና” ይላል (ዮሐ. 3፡ 17)። እንደ እግዚአብሔር ፈቃድ (ፍላጎት) ብቻ ቢሆን ኖሮ፣ ሁሉም ሰው ፍቅሩን ተቀብሎ ይድን ነበር። ሆኖም ጌታ ፍቅሩን እንዲቀበሉ ማንንም አያስገድድም።

ሰዎች ሊቀበሉት ወይም ሊንቁት መብት አላቸው።

`ምንም እንኳን አንዳንዶች ባይቀበሉትም፣ እግዚአብሔር እነርሱን መውደድ አያቆምም። በኤር. 31፡3 ላይ ለሕዝቡ፡- “በዘላለም ፍቅር ወድጄሻለሁ፤ ስለዚህ በቸርነት ሳብሁሽ” ይላል። መጽሐፍ ቅዱስ በሌላ ስፍራ ደጋግሞ እንደሚያስተምረው የእግዚአብሔር ፍቅር ለዘላለም ይኖራል (ለምሳሌ መዝ. 136ን ይመልከቱ)። የእግዚአብሔር ፍቅር በጭራሽ አያልቅም። ዘላለማዊ ነው። ብዙ ጊዜ ሌሎችን አለመውደድ ስለሚቀልለን፣ ይህን እውነት መረዳት ይከብደናል፤ አይደለም እንዴ?`

ነገር ግን፣ እኛ በግላችን የዚህን ፍቅር እውነታ ብንለማመደው— የእግዚአብሔርን ፍቅር በግላችን ብናውቀው —እንዴት ያለ የተለየ ህይዎት በኖርንና ሌሎችንም በተንከባከብን ነበር ።

`እግዚአብሔር ሁሉንም ሰው የሚወድ ከሆነ፣ ይህ ማለት አስጸያፊ ባሕርይ ያላቸውንም ይወዳል ማለት ነው። አምላክ ለእነዚህ ሰዎች ያለው ፍቅር እኛ ከእነርሱ ጋር ሊኖረን ስለሚገባው ግንኙነት ምን ሊያስተምረን ይገባል?`