---
title:  በነጻ የተቀበላችሁትን በነጻ ስጡ
date:   09/01/2026
---

አገልጋዩ የጌታውን ዕዳ በጭራሽ መክፈል እንደማይችል ሁሉ፣ እኛም ለእግዚአብሔር ምንም ልንከፍለው አንችልም። የእግዚአብሔርን ፍቅር በሥራችን ልናገኘው አንችልም። “ገና ኃጢአተኞች ሳለን ክርስቶስ ስለ እኛ ሞቶአልና እግዚአብሔር ለእኛ ያለውን የራሱን ፍቅር ያስረዳል” (ሮሜ. 5፡8)። እንዴት ያለ አስደናቂ ፍቅር ነው! 1ኛ ዮሐ. 3፡1 “የእግዚአብሔር ልጆች ተብለን ልንጠራ አብ እንዴት ያለውን ፍቅር እንደ ሰጠን እዩ” ይላል።

ልናደርግ የምንችለው እና ማድረግ ያለብን የአምላክን ፍቅር ለሌሎች ማሳየት ነው። እንዲህ ያለ ታላቅ ርኅራኄ እና ይቅርታ ከተቀበልን፣ እንዴት አብልጠን ለሌሎች ልንራራ እና ይቅርታ ልናደርግ ይገባናል? አገልጋዩ ለባልንጀራው አገልጋይ ምሕረት ስላላደረገለት፣ የጌታውን ርኅራኄና ይቅርታ ማጣቱን አስታውሱ። እግዚአብሔርን በእውነት የምንወደው ከሆነ፣ ፍቅሩን ለሌሎች ከማሳየት ወደ ኋላ አንልም።

`ዮሐ. 15:12ን፣ 1 ዮሐ. 3:16ን፣ እና 1 ዮሐ. 4:7–12ን ያንብቡ። እነዚህ ክፍሎች በእግዚአብሔር ፍቅር እና እኛ ለርሱ እና ለሌሎች ባለን ፍቅር መካከል ስላለው ግንኙነት ምን ያስተምሩናል?`

ከዮሐ. 15፡12 በኋላ ኢየሱስ ለደቀ መዛሙርቱ "እኔ ያዘዝኋችሁን ሁሉ ብታደርጉ እናንተ ወዳጆቼ ናችሁ" ብሏቸዋል (ዮሐ 15፡14)። ኢየሱስ ምን አዟቸው ነበር? እርሱ እንደወደዳቸው ሌሎችን እንዲወዱ አዟቸው ነበር። ጌታ እዚህ እና ሌሎች ክፍሎች ላይ፣ እግዚአብሔርን እንድንወድ እና እርስ በርሳችን እንድንዋደድ ያዘናል።

ባጭሩ ልንገነዘበው የሚገባን ልንቆጥረው እና ፈጽሞ ልንከፍለው የማንችለው ዕዳ ይቅር ተብሎልናል። ይህም የሆነው በመስቀሉ ብቻ ነው።

ስለዚህ እግዚአብሔርን ልንወደውና ልናመሰግነው፣ ከሌሎችም ጋር በፍቅር እና በጸጋ ልንኖር ይገባናል። ሉቃ. 7፡47 እንደሚያስተምረን ብዙ ይቅር የተባለለት ብዙ ይወዳል፣ ነገር ግን “ጥቂት የሚሰረይለት ጥቂት ይወዳል።” ከመካከላችን ምን ያህል ይቅር እንደተባለ የማያስተውል ማን አለ?

`እግዚአብሔርን መውደድ ሌሎችን መውደድን የሚያካትት ከሆነ፣ በቃልም ሆነ በድርጊት የእግዚአብሔርን የፍቅር መልእክት በአስቸኳይ ልናካፍል ይገባል። አሁኑኑ ሰዎችን በዕየለት ኑሯቸው መርዳት አለብን፤ የእግዚአብሔር ፍቅር ቧንቧ በመሆን ሰዎችን በአዲስ ሰማይ እና በአዲስ ምድር የዘላለም ሕይወት ተስፋን ወደሚሰጣቸው ወደ እርሱ ልናመለክታቸው ይገባል - የእግዚአብሔርን ፍቅር እንቢ በማለት ከዚህ በኃጢአትና በሞት ፍሬ ከተበላሸው ዓለም ፍጹም የተለየ አዲስ ፍጥረት። ሌሎችን በመውደድ እግዚአብሔርን ለመውደድ ምን የተለየ እርምጃ መውሰድ ይችላሉ? ዛሬና በሚቀጥሉት ቀናት ለሰዎች የእግዚአብሔርን ፍቅር ለማሳየትና የዘላለምን ሕይወት ተስፋ እነዲያጣጥሙ ለመጋበዝ ምን ሊያደርጉ ይችላሉ?`
