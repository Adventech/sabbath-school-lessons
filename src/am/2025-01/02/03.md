---
title: 'ኪዳናዊ ፍቅር'
date: 06/01/2025
---

`መጽሐፍ ቅዱስ ብዙውን ጊዜ እግዚአብሔር ከእኛ ጋር ያለውን የተለየ የፍቅር ግንኙነት የሚገልጸው፣ በቤተሰብ ወይም በዝምድና በተለይም በባልና በሚስት ወይም መልካም እናት ለልጇ ያላትን ፍቅር የሚያሳዩ ዘይቤዎችን በመጠቀም ነው። እነዚህ ዘይቤዎች በተለይ በእግዚአብሔር እና በቃል ኪዳኑ ህዝቦች መካከል ያለውን የተለየ ግንኙነት ለማሳየት ያገለግላሉ። ይህ ግንኙነት ኪዳናዊ ፍቅር ነው፡- ይህም እግዚአብሔር ለሕዝቡ ያለውን ፍቅር ብቻ ሳይሆን፣ ሰዎች ይህን ፍቅር ተቀብለው በምላሹ እርሱን እና አንዱ ሌላውን እንዲወድ ይጠብቃል። ዘዳ. 7:6–9ን ያንብቡ። እነዚህ ጥቅሶች በእግዚአብሔር ቃል ኪዳን እና በእግዚአብሔር ፍቅር መካከል ስላለው ግንኙነት ምን ያስተምራሉ?`

ዘዳ. 7፡9 እግዚአብሔር ለቃል ኪዳኑ ሕዝብ ያለውን የተለየ ፍቅር ይገልጻል፣ ግንኙነቱ በከፊል ታማኝ በመሆናቸው ወይም ባለመሆናቸው ላይ የተመሰረተ ነው። የእግዚአብሔር ፍቅር በሁኔታዎች የተመሰረተ አይደለም፣ ነገር ግን ከሕዝቡ ጋር ያለው የቃል ኪዳን ግንኙነት በሁኔታዎች የተመሰረተ ነው።

በዘዳ. 7፡9 ላይ “ርኅራኄ” ወይም “ምሕረት” ተብሎ የተተረጎመው ቃል ኼሴድ ራሱ የመለኮታዊ ፍቅርን ኪዳናዊ ገጽታ ያሳያል። ኼሴድ ብዙ ጊዜ ታላቅ የሆነውን የእግዚአብሔርን ምሕረት፣ መልካምነትና ፍቅር ለመግለጽ ጥቅም ላይ ውሏል። በተለይ ኼሴድ በፍቅር ግንኙነት ውስጥ አንዱ ለሌላው ወገን ያለውን ጽኑ ፍቅር ያመለክታል። ሌላውም ወገን በምላሹ ይህን ፍቅር እንዲያሳይ ግንኙነቱ ያነሳሳዋል።

የእግዚአብሔር ኼሴድ ፍቅሩ እጅግ አስተማማኝ፣ ጽኑ እና ዘላለማዊ እንደሆነ ያሳያል። ሆኖም የኼሴድን በረከቶች መቀበል በሁኔታዎች ላይ የተመሰረተ ነው፡- ሕዝቡ ለመታዘዝ እና ቃላቸውን ለመጠበቅ ባላቸው ፈቃደኝነት ማለት ነው (2 ሳሙ. 22:26፣ 1 ነገ. 8:23፣ መዝ. 25:10፣ መዝ. 32:10፣ 2 ዜና 6:14)።

የእግዚአብሔር ጽኑ ፍቅር የሁሉም የፍቅር ግንኙነቶች መሠረት ነው፣ ያንን ፍቅርም በፍጹም ልንደርስበት አንችልም። እግዚአብሔር በሕይወት እንድንኖር ብቻ ሳይሆን በክርስቶስ ስለ እኛ ራሱን በፈቃዱ ሰጠ። "ነፍሱን ስለ ወዳጆቹ ከመስጠት ይልቅ ከዚህ የሚበልጥ ፍቅር ለማንም የለውም" (ዮሐ. 15:13)። ትልቁ የእግዚአብሔር ፍቅር የተገለጠው ጌታ “ራሱን አዋርዶ፣ ለሞት ይኸውም ለመስቀል ሞት እንኳ በታዘዘ ጊዜ” (ፊልጵ. 2፡8) እንደሆነ ምንም አያጠያይቅም።

`የእግዚአብሔርን ፍቅር እውነታ በሃሳብህ ውስጥ ያለማቋረጥ ማሰላሰል የምትችልባቸው መንገዶች ምንድን ናቸው? ይህን ማድረግ አስፈላጊ የሆነው ለምንድን ነው?`