---
title:  በሁኔታዎች የተመሠረተ ግንኙነት
date:   07/01/2026
---

እግዚአብሔር እያንዳንዱን ሰው ከእርሱ ጋር የጠበቀ የፍቅር ግንኙነት እንዲኖረው ይጋብዛል (ማቴ. 22፡1–14ን ይመልከቱ)። ለዚህ ጥሪ ተገቢውን ምላሽ መስጠት እግዚአብሔርን እና ሌሎችን እንድንወድ የተሰጠንን ትዕዛዝ መታዘዝን ያካትታል (ማቴ. 22፡37–39ን ይመልከቱ)። አንድ ሰው ከእግዚአብሔር ጋር ያለውን የቃል ኪዳኑን በረከቶች የሚያገኘው ይህንን ፍቅር ለመቀበል ወይም ላለመቀበል በሚያደርገው ውሳኔ ነው።

`ሆሴ. 9:15ን፣ ኤር. 16:5ን፣ ሮሜ 11:22ን እና ይሁ. 21ን ያንብቡ። እነዚህ ጥቅሶች ከእግዚአብሔር ፍቅር የተነሳ የምናገኛቸውን በረከቶች ልናጣቸው እንደምንችል ምን ያስተምሩናል?`

በእነዚህ እና በሌሎች ጥቅሶች ተደጋግሞ እንደተገለፀው፣ ከእግዚአብሔር ጋር ባለን የፍቅር ግንኙነት በረከቶቹን የምንለማመዳቸው ለፍቅሩ ምላሽ ስንሰጥ ብቻ ነው። ሆኖም አምላክ ሰውን መውደዱን ያቆማል ብለን በማሰብ ልንሳሳት አይገባም። እንዳየነው የእግዚአብሔር ፍቅር ዘላለማዊ ነው። ምንም እንኳን ሆሴዕ 9፡15 ላይ እግዚአብሔር ስለ ሕዝቡ ሲናገር፡- “ከእንግዲህ ወዲያ አልወድዳቸውም’’ ቢልም፣ በኋላ ላይ በዚያው መጽሐፍ እግዚአብሔር ስለ ሕዝቡ “በፈቃዴ እወድዳቸዋለሁ’’ ብሎ እንደተናገረ ማስታወስ አስፈላጊ ነው (ሆሴ. 14:4)። ሆሴ. 9፡15 እግዚአብሔር ሕዝቡን መውደድ አቁሟል አይልም።

ይልቁንም ከእግዚአብሔር ጋር ያለን የፍቅር ግንኙነት በረከት በሁኔታዎች ላይ የተመረኮዘ መሆኑን እያመለከተ ነው። ይህም ግንኙነት እንዲቀጥል ለፍቅሩ የምንሰጠው ምላሽ ወሳኝ ነው።

"ትእዛዜ በእርሱ ዘንድ ያለችው የሚጠብቃትም የሚወደኝ እርሱ ነው፤ የሚወደኝንም አባቴ ይወደዋል እኔም እወደዋለሁ ራሴንም እገልጥለታለሁ” (ዮሐ. 14:21)። በተመሳሳይ ኢየሱስ ለደቀ መዛሙርቱ፡- “እናንተ ስለወደዳችሁኝ ከእግዚአብሔርም ዘንድ እኔ እንደ ወጣሁ ስላመናችሁ አብ እርሱ ራሱ ይወዳችኋል” ብሏቸዋል (ዮሐንስ 16፡27)።

እነዚህ እና ሌሎች ጥቅሶች የሚያስተምሩን፣ ከእግዚአብሔር ጋር በሚኖረን የሚያድን ግንኙነት ምክንያት የምናገኛቸውን በረከቶች ማስቀጠል የምንችለው የእግዚአብሔርን ፍቅር ለመቀበል ፈቃደኛ ስንሆን ነው። ይህ ደግሞ ፍቅሩን ለሌሎች ለማድረስ የሚገለገልብን ዕቃዎች መሆንን ይጨምራል። ይህ ማለት ግን የእግዚአብሔር ፍቅር በምንም ሁኔታ ያቆማል ማለት አይደለም።

ይልቅስ ፀሐይን እንዳታበራ ማድረግ እንደማንችል፣ ከጨረሮቿ ግን ራሳችንን መሰወር እንደምንችል ሁሉ፣ የእግዚአብሔርን ዘላለማዊ ፍቅር ለማቆም ምንም ነገር ማድረግ አንችልም፤ ሆኖም ከእግዚአብሔር ጋር ያለንን ግንኙነት ችላ ብለን የሚሰጠንን በረከት በተለይም የዘላለም ሕይወት ተስፋ ልናጣ እንችላለን።

`ሰዎች ምላሽ ቢሰጡም ባይሰጡም፣ የእግዚአብሔርን ፍቅር እውነታ የሚያዩባቸው እና የሚለማመዱባቸው መንገዶች ምንድናቸው? ለምሳሌ፣ ከኃጢአት ውድቀት በኋላ እንኳን ተፈጥሮ ፍቅሩን እንዴት ይገልጣል?`