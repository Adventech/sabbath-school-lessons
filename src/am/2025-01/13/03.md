---
title: 'ሕጉ ቅዱስና ጻድቅ በጎም ነው'
date: 24/03/2025
---

ፍቅር የእግዚአብሔር ሕግ መሠረት ነው። እግዚአብሔር ሕግን ሲያፀና፣ ፍቅርንም እንዲሁ ያፀናል። ኢየሱስ ኃጢአተኞችን ለማዳን የሞተው ሕግን ሲያፀና ሳለ፣ ለእኛም ጸጋውን ይሰጥ ዘንድ ነው። ስለዚህ እርሱ ጻድቅ እና በእርሱ የሚያምኑትን የሚያጸድቅ ሊሆን ይችላል (ሮሜ 3፡25, 26)። እንዴት ያለ የፍቅር መግለጫ ነው! በዚህ መሠረት ሕጉ በደህንነት ሂደት አልተሻረም፤ ይልቁንም የበለጠ ፀና እንጂ።

`ሮሜ 6፡1–3ን፣ ከዚያም ሮሜ 7፡7–12ን (ቁጥር 12 ላይ ልዩ ትኩረት በማድረግ) ያንብቡ። እነዚህ ጥቅሶች ክርስቶስ ከሞተ በኋላም ስለ ሕጉ ምን ይነግሩናል?`

አንዳንዶች ጸጋና ቤዛ መሆን ሕግን ያስወግዳሉ ብለው ቢያምኑም፣ ጳውሎስ ግን ጸጋ እንዲበዛ በኃጢአት መቀጠል እንደሌለብን በግልጽ ይናገራል።

ይልቁንም በእምነት በክርስቶስ የሆኑት “ከሞቱ ጋር አንድ ይሆኑ ዘንድ ተጠምቀዋል።” ስለዚህ ራሳቸውን ለኃጢአት እንደሞቱና ለክርስቶስ ሕያዋን እንደሆኑ መቁጠር አለባቸው።

የእግዚአብሔር ሕግ ኃጢአት አይደለም፣ ነገር ግን ኃጢአትንና ኃጢአተኛነታችንን በግልጽ ያሳየናል። ለዚህ ነው “ሕጉ ቅዱስ ነው ትእዛዚቱም ቅድስትና ጻድቅት በጎም ናት” የሚለው (ሮሜ. 7፡12)። ሕጉ መዳንና መቤዠት እጅግ እንደሚያስፈልገን፣ ያም መዳን እና መቤዠት ደግሞ በክርስቶስ ብቻ እንደሚገኝ ያሳየናል። “እንግዲህ ሕግን በእምነት እንሽራለንን? አይደለም፤ ሕግን እናጸናለን እንጂ” (ሮሜ. 3፡31)።

ክርስቶስ የመጣው ሕግን ለመሻር ሳይሆን በሕግና በነቢያት የተሰጠውን የተስፋ ቃል ሁሉ ሊፈጽም ነው። ስለዚህ “ሰማይና ምድር እስኪያልፍ ድረስ፥ ከሕግ አንዲት የውጣ ወይም አንዲት ነጥብ ከቶ አታልፍም” በማለት በአጽንዖት ተናግሯል (ማቴ. 5፡18)።

የእግዚአብሔር ሕግ የአምላክን ቅድስና ያሳያል - ያውም ፍጹም የሆነውን የፍቅር፣ የጽድቅ፣ የበጎነትና የእውነት ባሕርይውን (ዘሌ. 19:2፣ መዝ. 19:7, 8፣ መዝ. 119:142, 172)። በዚህ ረገድ እንደ ዘጸ. 31፡18 እግዚአብሔር አሥርቱን ትእዛዛት በድንጋይ ጽላቶች ላይ ራሱ መጻፉ ትልቅ ትርጉም አለው። በድንጋይ የተጻፉት እነዚህ ሕጎች ስለማይለወጠው የእግዚአብሔር ባሕርይና በፍቅር ላይ ስለተመሰረተው የእርሱ የሞራል መንግሥት ምስክሮች ናቸው— ይህም የታላቁ ተጋድሎ ዋና ጭብጥ ነው።

`ይህ በሕግ እና በፍቅር መካከል ያለው ግንኙነት የኢየሱስን “ብትወዱኝ ትእዛዜን ጠብቁ” (ዮሐ. 14፡15) የሚለውን ቃል የበለጠ እንድንረዳ የሚረዳን እንዴት ነው?`