---
title: 'ከሁሉም በላይ እርስ በርሳችሁ ተዋደዱ'
date: 27/03/2025
---

ፍቅር የሕግ ፍጻሜ ከሆነ፣ አንድ ሰው ስህተት የሆኑ ነገሮችን ከማድረግ በመቆጠብ ብቻ የእግዚአብሔርን ሕግ በተሟላ ሁኔታ መጠበቅ አይችልም።

በቃሉ የተገለፀው የፍቅር ሕግ ክፉ እንዳናደርግ የሚያዘን ብቻ ሳይሆን፣ ሕጉ የእግዚአብሔርን ፍቅር ለሌሎች የሚገልፁ ተግባራትን እንድንፈጽም ይገፋፋናል።

ይህም ለቤተ ክርስቲያን አባላት ብቻ ሳይሆን በአለም ላሉ ሁሉ ጭምር እንጂ ምክንያቱም አለማችን እውነተኛ ክርስቲያናዊ ምሥክርነት እጅግ ያስፈገዋልና።

`ያዕ. 2፡1-9ን ያንብቡ። እዚህ ላይ ምን ወሳኝ የሆነ መልእክት ተሰጥቶናል?`

እዚህ ላይ ያዕቆብ በኅብረተሰቡ ውስጥ የሚፈጸመውን ኢ-ፍትሐዊ ድርጊት፣ በተለይም ድሆችን ማዋረድንና የአንዳንድ ሀብታሞችን ጭቆና ይኮንናል። ከዚያም ለባልንጀራችን ወደተሰጠን የፍቅር ሕግ ትኩረታችንን ስቦ፣ ይህንን ሕግ ብትፈጽሙ "መልካም ታደርጋላችሁ " ይላል (ያዕ. 2፡8)።

ኤለን ጂ. ዋይት እንደገለፀችው፡- “ለእግዚአብሔር ያለንን ፍቅር የምንገልፀው ለሰው ባለን ፍቅር ነው። ይህንን ፍቅር በውስጣችን ለማሳደር፣ የአንድ ቤተሰብ ልጆችም ሊያደርገን፣ የክብር ንጉሥ ከእኛ ጋር አንድ ሆነ። እናም ‘እኔ እንደ ወደድኋችሁ እርስ በርሳችሁ ተዋደዱ’ (ዮሐ. 15፡12) የሚለው የስንብት ቃሉ ሲተገበር፣ ማለትም እርሱ ዓለምን እንደ ወደደ እኛም ዓለምን መውደድ ስንችል፣ ያን ጊዜ ለእኛ ያለው ተልዕኮ ይፈፀማል። ለሰማይም ገጣሚዎች እንሆናለን፣ ምክንያቱም በልባችን ውስጥ ሰማይ አለና።”—ኤለን ጂ. ዋይት፣ የዘመናት ምኞት፣ ገጽ 641

ክርስቶስ ዓለምን እንደ ወደደ እኛም ዓለምን ስንወድ፣ ያኔ ለሰማይ ገጣሚዎች እንሆናለን። የኢየሱስ ተከታይ ስለ መሆን እንዴት ያለ ግሩም መግለጫ ነው!

ኢየሱስ ተከታዮቹን “እኔ እንደ ወደድኳችሁ እርስ በርሳችሁ ተዋደዱ" ብሎ ያዛቸዋል (ዮሐ. 13:34)። ደግሞም ኢየሱስ “እርስ በርሳችሁ ፍቅር ቢኖራችሁ፥ ደቀ መዛሙርቴ እንደ ሆናችሁ ሰዎች ሁሉ በዚህ ያውቃሉ” ይላል (ዮሐ. 13፡35)።

ፍቅር የክርስቲያን እምነት ማዕከል ነው ምክንያቱም እግዚአብሔር ፍቅር ነውና (1 ዮሐ. 4: 8, 16)። እግዚአብሔርን እንወዳለን የሚሉም እርስ በርሳቸው ሊዋደዱ ይገባል (ከ1ኛ ዮሐ. 3፡11፤ 4፡20, 21 ጋር ያስተያዩ)።

በዚህም መሠረት 1 ጴጥ. 4: 8 ክርስቲያኖችን:- “ፍቅር የኃጢአትን ብዛት ይሸፍናልና፣ ከሁሉ በፊት እርስ በርሳችሁ አጥብቃችሁ ተዋደዱ " በማለት ይመክራል።

ክርስቶስ አለምን እንደ ወደደ፣ እኛም እንደ እርሱ አለምን መውደድ ይኖርብናል የሚለውን ሃሳብ ያሰላስሉ። ይህ ስለ ክርስቲያን ፍጽምና ጽንሰ-ሐሳብ እና ለዘለአለም ሕይወት እንዴት ገጣሚ እንደምንሆን በተሻለ ሁኔታ እንድናስተውል የሚረዳን እንዴት ነው? መልስዎን በሰንበት ወደ ክፍልዎ ይዘው ይምጡ።