---
title:  ፍቅር የሕግ ፍጻሜ ነው
date:   26/03/2026
---

በፍቅር እና በሕግ መካከል ያለው ግንኙነት እጅግ አስፈላጊ ነው።

በእርግጥ ቃሉ እንደሚናገረው ፍቅር ማለት ሕግን መፈጸም ነው።

`በሮሜ 13፡8-10 ጳውሎስ “ሌላውን የሚወድ ሕግን ፈጽሞታል” ሲል አስተምሯል (ሮሜ 13፡8)። ከአሥርቱ ትእዛዛት ውስጥ ከመጨረሻዎቹ ከስድስቱ ብዙዎቹን ከዘረዘረ በኋላ፣ ጳውሎስ እነዚህ ሁሉ "ባልንጀራህን እንደ ነፍስህ ውደድ በሚለው ቃል ተጠቅልለዋል" ይላል (ሮሜ. 13፡9)። በእርግጥም ጳውሎስ በግልጽ “ፍቅር የሕግ ፍጻሜ ነው” በማለት ያስተምራል (ሮሜ. 13፡10)። በገላ. 5፡ 14 ደግሞ ጳውሎስ “ሕግ ሁሉ በአንድ ቃል ይፈጸማልና፥ እርሱም፡- ባልንጀራህን እንደ ራስህ ውደድ የሚል ነው” ሲል ገልጿል (ገላ. 5፡14)። ሕግን የሚፈጽመው ግን ምን ዓይነት ፍቅር ነው? እንዲህ ዓይነቱ ፍቅር ምን ይመስላል? ማቴ. 23:23, 24ን ያንብቡ። “የሕጉ ዋና ነገሮች” ምንድን ናቸው? ዘዳ. 5:12–15ን እና ኢሳ. 58:13, 14ን ያንብቡ። እነዚህ ክፍሎች በሕጉ (በተለይም በሰንበት ትእዛዝ) እና አምላክ ለፍትሕና ለነፃነት ባለው ትኩረት መካከል ያለውን ግንኙነት የሚያሳዩት እንዴት ነው?`

ኢየሱስ “የሕጉ ዋና ነገሮች” ሲል የገለፃቸው “ፍርድና ምሕረት ታማኝነትም ” ናቸው። በተለይም አንዱን ሕግ (ሰንበትን) በተመለከተ፣ በቃሉ ውስጥ ሰንበት ነጻ ከመውጣትና ከፍትሕ ጋር የተቆራኘ መሆኑን እናያለን።

በዘዳ. 5 ላይ የሰንበት ትእዛዝ የተመሰረተው እግዚአብሔር እሥራኤልን ከባርነት ነፃ ከማውጣቱ ጋር በተገናኘ ነው። ይኸውም ሰንበት የፍጥረት መታሰቢያ ብቻ ሳይሆን፣ ከባርነት እና ከጭቆናም ነፃ የመውጣት መታሰቢያ ነው። ፈቃዳችንን ከማድረግ ተመልሰን ሰንበትን ደስታ ብንለው በጌታም ደስ ብንሰኝ (ኢሳ. 58:13, 14) የሚለው ትኩረቱ ለሌሎች የፍቅርና የፍትሕ ሥራዎችን መፈፀም ላይ ነው፡- ይህም በጎ ማድረግ፣ የተራቡትን መመገብ፣ ቤት የሌላቸውን ማስጠጋት ናቸው (ኢሳ. 58፡3–10ን ይመልከቱ)።

ከእነዚህና ሌሎችም ብዙ ትምህርቶች የተነሳ፣ ሕግን በፍቅር ለመፈጸም የሚፈልጉ፣ የሚፈፅሟቸው ኃጢአቶች ብቻ ሳይሆን፣ በጎ መሆናቸውን እያወቁ በቸልተኝነት የማያደርጓቸው ነገሮች ጭምር ሊያሳስቧቸው ይገባል። ፍቅር የሕግ ፍጻሜ እንደመሆኑ መጠን፣ ሕግን መጠበቅ ኃጢአትን ከመሥራት መቆጠብ ብቻ ሳይሆን፣ ፍትሕንና ምሕረትን በታማኝነት የሚያሰፍኑ በጎ የፍቅር ሥራዎችን በትጋት መሥራትን ይጨምራል። ለእግዚአብሔር ታማኝ መሆን የፊደል ሕጉን ካለመተላለፍ በላይ ነው።
