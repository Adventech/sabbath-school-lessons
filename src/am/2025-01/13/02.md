---
title:  የፍቅር ሕግ
date:   23/03/2026
---

የእግዚአብሔር ሕግ የማይስተዋሉ መርሆዎችን የያዘ አይደለም፣ ይልቁንም ግንኙነትን የሚያሳይ ነው። ይህ ደግሞ በአሥርቱ ትእዛዛት በግልፅ ይታያል። የአሥርቱ ትእዛዛት መሠረታዊ መርሆች በኤደን ገነትም ነበሩ፣ በእግዚአብሔር እና በሰዎች እንዲሁም በሰዎች መካከል ያለውን ግንኙነት የሚቆጣጠሩት የፍቅር መርሆዎች ነበሩ።

በዘጸ. 20 ላይ አሥርቱ ትእዛዛት በድንጋይ ጽላት ሲጻፉ፣ ለእሥራኤል የተሰጡት በቃል ኪዳን ግንኙነት አውድ ነው። ትእዛዛቱ የተጻፉት ጌታ ሕዝቡን ከግብፅ ካወጣቸው በኋላ ነው፣ ትእዛዛቱም የተመሰረቱት በእግዚአብሔር ፍቅርና ለሕዝቡ በገባው ተስፋዎች ላይ ነው (ዘጸ. 6፡7, 8 እና ዘሌ. 26፡12)። በአሥሩ ትእዛዛት ውስጥ ያሉት ሁለት ክፍሎች ሰው ከእግዚአብሔር ጋር እና እርስ በርስ ያለው ግንኙነት እንዲሰምር ያለሙ መሆኑን ማየት ይቻላል።

`ዘጸ. 20:1-17ን ያንብቡ። እነዚህ ጥቅሶች እግዚአብሔርን መውደድ እና ሌሎችን መውደድ የሚለውን ሁለቱን መርሆዎች የሚገልጹት እንዴት ነው?`


የመጀመሪያዎቹ አራት ትእዛዛት ሰዎች ከእግዚአብሔር ጋር ያላቸውን ግንኙነት የሚያመለክቱ ሲሆን፣ የመጨረሻዎቹ ስድስት ትእዛዛት ደግሞ በሰዎች መካከል ያለውን ግንኙነት ያሳያሉ። ከእግዚአብሔርም ሆነ ከሌሎች ሰዎች ጋር ያለን ግንኙነት በእግዚአብሔር ሕግ መርሆዎች መመራት አለበት።

እነዚህ የሕጉ ሁለት ክፍሎች ኢየሱስ ሁለቱ ታላላቅ ትእዛዛት ብሎ ከገለጸላቸው ጋር በቀጥታ ይዛመዳሉ—“ጌታ አምላክህን በፍጹም ልብህ ውደድ” (ማቴ. 22:37፤ ከዘዳ. 6፡ 5 ጋር ያስተያዩ) እና “ባልንጀራህን እንደ ነፍስህ ውደድ” (ማቴ. 22፡39፤ ከዘሌ. 19፡18 ጋር ያስተያዩ)።

የመጀመሪያዎቹ አራት ትእዛዛት እግዚአብሔርን በሙሉ ማንነታችን የምንወድባቸው መንገዶች ሲሆኑ፣ የመጨረሻዎቹ ስድስት ትእዛዛት ደግሞ እርስ በርሳችን እንደ ራሳችን የምንዋደድባቸው መንገዶች ናቸው። ኢየሱስ እነዚህ ሁለት ታላላቅ የፍቅር ትእዛዛት ከሕጉ ጋር የተቆራኙ መሆናቸውን በግልፅ ተናግሯል። "በእነዚህ በሁለቱ ትእዛዛት ሕጉም ሁሉ ነቢያትም ተሰቅለዋል" አላቸው (ማቴ. 22:40)።

`ስለዚህ የእግዚአብሔር ሕግ ሙሉ በሙሉ በእግዚአብሔር ፍቅር ላይ የተመሰረተ ነው። የእግዚአብሔር ፍቅር እና ሕግ የማይነጣጠሉ ናቸው። ብዙውን ጊዜ ሰዎች ሕጉን መጠበቅ አያስፈልገንም፣ እግዚአብሔርን እና ሌሎችን መውደድ ነው የሚገባን ሲሉ እንሰማለን። ለምንድነው ይህ ሐሳብ ትርጉም የማይሰጠው? ከአሥርቱ ትእዛዛት አንዱን የምተላለፍ ከሆነ፣ ለእግዚአብሔር ወይም ለሌሎች ያለንን ፍቅር እንዴት ልንገልጽ እንችላለን?`
