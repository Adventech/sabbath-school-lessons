---
title:  ሕግ እና ጸጋ
date:   25/03/2026
---

እንዳየነው ሕግና ጸጋ እርስ በርሳቸው አይቃረኑም። ይልቅስ በእግዚአብሔር ፍቅር እና ፍትሕ የተመሰረተ የተለያየ ጥቅም አላቸው። በሕግ እና በጸጋ መካከል አሁን የሚታየው (አላስፈላጊ የሆነ) የጎላ ንፅፅር የጥንት እሥራኤላውያንን ግራ ሊያጋባቸው ይችል ነበር፣ ምክንያቱም እግዚአብሔር ሕጉን የሰጣቸው የጸጋውን ታላቅነት ሊያሳያቸው እንደሆነ አድርገው ይመለከቱት ስለነበር ነው። በዙሪያቸው የነበሩት ህዝቦች “አማልክቶቻቸው” ተለዋዋጭና ግራ የሚያጋቡ በመሆናቸው፣ ሰዎች “አማልክት” ምን እንደሚፈልጉና ምን እንደሚያስደስታቸው የሚያውቁበት መንገድ አልነበረም። የመጽሐፍ ቅዱሱ አምላክ ግን ለሕዝቡ እርሱን የሚያስደስተውን ነገር በግልጽ ያስተምራቸዋል።

እርሱን የሚያስደስተውም ለሕዝቡ በሙሉ በግልና በጋራ የሚበጃቸው ነው።

ሆኖም ሕጉ ከኃጢአት ሊያድነን ወይም ልባችንን ሊለውጠው አይችልም። በተፈጥሯችን ኃጢአተኛ ስለሆንን፣ መንፈሳዊ የሆነ የልብ ንቅለ- ተከላ ያስፈልገናል።

ኤር.31:31-34ን ያንብቡ። ይህ እግዚአብሔር አዲስ ልብ ሊሰጠን ስለገባቸው ተስፋዎች ምን ያስተምረናል? ይህንን ክርስቶስ ለኒቆዲሞስ በዮሐ. 3፡1-21 ላይ እንደገና ስለ መወለድ ከተናገረው ጋር ያስተያዩ። ደግሞም ዕብ. 8፡10ን ይመልከቱ።


አሥርቱን ትእዛዛት በድንጋይ ጽላቶች ላይ የፃፋቸው እግዚአብሔር ራሱ ነበር (ዘጸ. 31፡18)፣ ሆኖም ሕጉ በእግዚአብሔር ሕዝብ ልብ ውስጥም መፃፍ ነበረበት (መዝ. 37፡30, 31)። የእግዚአብሔር የፍቅር ሕግ ለኛ ውጫዊ ሳይሆን የባሕርያችን ክፍል ሊሆን ይገባ ነበር። በሰዎች ልብ ውስጥ ሕጉን መፃፍ የሚችለው እግዚአብሔር ብቻ ነው፣ ይህንንም ለማድረግ ለቃል ኪዳን ሕዝቡ ቃል ገብቷል (ዕብ. 8፡10ን ይመልከቱ)።

ሕግን በመጠበቅ ራሳችንን ማዳን አንችልም። ይልቁንም የዳንነው በጸጋው በእምነት ነው፣ ይህም የእግዚአብሔር ስጦታ ነው እንጂ በራሳችን አይደለም (ኤፌ. 2፡8)። ሕጉን የምንጠብቀው ለመዳን አይደለም፤ አስቀድመን ስለዳንን እንጂ።

ሕጉን የምንጠብቀው ለመወደድ አይደለም፤ ስለተወደድን ነው እንጂ፣ ስለዚህ እግዚአብሔርንና ሌሎችን ለመውደድ እንፈልጋለን (ዮሐ. 14፡15ን ይመልከቱ)።

ሕጉ ኃጢአታችንን ያሳየናል (ያዕ. 1፡22-25፣ ሮሜ 3፡20፣ ሮሜ 7፡ 7)፣ አዳኝ እንደሚያስፈልገን ይጠቁመናል (ገላ. 3፡22-24)፣ መልካም በሆነው የሕይወት ጎዳና ይመራናል፣ የእግዚአብሔርንም የፍቅር ባሕርይ ይገልፅልናል።

`በፍርድ ጊዜ ያለህ ተስፋ ምንድን ነው? ተግተህ በታማኝነት ሕጉን መጠበቅህ ነው ወይስ የክርስቶስ ጽድቅ ነው የሚሸፍንህ? መልስህ የእግዚአብሔር ሕግ ሊያደርግ የሚችለውን ወይም የማይችለውን ተግባር በተመለከተ ምን ይነግርሃል?`