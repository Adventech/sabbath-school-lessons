---
title:  እግዚአብሔር ለቁጣ የዘገየ ነው
date:   27/01/2026
---

`እግዚአብሔር በክፋት ላይ የሚቆጣው ፍቅር ስለሆነ ነው። እግዚአብሔር እጅግ ርህሩህና ቸር ስለለሆነ፣ አንድ የመጽሐፍ ቅዱስ ነቢይ ከምሕረቱ ብዛት የተነሳ በእግዚአብሔር ላይ አጉረመረመ! የዮናስን ታሪክ ይመልከቱ። በዮና. 4፡1–4 ውስጥ እግዚአብሔር ለነነዌ ሰዎች ላደረገው ርኅራኄ የተሞላ ይቅርታ የዮናስን ምላሽ ያሰላስሉ። ይህ ስለ ዮናስ እና ስለ እግዚአብሔር ምን ይነግረናል? (ማቴ. 10:8ንም ይመልከቱ)`

ዮናስ ለእግዚአብሔር ምሕረት የሰጠው ምላሽ በሁለት ዋና ዋና መንገዶች ይታያል። በመጀመሪያ የዮናስን ልበ ደንዳናነት ያሳያል። አሦራውያን በእሥራኤላውያን ላይ ስላደረጉት ነገር እጅግ ስለጠላቸው፣ እግዚአብሔር እንዲምራቸው አልፈለገም።

ለእኛ እንዴት ያለ ትምህርት ነው! ምንም እንኳን ሁኔታው ምክንያታዊ ቢሆንም፣ ከእንደዚህ አይነት ተመሳሳይ አመለካከት መጠበቅ ይኖርብናል።

ከሌሎች ሁሉ ይልቅ የእግዚአብሔርን ጸጋ የተቀበሉ፣ ጸጋ ምን ያህል የማይገባን ስጦታ እንደሆነ ተገንዝበው፣ ጸጋን ለሌሎች ለመለገስ ፈቃደኛ መሆን አለባቸው።

በሁለተኛ ደረጃ የዮናስ ምላሽ የእግዚአብሔር ርኅራኄና ጸጋ የባሕርይው እምብርት መሆናቸውን ያጠናክራል። ዮናስ የእግዚአብሔርን ምሕረት በሚገባ ስለሚያውቅ፣ እግዚአብሔር “ቸርና ይቅር ባይ” እንዲሁም “ለቁጣ የዘገየ ምሕረቱም የበዛ“ ስለሆነ፣ ጌታ በነነዌ ላይ ከመፍረድ እንደሚፀፀት ያውቅ ነበር (ዮና. 4፡2)።

እግዚአብሔር ሁሉንም ህዝቦች በፍትሃዊነትና በምሕረት ይዳኛቸዋል።

“ለቁጣ የዘገየ” ወይም “ታጋሽ” ተብሎ የተተረጎመው የዕብራይስጥ ሐረግ “አፍንጫ ረጅም” ተብሎ ቃል በቃል ሊተረጎም ይችላል። በዕብራይስጥ ፈሊጥ፣ ቁጣ በምሳሌያዊ አነጋገር ከአፍንጫ ጋር ይዛመድ ነበር፣ እናም የአፍንጫ ርዝማኔ አንድ ሰው ለመናደድ የሚወስድበትን ጊዜ ያሳያል።

አምላክ “አፍንጫ ረጅም” ተብሎ መጠራቱ ለቁጣ የዘገየና ታጋሽ መሆኑን ያሳያል። ሰዎች ለመናደድ ብዙ ጊዜ ባይወስድባቸውም፣ እግዚአብሔር ግን እጅግ ታጋሽ እና ጸጋውን በነፃ አብዝቶ የሚሰጥ ነው፤ ነገር ግን ኃጢአትን አያጸድቅም ወይም ከኢ-ፍትሃዊነት ፊቱን አያዞርም። ይልቁንም እግዚአብሔር ጻድቅ እና በእርሱ የሚያምኑትን የሚያጸድቅ ስለሆነ ራሱ በመስቀሉ በኩል ኃጢአትንና ክፋትን ያስተሰርያል (ሮሜ 3፡25፣26)።

`ለበደላችሁ ሰው ምሕረትን ወይም ጸጋን ማሳየት አቅቷችሁ ያውቃል? እግዚአብሔር ላሳየህ የተትረፈረፈ ጸጋ ምላሽ በመስጠት፣ ለሌሎች የበለጠ ቸር እንድትሆን፣ እግዚአብሔር ያደረገልህን እንዴት በተሻለ ሁኔታ ልታስታውስ ትችላለህ? ኃጢአትን ሳንፈቅድ ወይም በደልንና ጭቆናን ሳናበረታታ፣ ለሌሎች ምሕረትን እና ጸጋን እንዴት እናሳያቸዋለን?`