---
title: 'በክፋት የሚያዝን'
date: 26/01/2025
---

የመጽሐፍ ቅዱሱ አምላክ ፍትሕን ይወዳል፣ ክፋትንም ይጠላል። ስለዚህ ኃጢአትና ክፋት እርሱን ለተጨቆኑና ለተበደሉ በስሜት እንዲነሳ ያደርገዋል - የአንድ ሰው ክፋት በዋነኝነት ራሱን በሚጎዳበት ጊዜም ማለት ነው። እግዚአብሔር ክፋትን የሚጠላው ክፋት ሁልጊዜ ፍጡራኑን ስለሚጎዳ ነው - ምንም እንኳን ጉዳቱን ሰው በራሱ ላይ ቢያመጣውም። በቃሉ እንደተገለጸው፣ በተደጋጋሚ የተነሳው የአመፅ ዑደት እግዚአብሔርን በቁጣ እንዲነሳ አድርጎታል። ዑደቱም እንደሚከተለው ነው፡-

ሕዝቡ በእግዚአብሔር ላይ በማመፅ ክፉ ይሰራሉ፣ አንዳንዴ ልጆቻቸውን በመሰዋት እና ሌሎች አጸያፊ ድርጊቶችን በፊቱ በማድረግ አሰቃቂ ግፍ ይፈጽማሉ።

እግዚአብሔር በእነርሱ ውሳኔ ምክንያት ከእነርሱ ይለያል። ሕዝቡ በባእድ አገራት ይጨቆናል። ሕዝቡ እግዚአብሔር እንዲያድናቸው ይጮሃሉ። እግዚአብሔር በቸርነቱ ሕዝቡን ያድናቸዋል:: ሕዝቡ እንደገና ከፊት ይልቅ በከፋ ሁኔታ በእግዚአብሔር ላይ ያምጻሉ። በዚህ አስከፊ የክፋት እና የክህደት አዙሪት ውስጥ እንኳን፣ የሰውን አለመታመን እግዚአብሔር ወሰን በሌለው ታማኝነት፣ በትዕግስት፣ በሚያስደንቅ ጸጋ እና ጥልቅ ርኅራኄ ደጋግሞ ይገናኘዋል።

`መዝ. 78ን ያንብቡ። ለሕዝቡ ተደጋጋሚ አመጽ የእግዚአብሔር ምላሽ ምን እንደሆነ ይህ ክፍል ምን ይነግረናል?`

በመጽሐፍ ቅዱስ ፍቅርና ፍትሕ እንዳይነጣጠሉ ሆነው የተጋመዱ ናቸው። መለኮታዊው ቁጣ በክፉ ላይ የሚመጣ ትክክለኛ የፍቅር ምላሽ ነው፣ ምክንያቱም ክፋት ሁልጊዜ እግዚአብሔር የሚወደውን ሰው ይጎዳል።

በቃሉ ውስጥ እግዚአብሔር በዘፈቀደ ወይም ያለ አግባብ የተቆጣበት ወይም የተናደደበት ሁኔታ የለም።

ሕዝቡ ደጋግመው እግዚአብሔርን ቢተውትና ቢክዱትም፣ ከምንጠብቀው በላይ እግዚአብሔር በዘመናት ሁሉ በትዕግሥት ራርቶላቸዋል (ነህ. 9፡7–33)። በዚህም የማይመረመረውን ጥልቅ ትዕግሥት የተሞላውን ርኅራኄ እና መሐሪ የሆነውን ፍቅሩን አሳይቷል። በእርግጥም እንደ መዝ. 78: 38 እግዚአብሔር “መሓሪ (ሩኅሩኅ) ነው፥ ኃጢአታቸውንም ይቅር አላቸው፥ አላጠፋቸውምም፤ ቍጣውንም መመለስ አበዛ፥ መዓቱንም ሁሉ አላቃጠለም”።

`በእርግጠኝነት በሌሎች ላይ በተፈፀመው ክፋት ተቆጥተው ያውቃሉ። ታዲያ ይህ ስሜት በክፋት ላይ የሚመጣውን የእግዚአብሔርን ቁጣ በተሻለ ሁኔታ እንዲረዱት የሚረዳዎት እንዴት ነው?`