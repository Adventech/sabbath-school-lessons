---
title: 'እግዚአብሔር ሆን ብሎ አያስጨንቅም'
date: 29/01/2025
---

በመላው መጽሐፍ ቅዱስ፣ እግዚአብሔር ለተገፉና ለተጨቆኑ እንደሚያዝንላቸው እና የጽድቅ ቁጣውን ደግሞ በአስጨናቂዎቻቸውና በጨቋኞቻቸው ላይ እንደሚያመጣ እየደጋገመ ያሳያል። ክፋት ባይኖር እግዚአብሔር አይቆጣም ነበር። ቁጣው ሁልጊዜ ፍጥረቱን በሚጎዳው ነገር ላይ ብቻ ነው።

እንደ ሰቆ. ኤር. 3:32, 33 እግዚአብሔር ሆን ብሎ “ከልቡ” አያስጨንቅም።

በክፉ አድራጊዎች ላይ መፍርድ አይፈልግም፣ ነገር ግን ፍቅር በመጨረሻ ፍትሕን ይሻል።

ይህ እውነት እግዚአብሔር ሕዝቡን ለረጅም ጊዜ ይቅር በማለቱ እና ንስሐ እንዲገቡና ከእሱ ጋር እንዲታረቁ እድሎችን ደጋግሞ በመስጠቱ ታይቷል።

በተደጋጋሚ እግዚአብሔር ሕዝቡን በነቢያቱ አማካኝነት ጠርቷቸዋል፣ ነገር ግን እነርሱ ለማድመጥ ፈቃደኛ አልነበሩም (ኤር. 35፡14–17ን፣ መዝ. 81፡11–14ን ይመልከቱ)።

`ዕዝ. 5:12ን አንብበው ከኤር. 51:24, 25, 44 ጋር ያስተያዩ። ይህ በባቢሎናውያን በኩል በኢየሩሳሌም ላይ ስለመጣው ፍርድ ምን ይገልጻል? ( 2 ዜና 36:16ንም ይመልከቱ)`

ዕዝ. 5 እንደሚለው ሕዝቡ በእምቢተኝነትና ያለማቋረጥ እግዚአብሔርን ካስቆጡ በኋላ፣ እርሱ በመጨረሻ ተዋቸውና ሕዝቡን “በባቢሎን ንጉሥ በናቡከደነፆር እጅ አሳልፎ ሰጣቸው” (ዕዝ. 5፡12)። ይሁን እንጂ አምላክ ይህን ያደረገው “መድኃኒት ስላላገኘላቸው” ብቻ ነው (2 ዜና. 36:16)። የኋላ ኋላ ግን አምላክ ባቢሎንን በይሁዳ ላይ ባደረሰችው ከመጠን ያለፈ ውድመት ፈርዶባታል (ኤር. 51:24, 25, 44 ፤ ከዘካ. 1:15 ጋር ያስተያዩ)።

ቃሉ እግዚአብሔር እንዳመጣባቸው የሚገልጻቸው ሌሎች በርካታ ፍርዶች፣ ሕዝቡ ጌታን በመተው የአሕዛብን “አማልክት” ለማገልገል ስለወሰኑ (መሳ. 10፡6–16፣ ዘዳ. 29፡24–26)፣ አምላክ ሕዝቡን ለጠላቶቻቸው አሳልፎ መስጠቱን የሚያሳይ ነው (መሳ. 2:13, 14፣ መዝ. 106:41, 42)። እግዚአብሔር በክፋት ላይ ያለው ቁጣ የሚመነጨው ለሁሉ ካለው ፍቅርና ለዓለማት ካለው የደህንነት ፍላጎት ነው። ዓለማት ስለ ኃጢአት፣ አመፅና ክፋት ጥያቄ ውስጥ ናቸው። በመጨረሻም ክፋትን ሁሉ ለአንዴና ለመጨረሻ ጊዜ ያጠፋዋል።

`አምላክ በማንም ላይ ፍርድ ለማምጣት የማይፈልግ የመሆኑ እውነታ፣ ስለ መለኮታዊው ቁጣ ያለህን ግንዛቤ የሚቀይረው እንዴት ነው? አምላክ ለቁጣ የዘገየ ከሆነ፣ በዙሪያችን ላሉ ሰዎች የበለጠ ታጋሽ መሆን አይገባንምን? በደል የደረሰባቸውን ሰዎች በመከላከልና በመንከባከብ ይህን ማድረግ የምንችለው እንዴት ነው?`