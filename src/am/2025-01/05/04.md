---
title: 'የጽድቅ ቁጣ'
date: 28/01/2025
---

ብዙ ተገቢ ያልሆኑ ቁጣዎች ቢኖሩም መጽሐፍ ቅዱስ “የጽድቅ ቁጣ” እንዳለ ያስተምራል።  አንዲት እናት የሦስት ዓመት ሴት ልጇን በመጫወቻ ስፍራ ስትጫወት እየተመለከተች ሳለ፣ በድንገት አንድ ሰው በልጇ ላይ ጥቃት እንዳደረሰባት ያስቡ።

ታዲያ መቆጣት የለባትምን? በደንብ አንጂ። እንደዚህ ባለ ሁኔታ ውስጥ፣ ቁጣ የፍቅር ተገቢው ምላሽ ነው። ይህ ምሳሌ የአምላክን “የጽድቅ ቁጣ” እንድንገነዘብ ይረዳናል።

`ማቴ. 21:12, 13ን እና ዮሐ. 2:14, 15ን ያንብቡ። ኢየሱስ ቤተ- መቅደሱን ይገለገሉበት ለነበረው ሁኔታ የሰጠው ምላሽ፣ እግዚአብሔር በክፉ ላይ እንደሚቆጣ ምን ይነግረናል?`

`በእነዚህ ሁኔታዎች የአምላክን ቤተ-መቅደስ አርክሰውና “የወንበዴዎች ዋሻ” አድርገው መበለቶችን፣ ወላጅ አልባ ልጆችን እና ድሆችን በሚበዘብዙት ላይ ኢየሱስ "አምላካዊ ቅንዓት" የሆነውን የጽድቅ ቁጣ አሳይቷል (ማቴ. 21:13ን ከዮሐ. 2:16 ጋር ያስተያዩ)። የእግዚአብሔርን ይቅርታና ኃጢአተኞችን ማንጻቱን የሚያመለክቱት ቤተ-መቅደሱና አገልግሎቶቹ፣ በምትካቸው ምስኪኖችን ለማጭበርበር እና ለመጨቆን ይውሉ ነበር። ኢየሱስ በዚህ ርኩሰት መቆጣት አልነበረበትምን?`

ማር. 10:13, 14 እና ማር. 3:4, 5 የጽድቅ ቁጣውን የሚያሳዩ ተጨማሪ ምሳሌዎችን ይሰጡናል። ሰዎች ሕፃናትን ወደ ኢየሱስ ሲያመጡና “ደቀ መዛሙርቱ ያመጡአቸውን ሲገሥጿቸው”፣ ኢየሱስ “በጭራሽ አልተደሰተም” - “ተቈጣ” እንጂ። እርሱም፡- “ሕፃናትን ወደ እኔ ይምጡ ዘንድ ተው አትከልክሉአቸው” አላቸው (ማር. 10:13, 14)።

በሌላ ቦታ፣ ፈሪሳውያን ኢየሱስን በሰንበት በመፈወሱ ሕግን እንደ ጣሰ ለመክሰስ ሲጠባበቁ፣ ኢየሱስ “በሰንበት በጎ ማድረግ ተፈቅዶአልን? ወይስ ክፉ? ነፍስ ማዳን ወይስ መግደል?” ሲል ጠየቃቸው (ማር. 3፡4)። “ስለ ልባቸውም ድንዛዜ አዝኖ ዙሪያውን እየተመለከተ በቍጣ አያቸውና” ሰውየውን ፈወሰው (ማር. 3፡5)። የክርስቶስ ቁጣ እዚህ ላይ በደንዳናነታቸው ማዘኑን ያሳያል።

`በብሉይ ኪዳን እንደተገለጸው፣ ይህ ከፍቅር የሚመነጭ የጽድቅ ቁጣ ነው። በተለይ ክፋት የፍቅሩን ኢላማዎች ሲጎዳ፣ ፍቅር በክፋት ላይ እንዴት አይቆጣም?`

`ራስ ወዳድ የሆነን ቁጣ “የጽድቅ ቁጣ” ነው ብለን እንዳናስብ መጠንቀቅ ያለብን እንዴት ነው? ይህን ማድረግ ቀላል የሚሆነው ለምንድን ነው? ራሳችንንስ ከዚህ ስውር ግን ተጨባጭ ወጥመድ እንዴት መጠበቅ እንችላለን?`