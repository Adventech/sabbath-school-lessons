---
title:  የኢየሱስ ርኅራኄ
date:   21/01/2026
---

እንደ ብሉይ ኪዳን ሁሉ፣ አዲስ ኪዳንም የእግዚአብሔርን ርኅራኄ ለማሳየት ተመሳሳይ ምስል ይጠቀማል። ጳውሎስ አብን “የርኅራኄ አባት የመጽናናትም ሁሉ አምላክ” ይለዋል (2ቆሮ. 1፡3)። በተጨማሪም ጳውሎስ በኤፌ. 2፡4 ላይ እግዚአብሔር “በምሕረቱ ባለ ጠጋ” እንደሆነ እና “ከወደደን ከትልቅ ፍቅሩ የተነሣ” እንደዋጀን ይገልፃል።

`ክርስቶስ ራሱ በተለያዩ ምሳሌዎች፣ የአብን ርኅራኄ ለማሳየት ውስጣዊና አንጀትን የሚያላውስ ስሜትን የሚገልጹ ቃላትን ደጋግሞ ይጠቀማል (ማቴ. 18፡ 27፣ ሉቃ. 10፡33፣ ሉቃ. 15፡20)። በብሉይ እና በአዲስ ኪዳን መለኮታዊ ርኅራኄን ለመግለጽ የተጠቀማቸውን ተመሳሳይ ቃላት፣ ወንጌልም ኢየሱስ ለተጨነቁ ሰዎች የሰጠውን በርኅራኄ የተሞላ ምላሽ ለማሳየትም ተጠቅሞበታል። ማቴ. 9:36ን፣ ማቴ. 14:14ን፣ ማር. 1:41ን፣ ማር. 6:34ን እና ሉቃ. 7:13 ያንብቡ። በተጨማሪ ማቴ. 23፡37ን ይመልከቱ። እነዚህ ጥቅሶች ክርስቶስ በሰዎች ሥቃይ የተነካበትን መንገድ የሚገልጹት እንዴት ነው?`


ወንጌል ደጋግሞ፣ ክርስቶስ በጭንቀት ወይም በችግር ላሉ ሰዎች እንደራራላቸው ይናገራል። መራራትም ብቻ ሳይሆን፣ ችግራቸውንም ፈቶላቸዋል።

በተጨማሪም ኢየሱስ ለሕዝቡ አንብቷል። ክርስቶስ ከተማዋን ሲመለከት፣ አይኖቹ እንባ እንዳቀረሩ መገመት አይከብድም፡- “ዶሮ ጫጩቶችዋን ከክንፎችዋ በታች እንደምትሰበስብ ልጆችሽን እሰበስብ ዘንድ ስንት ጊዜ ወደድሁ! አልወደዳችሁምም” (ማቴ. 23: 37)። እዚህ ላይ የታየው የክርስቶስ ሀዘን፣ በብሉይ ኪዳን ውስጥ ከተገለጸው የእግዚአብሔር ኀዘን ጋር እንደሚመሳሰል እንመለከታለን። እንዲያውም ብዙ የመጽሐፍ ቅዱስ ሊቃውንት፣ ወፍ ለጫጩቶቿ ያላት እንክብካቤ በጥንታዊ ቅርብ ምሥራቅ አገሮች ለመለኮት ብቻ ጥቅም ላይ መዋሉን አስተውለዋል። ይህን ብዙዎች በዘዳ. 32፡11 ላይ ስለ እግዚአብሔር ከተገለጸው ጋር ያመሳስሉታል — ወፍ ከጫጩቶቿ በላይ እንደምትሰፍፍ፣ እንደምትጠብቅ እና እንደምትንከባከብ።

`እግዚአብሔር ለእኛ ያለውን ታላቅ ፍቅር የሚያሳይ ከኢየሱስ የሚበልጥ ምሳሌ የለም - ፍቅሩን ለመግለፅ ራሱን ለእኛ አሳልፎ ሰጥቷልና። ሆኖም ክርስቶስ ፍጹም የእግዚአብሔር አምሳል ብቻ አይደለም። በተጨማሪም እርሱ ፍጹም የሰዎች ምሳሌ ነው። ሕይወታችንን በክርስቶስ አምሳል የምንቀርፀው አንዴት ነው? በሌሎች ሰዎች ፍላጎት ላይ በማተኮር፣ በመስበክ ብቻ ሳይሆን በተጨባጭ መንገድ የአምላክን ፍቅር ማሳየት የምንችለው እንዴት ነው?`