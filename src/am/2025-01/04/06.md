---
title:  ርህሩህ እና አፍቃሪ
date:   23/01/2026
---

የመጽሐፍ ቅዱሱ አምላክ ሩኅሩኅ እና አፍቃሪ ነው፣ እነዚህ መለኮታዊ ስሜቶች በጥልቀት በኢየሱስ ክርስቶስ ተገጸዋል። እግዚአብሔር አዛኝ ነው (ከኢሳ. 63፡9፣ ዕብ. 4፡15 ጋር ያስተያዩ)፤ በሕዝቡ ሰቆቃ ውስጡ ይነካል (መሳ. 10፡16፣ ሉቃ. 19፡41)፤ ለመስማት፣ ለመመለስ እና ለማጽናናትም ፈቃደኛ ነው (ኢሳ 49:10, 15፣ ማቴ. 9፡36፣ ማቴ. 14፡14)።

`1 ቆሮ. 13:4–8ን ያንብቡ። ይህ ክፍል ከሌሎች ጋር ባለን ግንኙነት የእግዚአብሔርን ርኅራኄ እና አስደናቂ ፍቅር እንድንገልጽ የሚጠራን በምን መንገዶች ነው?`

በ1ኛ ቆሮ. 13፡4–8 ላይ የተገለጸውን ፍቅር ከሚያሳዩ ሰዎች ጋር ወዳጅነት እንዲኖረን እንናፍቃለን። ለሌሎች እንዲህ አይነት ሰው ለመሆን ግን ምን ያህል እንፈልጋለን? ራሳችንን ታጋሽ እና ደግ ማድረግ አንችልም፤ ራሳችንን የማይቀና፣ የማይመካ፣ የማይገባውን የማያደርግ፣ ወይም የራሱን የማይፈልግ ማድረግ አንችልም። “ሁሉን የሚታገስ፥ ሁሉን የሚያምን፥ ሁሉን ተስፋ የሚያደርግ፥ በሁሉ የሚጸና፣ ለዘወትር የማይወድቅ ፍቅር” በራሳችን ሊኖረን አይችልም (1ኛ ቆሮ. 13፡7፣ 8)። እንዲህ ዓይነቱ ፍቅር በሕይወታችን ሊታይ የሚችለው የመንፈስ ቅዱስ ፍሬ ሆኖ ነው። መንፈስ ቅዱስም በእምነት የክርስቶስ ኢየሱስ ለሆኑት በልባቸው ውስጥ ያፈስላቸዋል፤ እግዚአብሔር ይመስገን (ሮሜ. 5፡5)።

በእግዚአብሔር ጸጋ እና በመንፈስ ቅዱስ ኃይል፣ ለእግዚአብሔር ጥልቅና ስሜታዊ፣ ግን ሁልጊዜ ፍጹም ንጹህ እና ምክንያታዊ ፍቅር፣ እንዴት ባለ ተግባራዊ መንገድ ምላሽ ልንሰጥ እና ለሌሎች ልናሳይ እንችላለን? በመጀመሪያ፣ ብቸኛው ተገቢ ምላሽ ፍቅር የሆነውን አምላክ ማምለክ ነው። ሁለተኛ፣ ለሌሎች ርኅራኄ እና ደግነት የተሞላበት ፍቅር በማሳየት ለእግዚአብሔር ፍቅር ምላሽ መስጠት አለብን። በክርስትና እምነታችን ረክተን መቀመጥ ብቻ ሳይሆን ሌሎችንም ለማጽናናት መነሳሳት አለብን። በመጨረሻም፣ እግዚአብሔር ብቻ እንጂ እኛ ልባችንን መለወጥ እንደማንችል መገንዘብ አለብን።

ስለዚህ እግዚአብሔርን አዲስ ልብ እንዲሰጠን እንለምነው - መልካሙን የሚወድ እና ከውስጥ እንክርዳዱን የሚያስወግድ ንጹህ እና የሚያነጻ ፍቅር እንዲኖረን።

ጸሎታችን "ጌታችንም ኢየሱስ ክርስቶስ ከቅዱሳኑ ሁሉ ጋር ሲመጣ፥ በአምላካችንና በአባታችን ፊት በቅድስና ነቀፋ የሌለበት አድርጎ ልባችሁን ያጸና ዘንድ፥ … ጌታ እርስ በእርሳችሁ ያላችሁን ለሁሉም የሚሆን ፍቅራችሁን ያብዛ ይጨምርም” ይሁን (1 ተሰ. 3:12, 13)።

`ለምንድነው ለራስ እና ራስ ወዳድነትና ክፋት ለሞላበት ለተፈጥሮአዊ ልባችን መሞት ይህን አይነት ፍቅርን ለመግለፅ ብቸኛው መንገድ የሆነው? ለእኔነት እንሞት ዘንድ ምን ምርጫዎች ማድረግ እንችላለን?`