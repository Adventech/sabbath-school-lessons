---
title: 'ከእናት ፍቅር በላይ'
date: 19/01/2025
---

ምናልባትም ሰዎች ሁሉ የሚቀምሱት ትልቁ ፍቅር ወላጅ ለልጁ ያለው ፍቅር ነው። እግዚአብሔር ለሰዎች ያለውን አስደናቂ ርኅራኄ ለማሳየት መጽሐፍ ቅዱስ ብዙውን ጊዜ የወላጅ እና የልጅን ግንኙነት እንደ ምሳሌ ይጠቀማል፡- ምንም እንኳን የእግዚአብሔር ርኅራኄ ጥልቅ እና በጣም ውብ ከሆነው የሰው ርኅራኄ ስሜት እጅግ የላቀ መሆኑን አጽንዖት ቢሰጥም።

`መዝ. 103:13ን፣ ኢሳ. 49:15ን እና ኤር. 31:20ን ያንብቡ። እነዚህ ምስሎች ስለ እግዚአብሔር ርኅራኄ ሁኔታ እና ጥልቀት ምን ያስተላልፋሉ?`

በእነዚህ ጥቅሶች፣ እግዚአብሔር እኛን እንደ ተወደዱ ልጆቹ ያየናል፣ መልካም አባት እና እናት ልጆቻቸውን እንደሚወዱ ይወደናል። ሆኖም ኢሳ. 49: 15 እንደሚገልጸው፣ እናት እንኳን “የምታጠባውን ልጇን ትረሳ ይሆናል” ወይም “ከማኅፀንዋ ለተወለደው ልጅ ላትራራ ትችላለች”፣ ነገር ግን አምላክ ልጆቹን ፈጽሞ አይረሳም፣ ርኅራኄውም ፈጽሞ አያልቅም (ሰቆ. ኤር. 3፡22)።

በተለይም፣ በዚህና በሌሎች ጥቅሶች ርኅራኄ ተብሎ የተተረጎመው የዕብራይስጥ ቃል ረኸም የእግዚአብሔርን የተትረፈረፈ ሩኅሩኅ ፍቅር የሚገልፅ ሲሆን፣ ማሕፀን ከተባለው የዕብራይስጥ ቃል ሬኼም እንደተወሰደ ይታመናል።

ስለዚህም ሊቃውንት እንዳስተዋሉት፣ የእግዚአብሔር ርኅራኄ “በማኅፀን የተመሰለ የእናት ፍቅር” ነው። በእርግጥም፣ እናት ለአራስ ልጇ ካላት ርኅራኄ እጅግ የላቀ ነው።

ምንም እንኳን በተደጋጋሚ በእርሱ ላይ በማመፅ ቢያሳዝኑትም፣ በኤር. 31:20 እግዚአብሔር የቃል ኪዳን ሕዝቡን እንደ “ውድ ልጅ” እና “ደስ የሚያሰኝ ልጅ” አድርጎ ይመለከታቸዋል። እግዚአብሔር “ልቤ ይናፍቀዋል”፣ “በእርግጥም እምረዋለሁ” ይላል። እዚህ ላይ ምሕረት ተብሎ የተተረጎመው ቃል ከላይ መለኮታዊ ርኅራኄ (ረሃም) የተባለው ቃል ነው። በተጨማሪም “ልቤ ይናፍቃል” የሚለው ሐረግ “ውስጤ ታወከ” ተብሎ ሊተረጎም ይችላል።

ይህ ገለጻ ከአንጀት ጋር የተቆራኘ፣ እግዚአብሔር ለሕዝቡ ያለውን ጥልቅ ፍቅር የሚያሳይ፣ የመለኮታዊ ስሜት ቋንቋ ነው። ምንም እንኳን ታማኝ ባይሆኑም፣ እግዚአብሔር የተትረፈረፈ ርኅራኄውን እና ምህረቱን በሕዝቡ ላይ ያፈሰዋል - ያውም ከምንጠብቀው በላይ።

`ለአንዳንዶቻችን፣ አምላክ ለእኛ ያለው ርኅራኄ ከአፍቃሪ አባት ወይም እናት ጋር መመሳሰሉን ማወቃችን እጅግ የሚያጽናና ነው። ሆኖም፣ አንዳንድ ሰዎች ወላጆቻቸው አፍቃሪ ስላልነበሩ ለማስተዋል ሊቸገሩ ይችላሉ። ለእነዚህ የአምላክ ርኅራኄ በምን ሌሎች መንገዶች ሊገለፅ ይችላል?`
