---
title: 'አንጀት የሚያላውስ ፍቅር'
date: 20/01/2025
---

እግዚአብሔር ለሰው ያለው የማይለካው ጥልቅ ፍቅር በሆሴዕ ተገልጿል።

እግዚአብሔር ነብዩን ሆሴዕን እንዲህ ሲል አዞት ነበር፡- “ምድሪቱ ከእግዚአብሔር ርቃ ታላቅ ግልሙትና ታደርጋለችና፣ ሂድ ጋለሞታን ሴትና የግልሙትናን ልጆች ለአንተ ውሰድ አለው” (ሆሴ. 1፡2)። ኋላ ላይ በሆሴ. 11 እግዚአብሔር ከሕዝቡ ጋር ያለውን ግንኙነት በአፍቃሪ አባት ይመስለዋል።

`ሆሴ. 11:1-9ን ያንብቡ። በእነዚህ ጥቅሶች ውስጥ ያለው ምስል እግዚአብሔር ለሕዝቡ ያለውን ፍቅርና ጥንቃቄ እንዴት ሕይወት ይዘራበታል?`

እግዚአብሔር ለሕዝቡ ያለው ፍቅር፣ ወላጅ ለልጁ ባለው ርኅራኄ የተሞላ ፍቅር ተመስሏል። ቃሉ ፍቅሩን ለመግለጽ ሌሎች ምሳሌዎችን ተጠቅሟል፡ - ሕጻን ልጅን እንዲራመድ ማስተማር፤ የሚወደውን ልጅ በክንዶቹ ማቀፍ፤ መፈወስ እና በሕይወት ማኖር፤ ለሕዝቡ መጠንቀቅ። “ሰው ልጁን እንደሚሸከም” እግዚአብሔር ሕዝቡን እንደ “ተሸከመ” ይናገራል (ዘዳ. 1፡31)። “በፍቅሩና  በረህራሄውም ተቤዣቸው”፣ በቀደመውም ዘመን ሁሉ አንስቶ ተሸከማቸው” (ኢሳ. 63፡9)።

ከእግዚአብሔር የማይናወጥ ታማኝነት ጋር ሲነጻጸር፣ ሕዝቡ ግን በተደጋጋሚ ታማኝ አልነበሩም፤ እንዲያውም እግዚአብሔርን በመጋፋትና በራሳቸው ላይ ፍርድ በማምጣት እጅግ አሳዘኑት። እግዚአብሔር ሩኅሩኅ ነው፣ ነገር ግን ፍትሃዊም ነው። (በቀጣዩ ትምህርት እንደምንመለከተው ፍቅርና ፍትሕ አይነጣጠሉም)።

በሆነ ነገር ተበሳጭተው አንጀትዎ ተላውሶ ያውቃል? ይህ እግዚአብሔር ለሕዝቡ ያለውን ጥልቅ ስሜት ያሳያል። የልብ መቃተት እና በርኅራኄ መንሰፍሰፍ የእግዚአብሔርንም ሆነ የሰዎችን ጥልቅ ስሜት የሚያሳዩ ምሳሌዎች ናቸው።

በርኅራኄ መንሰፍሰፍን (ካማር) የሚያሳው ምሳሌ፣ ወደ ሰሎሞን በመጡትና ሕጻኑ የራሳቸው እንደሆነ በተናገሩት ሁለት ሴቶች ጥቅም ላይ ውሏል። ሰሎሞን ሕፃኑን ለሁለት እንዲከፍሉት ባዘዘ ጊዜ፣ ይህ ሥዕላዊ መግለጫ የእውነተኛዋን እናት ስሜት ይገልጻል (1 ነገ. 3፡26፤ ከዘፍ. 43፡30 ጋር ያስተያዩ)።

`ወላጅ የሆነ ሁሉ ትምህርቱ ስለ ምን እየተናገረ እንደሆነ ያውቃል። ሌላ ምድራዊ ፍቅርም ከዚህ ጋር አይወዳደርም። ይህ አምላክ ለእኛ ያለውን ፍቅር እንድንገነዘብ የሚረዳን እንዴት ነው? ከዚህ መረዳትስ ምን የሚያፅናና ነገር ልናገኝ ይገባል?`