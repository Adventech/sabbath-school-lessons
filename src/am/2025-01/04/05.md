---
title: 'ቀናተኛ አምላክ?'
date: 22/01/2025
---

የመጽሐፍ ቅዱሱ አምላክ “ሩኅሩኅ አምላክ” ነው። በዕብራይስጥ እግዚአብሔር ኤል ራሁም ይባላል (ዘዳ. 4፡31)። “ኤል” የሚለው ቃል “እግዚአብሔር” ማለት ሲሆን፣ ራሁም ደግሞ ሌላው የርኅራኄ (ራሃም) ሥርወ-ቃል ነው። ሆኖም እግዚአብሔር ሩኅሩኅ አምላክ ብቻ ሳይሆን ቀናተኛ አምላክ ኤል ካና ተብሎም ተጠርቷል። ዘዳ. 4፡24 እንደሚናገረው “አምላካህ እግዚአብሔር የሚበላ እሳት፣ ቀናተኛም (ኤል ካና) አምላክ” ነው (ዘዳ. 6:15ን፣ ኢያ. 24:19ን፣ ናሆ. 1፡2ን ይመልከቱ)።

1ኛ ቆሮ. 13፡4 “ፍቅር አይቀናም” በማለት ያውጃል። ታዲያ እግዚአብሔር “ቀናተኛ አምላክ” እንዴት ሊሆን ይችላል? 2ኛ ቆሮ. 11፡2 አንብበው በመጽሐፍ ቅዱስ ውስጥ የእግዚአብሔር ሕዝብ ለእርሱ ታማኝ ያልሆኑበትን መንገድ ያሰላስሉ (ለምሳሌ መዝ. 78፡58 ይመልከቱ)።

`እነዚህ ጥቅሶች መለኮታዊውን “ቅናት” ለመረዳት እንዴት ይረዱናል?`

የእግዚአብሔር "ቅናት" ብዙውን ጊዜ በትክክል አልተስተዋለም። አንድን ሰው ቀናተኛ ባል ወይም ሚስት ነው ካሉ ይህ ሙገሳ አይደለም። ብዙውን ጊዜ ቅናት የሚለው ቃል በብዙ ቋንቋዎች አሉታዊ ፍቺዎች አሉት። ይሁን እንጂ በመጽሐፍ ቅዱስ ውስጥ መለኮታዊ ቅናት ምንም ዓይነት አሉታዊ ትርጉም የለውም። ይህም ንጹህ ፍቅር ሲሆን፣ አፍቃሪ ባል ከሚስቱ ጋር ያለው ብቸኛ ግንኙነት ነው።

ፍቅርን የሚጻረር ዓይነት ቅናት ቢኖርም (1ቆሮ. 13፡4)፣ እንደ 2ኛ ቆሮ. 11፡ 2 መልካም እና ንጹህ “ቅናት” አለ። ጳውሎስ “አምላካዊ ቅንዓት” ብሎ ይጠራዋል (2ቆሮ. 11፡2)። የእግዚአብሔር ቅናት ሁልጊዜ ንጹህ ሲሆን፣ እግዚአብሔር ለሕዝቡ ያለው ጥልቅ ፍቅር ሊባል ይችላል።

የእግዚአብሔር ፍቅር (ካና) ለሕዝቡ ካለው ጥልቅ ፍቅር የመነጨ ነው።

እግዚአብሔር ከሕዝቡ ጋር ብቸኛ የሆነ (ያልተከፋፈለ) ግንኙነት ይፈልጋል፤ እርሱ ብቻ አምላካቸው ሊሆን ይገባል። ሆኖም እግዚአብሔር ብዙ ጊዜ ምላሽ የተነፈገው፣ የተናቀ ፍቅረኛ ሆኖ ይገለጻል (ሆሴ. 1-3ን፣ ኤር. 2፡2ን፣ ኤር. 3፡ 1-12ን ይመልከቱ)። ስለዚህ የእግዚአብሔር "ቅናት" ወይም "ጥልቅ ስሜት" ያለ ምክንያት የሚመጣ አይደለም፣ ነገር ግን ሁልጊዜ ለከዳተኞችና ለክፉ ሰዎች ምላሽ ነው። የእግዚአብሔር ቅናት (ወይም "ጥልቅ ፍቅር") እንደ ሰው ቅናት አሉታዊ ትርጉም የለውም። ምቀኛም አይደለም፤ ነገር ግን ሁልጊዜ ለጥቅማቸው ብቻ፣ ከሕዝቡ ጋር ሊኖረው የሚፈልገው ብቸኛ የሆነ፣ ትክክለኛና ንጹህ ፍቅር ነው ።

`አምላክ ለእኛ ያለውን ዓይነት መልካም “ቅናት” ለሌሎች ማንጸባረቅ የምንችለው እንዴት ነው?`