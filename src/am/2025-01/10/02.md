---
title:  እንዲዘገይ የተደረገው መልአክ
date:   02/03/2026
---

ቀደም ሲል እንደተመለከትነው፣ የአሕዛብ ሐሰተኛ “አማልክት” በስውር የሚሰሩ አጋንንት ናቸው። በሌላ ቦታ ደግሞ አንዳንድ ጊዜ ከምድራዊ ገዥዎች ጀርባ ከፍ ባለ ስፍራ ያሉ አጋንንታዊ ገዥዎች እንዳሉ የሚያሳይ ማስረጃ እንመለከታለን። ከእግዚአብሔር የተላኩ መላእክት እንኳን በጠላት ኃይሎች ተቃውሞ ሊደርስባቸው ይችላል።

ዳን. 10:1–14ን ያንብቡ፤ በቁጥር 12, 13 ላይ ልዩ ትኩረት ያድርጉ። እነዚህ ጥቅሶች ስለ አለማቀፋዊው ተጋድሎ ምን ያስተምራሉ? እግዚአብሔር የላከው መልአክ ለሃያ አንድ ቀን “ተቃውሞ” ደረሰበት ሲባል ምን ይረዳሉ?`

እግዚአብሔር የላከው መልአክ ለሦስት ሳምንታት እንዴት ጠላት ‘ሊቋቋመው’ ይችላል? ሁሉን ቻይ በመሆኑ፣ እግዚአብሔር ፍቃዱ ቢሆን ኖሮ ለዳንኤል ወዲያውኑ ምላሽ ለመስጠት ኃይል ነበረው። ይህን ለማድረግ ኃይሉን ቢጠቀም፣ መልአኩ ወዲያውኑ ለዳንኤል እንዲገለጥለት ማድረግ ይችል ነበር።

ሆኖም አምላክ የላከውን መልአክ “የፋርስ መንግሥት አለቃ” ለሦስት ሳምንታት ያህል “ተቋቋመው”። እዚህ ላይ ምን እየሆነ ነው?

“ገብርኤል በቂሮስ አእምሮ ላይ ተጽዕኖ የሚያሳድረውን ኃይል ለመቋቋም በመፈለግ ለሦስት ሳምንታት ከጨለማ ኃይላት ጋር ታገለ። . . . ሰማይ ለእግዚአብሔር ሕዝብ ሊያደርግ የሚችለውን ሁሉ አድርጓል። ድሉም በመጨረሻ ተገኝቷል፤ ቂሮስና ልጁም ካምባይሲዝ በኖሩበት ዘመን ሁሉ፣ የጠላት ኃይላት በአምላክ ቁጥጥር ሥር ሆነው ነበር።”—ኤለን ጂ. ኋይት፣ ነቢያት እና ነገሥታት፣ ገጽ. 572.

እንዲህ ያለ ተጋድሎ እንዲካሄድ፣ እግዚአብሔር ኃይሉን ሙሉ በሙሉ አልተጠቀመም ማለት ነው። ዝርዝር ሁኔታው ባይገለጥልንም፣ ጠላት በስውር ወዲያውኑ ያልተወገደ፣ ነገር ግን በሁለቱም ወገኖች በሚታወቁ መንገዶች የተገደበ፣ እውነተኛ ነፃነትና ኃይል ተሰጥቶት ነበር። በአለማቀፋዊው ተጋድሎ የእግዚአብሔር መላእክት እንኳን የሚሠሩባቸው ገደቦች አሉ ማለት ነው፣ ይህም በሚቀጥሉት ትምህርቶች “የተጋድሎው መርሆዎች” ተብሎ ተጠቅሷል።

በተወሰነ መልኩ፣ እግዚአብሔር የሚሠራው በፍቅር ብቻ እንደሆነ፣ የመንግሥቱም መሠረት ፍቅር እንጂ ማስገደድ እንዳልሆነ ካስተዋልን፣ እነዚህን ገደቦች መረዳት ከባድ ላይሆን ይችላል። እግዚአብሔር የሚሠራው ከፍቅር በሚመነጩ መርሆች ብቻ ነው የሚለው ይህ ሃሳብ ታላቁን ተጋድሎ የበለጠ እንድንረዳ ያደርገናል።

`በግድ ሳይሆን በፍቅር መርሆች ብቻ የመሥራትን ገደብ እንዴት ነው የተለማመዱት? ስለ ኃይል (ስልጣን) ውስንነትስ ምን ትምህርት ተማሩ?`