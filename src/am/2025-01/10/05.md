---
title:  የዚህ ዓለም ጊዜያዊ ገዥ
date:   05/03/2026
---

ቀደም ብለን በታላቁ ተጋድሎ ሰይጣንና ግብረ-አበሮቹ በተጋድሎው መርሆዎች ተወስነው፣ በዚህ ዓለም ውስጥ ለጊዜው ጉልህ የሆነ ስልጣን እንደተሰጣቸው አይተናል።

እነዚህ የተጋድሎ መርሆዎች የዲያብሎስንና የአጋሮቹን ድርጊት ብቻ ሳይሆን፣ በጠላት ግዛት ውስጥ ለጊዜው የሚፈጠረውን ክፋት እንዳያስወግድ የእግዚአብሔርንም እርምጃ ይገድባሉ። ጌታ የገባውን ቃል በፍፁም ስለማያጥፍ፣ በተስማማባቸው መሠረት የተወሰነና ጊዜያዊ ስልጣን ለዲያብሎስ በመስጠቱ፣ እግዚአብሔር ምንም እንኳን ኃይሉ ታላቅ ቢሆንም ወደፊት የሚወስዳቸው እርምጃዎች ግን የተገደቡ ይሆናሉ።

`ዮሐ. 12:31ን፣ ዮሐ. 14:30ን፣ ዮሐ. 16:11ን፣ 2 ቆር. 4:4ን፣ ሉቃ. 4:⁠6ን ያንብቡ። እነዚህ ጥቅሶች በዚህ ዓለም ላይ ጠላት ስላላው ስልጣን ምን ያስተምራሉ?`

አዲስ ኪዳን የብርሃንና የጨለማ መንግሥታትን ውጊያ ይገልጻል።

ጨለማውም ከሰይጣንና ከአመፃው የተነሳ የመጣ ነው። የክርስቶስ ተልዕኮ የሰይጣንን መንግሥት ማሸነፍ ነበር። “ስለዚህ የዲያብሎስን ሥራ እንዲያፈርስ የእግዚአብሔር ልጅ ተገለጠ” (1ኛ ዮሐንስ 3፡8)።

ቢሆንም እግዚአብሔር ለመንግሥቱ መርሆዎች ታማኝ ስለሆነ፣ ሊያደርግ የሚችለው ነገር “በደንቦቹ” መሠረት የተገደበ (የተወሰነ) ነው። እነዚህ ገደቦች ቢያንስ (1) ለፍጡራኑ የምርጫ ነፃነት መስጠትን እና (2) አሁን የማናስተውለውን የተጋድሎውን ኪዳናዊ ደንቦች ማክበርን ያካትታሉ። እነዚህ ክልከላዎችና ገደቦች፣ እግዚአብሔር ክፋትን ከዓለም ላይ ለመቀነስ ወይም ወዲያውኑ ለማስወገድ እንዳያስችለው ስለሚያደርጉ፣ በመለኮት አሰራር ላይ ጉልህ አንድምታ አላቸው።

ስለዚህ ብዙ ሰዎች የእግዚአብሔርን መኖር ወይም በጎነቱን እንዲጠራጠሩ የሚያደርግ ቀጣይ የሆነ ክፋትና መከራ እናያለን። ነገር ግን የታላቁን ተጋድሎ ምንነትና እግዚአብሔር ክፋትን የሚያስታምምበትን ምክንያቶች ከተረዳን፣ ነገሮች ለምን አሁን ባሉበት ሁኔታ እንዳሉ በተሻለ ሁኔታ እናስተውላለን - ቢያንስ እግዚአብሔር ክፋትን መጨረሻ ላይ ድል እስኪያደርግ ድረስ።

`ኢየሱስ ሰይጣንን የዚህ ዓለም “ገዥ” ብሎ መጥራቱ፣ አሁን በዓለም ላይ ያለውን ክፋት እንድንገነዘብ የሚረዳን እንዴት ነው? ጊዜያዊ ስልጣን ብቻ መሆኑን ማወቁ ምንኛ የሚያጽናና ነው!`