---
title:  በራዕይ ላይ ያለው ዘንዶ
date:   03/03/2026
---

በአለማቀፋዊው ተጋድሎ ውስጥ ስላሉ ሰማያዊ ገዥዎች ጠቅለል ያለ ሐሳብ በራዕይ መጽሐፍ ውስጥ ተገልጿል። በዚያም ዲያብሎስ እግዚአብሔርን በመቃወም “ዓለሙንም ሁሉ በሚያስተው በታላቁ ዘንዶ” ተመስሏል (ራዕ.12:9)።

`ራዕ. 13:1-8ን ያንብቡ። ይህ ስለ ዘንዶው የሥልጣን ወሰን ምን ያሳየናል?`

ዘንዶው (ሰይጣን) እግዚአብሔርን (ራዕ. 12፡7-9) እና አገልጋዮቹን (ለምሳሌ ራዕ. 12፡1–6) ብቻ የሚቃወም ሳይሆን ፣ በዘመናት ሁሉ የእግዚአብሔርን ሕዝብ በሚያሳድዱ የምድር መንግሥታት ጀርባ ያለው ገዥ እሱ እንደሆነ ተገልጧል። ዘንዶውም ከባሕር ለወጣው አውሬ “. . . ኃይሉንና ዙፋኑን ትልቅም ሥልጣን ሰጠው” (ራዕ. 13፡2፤ ከራዕ. 13:5፣ ራዕ. 17:13, 14 ጋር ያስተያዩ)። ይህ ከባሕር የወጣው አውሬ “ታላቅንም ነገርና ስድብን የሚናገርበት አፍ ተሰጠው፥ ለአርባ ሁለት ወርም እንዲሠራ ሥልጣን ተሰጠው” (ራዕ. 13፡5)።

ስለዚህ ሰይጣን ለአውሬው (ለምድራዊው ሃይማኖታዊና ፖለቲካዊ ኃይል) ኃይልንና የመግዛት ሥልጣንን ይሰጠዋል። ይህ ኃይል ሥራ ላይ የሚውለው ለእግዚአብሔር የሚገባውን አምልኮ ለመቀማት ነው። አውሬው የእግዚአብሔርን ስም ይሳደባል፤ ደግሞም ለተወሰነ ጊዜ የእግዚአብሔርን ቅዱሳን ይዋጋል፣ ያሸንፋቸውማል። ይህ ዓለም አቀፋዊ ሥልጣን የተሰጠው የዚህ ዓለም ገዥ በሆነው በዘንዶው ነው።

ሆኖም፣ በሰይጣንና በአጀንዳ አስፈፃሚዎቹ ላይ ግልጽ የሆኑ የጊዜ ገደቦች አሉ። “ስለዚህ፥ ሰማይና በውስጡ የምታድሩ ሆይ፥ ደስ ይበላችሁ፤ ለምድርና ለባሕር ነዋሪዎች ወዮላቸው፥ ዲያብሎስ ጥቂት ዘመን እንዳለው አውቆ በታላቅ ቍጣ ወደ እናንተ ወርዶአልና” ይላል (ራእ. 12፡12)።

ሰይጣን “ዘመኑ አጭር እንደ ሆነ ያውቃል” (ራዕ. 12፡12)፣ በራዕይ ላይ የተገለጹት ኩነቶች የሚፈጸሙት በትንቢታዊ የጊዜ ሰሌዳዎች ነው፣ ይህም እነዚህ የክፉ ኃይሎች የሚሰለጥኑበትን የተወሰኑ ገደቦች ያሳያል (ራዕ. 12፡14፣ ራዕ. 13፡ 5)።

እውነት ነው - እግዚአብሔር በመጨረሻ ያሸንፋል። “እንባዎችንም ሁሉ ከዓይኖቻቸው ያብሳል፥ ሞትም ከእንግዲህ ወዲህ አይሆንም፥ ኀዘንም ቢሆን ወይም ጩኸት ወይም ሥቃይ ከእንግዲህ ወዲህ አይሆንም፥ የቀደመው ሥርዓት አልፎአልና ብሎ ሲናገር ሰማሁ” (ራዕ. 21:4)።

`አሁን ለማየት ቢከብደንም፣ በመጨረሻ በጎነት ለዘላለም በክፋት ላይ ያሸንፋል። ይህን አስደናቂ ተስፋ ፈጽሞ መዘንጋት የሌለብን ለምንድን ነው?`