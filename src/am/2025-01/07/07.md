---
title:  ተጨማሪ ሀሳብ
date:   14/02/2026
---

አበውና ነቢያት ከተባለው የኤለን ጂ. ኋይት መጽሐፍ “ኃጢአት ለምን ተፈቀደ?” የተሰኘውን ርዕስ ከገጽ 33-43 ያንብቡ።

“ከሰማይ ቢጣልም እንኳን፣ አምላክ በጥበቡ ሰይጣንን አላጠፋውም።

በእግዚአብሔር ዘንድ ተቀባይነት ያለው የፍቅር አገልግሎት ብቻ ስለሆነ፣ የፍጡራኑ ታማኝነት በርሱ ፍትሕና ደግነት ላይ በማመን መመስረት አለበት። የሰማይና የዓለማት ነዋሪዎች፣ የኃጢአትን ምንነት ወይም መዘዝ ሊረዱ በማይችሉበት ሁኔታ ላይ ስለነበሩ፣ ያኔ ሰይጣንን ቢያጠፋው ኖሮ የእግዚአብሔርን ፍትሓዊነት ማየት ባልቻሉም ነበር። እርሱን ወዲያውኑ ቢደመስሰው ኖሮ፣ አንዳንዶች በፍቅር ሳይሆን በፍርሃት እግዚአብሔርን ያገለግሉ ነበር። የአሳቹ ተጽእኖ ወይም የዓመፅ መንፈስ ሙሉ በሙሉ ባልጠፋ ነበር። ማብቂያ በሌላቸው ዘመናት ሁሉ ለዓለማት ጥቅም ሲባል፣ በመለኮታዊው መንግሥት ላይ የሰነዘራቸው ክሶች በሁሉም ፍጥረታት ዘንድ በእውነተኛው ብርሃን እንዲታዩ፣ የእግዚአብሔር ፍርድ፣ ምሕረትና የማይለወጠው ሕጉ ለዘላለም ጥያቄ እንዳይነሳባቸው፣ የሰይጣን መርሆዎች ፍሬ ማፍራት ነበረባቸው።

“ስለ ኃጢአት ምንነትና ስለ አስፈሪ ውጤቶቹ ዘላለማዊ ምስክር ይሆን ዘንድ፣ የሰይጣን አመጽ በሚመጡት ዘመናት ሁሉ ለዓለማት ትምህርት መሆን ነበረበት። የሰይጣን አሰራርና በሰዎችም ሆነ በመላእክት ላይ ያለው ውጤት መገለጡ፣ መለኮታዊውን ሥልጣን ወደ ጎን የመተው ፍሬ ምን እንደሚሆን ያሳያል።

የፈጠራቸው ፍጥረታት ሁሉ ደህንነት የተንጠለጠለው በእግዚአብሔር መንግሥት መኖር መሆኑን ይመሰክራል። ስለዚህ ይህ የዓመፅ አስከፊው ታሪክ ቅዱሳንን ሁሉ በመተላለፍ እንዳይታለሉ፣ ኃጢአት እንዳይሰሩና በቅጣቱ እንዳይሰቃዩ ለዘላለም ይጠብቃቸዋል።”—ኤለን ጂ. ዋይት፣ አበውና ነቢያት፣ ገጽ 42, 43

**የመወያያ ጥያቄዎች**

`1. “ቲዮደሲ (Theodicy)” ማለት ክፋትም ቢኖር እግዚአብሔር ግን ጻድቅ ነው ማለት ነው። ነገር ግን ለክፋት መኖር ምክንያት አያቀርብም። በሰማይ አንድ ሰው እንዲህ አለ ብለህ አስብ፣ “ኦ! አዎ ኢየሱስ፣ አሁን ቤተሰቦቼ በፊቴ ለምን እንደተሰቃዩና እንደተገደሉ ገብቶኛል። አዎ አሁን ሁሉም ነገር ትርጉም ይሰጣል። አመሰግናለሁ ኢየሱስ!” ይህ ልክ አይደለም። በታላቁ ተጋድሎ በስተመጨረሻ ነጻ የሚሆነው እግዚአብሔር እንጂ ክፋት እንዳልሆነ እንዴት ልንረዳ እንችላለን? (ትምህርት ዘጠኝን ይመልከቱ)`

`2. እንደ ኢዮብ ያለ ስሜት ተሰምቶህ ያውቃል? አንተ ወይም የምትወዳቸው ሰዎች ለደረሰባቸው ሥቃይ አሳማኝ ማብራሪያ ሊኖር አይችልም ብለህ ለማሰብ ተፈትነህ ታውቃለህ? ኢዮብ በመጨረሻ “የማያስተውለውን ነገር እንደተናገረ” መገንዘቡ (ኢዮ. 42: 3)፣ ጥያቄዎቻችንን ለማስተዋል የሚረዳን እንዴት ነው?`