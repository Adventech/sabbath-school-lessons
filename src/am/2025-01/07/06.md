---
title: 'ፍቅር እና ክፋት?'
date: 13/02/2025
---

እግዚአብሔር የፍቅር አምላክ ስለሆነ፣ ለፍጡራኑ የምርጫ ነፃነትን ሰጥቷል። ይህንን የምርጫ ነፃነት ያላግባብ መጠቀም ደግሞ የክፋት መንስኤ ነው። አሁንም ብዙ ያልተመለሱ ጥያቄዎች አሉ። እግዚአብሔር ክፋትን አምርሮ ቢጠላውም፣ ለጊዜውም ቢሆን እንዲኖር ይፈቅዳል ምክንያቱም የመከሰት ዕድሉን መከልከል የፍቅር ባሕርይ ስላልሆነ እና ወዲያውኑ ማጥፋትም ደግሞ ለፍቅር አስፈላጊ የሆነውን መተማመንን ስለሚጎዳ ነው።

“እግዚአብሔርን ባለማወቅ ምድር ጨልማ ነበር። የጨለማው ግርዶሽ እንዲበራ፣ ዓለምም ወደ እግዚአብሔር እንዲመለስ፣ የሰይጣን የማታለል ኃይል መክሸፍ ነበረበት። ይህም በጉልበት ሊሆን አይችልም። ኃይልን መጠቀም ከእግዚአብሔር መንግሥት መርሆዎች ጋር ተጻራሪ ነው። እርሱ የሚፈልገው የፍቅርን አገልግሎት ብቻ ነው፤ ፍቅርም ሊገደድ አይችልም፤ በጉልበትም ሆነ በሥልጣን ሊገኝ አይችልም። ፍቅር የሚቀጣጠለው በፍቅር ብቻ ነው።

እግዚአብሔርን ማወቅ እርሱን መውደድ ነው፤ የእርሱ ባሕርይ ከሰይጣን ባሕርይ አንፃር መገለፅ አለበት።”—ኤለን ጂ. ዋይት፣ የዘመናት ምኞት፣ ገጽ. 22.

ያለምርጫ ነፃነት ፍቅር ሊኖር አይችልም። እግዚአብሔር ፍቅር ከሆነ፣ ፍቅር እንዲኖር አስፈላጊ የሆነውን ነፃነት መከልከል ለእግዚአብሔር አማራጭ እንዳልሆነ ግልጽ ይመስላል። እንደ እግዚአብሔር መጨረሻውን ከመጀመሪያው የምናውቅ ብንሆን ብለን ብናስብ፣ ነፃነታችንን እንዲነሳን አንፈልግም ነበር።

ደግሞስ ፍቅር በሌለበት ዓለም ውስጥ መኖር የሚፈልግ ማን ነው? ሮሜ 8:18ን እና ራዕ. 21:3, 4ን ያንብቡ። በዓለማችን ውስጥ ብዙ ክፋት ቢኖርም፣ እነዚህ ጥቅሶች በእግዚአብሔር መልካምነት እንድንተማመን የሚያደርጉን እንዴት ነው?

`በጨለማው ውስጥ ማየት ባንችልም፣ እግዚአብሔር መጨረሻውን ከመጀመሪያው ይመለከታል። ደግሞም በኢየሱስ ለሚያምኑ ሁሉ ተስፋ የተሰጣቸውን ዘላለማዊ ደስታ ማየት ይችላል። በሮሜ 8፡18 ላይ፡- “ለእኛም ይገለጥ ዘንድ ካለው ክብር ጋር ቢመዛዘን የአሁኑ ዘመን ሥቃይ ምንም እንዳይደለ አስባለሁ” ይላል። ይህን አስደናቂ ተስፋ ለማመን እምነት አለን?`

`በተጨማሪም ፍቅርና ከፍቅር ጋር የተቆራኘው የምርጫ ነፃነት በጣም የተቀደሰና መሰረታዊ ስለሆነ፣ እኛን ከሚከለክለን ይልቅ፣ ኢየሱስን ብዙ ስቃይ ወደሚቀበልበት ወደ መስቀል እንደሚያመራው ያውቅ ነበር። የሚያስከፍለውን ዋጋ እያወቀም ቢሆን ይህንን ነፃነት ሰጠን። ለምንድነው ይህ ሁልጊዜ ልናስላስለው የሚገባ ወሳኝ ሐሳብ የሆነው? እግዚአብሔር የምርጫ ነፃነት የሰጠን መሆኑን ማሰላሰላችን፣ የሚሆነው ነገር ሁሉ የአምላክ ፈቃድ ነው ብለን እንዳናስብ የሚጠብቀን እንዴት ነው?`