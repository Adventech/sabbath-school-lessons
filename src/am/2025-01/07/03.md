---
title: 'የማናውቃቸው ብዙ ነገሮች አሉ'
date: 10/02/2025
---

ፍቅር በክፋት ላይ ድል የሚያደርግበት የታሪክ ፍጻሜ ይመጣል።

`እስከዚያው ድረስ ግን ብዙ ግራ የሚያጋቡ ጥያቄዎች ይኖራሉ። ስለ ክፋት አስቸጋሪነት ጠቃሚ ሊሆን በሚችል መልኩ ማሰብና መነጋገር እንዴት እንችላለን? ኢዮብ 38:1–12ን ያንብቡ። አምላክ ለኢዮብ የሰጠው መልስ የክፋትን ምስጢር እንድናስተውል እንዴት ይረዳናል? ከመጋረጃው በስተጀርባ የሚሆነውን ምን ያህል እናውቃለን? ምን ያህልስ አናውቅም?`

በታሪኩ ውስጥ፣ ኢዮብ ብዙ ስቃይ ደርሶበት ስለነበር፣ እጅግ ክፋትና መከራ ለምን እንደደረሰበት ብዙ ጥያቄዎችን አንስቷል። ከመጋረጃው በስተጀርባ በሰማያዊው ዙፋን የሚሆኑ ብዙ ነገሮችን ሳያውቅ፣ ለጥያቄዎቹ መልስ ለማግኘት እግዚአብሔርን ለማነጋገር ጠይቋል (ኢዮብ 1–2ን ይመልከቱ)።

እግዚአብሔር ለኢዮብ የሰጠው ምላሽ አስደናቂ ነው። በተለይ “እግዚአብሔርም በዐውሎ ነፋስ ውስጥ ሆኖ ለኢዮብ መለሰ እንዲህም አለ፡- ያለ እውቀት በሚነገር ቃል ምክርን የሚያጨልም ይህ ማነው?” (ኢዮ. 38:1, 2)።

አንድ ትርጉም “ትንሽ የምታውቅ ሆኖ ሳለ ብዙ የምታወራው ለምንድን ነው?” ሲል ገልጾታል (ኢዮ. 38:2)። እግዚአብሔር በኢዮ. 38፡4 ላይ “ምድርን በመሠረትሁ ጊዜ አንተ ወዴት ነበርህ? ታስተውል እንደ ሆንህ ተናገር” ሲል ያክላል።

`ኢዮ. 42:3ን ያንብቡ። የኢዮብ ምላሽ ለራሳችን ስላለን ግምት ምን እንድናስተውል ይረዳናል?`

እግዚአብሔር ለኢዮብ በሰጠው ምላሽ፣ ኢዮብ ያላወቃቸውና ያልተረዳቸው ብዙ ነገሮች እንዳሉ ግልጽ አድርጎለታል። ልክ እንደ ኢዮብ፣ ከመጋረጃው ጀርባ ምንም የማናውቃቸው በዓለም ውስጥ እየሆኑ ያሉ ብዙ ነገሮች እንዳሉ በትሕትና ልንገነዘብ ይገባናል። ለጥያቄዎቻችን መልሱ ምን እንደሆነ አለማወቃችን፣ ጥሩ መልስ የለም ማለት አይደለም አንድ ቀን ሁሉም ነገር መፍትሄ ያገኛልና። እስከዚያው ድረስ በብዙ መንገድ የተገለጠልንን የእግዚአብሔርን መልካምነት ልንታመን ይገባናል።

ስለማንኛውም ነገር የምናውቀው ምን ያህል ትንሽ እንደሆነ ያስቡ። ታዲያ ለምንድነው በጣም ከባድ ስለሆኑት የክፋትና ስቃይ ጉዳዮች ካልተመለሱ ጥያቄዎቻችን ጋር መኖርን መለማመድ ያለብን?