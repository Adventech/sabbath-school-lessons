---
title: 'ብልሁ አማኝ'
date: 11/02/2025
---

በኢሳ. 55:8, 9 ላይ እግዚአብሔር እንዲህ ይላል:- “አሳቤ እንደ አሳባችሁ፣ መንገዳችሁም እንደ መንገዴ አይደለምና ይላል እግዚአብሔር። ሰማይ ከምድር ከፍ እንደሚል፣ እንዲሁ መንገዴ ከመንገዳችሁ፣ አሳቤም ከአሳባችሁ ከፍ ያለ ነው።”

`የእግዚአብሔር ሃሳብ ከኛ ሃሳብ ይልቅ እጅግ ከፍ ያለ ነው። በታሪክ ውስጥ የእግዚአብሔርን እቅድ ረቂቅነት መገመት እንኳን አንችልም። ከዚህ አንጻር፣ በተለያዩ ሁኔታዎች ውስጥ አምላክ ለሚሠራው ወይም ለማይሠራው ነገር ምክንያቶቹ ምን እንደሆኑ ለማወቅ እንድንችል የምንጠብቀው ለምንድን ነው?`

እኛ የምናውቀው ትንሽ መሆኑን በመገንዘብ ላይ የተመሰረተ የክፋትን አስቸጋሪነት የምንፈታበት አንዱ መንገድ “ብልሁ (ጠርጣራው) አማኝ” በመባል ይታወቃል። ብልሁ አማኝ እግዚአብሔር ለሚያደርገው ነገር በቂ ምክንያቶች እንዳሉት የሚያምን ነው። ነገርግን ካለን ውስን እውቀት አንጻር፣ እነዚህ ምክንያቶች ምን እንደሆኑ ለማወቅ መጠበቅ የለብንም። ብልሁ አማኝ በዚህ ዓለም ውስጥ ካለው ክፋት የተነሳ፣ ሰዎች የእግዚአብሔርን ምክንያቶች ለማወቅ ወይም ለመረዳት አቅም የላቸውም ብሎ ያምናል። ለምሳሌ፡- አንድ ሰው በዙሪያችን በአየር ላይ ያሉትን ጀርሞች ማየት ስለማይችል፣ ጀርሞቹ የሉም ማለት አይደለም። አንድ ሰው የእግዚአብሔርን ምክንያቶች ምን እንደሆኑ ካላወቀ፣ በርግጥም እግዚአብሔር በቂ ምክንያቶች የሉትም ማለት አይደለም።

`መዝ. 73ን ያንብቡ። ዘማሪው በዙሪያው ያለውን ክፋትና ኢ-ፍትሃዊነት የሚያስተውለው እንዴት ነው? ግንዛቤውን እንዲቀይር ያደረገውን ምንን አየ?`

ዘማሪው በዓለም ላይ በነበረው ክፋት ይተክዝ ነበር። ዙሪያውን ሲመለከት ክፉዎች ሲበለጽጉ አየ። ሁሉም ነገር ኢ-ፍትሃዊና ሚዛናዊ ያልሆነ መሰለው።

የሚሰጠው መልስም አልነበረውም። አምላክን ማመንና ማገልገል ተገቢ ነው ወይ ብሎ ጠየቀ። ይህም የሆነው ወደ መቅደሱ እስኪመለከት ድረስ ነው።

መቅደሱ የክፋትን ችግር ለመፍታት የቁልፉ አንድ ክፍል ነው—ይህም በራሱ ጊዜ ፍትሕንና ፍርድን የሚያመጣ ጻድቅ ዳኛ እንዳለ መገንዘብ ነው።

`ስለ ፍርዱና ስለ መቅደሱ አስተምህሮዎች አድቬንቲስቶች ያላቸው መረዳት የክፋትን ምስጢር ለማስተዋል እንዴት ይረዳናል? ምንም እንኳን አሁን ብዙ ጥያቄዎች ያሉን ቢሆንም፣ የታሪክም ሆነ የእግዚአብሔር የጽድቅ ፍርዶች ዝርዝር በመጨረሻ እንደሚገለጡ ማወቁ ለርሶ ጠቃሚ ነውን?`
