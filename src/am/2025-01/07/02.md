---
title: 'እስከ መቼ ጌታ ሆይ?'
date: 09/02/2025
---

የክፋት መዘዝ በዚህ ዘመን ብቻ ሳይሆን በመጽሐፍ ቅዱስ ጊዜም ይነሳ ነበር።

`ኢዮ. 30፡26ን፣ ኤር. 12፡1ን፣ ኤር. 13፡22ን፣ ሚል. 2፡17ን እና መዝ. 10፡1ን ያንብቡ። እነዚህ ጥቅሶች ክፋት በሰዎች ልምምድ ውስጥ ዋንኛው ችግር እንደሆነ እንዴት ያሳያሉ?`

እነዚህ ጥቅሶች ዛሬም የእኛ ጥያቄ የሆኑ ብዙ ጥያቄዎችን ያነሳሉ።

ሁልጊዜም ባይሆን በአብዛኛው፣ ክፉዎች የሚበለፅጉና ክፉ የሚሰሩ በክፋታቸው የሚጠቀሙ የሚመስሉት ለምንድነው? ጻድቃን ሲበዛ የሚሰቃዩት ለምንድን ነው? ክፋት ሲፈፀም እግዚአብሔር የት ነው ያለው? አንዳንዴ እግዚአብሔር ከእኛ የራቀ፣ እንዲያውም የተሰወረ፣ የሚመስለው ለምንድነው?

ስለ እነዚህ ጥያቄዎችና ስለ ክፋት መዘዝ ምንም ብንናገር፣ ክፋትን አለማቃለላችንን እርግጠኛ መሆን አለብን። በዓለም ላይ ያለውን የክፋት ዓይነት ወይም መጠን በማቅለል ችግሩን ለመፍታት መሞከር የለብንም። ክፋት በጣም መጥፎ ነው፣ እግዚአብሔርም ከእኛ ይልቅ ይጠላዋል። ስለዚህ በዓለም ላይ ካለው ብዙ ክፋትና ኢ-ፍትሃዊነት የተነሳ፣ በቃሉ ውስጥ ከሚገኘው “እስከ መቼ ጌታ ሆይ?” ከሚለው ጩኸት ጋር ልንቀላቀል እንችላለን።

`ማቴ. 27:46ን ያንብቡ። እነዚህን የኢየሱስን ቃላት እንዴት ይረዷቸዋል? ክፋት እግዚአብሔርን በሚገርም መልኩ እንዴት እንደጎዳው ምን ያስተላልፋሉ?`

በመስቀል ላይ ኢየሱስ ራሱ “አምላኬ፣ አምላኬ፣ ለምን ተውከኝ?” (ማቴ. 27፡46) በማለት ይጠይቃል። እዚህ ላይ በተለየ ሁኔታ እግዚአብሔር ራሱ በክፋት እንደተጎዳ እናያለን። ይህም አስደናቂ እውነት፣ የአለም ሁሉ ክፋት በእርሱ ላይ ተጭኖ፣ ክርስቶስ በመስቀል ላይ በመሰቃየቱና በመሞቱ ጎልቶ ይታያል።

እንዲህም ቢሆን ግን ተስፋ አለ። ክርስቶስ በመስቀል ላይ ያደረገው ነገር፣ የክፋት ምንጭ የሆነውን ሰይጣንን አሸንፏል፤ በመጨረሻም ክፋትን ሙሉ በሙሉ ያስወግዳል። ኢየሱስ እነዚህን ቃላት ከመዝ. 22:1 የጠቀሰ ሲሆን፣ የቀረው የመዝሙሩ ክፍል ደግሞ በድል አድራጊነት ይጠናቀቃል።

`ኢየሱስ በመስቀል ላይ ሆኖ፣ በዚያን ጊዜ ማየት የማይችለውን ተስፋ ወደፊት ተመለከተ። እኛም ከፊታችን ተስፋ አልታየን ሲል፣ ከእርሱ ተሞክሮ መፅናናትን ማግኘት የምንችለው እንዴት ነው?`