---
title: 'የምርጫ ነፃነት አመክንዮ'
date: 12/02/2025
---

የእግዚአብሔርን መንገድና ሐሳብ ባንረዳውም፣ ቃሉ የክፋትን አስቸጋሪነት ለመፍታት የሚረዱ አንዳንድ ነገሮችን ይገልጻል። የክፋትን ምስጢር ለመፍታት አንዱ መንገድ የምርጫ ነፃነት አመክንዮ በመባል ይታወቃል።

የምርጫ ነፃነት አመክንዮ፣ ክፋት የምርጫ ነፃነትን ያላግባብ የመጠቀም ውጤት ነው የሚል አመለካከት ነው። እንግዲያውስ ለክፋት ተጠያቂው እግዚአብሔር አይደለም፣ ምክንያቱም ክፋት ፍጡራን እግዚአብሔር ለበጎ የሰጣቸውን የምርጫ ነፃነት ያላግባብ መጠቀማቸው ነውና። ይሁን እንጂ አምላክ እንዲህ ዓይነቱን የምርጫ ነፃነት ለምን ይሰጣል? ይህን በተመለከተ ሲ.ኤስ. ሉዊስ በአንድ ወቅት እንዲህ ሲል ጽፏል፡- “የምርጫ ነፃነት፣ ምንም እንኳን ክፋትን ለመሥራት የሚያስችል ቢሆንም፣ ሊኖረን የሚገባውን ማንኛውንም ፍቅር ወይም መልካምነት ወይም ደስታ እንዲኖር የሚያደርገው ብቸኛው ነገር ነው።

`እንደ ማሽን የሚሠሩ ፍጥረታት ያሉበትን ዓለም- መፍጠር ዋጋ የለውም። ከፍ ላሉ ፍጡራኑ እግዚአብሔር የነደፈው ደስታ፣ ከእርሱና ከእርስ በርሳቸው ጋር በነጻነትና በፈቃዳቸው የመስማማት ደስታ ነው። . . . ለዚህም ደግሞ ነፃ መሆን አለባቸው።”—ተራ ክርስትና (ኒው ዮርክ÷ ማክሚላን፣ 1960)፣ ገጽ. 52. ዘፍ. 2:16, 17ን ያንብቡ። እነዚህ ጥቅሶች ለአዳምና ለሔዋን የተሰጣቸውን የምርጫ ነፃነት የሚያሳዩት እንዴት ነው?`

መጀመሪያውኑ የምርጫ ነፃነት ካልነበራቸው በስተቀር ለምን ያዛቸዋል? አዳምና ሔዋን የተከለከለውን ፍሬ በሉ። ከዚያን ጊዜ ጀምሮ ምድራችን በክፋት ተሞልታለች። ከውድቀት ታሪክ ቀጥሎ ባለው በዘፍ. ምዕራፍ 4 ውስጥ የኃጢአት አስከፊ ውጤት አቤል በወንድሙ በመገደሉ ይታያል። የውድቀት ታሪክ አዳምና ሔዋን የምርጫ ነፃነታቸውን ያላግባብ በመጠቀማቸው ኃጢአትና ክፋት ወደ ምድራችን እንዴት እንደመጣ ያሳያል።

በቃሉ ውስጥ የምርጫ ነፃነትን እውነታ እናያለን (ዘዳ. 7:12, 13ን፤ ኢያ. 24:14, 15ን፤ መዝ. 81:11–14ን፤ እና ኢሳ. 66:4ን ይመልከቱ)። ይብዛም ይነስም በሕይወታችን በእያንዳንዷ ቀን ፈጣሪ የሰጠንን የምርጫ ነፃነት እንጠቀማለን።

`የምርጫ ነፃነት ከሌለን ሰው አንሆንም ነበር። እኛ ማሽን ወይም ደግሞ አእምሮ የሌለው ሮቦት እንመስል ነበር። የሶኒ ኮርፖሬሽን አይቦ የሚባል የሮቦት ውሻ ፈጥሯል። እውነተኛ ውሻ ይመስላል ነገር ግን አይታመምም፣ በቁንጫዎች አይጠቃም፣ አይናከስም፣ መርፌ አይወጋም፣ ፀጉርም አያረግፍም። ታዲያ ትክክለኛ ውሻህን በአይቦ ትለውጠዋለህ? ካልሆነ፣ የአንተ ምርጫ፣ ምንም እንኳን አደጋ ቢኖረውም እግዚአብሔር ለምን የምርጫ ነፃነት እንዲኖረን አድርጎ እንደፈጠረን የተሻለ እንድትገነዘብ የሚረዳህ እንዴት ነው?`