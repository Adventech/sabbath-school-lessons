---
title: 'የወዳጄ ቅኔ'
date: 11/03/2025
---

በታላቁ ተጋድሎ ውስጥም ቢሆን፣ በአስደናቂ መንገድ እግዚአብሔር ፍቅሩንና ጽድቁን አሳይቷል። ሆኖም አንዳንዶች አምላክ ክፋትን ለመከላከል እንዲሁም ለማስወገድ ካደረገው የበለጠ ማድረግ አልነበረበትምን? ብለው ይጠይቃሉ። በታላቁ ተጋድሎ ማዕቀፍ፣ እግዚአብሔር በእርሱና በሰዎች መካከል ያለው የፍቅር ግንኙነት በከፍተኛ ሁኔታ እንዲያድግ አስፈላጊ የሆነውን የምርጫ ነፃነት በማክበር የሚበጀውን እንዳደረገ አይተናል። በተጨማሪም በባሕርይው ዙሪያ የተነሳው አለም አቀፋዊ ሙግትሊፈታ የሚችለው ፍቅሩን በተግባር በማሳየት ብቻ ስለነበር፣ የሞራል ገደቦችን ወይም የተጋድሎ መርሆዎችን በማክበር ሥራውን ፈፅሟል። 

`ኢሳ. 5:1-4ን ያንብቡ። በእነዚህ ጥቅሶች ውስጥ የሚናገረው ማነው? ኢሳያስ ስለ ማን ነው የሚናገረው? የወይኑ ቦታ እና የወይኑ ቦታ ባለቤት ማንን ያመለክታሉ? የወይኑ ቦታ ባለቤት ለወይኑ ቦታ ያደረጋቸው ነገሮች አስፈላጊነት ምንድን ነው? ውጤቱስ ምንድን ነው?`

በእነዚህ ጥቅሶች ውስጥ ኢሳይያስ ለወይን ቦታው ቅኔ ይቀኛል። የወይኑ ቦታ ባለቤት እግዚአብሔር ራሱ ነው፣ የወይኑም ቦታ የእግዚአብሔርን ሕዝብ ይወክላል (ለምሳሌ ኢሳ. 1፡8ን፣ ኤር. 2፡21ን ይመልከቱ)። ነገር ግን እዚህ ላይ ያለው አንድምታ፣ በዚህ ዓለም የሚደረገውን ሰፊውን የእግዚአብሔርን ሥራ ሊያሳይ ይችላል። በእነዚህ ጥቅሶች መሠረት፣ የወይኑ ቦታ ባለቤት የወይኑን ቦታ ፍሬአማ ለማድረግ የሚጠበቅበትን ሁሉ አድርጓል። የወይኑ ቦታ ጥሩ የወይን ፍሬ ማፍራት ነበረበት፤ ይሁን እንጂ የማይረባ “ሆምጣጣ ፍሬ” አፈራ። በእርግጥም እዚህ ላይ ያለው የዕብራይስጥ ቃል የሸተተ ፍሬ ተብሎ ሊተረጎም ይችላል።

የእግዚአብሔር የወይን ቦታ የማይረባ የወይን ፍሬ አፈራ።

`ኢሳ. 5፡3 ላይ እግዚአብሔር ራሱ ሰዎችን በእርሱና በወይኑ ቦታው መካከል “እንዲፈርዱ” ይጋብዛል። በኢሳ. 5፡4 ደግሞ እግዚአብሔር ራሱ በጣም አስፈላጊ የሆነውን ጥያቄ ይጠይቃል፡- “ለወይኔ ያላደረግሁለት፣ ከዚህ ሌላ አደርግለት ዘንድ የሚገባኝ ምንድን ነው? ወይንን ያፈራል ብዬ ስጠብቅ፣ ስለ ምን ሆምጣጣ ፍሬ አፈራ?” ይላል። ከዚህ በላይ ምን ማድረግ ይችላል? እንዲያውም እርሱ ያደረገውን ነገር ሌሎች እንዲፈርዱ መጠየቁ እንዴት የሚደንቅ ነው! እግዚአብሔር ራሱን ለኃጢአታችን ሁሉ መስዋዕት አድርጎ ያቀረበበትን መስቀል ሲመለከቱ፣ “ለወይኔ ያላደረግሁለት፣ ከዚህ ሌላ አደርግለት ዘንድ የሚገባኝ ምንድን ነው?” የሚለው ቃል እንዴት ያለ ትልቅ ጠቀሜታ ይኖረዋል?`