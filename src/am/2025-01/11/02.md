---
title: 'ድል አድራጊው ክርስቶስ'
date: 09/03/2025
---

ምንም እንኳን ክርስቶስ ራሱ “የዚህ ዓለም ገዥ” ብሎ የሚጠራው በሥራ ላይ ያለ ጠላት ቢኖርም፣ እውነተኛው የዓለማት ንጉሥ ኢየሱስ ክርስቶስ ነው።

በእኛ ምትክ ድል ያደረገው ኢየሱስ ነው፤ በችግርና በመከራ ውስጥም ቢሆን፣ በእርሱ ድል ማድረግ እንችላለን። በእርግጥም የክርስቶስ ሥራ ሁልጊዜ የጠላትን ሴራ ያከሽፋል። ቃሉ ዲያብሎስን እንዲህ ይገልፀዋል፡-
1. ከመጀመሪያው ጀምሮ ዓለምን ሁሉ የሚያስት (ራዕ. 12:9፣ ማቴ. 4:3፣ ዮሐ. 8:44፣ 2 ቆሮ. 11:3፣ 1 ዮሐ. 3:8).
2. በሰማይ እግዚአብሔርንና ሕዝቡን የሚሳደብና የሚከስ (ራዕ. 12፡ 10፣ ራዕ. 13፡6፣ ኢዮ. 1–2፣ ዘካ. 3፡1, 2፣ ይሁዳ 9)።
3. ያላግባብ (በግድ) የዚህ ዓለም ገዥ የሆነ (ዮሐ. 12፡31፣ ዮሐ. 14፡30፣ ዮሐ. 16፡11፣ ሐዋ. 26፡18፣ 2 ቆሮ. 4፡4፣ ኤፌ. 2፡2፣ 1ዮሐ. 5፡19)።

`ዮሐ. 18:37ን ያንብቡ። ይህ የጠላትን ማታለያዎች ለመቋቋም ክርስቶስ ስላደረገው ሥራ ምን ይነግረናል? ኢየሱስ ንጉሥ ነው ማለት ምን ማለት ነው?`

ምንም እንኳን ቃሉ ሰይጣንን የዚህ ዓለም አታላይ፣ ተሳዳቢ (ስም አጥፊ)፣ ከሳሽና ገዥ እንደሆነ ቢያስተምርም፣ ኢየሱስ ደግሞ በሰይጣን ላይ በሁሉም መንገድ ድል አድራጊ እንደሆነም ያስተምራል።
1. ኢየሱስ “ወደ ዓለም የመጣው ለእውነት ሊመሰክር” ነው (ዮሐንስ 18፡37)
2. ኢየሱስ በመስቀሉ ፍጹም የሆነውን የእግዚአብሔርን ጽድቅና ፍቅር አሳይቷል (ሮሜ 3:25, 26፣ ሮሜ 5:8)፤ በዚህም የዲያብሎስን የሀሰት ክሶች ውድቅ አድርጓል (ራዕ. 12:10, 11)
3. በመጨረሻም ኢየሱስ “ዘመኑ ጥቂት እንደ ሆነ የሚያውቀውን” የዲያብሎስን መንግሥት ያጠፋል (ራዕ. 12:12፤ ከሮሜ 16:20 ጋር ያስተያዩ)፤ ክርስቶስም “ከዘላለም እስከ ዘላለም ይነግሣል” (ራዕ. 11:15)። በመጨረሻ ሰይጣን ምንም ቢያደርግ፣ እሱ የተሸነፈ ጠላት ነው፤ ለእኛ ቁልፉ ነገር የክርስቶስን ድል በየዕለቱ በየደቂቃው፣ እንዲሁም መስቀሉ የሰጠንን ተስፋዎች የእኛ አድርገን መቀበል ነው።

`በታላቁ ተጋድሎ የትኛው ወገን እንደሚያሸንፍ እናውቃለን። የዕለት ተዕለት ምርጫዎቻችን በመጨረሻ በማን ወገን እንደምንሆን ምን ተጽዕኖ ያሳድራሉ? አሁን እንኳን በአሸናፊው ወገን መሆናችንን እንዴት ማረጋገጥ እንችላለን?`
