---
title: 'ከዚህ በላይ ምን ማድረግ እችል ነበር?'
date: 08/03/2025
---

### ለዚህ ሳምንት ጥናት፡
ዮሐ. 18፡37፣ ሮሜ 3፡ 23–26፣ ሮሜ 5፡8፣ ኢሳ. 5፡1–4፣ ማቴ. 21፡33–39፣ ኢሳ. 53፡4፣ ሮሜ 3፡1–4።

> <p>የመታሰቢያ ጥቅስ</p>
> “ጲላጦስም፦ እንግዲያ ንጉሥ ነህን? አለው። ኢየሱስም መልሶ፡- እኔ ንጉሥ እንደ ሆንሁ አንተ ትላለህ። እኔ ለእውነት ልመሰክር ስለዚህ ተወልጃለሁ ስለዚህም ወደ ዓለም መጥቻለሁ፤ ከእውነት የሆነ ሁሉ ድምፄን ይሰማል አለው::” ዮሐ. 18፡37

ከጥቂት ከዓመታት በፊት፣ ጥልቅ ትምህርት ያለው የልጆች ታሪክ በጋይድ (Guide) መጽሔት ታትሞ ነበር። ታሪኩ የሚያተኩረው በመካከለኛው ዘመን ከአንድ ቤተሰብ ጋር በማደጎ ልጅነት ይኖር በነበረ ዴኒስ በተባለ ልጅ ላይ ነው። ዴኒስ ወላጆቹ በታመሙ ጊዜ የንጉሱ ወታደሮች ስለወሰዱትና ከዚያ በኋላ እንደገና ወላጆቹን ስላላያቸው፣ የአገሩን ንጉሥ አምርሮ ይጠላው ነበር። ንጉሡ በሕይወት ያሉትን ከአስከፊው የተስቦ ወረርሽኝ ለማትረፍ ሲል እንደለያቸው የተረዳው በኋላ ነበር። ስለ ንጉሡ የተረዳው እውነት ዴኒስን ከሞላ ጎደል እድሜውን ሁሉ ይዞት ከነበረው ጥላቻ ነፃ አውጥቶታል። ንጉሡ ሁልጊዜ በማንኛውም ሁኔታ ነገሮችን ያደርግ የነበረው ለሕዝቡ ካለው ፍቅር የተነሣ ነበር።

ዛሬም ብዙ ሰዎች እግዚአብሔርን ዴኒስ ንጉሡን ባየበት መንገድ ይመለከቱታል። ያዩት ወይም ያጋጠማቸው ክፋት እግዚአብሔርን እንዲጠሉት ወይም የለም እንዲሉ ያደርጋቸዋል። በስቃይ ጊዜ እግዚአብሔር የት ነው? እግዚአብሔር መልካም ከሆነ፣ ክፋት ለምን በዛ? ምንም እንኳን አሁንም ብዙ ጥያቄዎች ቢኖሩንም፣ ታላቁ ተጋድሎ ይህንን ወሳኝ ጉዳይ እንድናስተውል ይረዳናል። ጥያቄዎቻችንን ለመመለስ የምናደርገው ሙከራ ሁሉ ባያረካንም፣ አሁንም ያልተመለሱ ጥያቄዎች ቢኖሩንም፣ ወደ ተሰቀለው ኢየሱስ ልንመለከትና እግዚአብሔር ሊታመን እንደሚችል ልንረዳ እንችላለን።

_የሳምንቱን ትምህርት በማጥናት ለሰንበት ይዘጋጁ።_