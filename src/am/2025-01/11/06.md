---
title: 'የእግዚአብሔር ስም ከክስ ነፃ መሆን'
date: 13/03/2025
---

በመጨረሻ የእግዚአብሔር ስም ከማንኛውም ክስ ነፃ ይሆናል። በደህንት እቅድ ውስጥ አብ፣ ወልድ እና መንፈስ ቅዱስ በሚያደርጉት ሥራ፣ ፍጹም የሆነው የእግዚአብሔር ጽድቅና ፍቅር ያለምንም ጥርጣሬ ይገለጣል (ሮሜ. 3፡25, 26፣ ሮሜ. 5፡8)።

`ሮሜ 3:1–4ን ከኢሳ. 5:3, 4 አንጻር ያንብቡ። ይህ እግዚአብሔር በአለማቀፋዊው ተጋድሎ መጨረሻ ነፃ ስለመሆኑ ምን ያስተምራል?
`

በሮሜ 3 እና በኢሳ. 5 ላይ ምንም እንኳን መብት ባይኖረንም ወይም የማይገባን ቢሆንም፣ እግዚአብሔር (በተወሰነ መልኩ) ፍጡራኑን በባሕርይው እንዲፈርዱ ሲጋብዛቸው እናያለን። በመጨረሻ ሁሉም “መጻሕፍት” ሲከፈቱ፣ እግዚአብሔር ፍጹም በጎና ጻድቅ መሆኑን የሚያሳዩ ማስረጃዎችን እንመለከታለን። እግዚአብሔር በሚያስተውሉ ፍጥረታት ሁሉ ፊት ራሱን ከክስ (ከጥፋተኝነት) ነፃ ያደርጋል።

`ራዕ. 15:3ንና ራዕ. 19:1–6ን ያንብቡ። እነዚህ ክፍሎች በመጨረሻ የእግዚአብሔር ስም ከማንኛውም ክስ ነፃ እንደሚሆን ምን ያስተምሩናል?
`
በቃሉ ውስጥ እግዚአብሔር ለስሙ እንደሚገደው ያሳያል። ለምን? ባሕርይውን ከምትጸየፉት ወይም ከማታምኑት ሰው ጋር ጥልቅ የፍቅር ግንኙነት ሊኖራችሁ አይችልም። አንድ ሰው ለትዳር ጓደኛዎ ወይም ለእጮኛዎ ስለ ባሕርይዎ ዘግናኝ ውሸቶችን ቢነገግሯቸው፣ ይህን ለመቃወም የሚችሉትን ሁሉ ያደርጋሉ፤ ምክንያቱም እንደዚህ ያሉ ወሬዎች ከታመኑ፣ የፍቅር ግንኙነትዎ እንዲቋረጥብዎ ያደርጋሉና።

በመጨረሻ እግዚአብሔር በመስቀሉና በጠቅላላው የደህንነት እቅድ ሂደት ጻድቅ መሆኑ ይረጋገጣል። በቅድመ-ምጽአት ፍርድ፣ እግዚአብሔር በሚመለከቱት አለማት ፊት ነፃ መሆኑ ተረጋግጧል።

ከዚያም ከዳግም ምፃቱ በኋላ ባለው ፍርድ የተቤዣቸው ሰዎች “በመላእክት ላይ በሚፈርዱበት” ጊዜ (1 ቆሮ. 6:2, 3)፣ የተዋጁት መዛግብትን እንዲመረምሩና የአምላክን አሰራር ራሳቸው እንዲያውቁ በሚሰጣቸው ዕድል፣ እግዚአብሔር ጻድቅ መሆኑ ይረጋገጣል። ፍርዱም ሁልጊዜ በፍጹም ጽድቅና ፍቅር የተሞላ እንደሆነ ያስተውላሉ። ከመካከላችን መልስ የሚያስፈልጋቸው ብዙ ጥያቄዎች የሌለው ማነው? ሁሉም ነገር ከመጠናቀቁ በፊት፣ ለጥያቄዎቻችን መልስ እናገኛለን (1 ቆሮ. 4፡5ን ይመልከቱ)።

በመጨረሻም ጉልበት ሁሉ ለስሙ ይንበረከካል፣ ምላስም ሁሉ ኢየሱስ ጌታ እንደሆነ ይመሰክራል (ፊል. 2፡10, 11)። ይህ ሁሉ የእግዚአብሔር ባሕርይ ትክክል ነው ተብሎ የሚረጋገጥበት አሰራር አካል ነው።