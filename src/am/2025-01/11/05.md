---
title: 'የክርስቶስ የወይኑ ቦታ ምሳሌ'
date: 12/03/2025
---

በማቴ. 21 ባለው የወይኑ ቦታ ባለቤት ምሳሌ፣ ኢየሱስ ኢሳይያስ 5 ካቆመበት ይቀጥልና የወይኑ ቦታ ባለቤት የወይን ቦታውን በተመለከተ ባለው ባሕርይና ድርጊት ላይ ተጨማሪ ብርሃን ይሰጠናል።

`የኢሳ. 5:4ን ጥያቄ በአእምሮዎ ይዘው ማቴ. 21:33–39ን ያንብቡ። ካደረገው በላይ ምን ማድረግ ይችላል?`

የክርስቶስ ምሳሌ የመጀመሪያው ክፍል ስለ ወይን ቦታው ባለቤትና ስለ ወይን ቦታው ከኢሳ. 5 ቅኔ በቀጥታ ይጠቅሳል። ከዚያም ኢየሱስ የወይኑ ቦታ ባለቤት የወይኑን ቦታ “ለገበሬዎች አከራይቶ ወደ ሩቅ አገር ሄደ”በማለት ያክላል (ማቴ. 21፡33)። ሆኖም የወይኑ ቦታ ባለቤት ሁለት ጊዜ አገልጋዮቹን (ነቢያትን) ምርቱን እንዲቀበሉ ቢልካቸውም፣ የወይኑ ቦታ ተከራዮች አገልጋዮቹን ደበደቧቸው፣ ገደሏቸውም (ማቴ. 21፡34–36)። በመጨረሻም “ልጄንስ ያከብሩታል” ብሎ ልጁን (ኢየሱስን) ላከው (ማቴ. 21፡37)። ነገር ግን ልጁን ደግሞ “ወራሹ ይህ ነው፤ ኑ እንግደለውና ርስቱን እናግኝ ተባባሉ። ይዘውም ከወይኑ አትክልት አወጡና ገደሉት (ማቴ. 21፡38, 39)።

ከዚህ በላይ ምን ማድረግ ይችላል? አብ እጅግ ስለ ወደደን የሚወደውን ልጁን ሰጠን (ዮሐ. 3፡16)። ታላቁ ተጋድሎ እዚህ የተጠቆመው ዓይነት ከሆነ፣ መለኮታዊ ኃይልን በመጠቀም በእንጭጩ መፍታት አይቻልም፤ ይልቁንስ በመጀመሪያ የእግዚአብሔርን ባሕርይ በአደባባይ በተግባር ማሳየትን ይጠይቃል።

ይህም ደግሞ በክርስቶስ ሥራ በገሃድ ታይቷል (ሮሜ 3፡25, 26፣ ሮሜ. 5፡8)። ፍርዱንና ፍፁም ፍቅሩን በምንም ሁኔታ ጥያቄ ውስጥ ሳያስገባ ያጸድቀን ዘንድ፣ እግዚአብሔር (በክርስቶስ) ለእኛ ሲል ለሞት ራሱን አሳልፎ ከመስጠት የበለጠ ምን ልንጠይቀው እንችላለን?

እውነተኛ ፍቅር የሚበለፅግበትን ሁኔታ ሳያዳፍን፣ መስቀሉ እግዚአብሔር ክፋትን ለመቀልበስና ለማስወገድ የሚቻለውን ሁሉ ማድረጉን ያሳያል።

እግዚአብሔር ሌላ የሚበጅ መንገድ ቢኖር ኖሮ፣ ያን አይመርጠውም ነበርን? በታላቁ ተጋድሎ ውስጥ ሰዎች እጅግ ቢሰቃዩም፣ እግዚአብሔር ራሱ ከሁሉም በላይ ይሠቃያል። መስቀሉን ስንመለከት፣ በእርግጥ ኃጢአት በእግዚአብሔር ላይ ያመጣውን ስቃይና ህመም ማየት እንችላለን። ሆኖም በፍቅር ውስጥ ያለው ነፃነት በጣም የከበረ ስለሆነ፣ ክርስቶስ ለእኛ ሲል ይህንን ሁሉ ለመሸከም ፈቃደኛ ሆነ።

`ኢሳ. 53:4ን ያንብቡ። ክርስቶስ በመስቀል ላይ የተሸከመው የማንን "ደዌ" እና "ህመም" ነው? ይህ እግዚአብሔር ስላደረገልን ነገር ሁሉና የኛ መዳን ስላስከፈለው ዋጋ ምን ሊነግረን ይገባል?`