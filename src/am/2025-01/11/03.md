---
title:  ጻድቅና የሚያጸድቅ
date:   10/03/2026
---

ሁልጊዜ የክርስቶስ ሥራ የዲያብሎስን ሥራ ይሽራል። ኢየሱስ “የተገለጠው የዲያብሎስን ሥራ ለማፍርስ” (1ኛ ዮሐ. 3፡9) እና “በሞት ላይ ሥልጣን ያለውን ዲያብሎስ ለመሻር” ነው (ዕብ. 2፡14)። ሆኖም የጠላት አገዛዝ አጠቃላይ ሽንፈት በሁለት ደረጃዎች ይከናወናል። በመጀመሪያ፣ በመስቀሉ ክርስቶስ የሰይጣንን የስም ማጥፋት ክሶች ሐሰት መሆናቸውን አረጋግጧል።

`በኋላም ሰይጣንና መንግሥቱ ይደመሰሳል። ሮሜ 3፡23–26ንና ሮሜ 5፡8ን ያንብቡ። እነዚህ ክፍሎች ክርስቶስ የዲያብሎስን ክሶች ስለሚረታበት መንገድ ምን ይገልጻሉ?`

አስቀድመን እንዳየነው ጠላት እግዚአብሔርን ፍፁም ጻድቅና አፍቃሪ አይደለም ይላል። ነገር ግን የእግዚአብሔር ጽድቅና ፍቅር ግሩም በሆነ ሁኔታ በክርስቶስ ተገልጧል፣ ይህንም ያደረገው በመስቀሉ ነው።

ኢየሱስ ከሞተ በኋላ፣ “ሰይጣን የማታለያ ካባው እንደ ተቀደደ አየ።

`የእርሱ አስተዳደር ባልወደቁት መላእክትና ዓለማት ፊት ተገለጠ። ራሱን ነፍሰ- ገዳይ እንደሆነ አጋለጠ። የእግዚአብሔርን ልጅ ደም በማፍሰሱ፣ በሰማይ ያሉ ፍጥረታትን አዘኔታ አጣ።”—ኤለን ጂ. ኋይት፣ የዘመናት ምኞት፣ ገጽ 761. ራዕ. 12፡10–12ን ከዘፍ. 3፡15 አንጻር ያንብቡ። ይህ ክፍል ክርስቶስ በመስቀል ላይ የተጎናፀፈው ድል ለአለማት ሁሉ ያለውን ጠቀሜታ እንዴት ይገልፃል?`

የመቤዠታችን ታሪክ እግዚአብሔር ሁልጊዜ የሚሠራው በስተመጨረሻ ለሁሉም በጎ እንዲሆን ለማድረግ እንደሆነ እንድንታመንበት ብዙ ማስረጃዎችን ይሰጠናል። የመጽሐፍ ቅዱሱ አምላክ በታላቁ ተጋድሎ ውስጥ ሊሰራ በሚችልባቸው መንገዶች ሁሉ ሁልጊዜ መልካምና ተመራጭ የሆነውን ያደርጋል (ዘዳ. 32:4፣ 1 ሳሙ. 3:18፣ መዝ. 145:17፣ ዳን. 4:37፣ ዕን. 1፡13፣ ራዕ. 15፡3፣ ዘፍ. 18፡25)።

`በታላቁ ተጋድሎ ውስጥ የእግዚአብሔር ጽድቅና ፍቅር በተግባር መገለፁ እጅግ አስፈላጊ የሆነው ለምንድን ነው? በደህንነት እቅድ ውስጥ ስለ መስቀሉና ስለ ሁሉም የእግዚአብሔር ሥራዎች ስታሰላስሉ፣ አሰራሩ በፈተናና በስቃይ ውስጥ እንኳን በእግዚአብሔር ፍቅር ላይ እንድትታመኑ ድፍረት የሚሰጣችሁ እንዴት ነው?`