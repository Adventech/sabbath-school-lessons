---
title: 'ሁሉን ቻይ'
date: 17/02/2025
---

በቃሉ ውስጥ የእግዚአብሔር አስደናቂ ኃይል ተገልጧል። መጽሐፍ ቅዱስ ኃይሉን ተጠቅሞ ስለ ሰራቸው እጅግ ብዙ ተአምራቶች ይተርካል። ይህም ቢሆን እግዚአብሔር እንዲሆኑ የማይፈልጋቸው ብዙ ነገሮች ይከሰታሉ።

`ራዕ. 11:17ን፣ ኤር. 32:17–20ን፣ ሉቃ. 1:37ን እና ማቴ. 19:26 የንብቡ። በተጨማሪም ዕብ. 1:3ን ይመልከቱ። እነዚህ ክፍሎች ስለ እግዚአብሔር ኃይል ምን ያስተምራሉ?`

እነዚህና ሌሎች ጥቅሶች እግዚአብሔር ሁሉን ቻይ እንደሆነና ዓለምን በኃይሉ እንደሚደግፍ ያስተምራሉ። በእርግጥም ራዕይ ደጋግሞ እግዚአብሔርን “ሁሉን ቻይ ጌታ አምላክ” ሲል ይጠቅሰዋል (ለምሳሌ፡- ራዕ. 11:17፤ ከ2ቆሮ. 6:18፣ ራዕ. 1:8፣ ራዕ. 16:14፣ ራዕ. 19:15፣ ራዕ. 21:22 ጋር ያስተያዩ)። “ሁሉን ቻይ” ተብሎ የተተረጎመው ቃል ፓንቶክርተር ፍቺው “በሁሉም ላይ ሥልጣን ያለው” ማለት ነው። የእግዚአብሔር ሁሉን ቻይነት በቃላት ብቻ የተረጋገጠ ሳይሆን፣ እግዚአብሔር ሕዝቡን ነፃ ለማውጣት ወይም በአለም ላይ በተአምር ጣልቃ ለመግባት ኃይሉን በሚጠቀምበት ብዙ አስደናቂ አጋጣሚዎች ውስጥ ተገልጧል።

ይሁን እንጂ እግዚአብሔር “ሁሉን ቻይ ነው” ማለት ማንኛውንም ነገር ያደርጋል ማለት አይደለም። ቃሉ እግዚአብሔር የማያደርጋቸው አንዳንድ ነገሮች እንዳሉ ያስተምራል፤ ለምሳሌ፡- 2 ጢሞ. 2፡13 እግዚአብሔር “ራሱን ሊክድ አይችልምና” ይላል።

በዚህ መሠረት፣ አብዛኞቹ ክርስቲያኖች እግዚአብሔር ሁሉን ቻይ እንደሆነ ይስማማሉ፣ ይህ ማለት እግዚአብሔር ተቃርኖ የሌለበትን ማንኛውንም ነገር የማድረግ ኃይል አለው ማለት ነው — ማለትም ምክንያታዊ የሆነና ከእግዚአብሔር ማንነት ጋር የሚስማማ ማንኛውንም ነገር ያደርጋል። አንዳንድ ነገሮች ለእግዚአብሔር የማይቻሉት ተቃርኖ የሚያመጡ ሲሆኑ እንደሆነ በክርስቶስ የጌቴሴማኒ ጸሎት ላይ በግልጽ ይታያል። ክርስቶስ “በእግዚአብሔር ዘንድ ሁሉ ይቻላል” (ማቴ. 19፡26) ብሎ ቢያረጋግጥም፣ ስቅለቱ ሲቃረብ ደግሞ ወደ አባቱ እንዲህ ሲል ጸለየ፡- “አባቴ፥ ቢቻልስ፥ ይህች ጽዋ ከእኔ ትለፍ፤ ነገር ግን አንተ እንደምትወድ ይሁን እንጂ እኔ እንደምወድ አይሁን አለ” (ማቴ. 26፡39)።

እርግጥ ነው፣ አብ ክርስቶስን በመስቀል ላይ እንዳይሰቃይ ለማዳን ከፍተኛ ኃይል ነበረው፣ ነገር ግን ኃጢአተኞችን ለማዳን ሲል ይህንን ማድረግ አይችልም ነበር። ሁለቱም ሳይሆኑ፣ አንዱ ወይም ሌላኛው መሆን ነበረበት።

`ደግሞም እግዚአብሔር ሁሉን ማዳን እንደሚፈልግ ቃሉ ያስተምራል (ለምሳሌ፡- 1ጢሞ. 2፡4–6፣ ቲቶ 2፡11፣ 2 ጴጥ. 3፡9፣ ሕዝ. 33፡ 11)፤ ነገር ግን ሁሉም አይድኑም። ይህ እውነታ ስለ ምርጫ ነፃነትና የምርጫ ነፃነት ለተሰጣቸው ፍጡራን የእግዚአብሔር ኃይል ውስንነት ምን ያስተምራል?`