---
title: 'ሉዓላዊው አምላካችን'
date: 16/02/2025
---

`አንድ የልጆች ቄስ "እግዚአብሔር ሉዓላዊ ነው" ሲል የመካከለኛ ደረጃ ተማሪዎቹን ቡድን ያስተምራል። "ይህ ማለት የሚሆነውን ሁሉ እርሱ ይቆጣጠራል ማለት ነው።" ግራ የተጋባ አንድ የመካከለኛ ደረጃ ተማሪ፡- “ታዲያ ውሻዬ ሲሞት እግዚአብሔር ይቆጣጠር ነበር? እግዚአብሔር ውሻዬን ለምን ይገድለዋል?`

ይህንን ጥያቄ ለመመለስ የልጆቹ ቄስ እንዲህ አለ፡- “ይህ ከባድ ነው።

ነገር ግን አንዳንድ ጊዜ እግዚአብሔር በአስቸጋሪ ሁኔታዎች እንድናልፍ አድርጎ ለወደፊት ይበልጥ አስቸጋሪ ለሆኑ ነገሮች ዝግጁ እንድንሆን ያደርገናል። ውሻዬ ሲሞት ምን ያህል ከባድ እንደነበር አስታውሳለሁ። ነገር ግን በዚህ ሁኔታ ውስጥ ማለፌ በኋላ አያቴ በሞተችበት ወቅት የገጠመኝን የባሰ አስቸጋሪ ጊዜ እንድቋቋም ረድቶኛል። ይህ ትርጉም ይሰጥሃል?”

ከረዥም ፀጥታ በኋላ፣ የመካከለኛ ደረጃ ተማሪው እንዲህ ሲል መለሰ፡- “ስለዚህ አያቴን ሲገድላት ዝግጁ እንድሆን ነው እግዚአብሔር ውሻዬን የገደለው?”— ማርክ ኮርቴዝ፣ በጆን ሲ. ፔካም የተጠቀሰ፣ መለኮታዊ ባሕርያት፡- የመጽሐፍ ቅዱሱን የኪዳን አምላክ ማወቅ (ሚቺጋን፡- ቤከር አካዳሚክ፣ 2021)፣ ገጽ. 141.

`ሰዎች አንዳንድ ጊዜ የሚሆነው ነገር ሁሉ የሚሆነው እግዚአብሔር እንዲሆን በሚፈልገው መልኩ ነው ብለው ያስባሉ። በዓለም ላይ የሚሆነው ማንኛውም ነገር እግዚአብሔር እንዲሆን ስለፈለገ ነው ይላሉ። ደግሞም እግዚአብሔር ሁሉን ቻይ ነው። ታዲያ እግዚአብሔር እንዳይሆን የሚፈልገው ነገር እንዴት ሊሆን ይችላል? ስለዚህ ምንም ያህል መጥፎ ቢሆን፣ የሚሆነው ሁሉ የእግዚአብሔር ፈቃድ ነው። ቢያንስ የዚህ ሥነ-መለኮት አስተምሮ የሚያስተምረው ይህንን ነው። መዝ. 81:11–14ን፣ ኢሳ. 30:15, 18ን፣ ኢሳ. 66:4ንና ሉቃ. 13:34ን ያንብቡ። እነዚህ ጥቅሶች የሚሆነው ሁሉ የእግዚአብሔር ፈቃድ ነው ወይ ለሚለው ጥያቄ ምን ይላሉ?`

ብዙ ሰዎች እግዚአብሔር ሁልጊዜ የሚፈልገውን ያደርጋል ብለው ቢያምኑም፣ መጽሐፍ ቅዱስ የሚናገረው ግን የተለየ ታሪክ ነው። ቃሉ በተደጋጋሚ እግዚአብሔር ያልተፈጸሙ ምኞቶች እንዳሉት ይገልፃል። ይህ ማለት ብዙ ጊዜ የሚሆነው ነገር፣ እግዚአብሔር እንዲሆን ከሚፈልገው ነገር ተቃራኒ ነው። በብዙ አጋጣሚዎች እግዚአብሔር እየሆነ ያለው ነገር እሱ ከሚፈልገው ተቃራኒ መሆኑን በግልፅ ይናገራል። እርሱ ለሕዝቡ አንድ ነገር እንዲሆንላቸው ፈለገ፣ እነርሱ ግን በምትኩ ሌላ መረጡ። እግዚአብሔር ራሱ እንዲህ ሲል አዘነ:- “ሕዝቤ ግን ቃሌን አልሰሙኝም…። ሕዝቤስ ሰምቶኝ ቢሆን፣ እሥራኤልም በመንገዴ ሄደው ቢሆ፣ ጠላቶቻቸውን ፈጥኜ ባዋረድኋቸው ነበር” (መዝ. 81፡11, 13, 14)።

`የሚሆነው ነገር ሁሉ የእግዚአብሔር ፈቃድ ነው የሚለውን ማንኛውንም የሥነ-መለኮት ትምህርት አንድምታ ያሰላስሉ። እንዲህ ዓይነቱ አስተምህሮ፣ በተለይም ከክፋት አውድ አንጻር፣ምን አይነት የተወሳሰቡ ችግሮችን ይፈጥራል?`