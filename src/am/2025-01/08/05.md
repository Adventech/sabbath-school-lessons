---
title: 'የእግዚአብሔር በጎ ፈቃድ እና የመፍትሄ ፈቃድ'
date: 19/02/2025
---

`ኤፌ. 1:9–11ን ያንብቡ። ይህ ጥቅስ አስቀድሞ ስለ መወሰን ምን እያለ ነው? አንዳንድ ሰዎች ለመዳን፣ ሌሎች ደግሞ ለመጥፋት አስቀድመው ተወስነዋል?`

በዚህ ጥቅስና በሌሎች የመጽሐፍ ቅዱስ ክፍሎች “አስቀድሞ መወሰን” ተብሎ የተተረጎመው የግሪክ ቃል (ፕሮኦሪዞ) አምላክ ታሪክን በምክንያት ይወስናል ብሎ አያስተምርም። ከዚህ ይልቅ የግሪኩ ቃል “ሳይሆን በፊት መወሰን” ማለት ነው።

እርግጥ ነው፣ አንድ ሰው በራሱ አንድን ነገር አስቀድሞ ሊወስን ይችላል፣ ወይም የሌሎችን ነፃ ውሳኔ ግምት ውስጥ በማስገባት አንድን ነገር አስቀድሞ ሊወስን ይችላል። እግዚአብሔር የኋለኛውን አማራጭ ተጠቅሞ እንደሚሰራ ቃሉ ያስተምራል።

በኤፌ. 1:9–11ና በሌሎች ቦታዎች (ለምሳሌ ሮሜ 8:29, 30) “አስቀድሞ ወሰነ” ተብሎ የተተረጎመው ቃል እግዚአብሔር አስቀድሞ የሚያውቀውን የፍጡራኑን ነፃ ውሳኔ ከግምት ውስጥ በማስገባት ወደፊት ያቀደውን ያመለክታል።

ስለዚህ ለእውነተኛ የፍቅር ግንኙነት የሚያስፈልገውን የፍጡራንን ነፃነት እያከበረ፣ እግዚአብሔር በፈቃዱ ታሪክን ለሁሉም ወደሚመኘው በጎ ዓላማ መምራት ይችላል። 

`ኤፌ. 1፡11 እግዚአብሔር “እንደ ፈቃዱ ምክር ሁሉን እንደሚሰራ” ይናገራል። ይህ ማለት እግዚአብሔር ሁሉንም ነገር እንደፈለገው እንዲሆን ይወስናል ማለት ነው? ኤፌ. 1፡9–11 ለብቻው ተነጥሎ ሲነበብ፣ ይህን አመለካከት የሚደግፍ ሊመስል ይችላል። ሆኖም ይህ አተረጓጎም ሰዎች አንዳንድ ጊዜ “የእግዚአብሔርን ፈቃድ” እንደማይቀበሉ የሚያሳዩትን ቀደም ሲል ያየናቸውን ብዙ ጥቅሶች ይቃረናል (ሉቃ. 7፡30፤ ከሉቃ. 13፡34ና መዝ. 81፡11-14 ጋር ያስተያዩ)። መጽሐፍ ቅዱስ ራሱን ካልተቃረነ በስተቀር፣ እነዚህን ክፍሎች እርስ በርሳቸው እንዲስማሙ ሆነው እንዴት ሊስተዋሉ ይችላሉ?`

አንድ ሰው በእግዚአብሔር “በጎ ፈቃድ” (ideal will) እና በእግዚአብሔር “የመፍትሔ ፈቃድ” (remedial will) መካከል ያለውን ልዩነት ከተገነዘበ ይህ ክፍል ትርጉም ይሰጠዋል። የእግዚአብሔር “በጎ ፈቃድ” እግዚአብሔር እንዲሆን የሚፈልገው ሲሆን፣ ይህም የሚሆነው እያንዳንዱ ሰው ሁልጊዜ እግዚአብሔር የሚሻውን በትክክል ካደረገ ነው። በሌላ በኩል የእግዚአብሔር “የመፍትሔ ፈቃድ” አንዳንድ ጊዜ እግዚአብሔር ከሚመርጠው ውጭ የሚሆነውን የፍጡራንን ነፃ ውሳኔ ጭምር ያገናዘበ የእግዚአብሔር ፈቃድ ነው። ኤፌ. 1:11 የሚናገረው የአምላክን “የመፍትሔ ፈቃድ” ነው።

እግዚአብሔር ስለ ወደፊቱ ያለው እውቀት አስደናቂ ከመሆኑ የተነሳ፣ ሰዎች የሚያደርጓቸውን ምርጫዎች ሁሉ እያወቀ - መጥፎ ምርጫዎችን ጨምሮ - "ነገር ሁሉ ለበጎ" እንዲሆን ማድረግ ይችላል (ሮሜ 8:28)።

`ከዚህ እውነት ምን ማጽናኛ ማግኘት ይችላሉ?`