---
title:  ክርስቶስ ዓለምን አሸንፏል
date:   20/02/2026
---

ሁሉም ነገር እንደ እግዚአብሔር በጎ ፈቃድ ሆኖ ቢሆን ኖሮ፣ ፍጹም የሆነ የፍቅርና የስምምነት ደስታ ብቻ እንጂ ክፋት በፍፁም አይኖርም ነበር።

በመጨረሻ አለማት ወደዚህ ፍጹምና በጎ የሆነ የእግዚአብሔር ፈቃድ ይመለሳሉ። እስከዚያው ድረስ ግን እግዚአብሔር የፍጡራኑን ነፃ ውሳኔ ግምት ውስጥ ባስገባ መልኩ ፈቃዱን እየፈፀመ ነው።

ሁሉም ተሳታፊዎች የተወሰኑ ንጥረ ነገሮችን እንዲጠቀሙ የሚያስገድድ የኬክ መጋገር ውድድርን ያስቡ፣ ነገር ግን የሚፈልጉትን ኬክ ለመጋገር የፈለጉትን ሌላ ማንኛውንም ንጥረ ነገር መጨመር ይችላሉ ። ዞሮ ዞሮ ጋጋሪው የሚሠራው የትኛውም ዓይነት ኬክ፣ በከፊል ጋጋሪው ባልመረጠው አንዳንድ ንጥረ ነገሮች ይወሰናል።

በተመሳሳይ እግዚአብሔር ለፍቅር አስፈላጊ የሆነውን የፍጡራንን ነፃነት ስለሚያከብር፣ የዓለምን ታሪክ የሚወስኑት ብዙዎቹ “ንጥረ ነገሮች” በእግዚአብሔር የተመረጡ ሳይሆኑ፣ እንዲያውም እግዚአብሔር ከሚፈልገው ተቃራኒዎች ናቸው።

በዚህ አመለካከት፣ እግዚአብሔር የሚሆነውን ሁሉ ብቻውን የሚቆጣጠር ይመስል፣ መለኮታዊው ችሮታ ዝም ብሎ በአንድ ገፅታ የሚታይ አይደለም።

ይልቁንስ ይህ የእግዚአብሔር ችሮታ ቢያንስ ባለ ሁለት ገፅታ እይታን ይፈልጋል። በዚህ ዓለም ውስጥ ያሉ አንዳንድ ነገሮች በእግዚአብሔር የሆኑ ናቸው፣ ሌሎች ክስተቶች ግን የፍጡራን ነፃ ውሳኔ ውጤቶች ናቸው (ሁሉንም ክፋት ጨምሮ)።

`እግዚአብሔር እንዲሆኑ የማይፈልጋቸው ብዙ ነገሮች ይከሰታሉ። ዮሐ. 16:33ን ያንብቡ። ይህ ጥቅስ በመከራም ውስጥ ቢሆን ምን ተስፋ ይሰጠናል?`

ሰዎች በምድር ሲኖሩ እግዚአብሔር ከመከራና ከፈተና ሊያድነን ይገባል የሚል የተሳሳተ እምነት ስላላቸው፣ በተለይ በመከራ ወይም በፈተና ጊዜ እምነታቸው ሊናወጥ ይችላል። ነገር ግን ኢየሱስ ለተከታዮቹ በዚህ ዓለም ፈተናና መከራ እንደሚደርስባቸው አስጠንቅቋቸዋል፤ ሆኖም ተስፋ አለን፣ ክርስቶስ ዓለምን አሸንፏልና (ዮሐ. 16፡33)።

መከራና ፈተና ገጠመን ማለት ግን አምላክ ለእኛ እንዲሆንልን የሚመኘው ይህ ነው ማለት አይደለም። ሁልጊዜም የታላቁን ተጋድሎ እውነታ ማስታወስ አለብን። ሆኖም ግን እርግጠኛ መሆን የምንችለው ነገር፣ ምንም እንኳን ክፋት እንደ ቅድመ ሁኔታ ለበጎ ነገር አስፈላጊ ባይሆንም፣ እግዚአብሔር ከክፉ ክስተቶች  ውስጥ እንኳን መልካምን ሊያመጣ ይችላል። በእግዚአብሔር ብንታመን፣ መከራችንንም እንኳን ወደ እርሱ እንድንቀርብና ለሌሎችም እንድንራራላቸውና እንድንጠነቀቅላቸው ለማድረግ ሊጠቀምበት ይችላል።