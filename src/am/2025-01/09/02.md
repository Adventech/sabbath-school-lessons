---
title: 'ጠላት ይህን አደረገ'
date: 23/02/2025
---

`ማቴ. 13:24–27ን ያንብቡ። ምሳሌው በዓለማችን ውስጥ ያለውን ክፋት እንድንረዳ የሚረዳን እንዴት ነው?`

`ኢየሱስ በእርሻው ላይ መልካም ዘር ብቻ ስለዘራ አንድ የመሬት ባለቤት ታሪክ ይናገራል። ይሁን እንጂ እንክርዳድ በስንዴው መካከል በቀለ። ይህን ሲያዩ አገልጋዮቹ ባለቤቱን ጌታ ሆይ፥ መልካምን ዘር በእርሻህ ዘርተህ አልነበርህምን? እንክርዳዱንስ ከወዴት አገኘ? አሉት” (ማቴ. 13:27)። ይህ ዛሬም ስለ ክፋት ሚስጥር በተደጋጋሚ ከሚጠየቀው ጥያቄ ጋር ተመሳሳይ ነው፡- እግዚአብሔር ዓለምን ሙሉ በሙሉ መልካም አድርጎ ከፈጠረ፣ ለምን በውስጡ ክፋት ሊኖር ቻለ? ማቴ. 13፡28–30ን በማቴ. 13፡37–40 ላይ ክርስቶስ ከሰጠው ማብራሪያ አንጻር ያንብቡ። ይህ ደግሞ ስለ አለማቀፋዊው ተጋድሎ ምንነት የሚያስረዳን እንዴት ነው?`

ጌታው ለአገልጋዮቹ ጥያቄ ሲመልስ፡- “ጠላት ይህን አደረገ” አላቸው (ማቴ. 13፡28)። ኢየሱስ በኋላ ላይ “መልካምን ዘር የዘራው የሰው ልጅ ነው” በማለት ገልጾታል፤ እርሱም ኢየሱስ ራሱ ነው (ማቴ. 13:37)። ቀጥሎም ሲያብራራ “እርሻው ዓለም ነው” (ማቴ.13:38)፣ እንክርዳዱን “የዘራውም ጠላት ዲያብሎስ ነው” (ማቴ.13:39) በማለት በክርስቶስ እና በሰይጣን መካከል ያለውን አለማቀፋዊ ተጋድሎ በግልፅ ያሳያል። በዓለም ላይ ክፋት ያለው ለምንድን ነው? ክፋት ጌታውን የሚቃወመው የጠላት (የዲያብሎስ) ውጤት ነው። “ጠላት ይህን አደረገ” (ማቴ. 13፡28)። 

ይህ መልስ ግን “እንግዲህ ሄደን ብንለቅመው ትወዳለህን?” የሚለውን ተከታይ ጥያቄ አስነሳ (ማቴ. 13፡28)። በሌላ አገላለጽ ክፋት ለምን ወዲያውኑ አይነቀልም? የሚል ነው። ‘‘እርሱ ግን፡- እንክርዳዱን ስትለቅሙ ስንዴውን ከእርሱ ጋር እንዳትነቅሉት አይሆንም። ተዉአቸው፤ እስከ መከር ጊዜ አብረው ይደጉ’’ ብሎ መለሰላቸው (ማቴ. 13፡29, 30፣ ከማር. 4፡29 ጋር ያስተያዩ)።

በምሳሌው መሠረት እግዚአብሔር በመጨረሻ ክፋትን ያስወግዳል፣ ነገር ግን ያለጊዜው መንቀል በመልካሙ ላይ የማይቀለበስ የጎንዮሽ ጉዳት ያስከትላል።

`እንክርዳዱን ከስንዴው አሁን ለመንቀል መፈለግ የሚያመጣቸው አንዳንድ አደጋዎች ምንድን ናቸው? ይህ ሲባል ግን የሚያጋጥመንን ክፋት ችላ ማለት አለብን ማለት ነውን?`