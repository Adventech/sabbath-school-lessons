---
title: ብትሰግድልኝ
date: 26/02/2025
---

ሰይጣን የእግዚአብሔርን ዙፋን ለመንጠቅ ያደረገው ጥረት በማቴ. 4 እና በሉቃ. 4 ላይ በሚገኙት ፈተናዎች ውስጥ ተገልጧል። በኢየሱስ እና በፈታኙ መካከል በነበረው አስገራሚ ፍጥጫ፣ ስለ ተጋድሎው ምንነት ብዙ ነገር ተገልጧል። እዚህ ላይ በክርስቶስ እና በሰይጣን መካከል ያለውን የታላቁን ተጋድሎ እውነታ በግልጽና ስዕላዊ በሆነ መልኩ እናያለን።

`ማቴ. 4:1-11ን ያንብቡ። እዚህ ላይ በክርስቶስ እና በሰይጣን መካከል ያለው ታላቁ ተጋድሎ እንዴት ተገለጠ?`

መንፈስ ኢየሱስን ወደ ምድረ በዳ የመራበት ዓላማ “ከዲያብሎስ ይፈተን ዘንድ” ነው (ማቴ. 4፡1)። ኢየሱስ አስቀድሞ የታቀደውን ይህንን ፍጥጫ ከመጋፈጡ በፊት ለአርባ ቀናት ጾሟል። ስለዚህ ዲያብሎስ በመጣ ጊዜ፣ የኢየሱስን ከፍተኛ ረሃብ ግምት ውስጥ በማስገባት፣ ድንጋዮቹን ወደ እንጀራ እንዲለውጣቸው ፈተነው።

ኢየሱስ ግን ይህንን ፈተና በቃሉ ተጋፍጦታል፤ የሰይጣንም ተንኮል ከሽፏል።

ከዚያም ኢየሱስን በዘፈቀደ ድፍረት በተሞላበት ሁኔታ እርምጃ እንዲወስድ ለማድረግ፣ ዲያብሎስ ኢየሱስን ከቤተ መቅደሱ ጫፍ ላይ ራሱን እንዲጥል ፈተነው። ሰይጣን ቃሉን በማጣመም፣ ኢየሱስ በእውነት የእግዚአብሔር ልጅ ከሆነ መላእክት እንደሚጠብቁት ተናገረ ። ነገር ግን ቃሉን በትክክል በማንበቡ፣ ኢየሱስ እንደገና ፈተናውን ተቋቋመ።

ሦስተኛው ፈተና ዲያቢሎስ ሊፈጽመው የፈለገውን በግልጽ ያሳያል።

ኢየሱስ እንዲሰግድለት ፈልጓል። ሰይጣን ለእግዚአብሔር ብቻ የሚገባውን አምልኮ ለመቀማት ሞክሯል።

ይህን ለማድረግ ደግሞ ኢየሱስን “የዓለምንም መንግሥታት ሁሉ ክብራቸውንም አሳይቶ፣ ወድቀህ ብትሰግድልኝ ይህን ሁሉ እሰጥሃለሁ” ይለዋል (ማቴ. 4:8, 9 )። በእርግጥም ከማቴዎስ ጋር በሚመሳሰለው በሉቃ. 4፡6 ዲያብሎስ እንዲህ ይላል፡- “ይህ ሥልጣን ሁሉ ክብራቸውም ለእኔ ተሰጥቶአል፣ ለምወደውም ለማንም እሰጠዋለሁ” (ሉቃስ 4፡6)።

አሁንም ኢየሱስ ፈተናውን በቃሉ ተቋቋመው፤ ሰይጣንም እንደገና ሳይሳካለት ቀረ። በሦስቱም ፈተናዎች የጠላትን ጥቃት ለመከላከል ኢየሱስ ቃሉን ተጠቅሟል።

`ኤፌ. 6፡12 “መጋደላችን ከደምና ከሥጋ ጋር አይደለምና፥ ከአለቆችና ከሥልጣናት ጋር ከዚህም ከጨለማ ዓለም ገዦች ጋር በሰማያዊም ስፍራ ካለ ከክፋት መንፈሳውያን ሠራዊት ጋር ነው እንጂ” በማለት ያስታውሰናል። ምንም እንኳን በፍርሃት መኖር ባይገባንም፣ በዙሪያችን ያለውን ትግል ሁልጊዜ ማስታወስ ያለብን ለምንድን ነው?`