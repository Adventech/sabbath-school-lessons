---
title:  በሰማይ የተጋድሎው መንስኤ
date:   25/02/2026
---

`ዘፍ. 1–3 ክፋት አዳምና ሔዋን ከመውደቃቸው በፊት እንደነበረ ያሳያል። በፅንሰ-ሐሳብ ደረጃ “ክፋት” “መልካሙንና ክፉውን በሚያስታውቀው ዛፍ” ስም ተከስቷል (ዘፍ. 2፡9, 17)። ከዚያም የሚዋሸው ራሱ እባቡ ሆኖ ሳለ፣ እግዚአብሔርን ይዋሻል ብሎ ከሰሰ። የእባቡ መኖርና (ራዕ. 12፡9) መዋሸቱ፣ የክፋትን እውነታ ያሳያል። ስለዚህ ከውድቀት በፊት በኤደን ውስጥ እንኳን የክፋት መኖር ተገልጧል። ሕዝ. 28:12–19ን ከዘጸ. 25:19, 20 አንጻር ያንብቡ። የዚህ ፍጡር ውድቀት ምን አይነት ነው?`

በዚህ ጥቅስ መሠረት የክፋት መንስኤና አለማቀፋዊው ተጋድሎ የጀመረው በሰማይ ነው። ሰይጣን በመባል የሚታወቀው ፍጡር፣ ከመውደቁ በፊት የሚጋርድ ኪሩብ ነበር። በተጨማሪም “ጥበብን የተሞላህ፣ ውበትህም የተፈጸመ፣ መደምደሚያ አንተ ነህ። በእግዚአብሔር ገነት በዔድን ነበርህ” ይላል (ሕዝ. 28፡12, 13)። ከእነዚህ ነገሮች መካከል አንዳቸውም ቢሆኑ ለሰብዓዊው የጢሮስ ንጉሥ (ወይም ለሌላ ሰው) ሊባሉ አይችልም። ስለዚህ እዚህ ላይ ስለ ሉሲፈር ውድቀት ፍንጭ እንደተሰጠን እናውቃለን።

`ኢሳ. 14:12–15ን ንብቡ። ይህ ስለ ታላቁ ተጋድሎ መንስኤ ምን ተጨማሪ ብርሃን ይሰጠናል?`

በኢሳ. 14 መሠረት ሉሲፈር ራሱን ከፍ ከፍ ለማድረግና እንደ እግዚአብሔር ለመሆን ወሰነ። ይህ ጥቅስ በሕዝ. 28 ላይ የተመለከትነውን “በውበትህ ምክንያት ልብህ ኰርቶአል” (ሕዝ. 28፡17) የሚለውን የሚያጠናክር ሲሆን፣ ውበቱ ያማረ አድርጎ የፈጠረውን አምላክ እንዲያከብር ሊያደርገው ይገባ ነበር። ይልቁንም ኩሩ ሆነ። ይባስ ብሎ በትዕቢት የእግዚአብሔርን ቦታ ለመውሰድና እርሱን ለመስደብ ተነሳ። በሕዝ. 28፡16 ላይ “ንግድ” የሚለው ቃል የዕብራይጡ ትርጉም “ስም ማጥፋት” ማለት ሲሆን፣ ሰይጣን በእግዚአብሔር እና በእኛም ላይ እንዴት እንደሚሠራ የሚያመለክት ነው።

`የወደቀው ሉሲፈር በመጀመሪያ “ከተፈጠረበት ቀን ጀምሮ በደል እስኪገኝበት ድረስ በመንገዱ ፍጹም ነበረ” (ሕዝ. 28:15) የሚለውን እውነታ እንዴት እንረዳዋለን? ፍጹም የሆነ ፍጡር፣ “ፍጹም” መሆን እውነተኛ የምርጫ ነፃነትን ካላካተተ በስተቀር፣ እንዴት ሊወድቅ ይችላል?`