---
title: 'የአለማቀፋዊው ተጋድሎ ይዘት'
date: 27/02/2025
---

በእግዚአብሔር እና በሰይጣን መካከል ስላለው አለማቀፋዊ ተጋድሎ የሚያስተምሩ አንዳንድ ክፍሎችን ተመልክተናል። ነገር ግን እንዲህ ዓይነቱ ተጋድሎ እንዴት ሊሆን ይችላል? ሁሉን ቻይ የሆነውን አምላክ ማን ሊቃወመው ይችላል? አለማቀፋዊ ተጋድሎ የኃይል ጉዳይ ቢሆን ኖሮ፣ ሳይጀመር በፊት ያበቃ ነበር። ስለዚህ የተለየ ዓይነት መሆን አለበት። በእርግጥ ቃሉ ተጋድሎው በእግዚአብሔር ባሕርይ ላይ የተነሳ ክርክር እንደሆነ ይገልፃል - ዲያብሎስ እግዚአብሔርን ፍጹም መልካምና አፍቃሪ አይደለም እያለ በማጥላላት ይከሰዋል።

እንደዚህ አይነቱን ክስ የሁለቱን ተፎካካሪዎች ባሕርይ በማወዳደር እንጂ በኃይል ወይም በጉልበት መርታት አይቻልም።

“ለኃጢአት መፍትሄ ለማምጣት እግዚአብሔር ጽድቅንና እውነትን ብቻ ይጠቀማል። ሰይጣን ግን አምላክ የማይጠቀማቸውን ሽንገላንና ማታለልን ይጠቀማል። በመላእክቱ ፊት የእግዚአብሔርን ቃል በማጣመምና የአስተዳደሩን እቅድ በተሳሳተ መንገድ በማቅረብ፣ እግዚአብሔር በሰማይ ነዋሪዎች ላይ ሕጎችንና ድንቦችን ማውጣቱ አግባብ አይደለም አለ። ፍጡራኑ እንዲገዙለትና እንዲታዘዙት የሚፈልገው ራሱን ከፍ ለማድረግ ብቻ ነው አለ። ስለዚህ በሰማይ ነዋሪዎችና በዓለማት ሁሉ ፊት የእግዚአብሔር መንግሥት ፍትሃዊ፣ ሕጉም ፍጹም እንደሆነ መገለጽ ነበረበት። ሰይጣን ራሱ ዓለማት መልካም እንዲሆኑ የሚፈልግ እንደሆነ አስመስሎ ነበር። ሥልጣንን በኃይል ለመንጠቅ የሚፈልገውን ጠላት እውነተኛ ባሕርይና አላማ ሁሉም ሊረዱት ይገባ ነበር። በክፉ ሥራዎቹ ማንነቱን ይገልጽ ዘንድ ጊዜ የግድ ያስፈልገው ነበር።”—ኤለን ጂ. ዋይት፣ ታላቁ ተጋድሎ፣ ገጽ. 498. 

`ዮሐ. 8:44, 45ን ከራዕ. 12:7–9 አንፃር ያንብቡ። እነዚህ ክፍሎች ስለ ዲያብሎስ ባሕርይና ስለ ስልቱ ምን ይገልፃሉ?`

ከመጀመሪያ ጀምሮ የዲያቢሎስ እቅድ እግዚአብሔር በእውነት ፍትሃዊና አፍቃሪ እንዳልሆነ እና ሕጉም ጨቋኝና ጎጂ እንደሆነ ፍጥረታት እንዲያምኑ ለማድረግ መሞከር ነው። ኢየሱስ ዲያብሎስን “ሐሰተኛ የሐሰትም አባት” ብሎ መጥራቱ ምንም አያስደንቅም (ዮሐ. 8፡44)። በአንጻሩ ኢየሱስ የመጣው “ለእውነት ለመመስከር” (ዮሐ. 18፡37) እና በቀጥታ የሰይጣንን ውሸቶችና ስድቦች ለመቃወም፣ ብሎም ዲያብሎስንና ኃይሉን ለማሸነፍና በመጨረሻም ለማጥፋት ነው (1ኛ ዮሐ. 3፡8፣ ዕብ.2፡14)።

ራዕ. 12:9, 10 ሰይጣንን (1) “የቀደመው እባብ” ፣ (2) በሰማይ ዙፋን የእግዚአብሔርን ሕዝብ የሚከስ እና (3) ዓለምን በማሳት የሚገዛ ዘንዶ እንደሆነ ይገልጸዋል። “ዲያብሎስ” ተብሎ የተተረጎመው የግሪክ ቃል “ተሳዳቢ (ስም አጥፊ)” ማለት ሲሆን የተጋድሎው ምንነት በእግዚአብሔር ባሕርይ በማመን ላይ መሆኑን በድጋሚ ያሳያል።