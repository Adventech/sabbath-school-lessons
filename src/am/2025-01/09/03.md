---
title:  በምድር ላይ የተጋድሎው መንስኤ
date:   24/02/2026
---

በምሳሌው ላይ ባለቤቱ ጥሩ ዘር ብቻ ከዘራ በእርሻው ላይ ለምን መጥፎ ዘር በቀለ? ከሚለው ጥያቄ ጋር ተመሳሳይነት ያለው ሌላው ጥያቄ፡- እግዚአብሔር ዓለምን ሙሉ በሙሉ መልካም አድርጎ ከፈጠረ፣ ክፋት እንዴት ሊመጣ ቻለ? የሚለው ነው።

`ዘፍ. 1:31ን ያንብቡ። እግዚአብሔር ፍጥረትን ፈጥሮ በጨረሰ ጊዜ ስለ ፍጥረት ሁኔታ የተናገራቸው ቃላት የሚገልጹት ምንድን ነው? ይህስ መልስ አስፈላጊ የሆነው ለምንድን ነው?`

`እንደ ዘፍ. 1:31 አባባል እግዚአብሔር ዓለምን ፈጥሮ ሲጨርስ “እጅግ መልካም” ነበር ይላል። በዘፍ. 1 ላይ እግዚአብሔር ይህችን ዓለም ሲፈጥር ምንም አይነት የክፋት ፍንጭ አልነበረም። ታዲያ ክፋት እንዴት ወደ ሰዎች መጣ? ዘፍ. 3:1-7ን ያንብቡ። ክፋት ወደ ምድር እንዴት እንደ መጣ ይህ ምን ይነግረናል? ይህ በአለማቀፋዊው ተጋድሎ ምንነት ላይ ምን ያስተምረናል? (ራዕ. 12:7–9ን ይመልከቱ)`

በዚህ ታሪክ ውስጥ እባቡ በእግዚአብሔር ባሕርይ ላይ ያነሳቸውን ውሸቶች እናያለን። በራዕ. 12፡7-9 ላይ እባቡ ዲያብሎስ ራሱ (“የቀደመው እባብ”) እንደሆነ ይናገራል። እባቡ በመጀመሪያ በእግዚአብሔር ትእዛዝ ላይ ጥርጣሬን ለመፍጠር ጥያቄን ይጠቀማል፤ በጥያቄውም እግዚአብሔር ያዘዘውን ለመቀልበስ ሞክሯል። ከዚያም እባቡ ለሔዋን “ሞትን አትሞቱም” በማለት እግዚአብሔር የተናገረውን በቀጥታ ይሞግታል (ዘፍ. 3፡4)።

ከሁለቱ አንዳቸው ማለትም እባቡ ወይም እግዚአብሔር ሔዋንን ዋሽተዋታል፣ እርሷም አሁን እባቡ ወይም አምላክ የተናገራትን ለማመን መምረጥ ነበረባት።

በዚህና በሌሎች ጥቅሶች ውስጥ፣ የዚህ ተጋድሎ ትኩረት በዋናነት ምንና ማንን ማመን ላይ ነው፤ ይህም ራሱ ከፍቅር ጋር የተያያዘ ነው። ይህም የሆነበት ምክንያት ስለ አንድ ሰው ያለህ እምነት፣ በሰውየው ስብዕና እና ሊታመን በመቻሉ የተመረኮዘ ሆኖ፣ ያንን ግለሰብ ለመውደድም ሆነ ለማመን ብሎም የሚነግርህን ለመስማት ተጽእኖ ያሳድርብሃል።

`ዘፍ. 3:15ን ያንብቡ። የሴቲቱ ዘር ማለትም መሲሑ የእባቡን ጭንቅላት እንደሚቀጠቅጠው እግዚአብሔር ለእባቡ የተናገረው ቃል በመጽሐፍ ቅዱስ ውስጥ የመጀመሪያው ወንጌል በመባል ይታወቃል። ይህ የተጋድሎውን እውነታ የሚያረጋግጠውና በተጋድሎውም ውስጥ ተስፋ የሚሰጠን እንዴት ነው?`