---
title:  ተምሳሌታዊ ወይስ እንደ ወረደ?
date:   03/04/2025
---


የመጽሐፍ ቅዱስ ትንቢት አጥኚዎች ሊጋፈጧቸው ከሚችሉ ቁልፍ ጉዳዮች አንዱ መጽሐፍ ቅዱሳዊው ቋንቋ እንዴት መወሰድ ይኖርበታል—እንደ ወረደ (ቃል በቃል) ወይስ በተምሳሌታዊነት—የሚለውን መወሰን ነው። ጸሐፊው ተምሳሌታዊ መንገድ ተጠቅሞ እንደሆነና እንዳልሆነ የሚወሰነው እንዴት ነው? ተምሳሌቶቹ የሚወክሉት ምን እንደሆነስ እንዴት ማወቅ ይቻላል? ይህን ለማድረግ ወሳኙ መንገድ የተጠቀሰው አሃዝም ሆነ ምልክት በዘመናችን አንዴት ጥቅም ላይ እየዋለ እንደሆነ ከማየት በተቃራኒ በመጽሐፍ ቅዱስ ውስጥ እንዴት ጥቅም ላይ እንደዋለ መመልከት ነው። `ለምሳሌ፣ አንዳንዶች በዳንኤል 7 የተጠቀሰው የድብ ምስል ሩሲያን እንደሚያመለክት አድርገው ያስባሉ። ለዚህ መንስኤው ይህ ምስል ዛሬ የሩሲያ ምልክት ሆኖ እያገለገለ በመሆኑ ነው። መጽሐፍ ቅዱስ ራሱን በራሱ እንዲገልጥ የሚፈቅዱትን የሚከተሉትን ጥቅሶች ይመልከቱ። በሁሉም ጥቅሶች ላይ የሚገኝ ትንቢታዊ ምልክት ምንድን ነው? ምልክቱ የሚወክለውን አስመልክቶ መጽሐፍ ምን ይላል? ዳን. 7:7፣ ዳን. 8:3፣ ዳን. 7:24

ራእ. 1:16፣ ኤፌ. 6:17፣ ዕብ. 4:12

ራእ. 12:1፣ ራእ. 21:2፣ ኤፌ. 5:31-32፣ ኤር. 6:2`


መጽሐፍ ቅዱስ ራሱን በራሱ እንዲፈታ መፈቀድ ይኖርበታል የሚለውን ቀለል ያለ ሕግ በመከተል፣ ከትንቢታዊው ተምሳሌታዊ አገላለጾች በስተጀርባ ያሉ የተሰወሩ ነገሮች በቀላሉ ይወገዳሉ። ለምሳሌ ቀንድ የፖለቲካ ሥልጣንን ወይም አገርን ሊያመለክት እንደሚችል እንመለከታለን። ሰይፍ የእግዚአብሔርን ቃል፣ ሴት ደግሞ ቤተ ክርስቲያንን ልትወክል ትችላለች። በዚህ መልኩ መጽሐፍ ቅዱስ ራሱን በራሱ ሲያብራራ በግልጽ መመልከት እንችላለን። እግዚአብሔር በግልጽ ከመናገር ይልቅ በተምሳሌታዊ መንገድ የተናገረው ለምን ነበር? ለአብነት ያህል በ 1ጴጥ. 5፡13 ላይ ሐዋርያው የሮም ከተማን ባቢሎን በሚል ምስጢራዊ አገላለጽ የሚጠራው ለምንድነው?

እግዚአብሔር ትንቢትን በተምሳሌታዊ መንገድ ለመናገር የመረጠበት በርካታ ምክንያቶች ሊኖሩ ይችላሉ። ለምሳሌ የአዲስ ኪዳኗን ቤተ ክርስቲያን ብንወስድ፣ ሮም ያን ሁሉ ክፉ ድርጊትና ግፍ ታደርሳለች ብሎ የራእይ መጽሐፍ በግለጽ ቢናገር ኖሮ፣ በቤተ ክርስቲያን ላይ ያደረሰችው አስከፊና መጠነ ሰፊ ስደት በእጅጉ የከፋ ሊሆን በቻለ ነበር። `ምክንያቱ የቱንም ዓይነት ሊሆን ቢችል እንኳ፣ ተምሳሌታዊዎቹ አነጋገሮች የያዙትን ፍቺ እንረዳ ዘንድ የእግዚአብሔር ፈቃድ ስለ መሆኑ እርግጠኞች መሆን እንችላለን። ምናልባት አንዳንድ ምልክቶችና ትንቢቶች ምሥጢር እንደሆኑ ቢቀሩ እንኳ፣ በተረዳነው ነገር ላይ ማተኮር እምነታችንን የሚያጠናክረው እንዴት ነው?`