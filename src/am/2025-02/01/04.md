---
title:  ዳንኤል—የመጽሐፉን ቃል ዝጋ
date:   01/04/2025
---

`ጥቅሱን ያንብቡ፡ ዳን. 12:4። ጌታ ዳንኤልን ምን እያለው ነበር? (ከ ራእ. 22:10 ጋር ያነጻጽሩ)`

ሰባኪዎች ከክርስቶስ ዳግም ምጽአት አስቀድሞ በዳን. 12፡4 የቀረበውን የሳይንስና ቴክኖሎጂ ዕውቀት ግስጋሴ ትንቢት ሲጠቅሱ መስማት የተለመደ ነው። በተጨማሪም ብዙዎች ባለፈው ምዕተ ዓመት ወይም ከዚያ ጥቂት ቀደም ብሎ በነበሩት ጊዜያቶች የተስተዋለውን ፈጣን የዕድገት ግስጋሴ ለመግለጽ ይጠቀሙበታል።

አብዛኞቹ መጻሕፍቶቻችንም ይህንኑ አካሄድ ተከትለው የተቃኙ ናቸው። ምንም እንኳ አመክኖአዊ ትንታኔ መስጠታቸው እሙን ቢሆንም፣ ሌላ ሊሉ የፈለጉት ነገር ሊኖርም ይችላል።

`ጥቅሱን እንደገና ያንብቡ። መልአኩ ለዳንኤል የሰጠው መመሪያ የሚጀምረው “የመጽሐፉን ቃል ዝጋ፤ አትመውም” የሚል ትእዛዝ በመስጠት ነው። የመነጋገሪያው ርዕሰ ጉዳይ ራሱ የዳንኤል መጽሐፍ ነው። ምናልባት በዘመኑ ፍጻሜ ላይ በድንገት የሚከሰተው የዕውቀት መብዛት ራሱን የዳንኤልን መጽሐፍ ማወቅና ማስተዋል ይሆን?`

ይህም የዳንኤልን መጽሐፍ ከዮሐንስ ራዕይ የተለየ የሚያደርገው ሲሆን፣ ዮሐንስ የጻፈውን መጽሐፍ በማኅተም አንዳይዘጋው ተነግሮታል (ራዕ. 22፡ 10)። ሲጀመር፣ የራእይ መጽሐፍ “ ‘ጊዜው ስለደረሰ’ ” እንዲስተዋል ሆኖ የተዘጋጀ ነው። በአንጻሩ የዳንኤል መጽሐፍ ከብዙ ዘመናት በኋላ ሲታይ በተወሰነ ደረጃ ይበልጥ ግልጽ ሆኖ የሚስተዋል ዓይነት መልእክት ይዟል።

ባለፉት ምዕተ ዓመታት በርካታ ክርስቲያን ምሑራን የዳንኤልን መጽሐፍ ለማብራራት የሞከሩ ሲሆን፣ አንዳንዶቹም ታላቅ የሚባል ዓይነት የግንዛቤ እመርታ አስመዝግበዋል። በዚህም የዳንኤል መጽሐፍ ግንዛቤ በፍጥነት እየጨመረ ሄደ።

ይሁን እንጂ በ1798 ዓ.ም. ፍጻሜ ያገኘው የ1,260 ዓመታት ትንቢት ካበቃ በኋላ፣ በርከት ያሉ የመጽሐፉ መርማሪዎች በ1843 አካባቢ አንድ አስደናቂ ነገር ይፈጸማል ወደሚል ድምዳሜ ደረሱ። ታዲያ ከእነዚህ መካከል ዋነኛው ዊልያም ሚለር ነበር። የእርሱ ስብከት የአሥራ ዘጠነኛውን መቶ ክፍለ ዘመን የታላቁን የክርስቶስ ዳግም ምጽአት ተጠባባቂዎች እንቅስቃሴ ወደ ሥራ በማስገባት ለ“ትሩፋኗ” ቤተ ክርስቲያን መወለድ መንስኤ የሆኑ ተያያዥ ክስተቶች ገቢራዊ ሆኑ። በተጨማሪም የሦስቱ መላእክት መልእክት በግልጽ መስተዋል ጀመረ።

በሌላ አነጋገር የእኛ ዓለም አቀፋዊ እንቅስቃሴ መወለድ ዳንኤል በ “ፍጻሜው ዘመን” “ዕውቀትም ይበዛል” በማለት የተናገረው ትንቢት ፍጻሜ ነው።

በሰዎች ደኅንነት ላይ ፍርድ ሳይሰጡ ነገሩን በአንጻራዊ በመመልከት ብቻ በርካታ ሕዝበ ክርስቲያን ላይ ስላጠላው “ጨለማ” አሰብ ያድርጉ።

በኤደን የተቋቋመው እንደ ሰባተኛው ቀን ሰንበት ያለ መሠረታዊ ሥርዓት ችላ ተብሎ፣ አልፎ ተርፎም ውድቅ ተደርጎ በሮም አረማዊ ሥርዓት ሥር እንዲሰድ የተደረገው የእሁድ ቀን አምልኮ እንዲተካ ተደርጓል። ወይም ደግሞ አብዛኛው ሕዝበ ክርስቲያን ሰው ሲሞት ወዲያውኑ ወደ ሌላ ሕያው ተፈጥሮ ተቀይሮ መኖር ይቀጥልና አንዳንዶች ለዘላለም በሚነድ የገሃነም እሳት እየተቃጠሉ ይኖራሉ— በሚለው አረማዊ አስተሳሰብ ስለሚያምን ሞትን አስመልክቶ ምን ያህል ፍጹም በሆነ አለማወቅ ውስጥ እየተመላለሰ እንደሆነ ልብ ይሏል።

በአንጻሩ እኛ እውነትን ማስተዋል በመቻላችን በእጅጉ አመስጋኞችና ትሑታን መሆን ይገባናል።