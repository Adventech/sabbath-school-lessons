---
title:  እግዚአብሔር በሰዎች እንዲስተዋል ይፈልጋል
date:   31/03/2025
---


የአገሩን ቋንቋ መናገር በማይችሉበት ባዕድ አገር ሆነው፣ ክሊኒክ ወይም መድኃኒት ቤት የሚያስኬድ አጣዳፊ ጉዳይ ቢገጥሞትና ሐሳብዎን ማስረዳት ሳይችሉ ሲቀሩ—ከዚህ በላይ ሊረብሽ የሚችል ነገር ላይኖር ይችላል። ምን ለማለት እንደፈለጉ ቢያውቁም፣ ነገር ግን ያን ለመግለጽ የሚያስችል በቂ ቃላት የሎትም።

`እግዚአብሔር እየተቸገረበት ያለው ነገር፣ ሌላ ነው። “ ‘ሰማያት ከምድር ከፍ እንደሚሉ፣ መንገዴ ከመንገዳችሁ፣ ሐሳቤም ከሐሳባችሁ እንዲሁ ከፍ ያለ ነው።’ ” (ኢሳ. 55፡9)። ችግሩ እግዚአብሔር ከእኛ ጋር ለመነጋገር የሚያስችል በቂ ቃላት ስለሌለው ሳይሆን፣ እኛ እርሱን ለመረዳት የሚያስችል የቃላት ወይም የዕውቀት ብቃት የሚጎድለን መሆኑ ነው። ከዚህ በታች የቀረቡት ጥቅሶች የእግዚአብሔርን ማስተዋል ከእኛ ጋር እያነጻጸሩ የሚሰጡት አስተያየት ምን ይመስላል?`

መዝ. 139:1–6
መዝ. 147:5
ሮሜ 11:33
1ዮሐ. 3:20


የነገሩ እውነታ—እግዚአብሔር ወሰን የሌለው እና ሁሉን የሚያውቅ አምላክ እንደመሆኑ የእርሱን አእምሮ ፈጽሞ ልንረዳ አንችልም። ደግሞስ ስለ ፍጥረት ላመል ያህል ዕውቀት ይዘን ስናበቃ የፍጥረት ባለቤት የሆነውን ፈጣሪ አምላክ ሙሉ በሙሉ መረዳት የምንችለው እንዴት ነው? አንችልም!

ምንም እንኳን ሁሉንም ነገር መረዳት ባንችልም ለመዳን የሚያስፈልገንን ነገር ግን መረዳት እንችላለን (2ጢሞ. 3 14-15)። ሐዋርያት ወንጌልን ለአድማጮቻቸው ያብራሩ በነበረበት ወቅት ፍጻሜ ያገኙ ትንቢቶችን በተደጋጋሚ ይጠቅሱ ነበር። ከዚህ አኳያ ከትንቢት ቁልፍ ዓላማዎች አንዱ የደኅንነትን እቅድ በጉልህ ማሳየት ነው ብለን መውሰድ እንችላለን። በእርግጥ፣ ውሎ አድሮ፣ የመጽሐፍ ቅዱስ ትንቢቶች በአንድም ሆነ በሌላ መንገድ፣ ወደ የሱስ እና እርሱ ለሰው ልጆች ሁሉ ወደሚሰጠው የደኅንነት ተስፋ ሊመሩን ግድ ይላል።

ለነገሩ ሁሉም ነገር በእርሱ የተፈጠረ (ቆለ. 1፡16፣ ዮሐ. 1፡1-3) ሆኖ ሳለ፣ ይህ ጌታ ወደዚህ ምድር ወርዶ እጅግ ምስኪንና ጎስቋላ ለሆነው ሰው ሳይቀር ስለ እያንዳንዱ የሰው ልጅ ኃጢአት ራሱን በመስቀል ላይ መሥዋዕት አድርጎ አቀረበ። ይህ ደግሞ እግዚአብሔር ምን ያህል ሁላችንንም እንደሚወደን ያሳያል። ጌታ ይህን ሁሉ ለእኛ ካደረገ በኋላ፣ ልባቸው የተሰበረ ምስኪኖችን ጨምሮ፣ በየሱስ የሰጠንን ነገር እያንዳንዱ ሰው ያውቅ ዘንድ አጥብቆ ይፈልጋል። ትንቢት፣ ይህን ማድረግ ይችላል። `ምንም እንኳን በርካታ የማናውቃቸው ነገሮች ቢኖሩም፣ በእነዚህ በማናውቃቸው ነገሮች ላይ ከመብሰልሰል በተቃራኒ አሁን በምናውቀው ነገር ላይ ማተኮርና የምናውቀውን ነገር መከተል ወሳኝ የሆነው ለምንድን ነው?`