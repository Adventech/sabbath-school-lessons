---
title:  የሚያነበው ሁሉ ያስተውለው ዘንድ
date:   30/03/2025
---

እስቲ ወደ የትኛውም የክርስቲያን የመጻሕፍት መደብር ጎራ ብለው በመጽሐፍ ቅዱስ ትንቢቶች ዙሪያ የተጻፉ ርዕሶችን ቃኘት ለማድረግ ይሞክሩ። ብዙም ሳይቆዩ ለማሰብ የሚከብዱና የተወሳሰቡ፣ በዓይነታቸው የተለያዩ አመለካከትና ፍቺዎች መኖራቸውን መመልከት ሲጀምሩ፣ እንደ ራእይ ያሉ መጽሐፎች የሚናገሩትን ማንም ቢሆን በእውነት ማስተዋል አይችልም ብለው ወደማመኑ ሊፈተኑ ይችላሉ።

ለምሳሌ አንድ ደራሲ—የክርስቶስ ተቃዋሚ ከዘይቤአዊ አነጋገር የዘለለ ፋይዳ የለውም ሲል፣ ሌላው ደግሞ ወደፊት መገለጡ አይቀሬ ነው ይላል። የክርስቶስ ተቃዋሚ ስለ አንድ ነገር የተሰጠ ማጣቀሻ ወይም በአረማዊው ሮም ዘመነ መንግሥት የነበረ አንድ ግለሰብ ነው—ይላል ሌላው ተንታኝ። አንድ በዕድሜ ጠና ያሉ ሰባኪ እንደተናገሩት፡ “ምናልባት መጽሐፍ ቅዱስ ቆየት ያለ ዕድሜ እንዳለው ቫዮሊን ነው፤ ማንኛውንም የምትፈልገውን ዜማ ልትጫወትበት ትችላለህ።”

`ይሁን እንጂ መጽሐፍ ቅዱስ በራሱ እንዲህ ያለውን አመለካከትም ሆነ አስተሳሰብ አያጋራም። ይልቁንም እግዚአብሔር እየተናገረ ያለው በከንቱ እንዳልሆነና በቃሉ የሚናገረውን እውነት ማወቅ እንደምንችል ከግንዛቤ በማስገባት እናነበው ዘንድ ይጋብዘናል። ጥቅሶቹን ያንብቡ፡ ማቴ. 24:15፣ ራእ. 1:3፣ ማቴ. 11:29፣ ኤር. 9:23, 24። የእግዚአብሔር ማንነት በሌሎች ይስተዋል ዘንድ ዓላማና ፍላጎቱ ስለመሆኑ ጥቅሶቹ ምን ይጠቁማሉ?`


በርካታ ዩኒቨርሲቲዎች መጽሐፍ ቅዱስን በሥነ ጽሑፍ ወይም ተመሳሳይነት ባላቸው ኮርሶች ይሰጣሉ። አንድ ሰው የአረማውያንን አፈ ታሪክ በሚያወሳበት ተመሳሳይ ድምጸት ፕሮፌሰሩ መጽሐፍ ቅዱስን ማንበቡን ለማስተዋል ሲባል ብቻ— ስፍር ቁጥር በሌላቸው የትምህርት ክፍለ ጊዜዎች ቁጭ ብሎ ቃላቶቹን መስማት በእርግጥም አማኙን ሊያስገርም ይችላል። ሐሳቡ በታሪኮቹ ውስጥ አንኳር የሞራል “እውነት” ሊኖር ይችላል የሚል ሲሆን፣ ደግሞም አንድ ሰው የፈለገውን ዓይነት ታሪክ ፈጥሮ መጻፍ ይችላል የሚል እሳቤን ይዟል። ይህ መጽሐፍ የተጻፈው በእግዚአብሔር መንፈስ አነሳሽነት ነው የሚለው ጽንሰ ሐሳብ በመምህራኑ ዘንድ እንደ ፌዝ ይቆጠራል።

በመሆኑም መምህሩ መጽሐፍ ቅዱስን ያነባል እንጂ የእግዚአብሔርን ድምጽ አይሰማም። ሌሎች ደግሞ ከመጽሐፍ ቅዱስ መልእክት ጋር ፍጹም የሚጋጭ መደምደሚያ ላይ ሲደርሱ ይታያሉ። ለጌታ እጃቸውን ሳይሰጡና እውነትን ለመማር የሚያስችል የተከፈተ ልብ ሳይኖራቸው መጽሐፍ ቅዱስን የሚያነቡ ሰዎች፣ መልእክቱን መሳት ብቻ ሳይሆን በገጾቹ የተገለጠውን የእግዚአብሔርን ፍቅር እና ቅዱስ ባሕሪ በተሳሳተ መንገድ ማስተዋላቸው አይቀሬ ነው። በመሆኑም በመንፈስ ቅዱስ ምሪት ስር የዋሉ ትክክለኛዎቹ መሣሪያዎችና ቀና የሆነው አመለካከት ሳይኖር መጽሐፍ ቅዱስን ማንበብ ብቻውን ጎጂ ሊሆን ይችላል። `አንድ በኃይማኖተኝነቱ የማይታወቅ ግለሰብ መጽሐፍ ቅዱስን ሲያነብ ሰዎች ያዩታል። ምን እያደረገ እንደሆነ ሲጠየቅ፡ “ማምለጫ ቀዳዳዎችን እየተመለከትኩ” ሲል ይመልሳል። እንዲህ ያለውን አመለካከት ይዞ የእግዚአብሔርን ቃል ማንበብ የተሳሳተ አካሄድ የሆነው ለምንድን ነው?`