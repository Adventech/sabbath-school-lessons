---
title:  ቃሉን ማጥናት
date:   02/04/2025
---



ሰባተኛ ቀን አድቬንቲስቶች የመጽሐፍ ቅዱስን ትንቢት ለማስተዋላቸው ዊልያም ሚለር ጉልህ ስፍራ አለው። ምንም እንኳ በአንዳድ ቁልፍ ጥቅሶች (ዳን. 8፡14) ዙሪያ የነበረው ግንዛቤ ፍጹም ባይሆንም ሚለር ጥቅም ላይ ያዋለው ዘዴ በእጅጉ ወሳኝ ነበር። ይህን ተከትሎ ለመጨረሻው ዘመን ትሩፋን ሕዝቦች እንቅስቃሴ መወለድ መንገድ መጥረግ ችሏል። ጥቅሶቹን ያንብቡ፡ ማቴ. 5:18፣ 2ጢሞቴ. 3:15–17፣ ሉቃ፣ 24:27።

`ጥቅሶቹ የመጽሐፍ ቅዱስ ትንቢቶችን በምን ዓይነት ዘዴ መመርመር እንዳለብን አስመልክቶ ምን ያስተምሩናል?`

አንዳንዴ መጽሐፍ ቅዱስን ማጥናት የተለያዩ ቁርጥራጭ ምስሎችን አንድ ላይ በማጋጠም እንደሚገኝ ትልቅ ሥዕል ነው። ሁለት ወይም ሦስት ቁርጥራጭ ምስሎችን ብቻ አንድ ላይ ደርድሮ ሙሉውን ምስል ማግኘት አይቻልም። ምናልባት በእነዚያ ሁለት ወይም ሦስት ቁርጥራጮች ላይ የፈረስ ምስል መመልከት በመቻልዎ ብቻ እየገጣጠምኩ ያለሁት የፈረስ ሥዕል ነው ወደሚል ድምዳሜ ይደርሱ ይሆናል። ይሁን እንጂ በሌሎች ጥቂት ተጨማሪ ቁርጥራጮች ላይ የዶሮ እንዲሁም የላም ምስል መኖሩን ይመለከታሉ። ከዚያም እነዚያን ምናልባትም በመቶዎች የሚቆጠሩ ቁርጥራጭ ምስሎች በአንድ ላይ ካጋጠሙ በኋላ በመጨረሻ— ከተማ፣ የእርሻ ቦታና በተለያየ ርቀት የሚታዩ ተራሮችን ያካተተ መልክአ ምድራዊ አቀማመጥ አገጣጥመው እየሠሩ እንደሆነ ይመለከታሉ።

አንዳንድ ክርስቲያኖች መጽሐፍ ቅዱስን ሲያጠኑ ከሚሠሯቸው አበይት ስህተቶች መሃል—ጥቅሶቹን ለሆነ ክስተት ወይም ሁኔታ ገጣሚ አድርገው ለመጠቀም የሚያስችሏቸው አድርገው ከመመልከት ባለፈ፣ ቅዱሳት መጻሕፍት ጥብቅ ቁርኝት እንደሌላቸው ስብስቦች ወይም ምሳሌያዊ አነጋገሮች አድርገው መመልከታቸው ነው። አንዳንዶች ጌዴዎን በሚል ስያሜ በሚታወቀው የመጽሐፍ ቅዱስ ቅጂ ቀዳሚ ገጾች ወደሚገኘው ቀለል ያለ የጥናት መምሪያ ይገልጣሉ። ከዚያም በበርካታ ርዕሰ ጉዳዮች ዙሪያ ሀሳብ የሚሰጡ ጠቃሚ ጥቅሶችን በቅደም ተከተል የያዘውን ክፍል፣ መጽሐፍ ቅዱስ በዚያ ርዕሰ ጉዳይ ዙሪያ የሚያስተምራቸውን ትምህርቶች በአጠቃላይ እንደሚወክል አድርገው ይወስዳሉ።

የሚያሳዝነው ትንቢትንም አስመልክቶ ተመሳሳይ አካሄድ ይጠቀማሉ። በዚህም አንድን ጥቅስ ከዐውደ ሀሳቡ ነጥለው በመውሰድ ከተቀረው የመጽሐፍ ቅዱስ ክፍል ጋር ሳይሆን ከወቅታዊ ክስተቶች አኳያ ያነጻጽሩታል። በዚህም በትንቢት ዙሪያ የተጻፉ የዘመኑ ሥራዎች ያለማቋረጥ በየጊዜው እየተከለሱ እንዲጻፉ ምክንያት ሆኗል። ለዚህ መንስዔው ይሆናል ብለው የጻፉት ሳይሆን እየቀረ መቸገራቸው ነው።

በማንኛውም ርዕሰ ጉዳይ ዙሪያ የተጻፉ የተወሰኑ ጥቅሶችን መምረጥ ብቻ ሳይሆን፣ ይልቁንም መጽሐፍ ቅዱስ በነዚህ ነጥቦች ዙሪያ የሚናገረውን በጥንቃቄ ማጥናትና የተናገረበትን ዐውድ ከግምት ውስጥ ማስገባት አስፈላጊ ነው። አንድን ጥቅስ ከዐውዱ ነጥለን በማውጣት የምንፈልገውን እንዲናገር ማድረግ በጣም ቀላል ነው።

`የተወሰኑ ጥቅሶችን ብቻ በመምረጥ የሚፈልጉትን ለማለት የሚሞክሩ ሰዎችን አስመልክቶ የእርስዎ ተሞክሮ ምን ይመስላል—ሙታን ስለሚገኙበት ሁኔታ ወይም ስለ ሰንበት? ምላሽ ለመስጠት ከሁሉ የተሻለው መንገድ የቱ ነው?`