---
title:  ወይን እና ደም
date:   28/05/2025
---



`ጥቅሶቹን ያንብቡ፡ መዝ. ምዕ. 75፣ ማቴ. 26፡26-29፣ ራእ. 14፡9-12።
ይህ የመዝሙር ክፍል በፍርድ ዙሪያ ለሚነሱ አንዳንድ ጥያቄዎች ምን ይላል? ሌሎቹ ጥቅሶችስ እነዚህን ጉዳዮች ለማስተዋል እንዴት ይረዱናል?`

አንዳንዶች ይህ መዝሙር የተዘመረው የሰናክሬም ሠራዊት ታምራዊ በሆነ መንገድ ከተደመሰሰ በኋላ ነው ይላሉ (2ዜና 32፡፣ 2ነገሥ. 19)። ሆኖም ታሪኩ ወደፊት በኃጥአን ላይ የሚደርሰውን በራእ. 20 የቀረበውን የመጨረሻ ውድመት የመሚያመላክት ይመስላል። የእግዚአብሔር ሕዝቦች በቅድስቲቱ ከተማ ከጻድቁ ንጉሣቸው ጋር እያሉ፣ የክፉ ሠራዊት ወጥቶ ይከብባቸዋል፤ ከዚያም በራሱ በእግዚአብሔር ይደመሰሳሉ።

እግዚአብሔር በሚሰጠው ፍርድ ከሚያርማቸው ነገሮች መካከል አንዱ፣ በዚህች በወደቀች ምድራችን እየተፈጸመ ያለውን ቅጥ ያጣ የሥልጣን ምዝበራ መልክ ማስያዝ ነው። በኃጢአት የወደቀው ሰብዓዊ ፍጡር ለገዛ ጥቅሙ እንጂ ለሌሎች ወይም ለእግዚአብሔር ክብር አይኖርም። ዛሬ በአጽናፈ ዓለም አንዳችም ትርጉም ያለው ወይም ተጨባጭ የሥነ ምግባር መስፈርት የለም የሚለውን እሳቤ ለማመን መምረጣችን ያስከተለብንን መዘዝ በብዙ መንገድ እየኖርነው እንገኛለን።

ነገር ግን ትርጉም አለው የምንል ከሆነ፣ ፈላስፋው ፍሬድሪክ ኒቼ አጽንኦት ሰጥቶ እንደተናገረው፣ የአጽናፈ ሰማይ ሕልውና ለገዛ ጥቅማችን እንደተሰየመ አድርገን ማስመሰል ይኖርብናል። ይህ ሲሆን እያንዳንዱ ግለሰብ—እርሱ ወይም እርሷ ራሳቸውን እንደ አማልክት በመቁጠር ይመላለሳሉ።

(አንድ ሰው፡ ይህ ፍልስፍና ለራሱ ለኒቼ ምን ያህል መልካም ውጤት አስገኝቶለታል? የሚለውን ጥያቄ ቢጠይቅ ተገቢ ይሆናል። እንደ እውነቱ ከሆነ ጥሩ አልነበረም። ፈላስፋው ኒቼ አንድ ሰው ፈረሱን ለመግራት ሲመታው፣ ለማስቆም ከሞከረ በኋላ የአእምሮ ቀውስ ገጥሞት በጣሊያን ጎዳናዎች ላይ ወደቀ። ፍሬድሪክ ኒቼ በ1900 እስከሞተበት ጊዜ ድረስ ለቀጣዮቹ 11 ዓመታት በከፊል የማይናገርና የማይንቀሳቀስ ነበር።)

ችግሮች የቱንም ያህል የከፉ ሊሆኑ ቢችሉም እንኳ፣ እኛ እንደ አማኝ በተስፋ እየተመላለስን ዛሬ በምናያቸው ክስተቶች፣ መጪው ጊዜ ላይ እንዳንፈርድ ተጠርተናል። የሥልጣኔ ምሰሦዎች—ከአምላክ የለሾቹ ወይም መጽሐፍ ቅዱሳዊ ያልሆነ አምላካዊ አመለካከት ከሚያራምዱ ሰዎች ልብ እና አእምሮ ውስጥ ያለማቋረጥ እየተሸረሸሩ ሲሄዱ ስንመለከት በቀላሉ ተስፋ ልንቆርጥ እንችላለን።

`ዛሬ እየኖርን ያለነው፣ ከሥነ ምግባር እሴቶች መካከል እንደውም መሠረታዊ የሆነው የሰብዓዊው ፍጡር ጾታ ማለትም ወንድ እና ሴት፣ ቢያንስ በአንዳድ የዓለም ክፍሎች ጥቃት ላይ በወደቀበት ዘመን ነው። በርካቶች በስውር እንኳ ሊያወሯቸው የማይደፍሯቸው አንዳንድ የሥነ ምግባር እርክስናዎች ዛሬ በአደባባይ አድናቆትና ጭብጨባ ሲቸራቸው እየታዘብን እንገኛለን። ነገሮች ምን ያህል እየከፉ እንደሄዱ እነዚህ በራሳቸው ማሳያ ናቸው። ምንም እንኳ ሕይወት ለሌሎች የተሻለ ይሆን ዘንድ እኛ ዛሬ የበኩላችንን ድርሻ መወጣት ቢኖርብንም፣ በመጨረሻ ሁሉም ነገር በመለኮት እንደ አዲስ ከመፈጠሩ አስቀድሞ፣ በዚህ አሁን ባለው ዓለም ላይ ሙሉ ውድመት እየደረሰ መሆኑን ማስታወስ ሁሌም አስፈላጊ የሆነው ለምንድን ነው?`