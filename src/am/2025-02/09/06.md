---
title:  ማዳንህም በሕዝቦች ሁሉ መካከል ይታወቅ ዘንድ፤
date:   29/05/2025
---



`ጥቅሶቹን ያንብቡ፡ መዝ. ምዕ. 67። ይህ የምስጋና መዝሙር በራእ. 14፡ 6-12 የቀረበውን የእግዚአብሔር ሕዝብ ሚና ለማተዋል እንዴት ይረዳዎታል?`

ኤም. አይ. ቲ. በመባል የሚታወቀው የምርምር ተቋም መሐንዲሶች አንድ አዲስ ነገር ፈልስፈዋል። የምርምራቸው ውጤት እንደሚያመለክተው፣ አንድን ዕቃ እነርሱ የፈለሰፉትን ጥቁር ቀለም ሲቀቡ፣ ቀለሙ ዕቃውን እንዳይታይ አድርጎ ይሰውረዋል። ናኖቲውብሰ ከሚባሉ ንጥረ ነገሮች የተሠራው ይህ ጥቁር ቀለም ከዚህ ቀደም በምርምር ከተፈጠረ ማንኛውም ጥቁር ቀለም በብዙ እጥፍ ይጠቁራል። ይህ አዲስ ነገር 99.995 ከመቶ ብርሃንን መጥጦ ማስቀረት ይችላል። በጣም ደማቅ ብርሃን እንኳ፣ በዚህ ጥቁር ቀለም በተቀባ ዕቃ ላይ ቢፈነጥቅ ዕቃውን ማሳየት አይችልም።

መዝሙር 67 “እግዚአብሔር… ፊቱንም በላያችን ያብራ፤ መንገድህ በምድር ላይ… ይታወቅ ዘንድ።” ብሎ ይጀምራል። እግዚአብሔር በደኅንነት እቅድ አማካኝነት ኃጢአተኞች ከክብሩ የተነሣ ሳይጠፉ ወደ እርሱ መገኘት የሚቀርቡበትን መንገድ የቀየሰ ሲሆን፤ ዛሬም እንኳ በዚህ ሕይወት፣ የእግዚአብሔር ፊት በእኛ ላይ ያበራ ዘንድ የክርስቶስ መስቀል አስችሏል።

ሌላም ነገር አለ፡ እግዚአብሔር ብርሃኑን ለተቀረው ዓለም እንድናንጸባርቅ ይፈልጋል። ለእስራኤል የተሰጠው ተግባር ይህ ነበር፡ ቤተ መቅደሱ ለአሕዛብ ሁሉ የጸሎት ቤት መሆን ነበረበት፡ “ ‘ወደ ተቀደሰው ተራራዬ አመጣቸዋለሁ፤ በጸሎት ቤቴም ውስጥ ደስ አሰኛቸዋለሁ። የሚቃጠል መሥዋዕታቸውንና ሌሎች መሥዋዕቶቻቸውን፣ በመሠዊያዬ ቢሠዉ እቀበላቸዋለሁ፤ ቤቴ፣ ለሕዝቦች ሁሉ የጸሎት ቤት ተብሎ ይጠራልና።” (ኢሳ. 65፡7)።

በዚህ የመዝሙረ ዳዊት ክፍል እግዚአብሔር መንገዱ በምድር ላይ ይታወቅ ዘንድ ፍላጎቱ መሆኑን (መዝ. 67፡2) ዳዊት ሊያሳስበን ይፈልጋል።

የእግዚአብሔር ሕዝቦች በዚህ ኃላፊነት ዙሪያ በተደጋጋሚ ሲወድቁ መታየታቸው የሚያሳዝን ነው። የብሉይ ኪዳኑ የእስራኤል ታሪክ ከአዲስ ኪዳኑ የ2ሺ ዓመታት ጉዞ በተመሳሳይ አንዳንድ በጨለማ የተዋጡ ምዕራፎችን ይዟል። እናም፣ እግዚአብሔር አንጸባራቂውን የብርሃኑን ጸዳል ወደ እኛ ቢልክም፣ እኛ ግን ያን ብርሃን ለሌሎች በማንጸባረቅ ፋንታ ውስጣችን እንዲቀር የሚያደርግ ጥቁር አዚም ልቦቻችንን የቀባን ይመስላል።

`አንዳንዴ፣ የእግዚአብሔር የመጨረሻ ቀን ንቅናቄ ሕዝብ ራሳችንን እንደ መንፈሳዊ ልዑላን ወይም የተመረጠ፣ የተደላደለና የላቀ መንፈሳዊ ማስተዋል የተቸረው፣ ከፍ ያለ ተሞክሮ ወይም ደረጃ የተቆናጠጠ ባለ ልዩ መብት የአየር ተጓዥ አድርገን የምንቆጥር ሲሆን፤ በመንፈሳዊው ነገር እምብዛም ያልተዘጋጀው ዓለም ግን ምቾት በጎደለው—የአውሮፕላን ማረፊያ ተሳፋሪዎች ከዋናው የመነሻ አዳራሽ ወደ አውሮፕላኑ የሚሸጋገሩበት ጫጫታ የበዛበት ስፍራ በመቀመጡ— ደስተኞች የሆንን እንመስላለን። ነገር ግን የራእ. 14 ትሩፋኗ ቤተ ክርስቲያን ሕዝብ ከክርስቶስ ጋር በጽዮን ላይ በመቆማቸው ብቻ ደስተኞች አይደሉም። ይልቁንም፣ የዓለም ሕዝቦች በእግዚአብሔር ቅዱስ ተራራ ይቀላቀሏቸው ዘንድ እየተማጸኑ በመላው የምድር ገጽ ይበርራሉ። እኛ እንደ ቤተ ክርስቲያን እና እንደ ግለሰብ አብልጠን የምንወደውን እውነት ለሌሎች ለማስተማር ምን ዓይነት ግዴታ ሊሰማን ይገባል?`