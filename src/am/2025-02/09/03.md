---
title:  በሁከት ውስጥ ተስፋ ማድረግ
date:   26/05/2025
---


በመዝሙር መጽሐፍ ውስጥ የሚገኘው አብዛኛው ቋንቋ ጥቅም ላይ የዋለው ምሳሌያዊ በሆነ አቀራረብ ነው። ይሁን እንጂ ምድራችን እንደገና መታደሷን የሚጠቁመውን ቋንቋ ምሳሌያዊ ነው ብለን እንድናምን የሚገፋፋን ምንም ምክንያት አይኖርም። ምድር በክርስቶስ ዳግም ምጽአት ክፉኛ እንደምትታወክ መዝ. 46 ያስታውሰናል። ሆኖም በትዕይንቱ የሚታወኩት ዓለቶች እና ውቂያኖሶች ብቻ አይሆኑም፤ የምድር ታሪክ ታላቁ መደምደሚያ የዓለማዊ መንግሥታት መፍረክረክ ነው—ለሺዎች ዓመታት መጠነ ሰፊ መከራና ሥቃይ ያስከተሉ አሳዛኞቹ የሰው ልጅ አስተዳደራዊ ሥርዓቶች መፈራረስ!

`በመጨረሻም እነዚህን ሁሉ ኃይሎች ጨምሮ፣ በሰው ልጆች ላይ ያደረሱት ክፋት እና ሥቃይ በሙሉ ወደ ፍጻሜ ይመጣል። ጥቅሶቹን ያንብቡ፡ ኤር. 4፡23-26። “አዲስ ሰማይና አዲስ ምድር” (ራእ. 2፡ 11) እስኪገለጥ ቢያንስ ስለዚህች ምድር ዕጣ ፈንታ ምን ይነግረናል?`

በዚህች ምድር ላይ የሚሆነውን አስመልክቶ የመጽሐፍ ቅዱስ ትንቢቶች የሚያሳዩን ነገር አለ። ለምሳሌ የዳን. 7 ራእይ ዓለምን የሚገዙ ሉዓላዊ መንግሥታት የሚነሡበትን የባሕር መናወጥ ያሳየናል። የሁከትና የጦርነት ነፋሳት በመላው የአረማውያን ባሕር (ምድር) እየነፈሱና አንዱን ዓለማዊ መንግሥት ሽረው በሌላኛው እየተኩ መውተርተራቸውን ቢቀጥሉም፣ አንዳቸውም ቢሆኑ ሰብዓዊውን ዘር እያዋከቡ የሚገኙትን ተጨባጭ ችግሮች መፍታት አልሆነላቸውም።

ሁሌም እንተማመንባቸው ዘንድ የምንዳዳው ዓለማዊ መሪዎች፣ እንደ ሌሎቻችን ሁሉ ኃጢአተኞችና ራስ ወዳድ ከመሆን የዘለሉ ሆነው አያውቁም።

ለዳንኤል ከተገለጹት መንግሥታት መካከል አንዳቸውም ቢሆኑ ለእግዚአብሔር ሕዝቦች አስተማማኝ መጠጊያ ሆነው አልተገኙም (አንዳንዶቹ ከሌሎቹ የተሻሉ ሊሆኑ ቢችሉም)። እኛ ግን የእግዚአብሔር መንግሥት ዜጎች መሆናችንን እናውቃለን (ፊልጵ. 3፡20)። ደግሞም ከዚህ ውጥንቅጥ ዓለም ባሻገር የማይናወጥ ዙፋን አለ (ሕዝ. 1፡26)። ወደ ክርስቶስ ዳግም ምጽአት እየተቃረብን በመጣን ቁጥር ዓለም ጥልቅ ወደ ሆነ የሥርዓት መፋለስ እንደምትገባ የሱስ አስተምሯል (ማቴ. 24)። ነገር ግን የምድራችን ሁኔታ ምንም ይሁን ምን ችግሮች ተቋቁመንና በእምነት ጸንተን መቆም እንችላለን። ምክንያቱም ነገሮች ከእግዚአብሔር ቁጥጥር ውጪ አለመሆናቸውንና እርሱ የገባውን ቃል የሚጠብቅ አምላክ መሆኑን እናውቃለን። “ሕዝቦች በዐመፅ ተነሡ፤ መንግሥታትም ወደቁ፤ ድምፁን ከፍ አድርጎ አሰማ፤ ምድርም ቀለጠች። የሰራዊት አምላክ ከእኛ ጋር ነው፤ የያዕቆብ አምላክ መጠጊያችን ነው።” (መዝ. 46፡6-7)። ሕይወት በምድር ብቻ ሊቀጭ—ያ ሊሆን አይችልም። ነገር ግን ለየሱስ ምስጋና ይግባውና ጉዳዩ ከዚያ ፍጹም የተለየ ሆነ።

`ዓለማችን በሁከት የታመሰች እና ሥርዓተ አልበኝነት የነገሠባት የመሆኗ ጉዳይ የአደባባይ ምስጢር ነው። ለአብነት ያህል በዳን. ምዕ. 7 ላይ የሚገኘው ትንቢት በታማኝነት መመላለሳችንን ከቀጠልን ነገሮች ውሎ አድሮ መልካም ገጽታ ይዘው እንደሚከሰቱ እንዴት መመልከት እንደምንችል ይረዳናል?`