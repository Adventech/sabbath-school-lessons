---
title:  በመከራ ወቅት በአጠገባችን የሚገኝ ወሳኝ እርዳታ
date:   25/05/2025
---

`መዝሙረ ዳዊት ምዕራፍ አርባ ስድስትን ያንብቡ። አሁን ካለው የሕይወት ውጣ ውረድ ጎን ለጎን የታላቁ ተጋድሎ የመጨረሻ ቀናት ክስተቶችን ተከትሎ በምድር ላይ አስከፊ ምስቅልቅሎች እውን ከመሆናቸው አኳያ፣ ከዚህ ልንወስድ የምንችለው የተስፋ መልእክት ምንድን ነው?`

መዝሙር 46 በዕብራውያን መጽሐፍ—ስለ አንድ የበለጠ ወይም የላቀ ነገር የቀረበን ጭብጥ የሚነካ ይመስላል። የሱስ ከምድራዊ ሊቀ ካህናት የበለጠ ነው፤ የእርሱ መሥዋዕትነት ከእንስሳት መሥዋዕት ሁሉ የላቀ ነው፤ ሰማያዊው መቅደስም እንዲሁ በምድር ላይ ካሉ ምሳሌዎች የላቀ ነው።

በዚህ የመዝሙር መጽሐፍ ክፍል ለየት ያለ አመለካከት ይስተዋላል። ባለ መዝሙሩ መልካም ነገሮችን እየወሰደ ከተሻሉ ነገሮች ጋር አያነጻጽርም። የአርሱ ንጽጽር በአመጻ ያለችው ዓለም—ከሚከተላት አስከፊ መዘዝ እና እግዚአብሔር ለእኛ ካቀዳቸው አዎንታዊ ተስፋዎች አኳያ ነው።

በእርግጥ ይህ የመዝሙር መጽሐፍ ክፍል በተስፋና በቃል ኪዳን የተሞላ እንደመሆኑ ሊያጋጥሙን በሚችሉ ውድመቶች፣ ፈተናዎች፣ መከራ እና ጦርነት ውስጥም እንኳ “ዕረፉ፤ እኔም አምላክ እንደ ሆንሁ ዕወቁ” (መዝ. 46፡ 10) እንደሚለው፣ እንደ ቃሉ ስናርፍ፣ አንድ ቀን ይህ ሁሉ አክትሞ እግዚአብሔር “በምድር ላይ ከፍ ከፍ” (መዝ. 46፡10) እንደሚል ማረጋገጫ ተሰጥቶናል።

ይህን ጥቅስም እንዲሁ ልብ ይበሉ፡ “ስለዚህ ምድር ብትነዋወጥ እንኳ፣ ተራሮችም ወደ ባሕር ጥልቅ ቢሰምጡ አንፈራም።” (መዝ. 46፡2)።

`በዳግም ምጽአቱ ወቅት ገቢራዊ የሚሆኑ ትዕይንቶችን በአእምሮአችን ከማኖር በዘለለ ሌላ ማድረግ የምንችለው አይኖርም፡ “ሰማይ እንደ ጥቅልል መጽሐፍ ተጠቅልሎ ዐለፈ፤ ተራሮችና ደሴቶችም ሁሉ ከስፍራቸው ተወገዱ” (ራእ. 6፡14)። ይህ “ደግሞም የእግዚአብሔርን ቀን እየተጠባበቃችሁ መምጫውን ልታፋጥኑ ይገባል። በዚያን ቀን ሰማያት በእሳት ተቃጥለው ይጠፋሉ፤ የሰማይም ፍጥረት በታላቅ ትኵሳት ይቀልጣል” (2ጴጥ. 3፡12)። አሁን ያለንባት ምድር፣ ዙሪያ ገባዋን ከሞላው ክፋት ጋር ለዘላለም አትዘልቅም። ውሎ አድሮ የሚመጣው ነገር፣ አሁን አእምሯችን መርምሮ ሊረዳ የማይችለውን ተስፋ ይሰጠናል። ለአሁን ግን፣ እምነታችንን ጠብቀንና በእግዚአብሔር ካገኘነው መገለጥ በተለይ ከየሱስ መስቀል ጋር ራሳችንን ልናስተሳስር ይገባል። በዚህ ዓለም የቱንም ያህል መጥፎ ነገሮች ቢኖሩም (እየከፉ እንደሚሄዱም እናውቃለን) ስለ እግዚአብሔር መልካምነት፣ ኃያልነት እና ባሕሪ ካሎት ዕውቀት አኳያ ሊስሉ የሚችሉት ተስፋ ምንድን ነው?`