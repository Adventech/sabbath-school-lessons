---
title:  የበጉ ቁጣ
date:   01/06/2025
---



`ጥቅሶቹን ያንብቡ፡ ራእ. 6፡12-17። የመጨረሻውን ዘመን ክስተቶች በድንገት ገቢራዊ መሆንን ተከትሎ የሚስተዋለውን የእነዚህን ሰዎች ምላሽ ዝርዝር ሀሳብ ለማጤን ይሞክሩ። ስለ ምላሻቸው ምን አስተዋሉ?`

የሚገርመው ነገር እነዚህ የጠፉ ሰዎች “ይህ ነገር ምንድን ነው?” ወይም “ከዚህ ጀርባ ያለው ማን ነው?” ብለው ሲጮኹ አይደመጡም። ይልቁንም ምን እየተከናወነ እንደሆነ የሚያውቁ ይመስላል። የሱስን “በጉ” ብለው የሚጠሩት ሲሆን፣ ይህ ደግሞ ስለ ክርስቶስ አንድ የሚያውቁት ነገር እንዳለ ይጠቁማል።

በተጨማሪም “ታላቁ የቁጣው ቀን” መምጣቱን በመገንዘባቸውና ተስፋ አስቆራጭ ሁናቴ ውስጥ በመውደቃቸው፡ በፊቱ “ማንስ ሊቆም ይችላል?” ሲሉ ይደመጣሉ።

ፍጻሜው ከመምጣቱ አሰቀድሞ ወንጌል ለምድር ሕዝቦች ሁሉ ደርሷል (ማቴ. 24፡14)፣ የሦስቱ መላእክት መልእክትም ለመላው ዓለም ተሰራጭቷል።

`ይሁን እንጂ በመረጃ እጦት ሳይሆን፣ ለማመንና ለመታዘዝ ፈቃደኛ ባለመሆናቸው ጠንቅ ይህ ቀን በድንገት የሚደርስባቸው ይኖራሉ። እነዚህ ሰዎች በመጨረሻው ቀን የሚጠፉበት ምክንያቱ ይኸው ነው። ጥቅሶቹን ያንበቡ፡ ማቴ. 24፡ 36-44። የሱስ ከኖኅ ታሪክ ምን ዓይነት ትምህርቶች መውሰድ ይኖርብናል አለ?`

የሱስ ዳግም ምጽአቱ ለብዙዎች ሳያስቡት የሚከሰት ዱብ’ዳ እንደሚሆን ለማስጠንቀቅ ወደ ጥፋት ውሃ ታሪክ ሲያመለክተን ይታያል። የጥፋት ውሃ ያለ አንዳች መረጃ በዓለም ላይ እንዳልተከሰተ ሁሉ ዳግም ምጽአቱም ተመሳሳይ ገጽታ ይኖረዋል። ኖኅ ለማመን አሻፈረኝ ላለው ዓለም ለ120 ዓመታት ሰበከ። ሊመጣ ስላለው ነገር ቢነገራቸውም፣ እነርሱ ግን አላመኑበትም ነበር።

`ይህ በእንዲህ እንዳለ፣ በርካቶች—የተባለው ነገር ሳይፈጸም ረጅም ዘመናት ማስቆጠሩ የትንቢቶቹን ሐሰተኝነት ያመለክታል ሲሉ ራሳቸውን ይሸነግላሉ። ጴጥሮስ የጥፋት ውሃን ታሪክ የመልእክቱ ዐውድ አድርጎ በመጠቀም እንደሚከተለው ጽፏል፡ “ከሁሉ አስቀድሞ ይህን ዕወቁ፤ በመጨረሻው ዘመን የራሳቸውን ክፉ ምኞት የሚከተሉ ዘባቾች እየዘበቱ ይመጣሉ። እነርሱም፣ ‘እመጣለሁ’ ያለው ታዲያ የት አለ? አባቶች ከሞቱበት ከፍጥረት መጀመሪያ አንሥቶ እስካሁን ድረስ ሁሉም ነገር እንዳለ ይኖራል’ ይላሉ” (2ጴጥ. 3፡3-4)። እያንዳንዱ ዓመት ባለፈ ቁጥር፣ ይህ ስሜት እያደገ ሊሄድ ይችላል። በእያንዳንዱ ሰው የግል ተሞክሮ የየሱስ ዳግም ምጽአት ሰው ከሞተ በኋላ ገቢራዊ ከሚሆን ቅጽበት የዘለለ አይደለም፤ የሕይወትን በፍጥነት መክነፍ ደግሞ ሁላችንም በቀላሉ የምንገነዘበው ጉዳይ ነው። ይህ አመለካከት ከብዙዎች ለሚሰማው “መዘግየት” እንዴት መልስ መሆን ይችላል?`