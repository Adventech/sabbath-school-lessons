---
title:  የኖኅ ስብከት
date:   02/06/2025
---

ብዙዎች በጥፋት ውሃ ወቅት የተከሰተውን ነገር “ሆነ ብለው ይክዳሉ” (2ጴጥ. 3፡5) ስለዚህ ራሳቸውን ለክርስቶስ ዳግም ምጽአት ዝግጁ አያደርጉም ሲል ጴጥሮስ ይነግረናል። ምንም እንኳ ዛሬ ዓለም ስለ ጥፋት ውሃ የተሟላ ትውስታ ቢኖረውም (ከጥንታውያን ግሪኮች እስከ ማያውያን ድረስ የዘለቁ አስገራሚ ቁጥር ያላቸው የዓለም ባሕልና ትውፊቶች ስለ አውዳሚው የጥፋት ውሃ ይተርካሉ)፣ ዛሬ በእጅጉ ከሚዘበትባቸው የመጽሐፍ ቅዱስ ዘገባዎች አንዱ የኖኀ ታሪክ ነው።

`አስቀድሞ እንደተተነበየው የጥፋት ውሃ ታሪክ በብሉይ ኪዳን የቱንም ያህል ግልጽ ሆኖ በቁም ነገር ቢቀርብና በአዲስ ኪዳን ውስጥ ተደጋጋሞ ቢጠቀስም፣ ዓለም ሆነ ብሎ ክስተቱን ከበሬ ወለደ ተረት ሲመድብና ሲክድ ይስተዋላል። የሱስ የመጨረሻውን ዘመን የዓለም ሁናቴ “ልክ በኖኅ ዘመን እንደሆነው” (ማቴ. 24፡37-39) ይሆናል ብሎ በንጽጽር አስቀምጧል። ይህን ክፍል ከዘፍ. 6፡1-8 ጋር ያስተያዩ። ለጥፋት ውሃ የዳረጉ የሥነ ምግባር ጉዳዮች ምን ነበሩ? እነዚህን ሁለት ዘመናት የሚያመሳስሉ ነገሮች ምንድን ናቸው?`

በጥንቃቄ የተሞላ የመጽሐፍ ቅዱስ ጥናትን ተከትሎ ለእግዚአብሔር የመጨረሻው ዘመን ትሩፋን ሌላ ወሳኝ ትምህርት አለ። ዕብ. 11፡ 7 እንደሚነግረን— ኖኅ “ቤተ ሰዎቹን ለማዳን መርከብን በእምነት ሠራ፤ በእምነቱ ዓለምን ኰነነ፤ በእምነትም የሚገኘውን ጽድቅ ወራሽ ሆነ።”

ከአንድ መቶ ዓመት በላይ ሲሰበክ—ሰው ሁሉ ለመልእክቱ ጆሮ ዳባ ሲል— ሰባኪውና ቤተሰቡ ብቻ መርከቧ ውስጥ ሲገቡ—እስቲ ጉዳዩን በዓይነ ሕሊናዎ ይመልከቱ። ኖኅ የዘመናችን ወንጌላዊ ቢሆን ኖሮ፡ በርካታ አሥርተ ዓመታት የፈጀ፣ ግን ፍሬ ቢስ ስብከት—ብለን እንደ ከሸፈ በቆጠርነው ነበር።

ደግነቱ በዚህ ወቅት፣ በርካታ የዓለም ክፍል ለሦስቱ መላእክት መልእክት አዎንታዊ ምላሽ እየሰጠ ይገኛል። በዓይነታቸው ልዩ የሆኑትን የመልእክቶቻችንን ስብከቶች የሚያስተጋቡ የወንጌል ጥረቶች በበርካታ ስፍራዎች አመርቂ ውጤት እያስመዘገቡ መሆናቸውን ተከትሎ፣ ከፍተኛ ቁጥር ያላቸው ወገኖች ጌታን ወደ ማወቅ በመምጣት ላይ ይገኛሉ። ምንም እንኳ የምህረት ደጅ የሚዘጋበት ወቅት እንደሚመጣ ቃሉ ቢነግረንም፣ ውጤት የሌለው አገልግሎት ላይ ግን ገና አልደረስንም። “የምሕረት ጊዜ ያበቃል፤ የምሕረት ደጅም ይዘጋል። እናም ‘ተዘጋጅተው የነበሩትም ከእርሱ ጋር ወደ ሠርግ ገቡ ደጁም ተዘጋ’ በሚለው አንድ አጭር አረፍተ ነገር ውስጥ በአዳኙ የመጨረሻ አገልግሎት አማካኝነት፣ ለሰው ልጅ መዳን የተሠራው ታላቅ ሥራ ወደሚጠናቀቅበት ወደዚያ ጊዜ እንሄዳለን።” (ታላቁ ተጋድሎ፡ ገጽ፡490) ያ ጊዜ እስከሚመጣ ድረስ ግን፣ እንደ ቤተ ክርስቲያን የምንሠራው ሥራ ይኖረናል። የወንጌል ጥረቶቻችን ለጊዜው ከፍ ያለ ቁጥር ያለው ፍሬ የማያፈሩ መስሎ የሚታየን ከሆነ፣ ተስፋ መቁረጥ እንደሌለብን መማር የምንችለው እንዴት ነው? ጥረቶቻችንን መቀጠል ወሳኝ የሆነው ለምንድን ነው? (ዮሐ. 4፡37)።