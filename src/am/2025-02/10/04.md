---
title:  የሰዶም እና ገሞራ ታሪክ
date:   03/06/2025
---

ጴጥሮስ የመጨረሻውን ዘመን ክስተቶች ሲገልጽ በቀጥታ የጠቀሰው ሌላ ቁልፍ የብሉይ ኪዳን ታሪክ አለ፡ የሰዶምና የገሞራ ውድመት። እነዚህ ሜዳማ መልክአ ምድር የተላበሱ ከተሞች፣ በእርክስናቸው እውቅና ያተረፉ—የመጀመሪያዎቹ ከሰማይ በወረደ እሳት የወደሙ የሕዝብ መናኸሪያ ምሳሌ ሆነዋል። ጥቅሶቹን ያንብቡ፡ 2ጴጥ. 2:4–11፣ ይሁዳ 5–8፣ ሕዝ. 16:46–50።

`የሁሉንም ዝርዝር ሀሳቦች ልብ ብለው ይመልከቱ። ለእነዚህ ከተሞች ውድመት መንስኤ የሆኑ የሥነ ምግባር እርክስናዎች ምን ነበሩ? ዛሬስ ከእነዚያ በተመሳሳይ እየተስተዋሉ ያሉ እርክስናዎች ምድንድን ናቸው?`

በሰዶምና ገሞራ ታሪክ በኩል ለዚህች ዓለም የመጨረሻ ዘመን ሕዝቦች የተሰጠው ማስጠንቀቂያ ግልጽ ነው። በራእ. 20 በግልጽ እንደተብራራው ኃጥአንም እንዲሁ በእሳት ይጠፋሉ። ኃጢአት እጅግ አታላይ ከመሆኑ የተነሣ በሌሎች የሚፈጸሙ እርክስናዎች በጉልህ እንዲታዩን—የገዛ መተላለፋችንን ግን በግላችን ተቀባይነት ባለው የአቋም ሽፋን በመጋረድ የገዛ ልባችን የሚገኝበትን ሁኔታ እንኳ ሳይቀር እንዳናይ ያሳውረናል። እግዚአብሔር በሕዝቡ ላይ ፍቅሩን ምን ያህል እንዳፈሰሰ በተናገረበት በዚያው ምዕራፍ፣ ምንም እንኳ ሕዝቡ ተመሳሳይ ኃጢአቶች ባይሠራም (ሕዝ. 16፡47) ከሰዶም የባሰ እርክስና ላይ መውደቃቸውን ግን ማስጠንቀቅ ነበረበት።

እስራኤል በ “ግልሙትና” (ሕዝ፡ 16፡41) ይኸውም በመንፈሳዊ ዝሙት እርክስና ወድቃ ነበር። የእግዚአብሔር ሕዝቦች በእርክስናቸው ይታወቁ ከነበሩ አረማውያን ይበልጥ እርኩስ መሆናቸውን ሲሰሙ ያለውን ሁኔታ በዓይነ ሕሊናዎ ይመልከቱ።

ይህ ለጥንቷ እስራኤል ብቻ ሳይሆን ለመላው ሰብዓዊ ዘር አዲስ ነገር አይደለም። ጳውሎስ በሮሜ 1፡18-32 መልእክቱ ያቀረበው ረጅም ዝርዝር የያዘ ሰብዓዊ ክፋት፣ የዛሬው ዘመን የማይታበል እውነታ ነው። ጳውሎስ ስለ አሕዛብ ኃጢአት የሰጠው መግለጫ በአይሁዳውያን ዘንድ የበላይነት ስሜት ለመፍጠር ሳይሆን፣ የእግዚአብሔር ሕዝቦች የገዛ ኃጢአታቸው ምን ያህል ከባድ እንደሆነ እንዲገነዘቡ ለማድረግ ነበር። ናታን ዳዊትን ባናገረው ጊዜ የሆነው ይኸው ነበር።

የአንድን ደኻ ምሰኪን ሰው የበግ ጠቦት ቀምቶ ስለወሰደ ባለጠጋ ሰው ታሪክ ነገረው። ታሪኩ ዳዊትን “እጅግ አስቆጣው” (2ሳሙ. 12፡5)። ምክንያቱም የተፈጸመው ግፍ ፍጹም ግልጽ ነበር። ሆኖም ናታን—ዳዊት ራሱን በታሪኩ ውስጥ እንዲያይ ካደረገ በኋላ እንዲህ አለው፡ “ያ ሰው አንተ ነህ” (2ሳሙ. 12፡7)።

መጽሐፍ ቅዱስ በዋነኝነት የተጻፈው ለውጪው ዓለም ሳይሆን ለራሱ ለእግዚአብሔር ሕዝቦች መሆኑን ማስታወስ ጠቃሚ ነው። በራእ. 13 እና 17 ባሉት ክፍሎች የተገለጹትን የሌሎችን አስከፊ ኃጢአቶች መመልከታችን፣ እኛም በተመሳሳይ ወጥመድ ውስጥ ልንወድቅ እንደምንችል የተሰጠን ማስጠንቀቂያ ነው።