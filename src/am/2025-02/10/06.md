---
title:  ቅድመ ምጽአት የፍርድ ምርመራ
date:   05/06/2025
---

በዳንኤል ምዕ. 7 ላይ የሚገኘው የፍርድ መግለጫ ከመጋረጃው በስተጀርባ ስላለው ነገር ፍንጭ በመስጠት—እግዚአብሔር ከእርሱ ጋር በቃል ኪዳን ግንኙነት ውስጥ ሊኖሩ የሚሹትን አሁንም እየቤዣቸውና እንዴት የኃጢአትን ችግር እየፈታ እንደሆነ የምናይበትን አስደናቂ ዕድል ይሰጠናል። በዳን. 7 ስለ የፍርድ ምርመራ የቀረበውን መግለጫ ይመልከቱ፡ ዳን. 7:9- 10፣ 13-14፣ 22፣ 26-27። የፍርዱ ሂደት ተቀዳሚ ትኩረት ምንድን ነው።

`በሂደቱ መጨረሻ ላይ የተሰጠው ብይን ምንድን ነው? ይህ ስለ ደኅንነት እቅድ ምን ይነግረናል?`

ሰብዓዊው ፍጡር ከእግዚአብሔር ፍርድ መቀበሉን አስመልክቶ የሚነሱ ጥያቄዎች አነስተኛ ናቸው። “ማንኛውንም ሥራ እግዚአብሔር ወደ ፍርድ ያመጣዋል” ሲል—መክ. 12፡14 ማረጋረጫ ይሰጠናል። ጳውሎስ ደግሞ “ሁላችንም በእግዚአብሔር የፍርድ ወንበር ፊት እንቀርባለን” (ሮሜ 14፡10) ስለዚህ አንዳችን በሌላው ላይ መፍረድ የለብንም ሲል ያስገነዝበናል። እንደ እውነቱ ከሆነ፣ እግዚአብሔር ማን እንደ ዳነ ወይም እንደጠፋ ለማወቅ መዝገብ መያዝ አያስፈልገውም። ነገር ግን የደኅንነትን እቅድ ከመጀመሪያ አንስቶ ሲመረምሩ የነበሩ መላእክት (1ጰጥ. 1፡ 12) እንደ ፍጡርነታቸው የራሳቸው ጥያቄ ሊኖራቸው ይችላል። ለሰይጣን አመጽ ምስክሮች ስለ ነበሩ ከሰማይ መላእክት ሲሦው ከሰማይ ሲባረሩ ተመልክተዋል (ራእ. 12፡4)። እነሆ አሁን ደግሞ እግዚአብሔር ወደ እርሱ ሐልዎት እያመጣን ይገኛል። እግዚአብሔር መጻሕፍትን ከፍቶ ቅዱሳን ሁሉን ነገር እንዲያዩ ይፈቅዳል።

አብርሃም ስለ ሰዶም እና ገሞራ ያቀረበውን ምልጃ አስመልክቶ የሚናገረው ታሪክ ስለ ፍርድ አንዳንድ ጠቃሚ ግንዛቤዎችን ያስጨብጠናል። የሰዶም ኃጢአቶች እየተመረመሩ እንደነበር እሙን ነው። በከተማይቱ የተንሰራፋው እርክስና ከእርሷ የሚደመጠውን ጩኸት እጅግ የበረታ እንዳደረገው እግዚአብሔር ይጠቅሳል (ዘፍ፡ 18፡20)። ይሁን እንጂ ከመጥፋታቸው አስቀድሞ ምርመራ የተደረገባቸው ሰዶም እና ገሞራ ብቻ አልነበሩም። እንዲሁም እግዚአብሔር ኃጢአንን ለማጥፋት የደረሰበት ውሳኔ ፍትሐዊ መሆን አለመሆኑን አብርሃም ይመረምር ዘንድ በሩን ከፍቶለት እንደ ነበር ልብ ይሏል።

`ይህ በእንዲህ እንዳለ፣ በሰማያዊው ፍርድ መሃል የሚገለጠውና በዳን. 7 “የሰው ልጅ” ተብሎ የተጠቀሰው የየሱስ (ዳን. 7፡13፣ ማቴ. 20፡28) በዚያ ስፍራ መገኘት፣ ይህ ፍርድ “ለልዑሉ ቅዱሳን” እንዲፈረድላቸው (ዳን. 7፡22) የሚያስችል ብቸኛው መንስዔ ይሆናል። ፍጹም የሆነው የእርሱ ጽድቅ ብቻውን ሕዝቡ ፍርዱን ያለ ነቀፋ እንዲያልፉ ያስችላቸዋል። ማንኛውም ምስጢር ብለው የያዙት ነገር በእግዚአብሔር ፊት ወለል ብሎ ተገልጦና በፍርዱ ፊት ቆመው—እስቲ ራስዎን ለመመልከት ይሞክሩ። በዚያ የፍርድ ወቅት የሚኖርዎ ብቸኛ ተስፋ ምንድን ነው? (የአርብ ጥናትን ይመልከቱ)።`