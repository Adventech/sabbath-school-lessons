---
title:  የንስሐ ሥራ
date:   23/06/2025
---



ዮናስ ለነነዌ ሕዝብ የሚበጅ በዓይነቱ ለየት ያለ መልእክት ነበረው።

`“ዮናስም ወደ ከተማዪቱ ገብቶ የመጀመሪያውን ቀን ከተጓዘ በኋላ ‘ ነነዌ በአርባ ቀን ውስጥ ትገለበጣለች’ ብሎ ዐወጀ።” (ዮናስ 3፡4)። ስፍራው ሊያመልጡት በማይችሉት አምላካዊ ፍርድ ስር መውደቁ አንድና ሁለት የለውም። ደግሞስ ይህ ቃል በቀጥታ ከጌታ ነቢይ የመጣ አልነበረምን? አዎ ነበር። ታዲያ፣ በነነዌ ላይ ምን ደረሰ? ጥቅሶቹን ያንብቡ፡ ዮናስ 3፡5-10።

ትንቢቱ ሳይፈጸም ለምን ቀረ?`

መላው የከተማዋ ነዋሪ ንስሐ በመግባቱ በትንቢት የተነገረው ጥፋት፣ ቢያንስ በዚያን ወቅት ሳይደርስ ቀረ። “ሊደርስባቸው የነበረው ጥፋት ተቀለበሰ፤ የእስራኤል አምላክ በመላው አረማዊ ዓለም ከበረ፣ ከፍ ከፍም አለ፤ ሕጉም ከበሬታ አገኘ። ነነዌ እስከ ቀጣዮቹ በርካታ ዓመታት፣ እንደ አጎራባቾቿ አገራት በእግዚአብሔር ላይ የመታበይ ሰለባ ሳትሆን ቆየች።—Ellen G. White, Prophets and Kings, p. 271.

በእነዚያ የመጨረሻዎቹ ቀናት፣ የመጨረሻው መልእክት ለወደቀው ዓለም በሚቀርብበት ወቅት ከዚህ ተመሳሳይ ክስተት መጠበቅ እንችል ይሆን? መልሱ አዎ—እና አይሆንም ነው። “ሕዝቤ ሆይ፤ በኀጢአቷ እንዳትተባበሩ፤ ከመቅሠፍቷም እንዳትካፈሉ፤ ከእርሷ ውጡ” (ራእ. 18፡4) የሚለውን ጥሪ በመላው ዓለም የሚሰሙና የሚቀበሉ ብዙዎች ይኖራሉ። በዓለም ዙሪያ ያሉ ብዙ ሕዝቦች ከአውሬው በተቃራኒ በመሰለፍ “የእግዚአብሔርን ትእዛዞች የሚጠብቁና ለኢየሱስም ታማኝ ሆነው በትዕግሥት የሚጸኑ ቅዱሳን” (ራእ. 14፡12) አካል ይሆናሉ። እነዚህ ሕዝቦች እንደ ነነዌዎቹ ሁሉ፣ በጠፉት ላይ ከሚሰጠው የፍርድ ብይን ይተርፋሉ።

ይህ በእንዲህ እንዳለ፣ እግዚአብሔር ነነዌ ትጠፋለች ብሎ እንዳስታወቀው ዓይነት ያሉ አንዳንድ ትንቢቶች—ሕዝቡ ከእርክስናው ካልተመለሰ በቀር ትጠፋለች— የሚል በሁኔታዎች ላይ የተመሰረተ አንደምታ አላቸው (ኤር. 18፡7-10)።

`ሆኖም ሌሎች ትንቢቶች ደግሞ ከእነዚህ በተመሳሳይ በሁኔታዎች ላይ ተመስርተው አይመጡም። የሰዎች ምላሽ ምንም ይሁን ምን—ፍጻሜ ያገኛሉ። የመጀመሪያው የክርስቶስ መሲሐዊ ምጽአት እና ዳግም ምጽአት ትንቢቶች፣ የአውሬው ምልክት፣ የመቅሰፍቶቹ መውረድ፣ የመጨረሻው ዘመን ስደት—በሁኔታዎች ላይ የተመሰረቱ ስላልሆኑ ሰዎች ምንም ቢያደርጉ እንኳ ይፈጸማሉ። በነቢያት የተነገሩት የመጨረሻዎቹ ክስተቶች ፍጻሜ ሲያገኙ፣ የሰዎች ድርጊት ብሎም ምርጫ የተሰለፉበትን ጎራ ይወስናል። ለእግዚአብሔር ወይም ለአውሬው መስገድ አስገዳጅ የሚሆንባቸው እነዚያ ቀኖች ሲመጡ ትክክለኛው ውሳኔ ላይ መድረስ ይችሉ ዘንድ የዛሬ ምርጫዎ ምንድን ነው?`