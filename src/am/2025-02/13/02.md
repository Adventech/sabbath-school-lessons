---
title:  ዳተኛው ነቢይ
date:   22/06/2025
---



`የዮናስ ታሪክ (ዮናስ 1–4) አጭር ቢሆንም ተጽእኖው ግን ታላቅ ነው። በርካታ አማኞች በዚህ ዳተኛ ነቢይ ውስጥ የገዛ ራሳቸውን ነጸብራቅ አግኝተዋል። በተጨማሪም ታሪኩ ወደፊት ፍጻሜ ስለሚያገኙ ክስተቶች አስደናቂ መግለጫዎችንም እንዲሁ ይዟል። ጥቅሶቹን ያንብቡ፡ ማቴ. 12፡38-42። የሱስ ለጻሕፍትና ለፈሪሳውያን የጠቀሰው የትኛውን የዮናስ ታሪክ ክፍል ነው? እርሱ በሰጠው መግለጫ ፍርድን በተመለከተ የምናገኛቸው ትምህርቶች ምንድን ናቸው?`

የሱስ ከዮናስ ይልቅ እርሱ እንደሚበልጥ ነገራቸው። ወደዚህ ዓለም የመምጣቱ ትርጉም መስቀል እንደሆነ ያውቅ ነበር፤ እርሱ “የጠፋውን ሊፈልግና ሊያድን” (ሉቃ. 19፡10) መጥቶአልና። ዮናስ በትልቁ ዓሣ ሆድ ውስጥ ሦስት ቀናት ያሳለፈው በገዛ ራሱ ኃጢአት የተነሣ ሲሆን፣ የሱስ በመቃብር ውስጥ ለሦስት ቀናት የቆየው ግን በእኛ ኃጢአት ምክንያት ነው። ይኸውም የጠፉትን ለማዳን ያስከፈለው ዋጋ ነው።

ዛሬ ዮናስን የምናውቀው ወደ ነነዌ ለመሄድ ፈቃደኛ እንዳልሆነ ዳተኛ ነቢይ ነው። ከሰዋዊ ዕይታ አኳያ አሦራውያን በጭካኔ የተሞላ አረመኔያዊ አገዛዝ ማራመዳቸውን ማስተዋል ብዙ የሚከበድ አይሆንም። የአሦራውያን ጥንታዊ የግድግዳ ሥዕሎች ሊገመቱ በማይችሉ ጭካኔያዊ ትዕይንቶች የተሞሉ ናቸው። ታዲያ ወደ እነርሱ ርዕሰ መዲና ጎራ ብሎና ሁኔታውን ተጋፍጦ የንስሐ ስብከት ለመስበክ ተስፋ የሚያደርግ ማን ነው?

በታሪኩ ውስጥ ወደ መጨረሻዎቹ ትሩፋን እንቅስቃሴ ማመላከት የሚችል አንድ ወሳኝ ክፍል አለ። ዮናስ ማን እንደሆነ ሲጠየቅ “ ‘እኔ ዕብራዊ ነኝ፤ የብስንና ባሕርን የፈጠረውን የሰማይን አምላክ እግዚአብሔርን አመልካለሁ’ ” በሚል የሰጠው መልስ ከመጀመሪያው መልአክ መልእክት ጋር ተመሳሳይ ነው (ዮሐ. 1፡9፣ ራእ. 14፡ 7)። እርሱ “ ‘የብስንና ባሕርን የፈጠረውን’ ” የሚል አጽንኦት ለጌታ መስጠቱ፣ የፈጣሪነት ሥልጣኑን ማመላከቱ እሙን ነው። ይህ እውነታ እርሱን የማምለካችን ምክንያት መሰረት ሲሆን፣ አምልኮ ደግሞ የመጨረሻዎቹ ክስተቶች አስኳል ነው።

`ይህ በእንዲህ እንዳለ፣ እኛም በባቢሎን አስተምህሮ ስር ለወደቀው ሰብዓዊ ወገን እንድናካፍል የተሰጠንን መልእክት ዓለም ጆሮ ዳባ ልበስ—ሲል እያስተዋልን ነው። ሕዝቤ ሆይ… ከእርሷ ውጡ” (ራእ. 18፡4) ማለት፣ ንስሐ መግባት የግድ ነው ብሎ ለዓለም መንገር ሲሆን፣ ይህ መልእክት በተቻለ መጠን ደግነት በተሞላው አኳኋን ቢነገርም እንኳ በርካቶችን እያስቆጣና አሉታዊ ምላሽ ሲሰጡ ማየት እንግዳ አይደለም። ከእኛ መሃል በመመስከሩ ብቻ አሉታዊ ምላሽ ያላገኘ—አልፎ ተርፎም በጥላቻ ዓይን ያልታየ ማን አለ? ይህ የዓለም “ሥራው” ሆኗል። የዮናስ ምን ያህሉ መጠን በእርስዎ ውስጥ አለ? ከዚህ የተሳሳተ አመለካከት ባሻገር መጓዝ የሚችሉት እንዴት ነው?`