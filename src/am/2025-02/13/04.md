---
title:  የብልጣሶር ግብዣ
date:   24/06/2025
---

የነነዌ ከተማ በሜዶናውያን እና ባቢሎናውያን (በናቡከደነፆር አባት በተመራ) ጥምር ጦር ከተሸነፈች (ከክ.ል.በ. 6112) በኋላ፣ የባቢሎን ከተማ በተሐድሶ ተሞክሮ ውስጥ አለፈች። ከተማዋ ከታላቁ ሕግ አውጪአቸው ሐሙራቢ ዘመን ወዲህ እንዲህ ያለውን ተሐድሶ አይታ አታውቅም ነበር። በወቅቱ ከአሦራውያን ወረራ ስጋት ነጻ መሆን የቻለችውና በናቡከደነፆር አስተዳደር ስር የነበረችው የባቢሎን ከተማ በሐብቷና ተደማጭነቷ ሽምጥ መጋለቧን ተከትሎ አጎራባች አገራት የበላይነቷን በቁጭት አምነው ከመቀበል ውጪ ሌላ አማራጭ አልነበራቸውም። እርሷ የዓለም ልዕለ ኃያል ንግሥት ነበረች፤ እናም መበልጸግ የሚፈልጉ አገሮች ለእርሷ ያላቸውን ታማኝነት ይገልጹ ነበር።

ይህ በእንዲህ እንዳለ፣ (እንደምንረዳው) ናቡከደነፆር የዳንኤል አምላክ በእርግጥም የነገሥታት ሁሉ ሕጋዊ ገዢ መሆኑን አምኖ ሞተ (ዳን. 4፡34-37)።

`ዳንኤል በቀጣይ ዘገባ የገለጸው በእርሱ ቦታ ሆኖ የገዛውን ብልጣሶር ነበር። ጥቅሶቹን ያንብቡ፡ ዳን. 5፡1-31። ከዚህ ዘገባ የምናገኛቸው ጠቃሚ መንፈሳዊ መልእክቶች ምንድን ናቸው? ብልጦሶርን ውሎ አድሮ ስህተት ላይ እንዲወድቅ መንስዔ የሆነው ምን ነበር?`


እጅግ አሳዛኝ የሆነው የዚህ ዘገባ ክፍል የሚገኘው በዳን. 5፡22 እንደሆነ ይገመታል። ዳንኤል የናቡከደነፆርን ውድቀትና መነሣት አንድ ባንድ ዘርዝሮ ለንጉሡ ከነገረው በኋላ እንዲህ አለው፡ “ ‘ብልጣሶር ሆይ፥ አንተ ልጁ ስትሆን ይህን ሁሉ እያወቅህ በሰማይ ጌታ ላይ ኰራህ እንጂ ልብህን አላዋረድህም’” (ዳን. 5፡22 /1962 ትርጉም/)። ይኸውም፣ ምንም እንኳ እውነትን ለማወቅ የሚያስችለው ዕድል ቢሰጠውም፣ በናቡከደነፆር ላይ ለደረሰው ነገር ሁሉ ምስክር መሆን ቢችልም—እነዚህን ሁሉ ክስተቶች እንዳላየና እንዳልሰማ መሆንን መረጠ።

በዚህም አባቱን ለብዙ ችግር በዳረገው በዚያው ተመሳሳይ የጥፋት መንገድ ተጓዘ።

ናቡከደነፆር የወርቁን ምስል በማቆም ካደረገው በተመሳሳይ ብልጣሶርም የዳንኤል አምላክ የተነበየውን ነገር በግልጽ እየተቃወመ ነበር። ብልጣሶር የቤተ መቅደሱን ንዋየ ቅዱሳት ርኩስ በሆነ መንገድ መጠቀሙ—አይሁዳውያን በባቢሎን ድል ሆነው በምርኮ እንደዋሉ ሁሉ እነሆ አሁን ደግሞ የአምላካቸው ንዋየ ቅዱሳት በባቢሎን ግዞት ስር ለመዋሉ አጽንኦት ለመስጠት እንደነበር ይታመናል። በሌላ አነጋገር ውድመታቸውን በተነበየው በዚህ አምላክ ላይ አሁንም የበላይነት እንደ ነበራቸው ያምናሉ።

ምንም እንኳ ብልጣሶር የበለጠውን ለማወቅ የሚያስችል ከበቂ በላይ ማስረጃ ቢኖረውም፣ ድርጊቱ ሙሉ በሙሉ በትምክህት ለመወጠሩ አንድና ሁለት የለውም። እውነቱን ለመገንዘብ የሚያስችል በቂ የአእምሮ ብስለት ቢኖረውም፣ ችግሩ የነበረው ልቡ ላይ ነው። በመጨረሻዎቹ ቀናት፣ የመጨረሻው ቀውስ በዓለም ላይ ሲከሰት ሰዎችም እንዲሁ፣ እውነቱን የማወቅ ዕድል ይሰጣቸዋል። እንደ ብልጣሶር ሁሉ ምርጫቸውን የሚወስነው ልባቸው ይሆናል።