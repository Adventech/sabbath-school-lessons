---
title:  የኤፍራጥስ መድረቅ
date:   25/06/2025
---

ከባቢሎን ጠንካራ ጎኖች አንዱ የኤፍራጥስ ወንዝ ከቅጥሯ ግንቦች ስር እንዲፈስ ተደርጎ የተሠራበት መንገድ ሲሆን ይህም ከተማዋ ባልተገደበ የውሃ አቅርቦት አንድትንበሸበሽ አድርጓል። ከዚህ በተጨማሪ የድክመቷ መንስዔም ነበር ለማለት ይቻላል።

ጥንታዊቷ የባቢሎን ንግሥት ኒቶክሪስ ከኤፍራጥስ ወንዝ በተጓዳኝ ቁፋሮ እንዲካሄድ ያዘዘች ሲሆን፣ ቁፋሮው ወደ ከተማይቱ እንዲያልፍ ተደርጎ የተሠራ የልማት ሥራ ነበር። ሆኖም በሂደት ሠራተኞች ተግባራቸውን ያለ እንከን ማከናወን እንዲያስችላቸው በሚል ወንዙ የሚተኛበት ረግረጋማ ስፍራ እንዲፈጠር ተደረገ። ቂሮስ ተቃራኒ ሥራ ሠርቶ ኤፍራጥስን በማድረቅ ወታደሮቹ በቀላሉ በቅጥሩ ግንብ ስር አልፈው እንዲገቡ ማድረግ እንደሚችል ተገነዘበ። የከተማውን ቅጥር አልፎ አንዴ ከገባ በኋላ ወንዙን ተከትሎ የተሠሩ ሌሎች የመከላከያ ግንቦች ቢያገኝም ጥበቃ ግን አልነበራቸውም።

`ስለዚህ ከተማዋ በአንድ ሌሊት በእጁ ወደቀች። የጥንቱ ግሪካዊ ታሪክ ጸሐፊ ሄሮዶተስ ይህን አስመልክቶ እንዲህ ይለናል፡ “በባቢሎን ከተማ እምብርት ይኖሩ የነበሩ ሁሉ፣ የከተማው ዳርቻ በጠላት እጅ ስለመውደቁ የሚያውቁት ነገር አልነበረም። ምክንያቱም ሁሉም የሚጨፍርበትና ራሱን የሚያዝናናበት ታላቅ ድግስ የተደረገበት የግብዣ ወቅት ነበር።”—Herodotus, The Histories, Tom Holland, trans. (New York: Penguin, 2015), p. 94. ይህ ድግስ በዳን. 5 ከተገለጸው ጋር ተመሳሳይ ለመሆኑ የሚያጠራጥር ነገር ሊኖር ይችላል? ጥቅሶቹን ያንብቡ፡ ዳን. 5፡18-31፣ ራእ. 16፡12-19። በራእይ መጽሐፍ ከቀረቡ አንዳንድ መቅሰፍቶች እና በባቢሎን ውድቀት ታሪክ መሃል ምን ተመሳሳይነት አለ?`

የሱስ የዘመኑን ምልክቶች አንዴት መለየት እንዳለባቸው አስመልክቶ ደቀ መዛሙርቱን እንዲህ ሲል አስጠንቅቋል፡ “ ‘እንግዲህ ጌታችሁ የሚመጣበትን ቀን ስለማታውቁ ነቅታችሁ ጠብቁ። ይህን ልብ በሉ፤ ባለቤት ሌሊት ሌባ በየትኛው ሰዓት እንደሚመጣ ቢያውቅ ኖሮ፣ በነቃ፣ ቤቱም እንዳይደፈር በተጠባበቀ ነበር’ ” (ማቴ. 24፡42-43)። በባቢሎን ውድቀት እንደሆነው ሁሉ፣ የክርስቶስ በድንገት መገለጥ ዘመናዊቷን ባቢሎን በድንገት ያገኛታል። ይሁን እንጂ ነገሮች በዚህ መልኩ መሄድ የለባቸውም፣ ምክንያቱም በቅርቡ ስለሚገለጠው የሱስ በርካታ ትንቢታዊ ማስረጃዎች ተሰጥተውናል።

`ዓለምን ድንገተኛ ሁኔታ የሚገጥማት እግዚአብሔር በትንቢት የተናገረውን ባለማወቋ ሳይሆን፣ እግዚአብሔር ይሆናል ያለውን ለማመን ባለመምረጧ ነው። ጥቅሱን ያንብቡ፡ ራእ. 16፡15። በእነዚህ የፍጻሜ ጊዜ ማስጠንቀቂያዎች እንኳ ሳየቀር የምናገኘው የወንጌል የምሥራች መልእክት ምንድን ነው? “ዕራቍቱን እንዳይሆን ኀፍረቱም እንዳይታይ” ሲል ምን ማለቱ ነው?`