---
title:  
መዝሙረ ዳዊት ምዕራፍ 5
date:   21/05/2025
---


`መዝሙረ ዳዊት ምዕራፍ አምስትን ያንብቡ። ባለ መዝሙሩ ዳዊት በዚህ መልእክቱ በጠፉት እና በተዋጁት መካከል ያለውን ልዩነት አሳይቷል። ይህን ክፍል ራእይ 14፡ 1-12 ከቀረበበት ቋንቋ ጋር ያስተያዩ። በመካከላቸው ያሉ መመሳሰሎች ምን ይመስላሉ? እነዚህ መመሳሰሎች የእግዚአብሔር የመጨረሻው ዘመን ትሩፋን አካል ስለ መሆን ባሎት ግንዛቤ ላይ እንዴት ተጨማሪ መረጃ ያስጨብጦታል?`

ዳዊት ክፉ “ከአንተ ጋር አያድርም” (መዝ. 5፡4) በማለት አበክሮ መናገሩን ማጤን ተገቢ ነው። የማደሪያው ድንኳን አንደምታ የእግዚአብሔርን በሕዝቡ መካከል ማደር እውን ማድረግ እንደሆነ ሁሉ፣ በክርስቶስ መንግሥትም እንዲሁ ይሆናል (ራእ. 21፡3)። ወደ እግዚአብሔር ዙፋን የሚቀርቡ ሁሉ የተዋጁ መሆን ይኖርባቸዋል።

በተጨማሪም ዳዊት በመዝ. 5፡7 ላይ የታላቁ ተጋድሎ ወሳኝ ጉዳይ የሆነውን አምልኮ የገለጸበት መንገድ የሚደንቅ ነው። በራእ. 13 “አምልኮ” ወይም “ስግደት” ስድስት ጊዜ የተጠቀሰ ሲሆን፣ በሦስቱ መላእክት መልእክት ለፈጣሪ “ስገዱ” የሚል ጥሪ ለዓለም ቀርቧል። ዳዊት “አንተን በመፍራት” በፊትህ እሰግዳለሁ ሲል እንደነገረን ሁሉ፣ ትሩፋኑ ለዓለም የሚያቀርቡትም ጥሪ፡ “እግዚአብሔርን ፍሩ፤ ክብርም ስጡት፤ ምክንያቱም የፍርዱ ሰዓት ደርሷል” (ራእ. 14፡7) የሚል ነው።

በተጨማሪ የራእ. 14 የተዋጁ ወገኖች፣ በአፋቸው ምንም ዓይነት “ውሸት”(ራእ. 14፡5) አልተገኘም መባላቸውን ልብ ይሏል። እነዚህ ወገኖች ንግግራቸውም ሆነ ተግባራቸው የእግዚአብሔርን ጻድቅ ባሕሪ የሚያንጸባርቅ— እውነትና እውነት ብቻ ተናጋሪዎች ናቸው። ክፉዎች ግን፣ ዳዊት እንደተናገረው፡ “በንግግራቸው ውስጥ እውነት የለም” (መዝ. 5፡9)።

ዮሐንስ በዚህ የራእይ ቁልፍ ክፍል የገለጸው አስደናቂ የሆነ ትዕይንት ነው፡ ኃጢአተኞች ከሞት ወደ ሕይወት በመምጣት በእግዚአብሔር ፊት የመቆም የልዩ መብትና ጥቅም ተጋሪ ሆነዋል። ይህን መብት የተቀዳጁት በራሳቸው ሳይሆን፣ የእግዚአብሔር በግ የሆነው ጻድቁ የሰው ልጅ ከእነርሱ ጋር በመቆሙ ነው። ይቅር ተብለዋል፣ ተዋጅተዋልም። በመሆኑም፣ ከዚህ በኋላ የገዛ በደላቸውን መሸከም የለባቸውም (መዝ. 5፡10)። ምክንያቱም የእግዚአብሔር በግ የእነርሱን በደል ተሸክሞላቸዋልና (ኢሳ. 53፡12፣ 2ቆሮ. 5፡21)።

`የእግዚአብሔር ስም አንዴ በልብዎ ማኅደር ከተጻፈ በኋላ እውነትን ሳያጋሩ ዝም ብሎ መቅረት—ከባድ ነው! የእግዚአብሔር ሕዝቦች የመጨረሻውን የምሕረት ግብዣ “በታላቅ ድምፅ” (ራእ. 14፡7) ያቀርባሉ። “አንተን መጠጊያ የሚያደርጉ ሁሉ ግን ደስ ይበላቸው፤ ዘላለም በደስታ ይዘምሩ፤ ስምህን የሚወድዱ በአንተ ደስ እንዲላቸው፣ ተከላካይ ሁንላቸው” (መዝ. 5፡11)። እርስዎ ቅዱስ እና ፍጹም በሆነው አምላክ ፊት ለፍርድ ቆመው ያደረጓቸው ቅንነት የጎደላቸው ተግባራት አንድም ሳይቀሩ በገሃድ በፈጣሪ ፊት የሚቀርብበትን ትዕይነት በዓይነ ሕሊናዎ ይመልከቱ። ይህ ምናባዊ ሥዕል ስለ ክርስቶስ ጽድቅ አስፈላጊነት ምን ያህል ይነግሮታል?`