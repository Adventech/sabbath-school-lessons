---
title:  ሊቀ ካህናችን
date:   18/05/2025
---

`ሙሴ የማደሪያ ድንኳኑን የሥራ ሂደት ይቆጣጠር በነበረበት ወቅት እርሱ የፈለገውን ንድፍ ጥቅም ላይ ያውል ዘንድ አልተፈቀደለትም ነበር። እግዚአብሔር አምላክ ሊከተለው የሚገባውን ንድፍ ሰጠው። “ ‘በተራራው ላይ ባሳየሁህ ዕቅድ መሠረት መሥራትህን ልብ በል’ ” (ዘፀ. 25፡40)። ከዕብራውያን መጽሐፍ እንደምናነበው፣ ለመገናኛ ድንኳኑ ሥራ ጥቅም ላይ የዋለው ንድፍ ከፍ ያለውን እውነታ ማለትም ሰማያዊውን ቤተ መቅደስ መሰረት ያደረገ እንደሆነ እንገነዘባለን። ክርስቶስ በሰማያዊው መቅደስ ሊቀ ካህናችን መሆኑን አስመልክቶ የቀረቡትን እነዚህን ጥቅሶች ያንብቡ፡ ዕብ. 9፡11-15። እርሱ ለእኛ እያደረገ ስላለው ነገር ምን ያስተምረናል?`

ምድራዊው ቤተ መቅደስ ከካህኑና ከመሥዋዕቱ ጀምሮ እስከ ንዋየ ቅዱሳቱና ሌሎች የንድፍ ዝርዝሮች ድረስ በሚያስደንቅ ሁኔታ የየሱስ ማሳያ ጥላ ነበር። በዚያ የነበረው ሁሉም ነገር ስለ የሱስ ይናገር ነበር።

የራዕይ መጽሐፍ በቤተ መቅደሱ ውስጥ ይገኙ በነበሩ ምሳሌያዊ ገጽታዎች የተሞላ መሆኑ እሙን ነው። የመቅደሱን መቅረዝ በጥቅሶቹ መክፈቻ የምናገኝ ሲሆን፣ በምዕራፍ አራት ላይ በግልጽ የተጠቀሰውን የቃል ኪዳኑን ታቦት እንዲሁም ስለ ቤተ መቅደሱ የተነገሩ ሌሎች በርካታ ማጣቀሻዎችን እናገኛለን። ስለ ብሉይ ኪዳኑ ቤተ መቅደስ ተገቢው መረዳት ሳይኖር ዮሐንስ በራእይ የተመለከታቸውን፣ መነሾአቸውን ከዚያ ያደረጉትን መግለጫዎች ለማስተዋል መሞከር አዳጋች ይሆናል። ጳውሎስ የእስራኤልን ተሞክሮ አስመልክቶ እንዲህ ይላል፡ “ይህ ሁሉ ምሳሌ ይሆን ዘንድ በእነርሱ ላይ ደረሰ፤ የዘመናት ፍጻሜ የደረሰብንን እኛን ለማስጠንቀቅም ተጻፈ” (1ቆሮ. 10፡11)።

ከቤተ መቅደሱ ዝርዝር ጉዳዮች ጥናት ልንማራቸው የምንችላቸው በርካታ ነገሮች አሉ። በመጽሐፈ መዝሙር ከእነዚህ ዝርዝር ጉዳዮች መካከል አንዳንዶቹን ይኸውም የእግዚአብሔር ሕዝቦች በየግላቸው ከቤተ መቅደሱ ጋር እንዴት ትስስር እንደሚፈጥሩ ለመረዳት የሚያስችል ጠቃሚ ሐሳብ እናገኛለን። ዳዊት ከቤተ መቅደሱና ከአገልግሎቱ ጋር እንዴት ትስስር ፈጥሮ እንደነበር በውልብታም ቢሆን የምንመለከት ሲሆን፣ የእግዚአብሔር ሕዝቦች መሲሑ ለሚያደርግላቸው ነገር የሰጡትንም ልባዊ ምላሽ እናያለን። የሱስን እንድናየው የሚረዱን በምሳሌነት የቀረቡ ነገሮች ብቻ አይደሉም። ይልቁንም እግዚአብሔር በቤተ መቅደሱ አማካኝነት እያስተማረን ያለውን ትምህርት የተረዱ ወገኖችን የግል ተሞክሮ በመመርመር፣ ለራሳችንና ከእግዚአብሔር ጋር ለሚኖረን ተሞክሮ ትምህርት መቅሰም የምንችልበትን መንገድ መቀየስ እንችላለን።

ጥቅሶቹን ያንብቡ፡ መዝ. 122። ምንም እንኳ ዛሬ ወደ ብሉይ ኪዳኑ “የእግዚአብሔር ቤት” መሄድ ባንችልም (አሁን ስለሌለ፤ ምናልባት በዚያው ቦታ ተመሳሳዩ ቢሠራ እንኳ ትርጉም የለሽ ይሆናል) በዚህ የመዝሙረ ዳዊት መጽሐፍ ክፍል ክርስቶስ ለእኛ ስላደረገው ነገር ሊያበረታቱን የሚችሉ ምን ዓይነት ነገሮችን እናገኛለን? እዚህ ላይ በሰላም፣ በደኅንነት፣ በምስጋና እና በፍርድ ጭብጦች ዙሪያ የሚነሱ ሃሳቦችን ልብ ይሏል።