---
title:  ሕግ—በልባችን ውስጥ
date:   20/05/2025
---

`በጽዮን ተራራ የተሰበሰቡት ትሩፋን በግንባሮቻቸው ላይ የተጻፈ ስም አለ— የአብ እና የበጉ ስም። በቅዱሳት መጻሕፍት "ስም" የሚለው ቃል ሰዎች እርስ በርስ ከሚጠራሩበት ባሻገር ባህሪንም ይወክላል። ዛሬም ድረስ በብዙ ባሕሎች በተለይም በአገራችን ኢትዮጵያ የአንዳንዶች መልካም ባሕሪ ከስማቸው ጋር ሲገጥም “ስምን መልአክ ያወጣል” ይባል የለ? ጥቅሶቹን ያንብቡ፡ ዘፀ. 33፡18-23፣ ዘፀ. 34፡1-7፣ መዝ. 119፡55። ሙሴ የእግዚአብሔርን ክብር ለማየት በጠየቀ ጊዜ እግዚአብሔር ምን አሳይሃለሁ ሲል ቃል ገባለት? እግዚአብሔር ስሙን በሙሴ ፊት ባወጀ ጊዜ (ዘፀ. 34፡5) ምን ተከተለ?`


አንዳንዶች የእግዚአብሔርን ክብር የማይቀረብ፣ በብሩህና አንጸባረቂ ብርሃን የተሞላ አድርገው ይስሉታል፤ በእርግጥ ይህ ትክክለኛ መግለጫ ነው። ይሁን እንጂ የእግዚአብሔር ክብር በዓይን ብቻ ከሚታየው ባሻገር ነው፤ የእርሱ ክብር ባህሪው ነው። ጉዳዩ የእግዚአብሔርንም ስም አስመልክቶ ተመሳሳይ ነው።

መጽሐፍ ቅዱስ የእግዚአብሔር ስም በግንባራቸው ላይ እንደተጻፈባቸው አድርጎ ትሩፋኑን መግለጹ፣ ቃላቶቹ በግንባሮቻቸው ላይ በግልጽ ይነበባሉ ማለቱ አይደለም። ይልቁንም ጉዳዩ ያለው የእግዚአብሔር ባህሪ በአእምሮና በልባችን ውስጥ መቀረጹ ላይ ነው። ይህ ሲሆን በዚህ ምድራዊ ሕይወታችን የእግዚአብሔርን ፍቅር እና ባሕሪ እናንጸባርቃለን። በፍቅሩ ገመድ ተስበው ወደ እግዚአብሔር ሐልዎት በመቅረብዎ፣ ስለ እርሱነቱ እና ለእርስዎ ስላደረገው ነገር ይህን አምላክ ይወዱታል!

እግዚአብሔር ራሱን ለሙሴ ሲገልጽ፣ ሙሴ ሌላውን የአስርቱን ትእዛዛት ቅጂ ከመቀበሉ ጋር በማጣመር ማስኬዱ፣ አንዱ ትኩረት የሚስብ፣ ብሎም ልብ የሚያሞቅ የባሕሪው ግልባጭ ሆኖ እናገኛዋለን። በተመሳሳይ በራእ. 14 የእግዚአብሔርን “ስም” የያዙ ወገኖች፣ “የእግዚአብሔርን ትእዛዛት የሚጠብቁ” ተብለው ተገልጸዋል። አሁን ደግሞ በዕብራውያን መጽሐፍ የቀረቡትን እነዚህን ቃላት እንመለከት፡ “ ‘ከዚያም በኋላ ከእነርሱ ጋር የምገባው ኪዳን ይህ ነው፤ ይላል ጌታ፤ ሕጌን በልባቸው አኖራለሁ፤ በአእምሯቸውም እጽፈዋለሁ።’ ደግሞም፣ ‘ኀጢአታቸውንና ዐመፃቸውን፣ ከእንግዲህ አላስብም’ ” (ዕብ. 10፡16- 17)። ምንም እንኳ የእግዚአብሔር ሕግ በሕይወታችን ውስጥ ቢንጸባረቅም፣ ኃጢአታችሁን “ከእንግዲህ አላስብም” በተሰኘው አገላለጽ ወንጌል እንዴት ውብ ሆኖ ቀርቧል!

`የእግዚአብሔር ስም መገለጫ ባህሪው ነው። አስርቱ ትእዛዛት የባሕሪው ግልባጭ ናቸው። እናም በመጨረሻዎቹ ቀናት በእግዚአብሔር ቅዱስ ኮረብታ ላይ የሚሰበሰቡ—ሕጉን በመታዘዝ በሚገለጥ ይኸውም ለእርሱ ባላቸው ፍቅር የተሞሉ ናቸው። የዳንነው ሕጉን በመጠበቅ ሳይሆን በእምነት ከሆነ ዘንዳ፣ የአምላካዊው ሕግ አስፈላጊነት ፋይዳው ምንድን ነው? (1ዮሐ. 5፡3)።`