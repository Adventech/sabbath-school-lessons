---
title:  ለሕግ ተላላፊዎች መንገድህን አስተምራቸው
date:   22/05/2025
---


በኢሳ. 6፡ 1–8 እንደተጻፈው፣ ጌታ በዙፋኑ ክፍል ውስጥ ለኢሳይያስ ከተገለጠለትና ኢሳይያስ “በደልህ ተወግዶልሃል፤ ኀጢአትህም ተሰርዮልሃል” ተብሎ ከተነገረው በኋላ ነቢዩ “እነሆኝ፣ እኔን ላከኝ” (ኢሳ. 6፡8) ሲል ይደመጣል። ይህ ማለት በእግዚአብሔር ፊት በጽድቅ መቆሙን አንዴ ከተገነዘበና ከተረዳ በኋላ፣ እንከኖች እንዳሉበት ቢያውቅም፣ ለጌታ ለመሥራት ግን ዝግጁ ነበር።

`የእኛስ ጉዳይ ከዚህ ጋር አንድ አይደለምን? እኛ ራሳችን የደኅንነት ባለቤት ሳንሆን እንዴት ለሌሎች ማወጅ እንችላለን? በየሱስ በማመን እና እርሱ ለእኛ ባደረገው ነገር የደኅንነት ባለቤት መሆን እንችላለን። ጥቅሶቹን ያንብቡ፡ መዝ. 51፡7-15። ዳዊት ይቅር ከተባለና ከኃጢአቱ ከነጻ በኋላ ምን ለማድረግ ቃል ገባ?`

ወደ እግዚአብሔር ሐልዎት መጠራት ማለት ወደ ሌሎች ለመድረስ መላክ ነው። እግዚአብሔር በጥበቡ የተዋጁቱ ለወደቀው ዓለም የእርሱ ተቀዳሚ ድምፆች ሆነው ያገለግሉ ዘንድ ተልዕኮ ሰጥቷቸዋል። በምድር ያሉ ሕዝቦቹ ተጽእኖ ብርቱ ኃይል ዙሪያ ገባውን የሚሰማ ይሆናል። እርሱ ለወደቀችው ዓለም የሚያቀርበው የመጨረሻ ተማጽኖአዊ ጥሪ መላውን ዓለም በብርሃን የሚሞላ ይሆናል።

“አንድ ሰው ወደ ክርስቶስ ከመጣ በኋላ፣ ውሎም ሳያድር በየሱስ ያገኘውን የከበረ ወዳጅ ለሌሎች የማሳወቅ ብርቱ ምኞት በልቡ ጓዳ ይጠነሰሳል።

የሚያድነውና የሚቀደሰው እውነት በልቡ ውስጥ ዝም ብሎ መቀመጥ አይችልም። የክርስቶስን ጽድቅ ለብሰን በእኛ ውስጥ በሚኖረው በመንፈሱ ደስታ ከተሞላን፣ በውስጣችን ያለውን ሰላም ለራሳችን ብቻ ይዘን መቀመጥ አይሆንልንም። የጌታን መልካምነት አንዴ ከቀመስንና ካየን፣ የምንናገረው ነገር ይኖረናል። ፊልጶስ አዳኙን ሲያገኝ እንዳደረገው ሁሉ፣ እኛም ሌሎችን ወደ እርሱ መገኘት እንጋብዛለን።”— Ellen G. White, Steps to Christ, p. 78

በራአ. 14 የቀረቡት የሦስቱ መላእክት መልእክቶች የተመሰረቱት በ “ዘላለማዊው ወንጌል” (ራእ. 14፡6) ላይ ነው። ይህ ማለት “ሰማይንና ምድርን፣ ባሕርንና የውሃ ምንጮችን ለፈጠረው” (ራእ. 14፡7) መስገድ እንደሚገባ ከመታወጁ አስቀድሞ ወይም ስለ ባቢሎን መውደቅ (ራእ. 14፡8) አልያም “ለአውሬው እና ለምስሉ” (ራእ. 14፡9) ስለ መስገድ ከመነገሩ በፊት— የወንጌል መሰረት የሆነው በየሱስ መዳን ታውጇል። ለዚህ መንስኤው እነዚህን መልእክቶች የሚያውጁ ወገኖች የሱስ ከሰጣቸው ተስፋና ቃል ኪዳን እንዲሁም በእርሱ ከተደረገላቸው ነገር ውጪ—የሦስቱ መላእክት ማስጠንቀቂያዎችና መልእክቶች ምንም ትርጉም ስለሌላቸው ነው።` ከ “ዘላለማዊው ወንጌል” ሌላ ለዓለም የምንናገረው አንዳችም ዋጋ ያለው ነገር አይኖረንም። የሦስቱ መላእክት መልእክቶች መታወጅ ከመጀመራቸው በፊትም እንኳ፣ ወደ “ዘላለማዊው ወንጌል” የተመላከትን በመሆናችን ጭብጥ ዙሪያ ምልከታ ያድርጉ። ይህ እውነት ለእኛ ለምናምን ሁሉ መሰረታዊ መሆኑን አስመልክቶ ይህ ምን ሊነግረን ይገባል?`