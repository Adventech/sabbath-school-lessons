---
title:  በጽዮን ተራራ ላይ
date:   19/05/2025
---



በራእ. 14—የእግዚአብሔር ሕዝቦች በጽዮን ተራራ ላይ ቆመው እንመለከታለን። ቀደምቱ የጽዮን ተራራ የሚገኘው ከጥንታዊቷ የሩሳሌም ከተማ በስተ ምዕራብ በኩል ሲሆን፣ ስፍራው እንደ እግዚአብሔር ዙፋን መቀመጫ ወይም እርሱ በሕዝቡ መካከል የሚገኝበት ስፍራ ተደርጎ ይታሰብ ነበር። ከጊዜ በኋላ፣ የሞሪያ ተራራው መቅደስ እንደ ጽዮን ተራራ መታወቅ ጀመረ።

በሌላ አነጋገር ከሌሎች የራእይ መጽሐፍ እጅግ ቁልፍ ትዕይንቶች ጋር በመሆን፣ ይህ በቤተ መቅደሱ ቋንቋ የቀረበ ወሳኝ መግለጫ የእግዚአብሔርን የመጨረሻ ዘመን ትሩፋን ለማመላከት ጥቅም ላይ ውሏል። ለበጉ ምስጋና ይግባውና የእግዚአብሔር ሕዝቦች በተቀደሰ ተራራው ላይ ይገኛሉ! ዳዊት “በተቀደሰውም ተራራህ ማን ይኖራል?” (1962 ትርጉም) በማለት የሚያነሣውን ሁሌም ወሳኝ የሆነ ጥያቄ በመዝ. ምዕ. 15 እና 24 ይመልከቱ።

`እርሱ የሰጠውን መልስ በራእ. 14፡1-5 በጽዮን ተራራ ላይ ከቆሙት ሕዝቦች መግለጫ ጋር ያስተያዩ። እንዴት ይመሳሰላሉ? የዚህ ስብስብ አካል መሆን የሚቻለው እንዴት ነው? የአብ ስም በግምባራቸው ላይ የመጻፉ አንደምታ ምንድን ነው? (ራእ. 14፡1)።`

በእግዚአብሔር ሐልዎት ፊት መቅረብ እንዲሆንላቸው ፈቃድ ያገኙ ወገኖችን አስመልክቶ በመዝሙረ ዳዊት የቀረበው መግለጫ፣ ኃጢአተኞች ይፈጽሙት ዘንድ የሚጠበቅባቸውን በጣም ረጅም ትእዛዝ ይዟል። ሁሌም በንጽህና ተጉዘናል ብሎ ከመካከላችን በሐቅ መናገር የሚችል ሰው ማን ነው? ወይም ሰርክ እውነትን ከልባችን እንናገራለን የሚልስ? (መዝ. 15፡2)። ኃጢአት ሠርተን አናውቅም የምንል ከሆነ፣ መጽሐፍ ቅዱስ እንደሚያስተምረው በውስጣችን እውነት የለም (1ዮሐ. 1፡8)።

በጽዮን ተራራ ላይ እንድንቆም የሚያስችለን ከበጉ በቀር ሌላ ማንም የለም ከሚለው ውጪ የተለየ መደምደሚያ ላይ መድረስ አንችልም። በጉ በዳዊት መዝሙር ውስጥ ባይጠቀስም፣ በራእይ 14 ላይ በቀረበው መግለጫ ግን በድንገት ብቅ ሲል ይታያል።

በመሆኑም ራእ. 14 ለዳዊት ጥያቄ መልስ እየሰጠ ይመስላል። አሁን የእግዚአብሔር በግ በጽዮን ተራራ፣ በመቅደሱ መኖሪያውን ስላደረገ እነሆ እኛም በእምነት በተሰጠን ፍጹም በሆነው በእርሱ ጽድቅ በዚያ መገኘት እንችላለን። “እንግዲህ ወንድሞች ሆይ፤ በኢየሱስ ደም ወደ ቅድስተ ቅዱሳን ለመግባት ድፍረት አግኝተናል፤ ይኸውም በመጋረጃው ማለት በሥጋው በኩል በከፈተልን አዲስና ሕያው መንገድ ነው” (ዕብ. 10፡19-20)። `ያለ እርሱ ደም ሌላ ምን ተስፋ ይኖረን ነበር?—ምንም! በኃጢአት ላይ ድል መቀዳጀት እንደምንችል አስመልክቶ በመጽሐፍ ቅዱስ ስለተሰጡን የተስፋ ቃሎች አሰብ ያድርጉ። እነዚህ ሁሉ የተስፋ ቃሎች ተሰጥተውንም እንኳ፣ የሱስ ከተወልን ፍጹም ምሳሌ ሳንደርስ ተሰናክለን ራሳችንን የምናገኘው ለምን ይሆን? ፍጹም የሆነውን የእርሱን ሕይወት እንደ እኛ ምትክ መቁጠር የሚኖርብን ለምንድን ነው?