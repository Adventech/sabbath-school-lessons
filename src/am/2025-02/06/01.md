---
title:  መሥዋዕትን ማስተዋል
date:   03/05/2025
---

### ለዚህ ሳምንት ጥናት፡
ኢሳ. 1:2–15፣ ዕብ. 10:3–10፣ ዘፀ. 12:1–11፣ 1ቆሮ. 5:7፣ ሐጌ 2:7–9፣ ኢሳ. 6:1–5፣ ራእ. 4:7–11

> <p>የመታሰቢያ ጥቅስ</p>
> “እንዲህም እያሉ አዲስ መዝሙር ዘመሩ፤ ‘መጽሐፉን ልትወስድ፣ ማኅተሞቹንም ልትፈታ ይገባሃል፤ ምክንያቱም ታርደሃል፤ በደምህም ከነገድ ሁሉ፣ ከቋንቋ ሁሉ፣ ከወገን ሁሉ፣ ከሕዝብ ሁሉ ሰዎችን ለእግዚአብሔር ዋጅተሃል።’ ” ራእ. 5፡9


የሱስ ወደ መጥምቁ ዮሐንስ ሲመጣ፣ “እነሆ! የዓለምን ኀጢአት የሚያስወግድ የእግዚአብሔር በግ” (ዮሐ. 1፡29) ሲል መጥምቁ አወጀ። ይህ እንስሳት በመሥዋዕትነት ለሚቀርቡበት ጽንሰ ሃሳብ የማያሻማ ማጣቀሻ ሲሆን፣ ሁሉም ያመለክቱ የነበረው የክርስቶስን ለመላው የሰው ዘር ምትክ ሆኖ መሞት ነው።

በመጽሐፍ ቅዱስ በጉልህ ከቀረበው የእንስሳት መሥዋዕት ጭብጥ ማምለጥ አንችልም። በመላው የመጽሐፉ ገጾች እንደ ቀይ ፈትል በማለፍ፣ ዮሐንስ ወደ አምላካዊው ዙፋን ቅጥር ወደሚወሰድበት በራእይ መጽሐፍ ታላቅ ትዕይንት ውስጥ ወሳኝ ሚና ይጫወታል (ራእ. 4 እና 5)። የሱስ በዚህ ወሳኝ ትዕይንት የታረደ የሚመስል በግ ሆኖ መታየቱ (ራእ. 5፡6)፣ ትንቢታዊውን ምዕራፍ በሙሉ ልቅም አድርጎ ለማስተዋል የሚያስችለን ቁልፍ ክስተት ሆኖ እናገኘዋለን።

በዚህ ሳምንት የዙፋኑ ክፍል ዋንኛ ተዋናይ ስለሆነው፣ ስለ ታረደው በግ፣ ስለ የሱስ ባለን ግንዛቤ ላይ መረጃ የሚሆኑንን አንዳንድ የመሥዋዕቱን ጭብጦች እንመለከታለን። ለማንም ያልተቻለውን፣ የእርሱ መሥዋዕትነት ብቻ የተገባ ሆኖ ተቀባይነት ማግኘቱ፣ ጌታ በዚያ የመሥዋዕት ስርዓት እያደረገ ስለነበረው ነገር እጅግ ብዙ ይናገራል። የመጨረሻውን መሥዋዕት የከፈለ ፍጻሜ የሌለው ፍቅር ባለቤት የሆነ አምላክ ተደርጎ የተገለጸበት መንገድ፣ እኛም ሆንን ሌሎች በአጽናፈ ዓለም ያሉ ያልወደቁ ባለ ብሩህ አእምሮ ፍጥረታት ለዘላለም ስንገረምና ስንደነቅ የምንኖርበት ይሆናል።