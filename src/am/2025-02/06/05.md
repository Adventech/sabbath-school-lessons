---
title:  የሱስ በቤተ መቅደስ
date:   07/05/2025
---

በመላው የደኅንነት ታሪክ ውስጥ ውጥረት አለ። እግዚአብሔር በአንድ ወቅት ከእርሱ ጋር የነበረን አንድነት ወደ ቀደመ ንጽህናው እንዲመለስና ወደ እኛ ለመቅረብ ይመኛል። ነገር ግን ኃጢአተኞችን ወደ እርሱ ሐልዎት ማምጣት ፍጹም እንዲጠፉ ያደርጋቸዋል። መዝሙረኛው እንዲህ ሲል ጽፏል፡ “አንተ በክፋት ደስ የምትሰኝ አምላክ አይደለህም፤ ክፉም ከአንተ ጋር አያድርም” (መዝ. 5፡4)።

`ወረድ ብሎ ደግሞ እንዲህ ይላል፡ “እኔ ግን በምሕረትህ ብዛት ወደ ቤትህ እገባለሁ፤ አንተንም በመፍራት፣ ወደ ተቀደሰው መቅደስህ እሰግዳለሁ።” (መዝ. 5፡7)። ጥቅሶቹን ያንብቡ፡ ሐጌ 2፡7-9። ሁለተኛው ቤተ መቅደስ እየተገነባ እያለ ነቢዩ ሐጌ አስደናቂ የተስፋ ቃል ሰጠ፡ አዲሱ ቤተ መቅደስ ከቀድሞው ይበልጥ በክብር የተሞላ ይሆናል። ይህ ትንቢት ምን ትርጉም ነበረው?`


የመጀመሪያው ቤተ መቅደስ በሰለሞን አማካይነት ለአገልግሎት እንዲውል ሲመረቅ፣ የእስራኤል ልጆች ወደ ከነዓን ሲጓዙ አብሯቸው የነበረው ሸኪና— የእግዚአብሔር ሐልዎት ክብር ቤተ መቅደሱን ሞልቶት ስለነበር፣ ካህናቱ በደመናው ምክንያት አገልግሎታቸውን ማከናወን አልቻሉም ነበር (1ነገሥ. 8፡10-11)።

ሁለተኛው ቤተ መቅደስ ሲመረቅ የእግዚአብሔርን ዙፋን ይወክል የነበረው የቃል ኪዳኑ ታቦት በስፍራው አልነበረም። ለዚህ ምክንያቱ፣ በኤርምያስ ተደብቆ ስለነበር ነው። በወቀውቱ ቤተ መቅደሱ በእግዚአብሔር እውነተኛ ሐልዎት አልተሞላም ነበር።

`ጉዳዩ ልብ የሚሰብር ሆኖ ሳለ፣ የሐጌ ትንቢት እውን መሆን የሚችለው እንዴት ነው?`

በሥጋ የተገለጠ አምላክ የሆነው የሱስ፣ ሥጋና ደም ለብሶ የተገለጠው በሁለተኛው ቤተ መቅደስ ውስጥ ነበር። እግዚአብሔር ራሱ ከመጋረጃው ጀርባ ወጥቶ ከእኛ እንደ አንዱ በመሆን በዚህ በወደቀ ዓለም ሊገናኘን መጣ።

የእግዚአብሔር ልጅ አሁን የሰው ልጅ በመሆኑ ፊቱን ማየት፣ ድምፁን መስማትና— ለአብነት ያህል ርኩስ የነበረውን ለምጻም ነክቶ ሲያነጻው ምስክር መሆን ቻልን (ማቴ. 8፡3)። እግዚአብሔር እኛን በእርሱ ትእዛዝ ወደ ራሱ አቅጣጫ ከማቅረብ ይልቅ፣ በእኛ አቅጣጫ በመጓዝ ወደ ራሱ አቀረበን። እርሱ በአካል ወደ እኛ ወረደ።

መጽሐፍ ቅዱስ ስለ የሱስ እንዲህ ማለቱ ብዙም የሚገርም አይሆንም፡ “እነሆ፤ ድንግል ትፀንሳለች፤ ወንድ ልጅም ትወልዳለች፤ ስሙንም ዐማኑኤል ይሉታል፤ ትርጕሙም፣ ‘እግዚአብሔር ከእኛ ጋር’ ማለት ነው” (ማቴ. 1፡23)። ይህ ምን ማለት እንደሆነ ያስቡ። የዩኒቨርስ ፈጣሪ በመካከላችን ለመኖር ብቻ ሳይሆን ለእኛ ሲል ሊሞት ወረደ!! መስቀሉ የእግዚአብሔር ፍቅር እጅግ በላቀ መንገድ የተገለጸበት ትእይንት ነው።

`የእግዚአብሔርን ፍቅር በተጨባጭ ማየት እና መለማመድ የምንችልባቸው ሌሎች መንገዶች የትኞቹ ናቸው?`