---
title:  የፋሲካው በግ
date:   06/05/2025
---

የራእይ መጽሐፍ የሱስን ወደ ሠላሳ ጊዜ ገደማ “በጉ” በማለት ይጠራዋል። በደኅንነት ዕቅድ፣ ከጥንት ዘመን አንስቶ የእግዚአብሔር ሕዝቦች ወደፊት የሚመጣውን መሲሕ ለማመላከት የበግ ጠቦቶችን ሲጠቀሙ ኖረዋል።

አቤል “ከበጎቹ በኵራት” (ዘፍ. 4፡4) መካከል ለእግዚአብሔር መሥዋዕት አቅርቦ የነበረ ሲሆን፣ እስራኤላውያን ወደ ተስፋይቱ ምድር ያመሩ ዘንድ ከግብፅ ከውጣታቸው አስቀድመው ከሰውም ከእንስሳም የተወለደውን እያንዳንዱን የበኩር ልጅ አንድ ዓመት በሞላው ተባዕት ጠቦት ይዋጁ ዘንድ መመሪያ ተሰጥቶአቸው ነበር (ዘፀ. 12፡5)። ጥቅሶቹን ያንብቡ፡ ዘፀ. 12፡1-11፣ ኢሳ. 53፡7-8፣ 1ቆሮ. 5፡7፣ ራእ. 5፡6።

`ጥቅሶቹ ስለ የሱስ የፋሲካ መሥዋዕትነት ምን ያስተምሩናል? ይህ ለእያንዳንዳችን ምን ትርጉም አለው?`

የክርስቶስ ሞት፣ ትንሣኤና ዕርገት ፍጻሜ ካገኘ ከዓመታት በኋላ ጴጥሮስ ስለተፈጸመው ነገር በማሰላሰል እንዲህ ሲል ጽፏል፡ “ከቀድሞ አባቶቻችሁ ከወረሳችሁት ከንቱ ከሆነ ሕይወት የተዋጃችሁት በሚጠፋ ነገር፣ በብር ወይም በወርቅ እንዳልሆነ ታውቃላችሁ፤ ነገር ግን እናንተ የተዋጃችሁት ነውርና እንከን እንደሌለበት በግ ደም፣ በክርስቶስ ክቡር ደም ነው።” (1ጴጥ. 1፡18-19)።

የሱስ የእግዚአብሔርን ቅድስና የሚያረካ ሰብዓዊ ሕይወት የኖረ ሲሆን፣ እኛ የተቀረነው ግን ኃጢአት ሠራን። ኃጢአተኛውን ሕይወት የምንመራበት የአኗኗር ዘይቤአችንም ስለ ፈጠረን አምላክ በተጨባጭ የሚዋሽ ሆነ።

እነሆ፣ የሱስ ግን “የኋለኛው አዳም” (1ቆሮ. 15፡45) ሆነ። እኛ ወደቅን፣ እርሱ ግን ፍጹም ሕይወት ኖረ። ሰብዓዊውን ሥጋ የለበሰ ሰው እንደመሆኑ፣ ሰብዓዊው ዘር ላይ የሚደርስ ማንኛውም ነገር ደረሰበት። ሆኖም የእግዚአብሔርን ክብር ፍጹም በሆነ መንገድ አንጸባረቀ። የሱስ “እኔን ያየ አብን አይቷል” (ዮሐ. 14፡9) ሲል ለፊልጶስ እንደነገረው ልብ ይሏል።

ይህ በእንዲህ እንዳለ፣ የሱስ በፋሲካ በዓል ላይ ተሰቀለ። ይህም እርሱ—ምሳሌ የነበረው የፋሲካ በግ እውነተኛ መሥዋዕት መሆኑን የሚያሳይ ተጨማሪ ማስረጃ ነው።

በዮሐ. 18፡19-20 የሱስ ኃይማኖታዊ አስተምህሮውን “በግልጽ” እንደተናገረ መጻፉን እናነባለን። በተመሳሳይም በዘፀ. 12፡ 5-6 ስለ ፋሲካ በግ በተገለጸው መሰረት፣ የእስራኤል ልጆች ለፋሲካ በዓል የሚሆን ጠቦት እንዲመርጡና የሚታረድበት ቀን እስኪደርስ ድረስ በግልጽ እየታየ፣ እየጠበቁ "እንዲያቆዩ" ትዕዛዝ ተሰጥቷቸው ነበር።

`ሊቀ ካህናቱ የሱስን ስለ ትምህርቶቹ በጠየቀው ጊዜ፣ በስውር ሳይሆን ለሁሉም ሰው በግልጽ እየታየ ማስተማሩን በማጣቀስ ተናግሯል። ሕይወቱ፣ ሥራዎቹና አስተምህሮዎቹ በሙሉ እውነተኛ ማንነቱን ፍንትው አድርገው ያሳዩ ነበሩ። እርሱ የእግዚአብሔርን ጽድቅ እና ክብር እጅግ ብርቱ በሆነ መንገድ የገለጸ—ነውር የሌለበት በግ ነው! በሕይወታችን ውስጥ የየሱስን ፍጹም ባሕሪ በተሻለ መንገድ የምናንጸባርቅባቸው መንገዶች የትኞቹ ናቸው?`