---
title:  የኮርማዎች እና የፍየሎች ደም
date:   05/05/2025
---

አንዳንዶች የመሥዋዕቱን ሥርዓት ጽንሰ ሀሳብ—በጭካኔ የተሞላ፣ ርኅራኄ የጎደለው እና ፍትሐዊ ያልሆነ እያሉ ሲተቹት ይስተዋላል። ሆኖም ቁም ነገሩ ያለው እዚሁ ላይ ነው። የክርስቶስ ሞት—በጭካኔ የተሞላ፣ ርኅራኄ የጎደለው እና ጥፋት ሳይኖርበት ኢፍትሐዊ በሆነ መንገድ ስለ ኃጢአተኞች መሥዋዕት የሆነ አልነበረምን? እነሆ የኃጢአትን ችግር ለመፍታት ያስኬደው ርቀት እስከዚያ ዘለቀ።

`እነዚያ ሁሉ በጭካኔ የተሞሉ፣ ርኅራኄ የጎደላቸውና ፍትሐዊ ያልሆኑ መሥዋዕቶች የክርስቶስን ሞት ሲያመላክቱ ኖሩ። ጥቅሶቹን ያንብቡ፡ ዕብ. 10፡3። በብሉይ ኪዳን ዘመን የነበሩ የእግዚአብሔር ሕዝቦች ያቀርቡ ስለ ነበረው መሥዋዕት ጥቅሶቹ ምን ያስተምሩናል? ኃጢአተኞች በእነርሱ መዳን እስካልቻሉ ድረስ ለምን መሥዋዕት ያደርጓቸዋል?`

በጎች እና ሌሎች በመሥዋዕትነት ይቀርቡ የነበሩ እንስሳት የእግዚአብሔርን በግ የሥርየት መሥዋዕትነት የሚያመላክቱ ምሳሌዎች ብቻ ነበሩ። መሥዋዕቶቹ ኃጢአተኞች መሲህ ወደፊት መጥቶ በሚሠራው ሥራ ላይ ያላቸውን እምነት በተጨባጭ የሚገልጹባቸው መንገዶች ነበሩ። ብዙውን ጊዜ እንደነዚህ ዓይነቶቹን ምሳሌዎች ቀደም ብሎ እንደተገለጸ የአንድ ነገር ገጽታ ወይም ክስተት አድርገን እንጠቅሳቸዋለን። እንደውም አንዳንዶች እነዚያን መሥዋዕቶች የየሱስን የመስቀል ላይ ሞት አስቀድመው ያሳዩ “ትናንሽ ትንቢቶች” ሲሉ ይገልጹአቸዋል።

ከመሥዋዕት ጋር ትስስር የነበራቸው የአምልኮ ሥርዓቶች በትንሹም ቢሆን ለአንድ ጉዞ ከመክፈል ጋር ይመሳሰላሉ። የባቡር፣ የአውቶቡስ፣ ወይም የአውሮፕላን ቲኬት ሲቆርጡ ለከፈሉበት ጉዞ ወዲውኑ አገልግሎት አያገኙም።

ይልቁንም የጉዞ ማረጋገጫ ወይም ምልክት የሆነ ደረሰኝ ወይም የማለፊያ ወረቀት ይሰጥዎታል። በዚያ ወረቀት ላይ የፈለጉትን ያህል ቢቀመጡ ወደ የትኛውም መዳረሻ ሊወስዶት አይችልም። አንዴ ከተሳፈሩና ጉዞው ከጀመረ በኋላ ግን፣ ለዚያ ለከፈሉበት አገልግሎት እያገኙ በመሆኑ ትኬቱ አላስፈላጊ ይሆናል።

ለመሥዋዕት ይቀርቡ የነበሩት እንስሳትም እንዲሁ ነበሩ። እንስሳቱ የሚጫወቱት ትልቅ ሚና የነበራቸው ሲሆን፣ ነገር ግን እውነተኛ የሆነው እርሱ መሥዋዕት ከሆነ በኋላ ትርጉም የለሽ ሆኑ። ይህ ደግሞ የሱስ በሞተበት ወቅት በቅዱሱ ስፍራና በቅድስተ ቅዱሳን መካከል ያለው መጋረጃ ሲቀደድ የታየ እውነታ ነው። “የቤተ መቅደሱም መጋረጃ ከላይ እስከ ታች ከሁለት ተቀደደ” (ማር. 15፡ 38)። መላው የመሥዋዕት ሥርዓት፣ ቤተ መቅደሱም ሆነ ሁሉም አገልግሎቶች የየሱስን የመስቀል ላይ ሞት አመላክተዋል። የሱስ የገባውን ቃል በመስቀል ላይ ከፈጸመና በድል አድራጊነት ከሞት ከተነሣ በኋላ ምሳሌዎቹ አላስፈላጊ ሆኑ። ሥጋ የለበሰው ቃል (ዮሐ. 1፡1-3፣14) ይኸውም የየሱስ ሞት ብቻ ሊያስተሰርየው የቻለው ኃጢአት ምን ያህል የከፋ እንደሆነ አሰብ ያድርጉ።

`ለኃጢአት ያለን አመለካከት ምን መሆን እንዳለበት አስመልክቶ ይህ ምን ሊነግረን ይገባል?`