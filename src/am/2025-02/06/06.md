---
title:  ሁሉ ነገር በአንተ ተፈጥሯል!
date:   08/05/2025
---



`በጣት በሚቆጠሩ ውስን አጋጣሚዎች ነቢያት የእግዚአብሔርን ዙፋን እንዲያዩ ተፈቅዶላቸው በራእይ ወደ እርሱ እንዲቀርቡ ተደርገዋል። ሕዝቅኤል በላይ ካለው ከጠፈር ከፍ ብሎ ተመልክቷል (ሕዝ. 1፡26)፣ ኢሳይያስ ሰማያዊውን ቤተ መቅደስ ጎብኝቷል (ኢሳ. 6፡1)፤ ስለ ሰማያዊው ዙፋን እጅግ ግልጽ መግለጫ ከሚሰጡን መልእክቶች ውስጥ አንዱ፣ በራእ. 4 እና 5 ዮሐንስ ወደዚያው በራእይ ተወስዶ የነበረበት ሁናቴ ነው። በቤተ መቅደሱ አገልግሎት ውስጥ የነበሩት የብሉይ ኪዳን ምሳሌዎች ሰብዓዊው ፍጡር ወደ እግዚአብሔር ሐልዎት መግባት የሚችልበት መንገድ አንድ ብቻ—ይኸውም በክርስቶስ ደም እንደነበረ አመልክተዋል። ጥቅሶቹን ያንብቡ፡ ኢሳ. 6፡1-5 እና ራእ. 4፡7-11። እነዚህን ሁለት ራእዮች የሚያመሳስሏቸው አላባዎች ምንድን ናቸው? ለክስተቶች ቅደም ተከተል ትኩረት ይስጡ፤ በመጀመሪያ የሚቀርበው የትኛው ርዕሰ ጉዳይ ነው? የሚከተለውስ? በእነዚህ ራእዮች እግዚአብሔርን አስመልክቶ አጽንኦት የተሰጠው እውነት የትኛው ነው?`


በእነዚህ በእያንዳንዳቸው የዙፋኑ ቅጥር ራእዮች የሚስተዋለው የመጀመሪያው ክስተት፣ የሰማያዊ ፍጡራን ለእግዚአብሔር ቅድስና አጽንኦት የመስጠት ጉዳይ ነው። በኢሳይያስ ራእይ የሚታየው ትዕይንት በእጅጉ አስደናቂ ነው፡ ሱራፌል የእግዚአብሔርን ቅድስና ሲያውጁ “የመድረኩ መሠረት ተናወጠ፤ ቤተ መቅደሱም በጢስ ተሞላ።” ዮሐንስ በተመለከተው ራእይ ኪሩቤል “ቅዱስ፣ ቅዱስ፣ ቅዱስ” በማለት ተመሳሳይ እወጃ ሲያቀርቡ ይስተዋላል። (ኪሩቤል ተብለው ስለተገለጹት ሕያዋን ፍጥረታት የሚከተሉትን ጥቅሶች ይመልከቱ፡ ሕዝ. 10፡14-15)። እያንዳንዱ ነቢይ አንጸባራቂውን አምላካዊ ክብር እንዲያይ ተደርጎው ነበር።

ከዚያም ነቢያቱ በተመለከቱት ነገር የነበራቸውን ምላሽ እንመለከታለን።

ኢሳይያስ ከንፈሮቹ የረከሱበት ሰው መሆኑን በመናገር ወዮልኝ ብሎ ሲጮኽ ይስተዋላል (ኢሳ. 6፡5)። ዮሐንስ ደግሞ ማንም የተገባው ሊገኝ ካለመቻሉ አሳዛኝ እውነታ ጋር በመጋፈጡ አለቀሰ (ራእ. 5፡4)። በእግዚአብሔር የከበረ ማንነት ፊት በቀጥታ እንድንገኝ ስንደረግ፣ ሰብዓዊው ማንነት የሚገኝበትን ሁኔታ መረዳት ስለምንጀምር፣ ብቁ ላልሆንነው ለእኛ ቤዛችን ክርስቶስ እንደሚያስፈልገን እናምናለን።

ሰይጣን በእግዚአብሔር ላይ በርካታ ክሶች በማቅረብ—አምባገነን፣ ራስ ወዳድ እና ጨካኝ ነው ቢልም፣ ነገር ግን በእግዚአብሔር ዙፋን እጅግ አጭር የተባለው ጊዜ እንኳ ሳይቀር የሰይጣንን ሐሰተኝነት የሚያጋልጥ ሆኖ እናገኘዋለን።

በዚህም “ ‘የታረደው በግ’ ” (ራእ. 5፡12) የሆነውን የክርስቶስን እውነተኛ ማንነትን መመልከታችን የአብን እውነተኛ ማንነት ያሳየናል። የሱስን በማየታችን አብ ምን እንደሚመስል መገንዘብ መቻላችን ምንኛ አጽናኝ ነው! (ዮሐ. 14፡ 9)። የሱስ በመስቀል ላይ ስለ እኛ ሲሞት የታየው ትዕይንት አብ የተገለጠበት ግዙፍ መንገድ ነው።

እንግዲህ መስቀሉ ሁለት ነገሮችን ሊያሳየን ይገባል፡ አንደኛ እግዚአብሔር ይህን ሲያደርግ፣ ማለትም ራሱን ለእኛ መሥዋዕት አድርጎ ሲሰጥ ምን ያህል ቢወደን እንደሆነ የሚያሳይ ሲሆን፣ በሁለተኛ ደረጃ መዳን የምንችለው በመስቀሉና በመስቀሉ ብቻ መሆኑ ምን ያህል ኃጢአተኞች እና የወደቅን እንደሆንን ግልጽ ሊያደርግልን ይገባል።