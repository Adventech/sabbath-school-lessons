---
title:  ለምስሉ መስገድ
date:   16/06/2025
---


`ናቡከደነፆር የቱንም ያህል ተቀማጥሎ ቢኖርም ዳንኤል ባደረገው ነገር ልቡ በመነካቱ መጀመሪያ ላይ ለዳንኤል እና ለአምላኩ ተገቢውን አክብሮት አሳይቶ የነበረ ቢሆንም (ዳን. 2፣ በተለይ ቁ. 46-48) እስከ መጨረሻው ግን አልዘለቀበትም። ጥቅሶቹን ያንብቡ፡ ዳን. 3፡1-12። ምስሉ ሙሉ በሙሉ ከወርቅ የመሠራቱና ንጉሡ ለምስሉ እንዲሰገድ የመጠየቁ አንደምታ ምንድን ነው?`

ንጉሡ ሙሉ በሙሉ ከወርቅ የተሠራ ምስል በማቆም የእግዚአብሔርን መልእክት መቃወሙን በይፋ አሳየ። ሊያስተላልፍ የፈለገው መልእክት ባቢሎን ፈጽሞ አትወድቅም፣ ናቡከደነፆርም ሁል ጊዜ በንጉሥነቱ ጸንቶ ይኖራል—የሚል ነበር። እናም ይህን ሐሳብ ለመቃወም የደፈረ ማንኛውም ሰው የሞት ጽዋ ይጨልጣል። ሰብዓዊው ፍጡር ሕይወቱን በገዛ እጁ ስር ማዋል እንደሚችል አድርጎ የማሰቡ አጉል ምኞት፣ ታላቁ ተጋድሎ ፍጻሜ የሚያገኝበትን እውነት መመልከት እንዳንችል አድርጎ በፍጥነት ዓይኖቻችንን ይሸፍናል። ይህ ጠንካራ ማሳሰቢያ በመሆን ያገለግላል።

`ናቡከደነፆር በአንዳንድ ሁኔታው ከሉሲፈር ጋር የሚመሳሰሉ ባህሪያት ነበሩት፡ ከንቱ ክብር መሻቱ፣ ግብዝነቱ እና በእግዚአብሔር ሥልጣን ላይ ግልጽ በሆነ አመጻ መታበዩ። በሌላ ጎኑ ስንመለከት ደግሞ፣ ጉልህ ልዩነቶችን መታዘባችን እሙን ነው። ናቡከደነፆር በመጨረሻ እውነተኛውን አምላክ ወደ ማመን መጣ። እናም በመጀመሪያ ላይ እርሱን በመቃወም ከፍተኛ ግብ ግብ ውስጥ ገብቶ የነበረውን ናቡከደነፆር፣ በእግዚአብሔር መንግሥት ውስጥ እናገኘዋለን ብለን እናስባለን። ሦስቱ ዕብራውያን ወጣቶች ንጉሡን በመቃወም የተናገሯቸውን ቃላት ያንብቡ፡ ዳን. 3፡17-18። ይህ ስለ እምነት ምን ያስተምረናል? አንዳንዴ ከእኛ ሊጠየቅ ስለሚችል ነገርስ?`

እነዚህ ሦስት ሰዎች ራሳቸውን እንዴት በቀላሉ ከዚህ አደገኛ ሁኔታ ማውጣት ይችሉ እንደ ነበር ያስቡ። ደግሞስ፣ ጎንበስ ብሎ ባለመስገድ ብቻ ተቃጥሎ ለመሞት ፈቃደኛ መሆን እንደ አክራሪ አያስቆጥራቸውም? በልባቸው ወደ አምላካቸው እየጸለዩ የጫማ ማሰሪያቸውን ለማሰር ጎንበስ ብለው ቢያስመስሉስ? ለተጋፈጡቱ ነገር በእርግጥ ያን ያህል መሥዋዕትነት መክፈል ነበረባቸው? `ምንም እንኳ ከአንደበቶቻቸው የወጡት ቃላት ጉዳዩን በሕይወት ሊያመልጡ እንደማይችሉ ማሰባቸውን ገልጠው ቢያሳዩም፣ በጉዳዩ ዙሪያ የነበራቸው የእምነት ጽኑነት ግልጽ ነው። በእምነታችን ላይ ሰጥቶ የመቀበል ዕድሎችን ከሚሰጡን ቀለል ያሉ ምክንያቶች እንዴት መራቅ እንችላለን? ተመሳሳይ ፈተናን የሚዳስሰው የሚከተለው ጥቅስ ምን ይነግረናል? “በትንሽ ነገር ታማኝ የሆነ በትልቁም ይታመናል፤ በትንሽ ነገር ያልታመነ በትልቁም አይታመንም” (ሉቃ. 16፡10)።`