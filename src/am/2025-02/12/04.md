---
title:  ለምስሉ መስገድ፣ (በድጋሚ)
date:   17/06/2025
---

`የመጽሐፍ ቅዱስ ተማሪዎች በዳን. 3 እና የራእይ መጽሐፍ ስለ መጨረሻዎቹ ቀናት በሚያስተምረው ትምህርት መካከል ግንኙነት መኖሩን ከረጅም ጊዜ በፊት መመልከት ችለዋል። በዳን. ምዕ. 3 “ለምስሉ የማይሰግድ” (ዳን. 3፡15) የሞት ቅጣት እንደሚጣልበት አስመልክቶ የወጣው ትእዛዝ፣ የራእይ መጽሐፍ ለሌላኛው ምስል አለመስገድ በሞት እንደሚያስቀጣ ያሰፈረውን ሀሳብ ያንጸባርቃል፡ “ደግሞም የመጀመሪያው አውሬ ምስል መናገር እንዲችል ለምስሉ እስትንፋስ ለመስጠትና ለዚህም ምስል የማይሰግዱ ሁሉ እንዲገደሉ ለማድረግ ሥልጣን ተሰጠው” (ራእ. 13፡15)። ጥቅሶቹን ያንብቡ፡ ራእ. 13፡11-17፣ ራእ. 14፡9፣11፣12፣ ራእ. 16፡2፣ ራእ. 19፡20፣ ራእ. 20፡4። የእግዚአብሔርን ትእዛዛት ከሰዎች ትእዛዛት ጋር የሚያጋጭ ምን ተቃርኖ ይስተዋላል?`

የእግዚአብሔር ሕዝቦች “ ‘ሰማይንና ምድርን፣ ባሕርንና የውሃ ምንጮችን ለፈጠረው’ ” ይኸውም ከአውሬውና ከምስሉ በተቃራኒ—ለፈጣሪ ይሰግዱ ዘንድ ጥሪ ቀርቦላቸዋል። ሦስቱ ዕብራውያን ወጣቶች ተመሳሳይ አደጋ ከፊታቸው ቢደቀንም፣ ከፈጣሪ አምላክ በቀር ለሌላ ለማንም ላለመስገድ ተቃወሙ።

`በመሆኑም በዱራ ሜዳ ላይ በተከሰተው ነገር እና ከፈጣሪ በተቃራኒ ለምስሉ እንዲሰገድ በወጣው ትእዛዝ መካከል ያለው ተጨባጭ ሁኔታ ቢለያይም—ከፈጣሪ በተቃራኒ ለምስሉ እንዲሰገድ የሚቀርበውን ጥሪ ተከትሎ በዓለም አቀፍ ደረጃ የሚሆነው ነገር በመርኅ ደረጃ ተመሳሳይ ነው። ጥቅሶቹን ያንብቡ፡ ሮሜ 1፡18-25። (በሮሜ 1፡18 እና በራእ. 14፡9-10 መካከል ያለውን ግንኙነት—“የእግዚአብሔር ቁጣ” ልብ ይበሉ።) ሰብዓዊ ፍጡራን ውሎ አድሮ ታማኝነታቸውን የሚገልጹበት ለምስሉ የመስገድ ጉዳይ የዚሁ ተመሳሳይ መርኅ ሌላኛው መገለጫ መንገድ የሆነው በምን መልኩ ነው?`

አምልኮ አጎንብሶ በመስገድ እና ዕጣን ማጨስ ብቻ የግድ መወሰን የለበትም። የመጨረሻውን ታማኝነታችንን መውሰድ የሚችለውን ማንኛውንም ነገር እናመልካለን። የእግዚአብሔርን ማንነት ሲያጤኑ—ፈጣሪያችን እና በየሱስ ለእኛ ባደረገው ነገር—አዳኛችን እንደ መሆኑ እርሱ ብቻ መመለክ ይኖርበታል። ከዚህ ውጪ ያለ ሁሉ—ባዕድ አምልኮ ነው። ምናልባት የሱስ እንደሚከተለው የተናገረው ይህን ሀሳብ ሊያብራራው ይችላል፡ “ከእኔ ጋር ያልሆነ ሁሉ ይቃወመኛል፤ ከእኔም ጋር የማይሰበስብ ሁሉ ይበትናል” (ማቴ. 12፡30)።