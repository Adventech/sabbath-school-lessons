---
title:  ዘፍጥረታዊው መሠረት
date:   05/04/2025
---

### ለዚህ ሳምንት ጥናት፡
ኢሳ. 40:7-8፣ ዘፍ. 22:1–13፣ ዮሐ. 3:16፣ ራእ. 5:5–10፣ 1ቆሮ. 15:15–19፣ ራእ. 12:1–9

> <p>የመታሰቢያ ጥቅስ</p>
> “ዮሐንስ በማግስቱም፣ ኢየሱስ ወደ እርሱ ሲመጣ አይቶ እንዲህ አለ፤ “እነሆ! የዓለምን ኀጢአት የሚያስወግድ የእግዚአብሔር በግ” ዮሐ. 1፡29

በዚህ ዘመን እንደ ራእይ ያሉ የመጽሐፍ ቅዱስ ትንቢቶችን በመፍታት ረገድ ከሚስተዋሉ ቁልፍ ችግሮች አንዱ የመጽሐፉን ዕድሜ ጠገብ ምንጮች መገንዘብ አለመቻል ነው። ጸሐፊው ስለ ብሉይ ኪዳን የካበተ ዕውቀት ያለው ከመሆኑ አኳያ፣ በአንባቢዎቹ ዘንድ በአግባቡ ሊታወቁ የሚችሉ ጽንሰ ሐሳቦችን ጥቅም ላይ ሲያውል ይስተዋላል። በራእይ መጽሐፍ ለማጥናት ከምንፈልጋቸው ክፍሎች ጋር ተመሳሳይነት ያላቸውን ጥቅሶች ለማግኘት መላውን የመጽሐፍ ቅዱስ መልእክቶች ማሰስ ጠቃሚ ቢሆንም፣ አንዳንድ ጥቅሶች ሊሰጡ ከሚችሏቸው ጥቅሞች በተሻለ መጽሐፉን ለመረዳት የሚያስችሉ ዋና ዋና ክፍሎች መኖራቸውን ማስተዋል ጠቃሚ ነው። ይህ በተለይ የዘፍጥረት መጽሐፍ ሐቅ ነው።

ምክንያቱም መጽሐፉ ዓለማችን ወደ ኃጢአተኛ ሥርዓተ አልበኝነት ትርምስ ውስጥ ሰተት ብላ መግባቷን ገና ከጅምሩ ዘግቦታል። በራእይ መጽሐፍ ውስጥ የተጠቀሱት ቁልፍ ጽንሰ-ሐሳቦች በሙሉ ለማለት በሚያስችል መልኩ፣ በመጽሐፍ ቅዱስ የመጀመሪያዎቹ ምዕራፎች በአንድም ሆነ በሌላ መንገድ ተጠቅሰዋል።

በዚህ ሣምንት ከራእይ መጽሐፍ አንኳር ጽንሰ ሀሳቦች መሃል እፍኝ ያህሉን ዘገን አድርገን እናጠናለን። መጽሐፉን የሚያጠና ተማሪ ከራእይ ጀርባ ያሉትን ጥንታዊ መሰረቶች መረዳቱ፣ በጥቅሶቹ ውስጥ ስፍር ቁጥር የሌላቸውን በቀላሉ የማይለዩ የትርጉም ልዩነቶች እንዲያይ ያስችለዋል—የሚለውን ወሳኝ ነጥብ ለመግለጽ፣ ከበርካታዎቹ መሃል በጣም ጥቂቶቹን እንመርጣለን። ከእነዚህም ውስጥ እያንዳንዳቸው ስለ ሰው ልጅ ተፈጥሮ፣ ስለ እግዚአብሔር እና በአጽናፈ ሰማይ ብሎም በህይወታችን እየተካሄደ ስላለው ግጭት ጠቃሚ ትምህርቶች ሊሰጡ ይችላሉ።


_የዚህን ሳምንት ሰንበት ትምህርት አጥነተው ለመጋቢት 27 ሰንበት ይዘጋጁ።_