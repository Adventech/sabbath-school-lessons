---
title:  የይስሐቅ ጥያቄ፡ የመሥዋዕቱ በግ ወዴት ነው?
date:   08/04/2025
---


መጽሐፍ ቅዱስ ስለ ሴህ (በዕብራይስጥ፡ በግ) ለመጀመሪያ ጊዜ ጠቅሶ የምንመለከተው—ለመጀመሪያ ጊዜ ስለ ፍቅር በተጠቀሰበት የዘፍ. 22 ታሪክ ውስጥ ነው። እርግጥ ነው፣ ይህ ጠቦት—የሱስ ከሃያ ጊዜ በላይ “በጉ" ተብሎ በተጠራበት በራእይ መጽሐፍ ውስጥ ከሚገኙ ያለማቋረጥ ከተጠቀሱ ምልክቶች መሃል አንዱ ነው። በራዕይ ዮሐንስ እጅግ ብርቱ ከሆኑ ትዕይንቶች መካከል አንዱ በሆነውና ዮሐንስ የእግዚአብሔርን ዙፋን በጎበኘበት ምዕ. 4 እና 5 በጉ ማዕከላዊውን ሚና ይጫወታል። ጥቅሶቹን ያነብቡ፡ ዘፍ. 22፡7-8፣ ዘጸ. 12:3–13፣ ራእ. 5:5–10።

`ይስሐቅ መሥዋዕት ከመሆን ለጥቂት የተረፈበት ታሪክ ጠቦቶች ምሳሌ በመሆን ጥቅም ላይ መዋላቸውን መገንዘብ እንድንችል የሚረዳን እንዴት ነው? ይህ ታሪክ ዮሐንስ በራእ. ምዕ. 5 ከተመለከተው ጋር እንዴት ይያያዛል?`

በመጽሐፍ ቅዱስ ውስጥ ስለ ሴህ (በግ) ለመጀመሪያ ጊዜ የተጠቀሰው፡ “የመሥዋዕቱ በግ ግን ወዴት ነው?” በሚለው የይስሐቅ ጥያቄ ነበር (ዘፍ. 22፡7)። የሚገርመው፣ የተቀረው የመጽሐፍ ቅዱስ ክፍል ለዚህ ጥያቄ በዝርዝር መልስ ሰጥቷል። የተቀሩት 38 የብሉይ ኪዳን መጻሕፍት ከፋሲካ ሥርዓቶች እስከ ዳዊት ቀደምት ንግሥና እና ከዚያም በኋላ ያሉትን በማካተት፣ የይስሐቅ ጥያቄ ደረጃ በደረጃ መልስ ወደሚያገኝበት ዝርዝር እና ታዳጊ ቅደም ተከተሎች አንባቢውን ይመራሉ። መላው ታሪክ ይስሐቅ ላቀረበው ጥያቄ ምላሹን አሻግረው በሚያዩ ስፍር ቁጥር የሌላቸው መሲሐዊ ትንቢቶች የተሞላ ነው። ከዚያም በአዲስ ኪዳን— የሱስ በሥጋና በደም ሲገለጥ፣ በሕዝቡ መካከል ሆኖ ሲያገለግልና በመጨረሻም በመስቀል ላይ ሕይወቱን ሲሠዋ ጥያቄው መልስ ያገኛል።

ይህ በእንዲህ እንዳለ በዮሐንስ ወንጌል ለመጀመሪያ ጊዜ ስለ በግ የተጠቀሰውን ይመልከቱ ዮሐ. 1 29–34። ከሁኔታው እንደምንገነዘበው መጥምቁ ዮሐንስ ይስሐቅ ለጠየቀው ጥያቄ በግል መልስ እየሰጠው ይመስላል።

ኃጢአተኞች ንስሐ ገብተው በጥምቀት በጥልቅ ውሃ ውስጥ መቀበራቸው፣ የኃጢአተኛውን ሞት እና የአዲስ ሕይወት ጅማሮ ያመለክታል። በዚሁ ዐውድ፣ የእግዚአብሔር በግ የሆነው የሱስ በድንገት ተገልጦ በማቴዎስ ዘገባ መሠረት፡ “እነሆ፤ ‘በእርሱ ደስ የሚለኝ የምወድደው ልጄ ይህ ነው’ የሚል ድምፅ ከሰማይ ተሰማ።” (ማቴ. 3፡17)። ለአብርሃም እና ይስሐቅ ችግር መፍትሔ ይሆን ዘንድ እነሆ ይህን ከሰማይ የታወጀ ድምፅ ልብ ይሏል (ዘፍ. 22፡11-14)።

`እንደ ጥሩ ሸማኔ እያንዳንዱን ድር ከማግ እያጋጠሙ ሁሉንም ሸምነው ሲጨርሱ፣ የእግዚአብሔር በግ የሆነው የሱስ የእኛ ምትክ መሆኑ ግልጽ ሆኖ ይወጣል። ይህ ደግሞ በዮሐንስ ራእይ የታረደው በግ ባለን ግንዛቤ ላይ ብርቱ ብርሃን ይፈነጥቅልናል። የሱስ በእኛ ምትክ መሥዋዕት መሆኑን ማወቃችን የመዳናችን ብርቱ መሠረት የሆነው ለምንድን ነው? ያለ እርሱ ምትክ መሥዋዕትነት በተለይ በፍርድ ቀን ምን ተስፋ ይኖርዎት ነበር?`