---
title:  እባቡ
date:   10/04/2025
---

`የአምልኮ ጉዳይ በራእይ መጽሐፍ ቁልፍ ስፍራ ይዞ ይገኛል። “ዘንዶ” (ራእ. 13፡2-4) በሚል ስያሜ የተገለጸው ክፉ አድራጊና የሐሰት አምልኮ ሥርዓት አስፈጻሚ የሆነው የወደቀ ጠባቂ መልአክ፣ ይህን እባባዊ መገለጫ (መጠሪያ) በድንገት አልወሰደም። ይልቁንም እባብ ወደ አትክልቱ ስፍራ ገብቶ አዳምና ሔዋን እርሱን ተከትለው በፈጣሪ ላይ እንዲያምጹ ያሳመነበትን የኤደን ገነት ክስተት ግልጽ በሆነ አኳኋን ይጠቁመናል። ጥቅሶቹን ያስተያዩ፡ ዘፍ. 3፡1-5 እና ራእ. 12፡1-9። በእያንዳንዱ ዘገባ የምናገኛቸው የጋራ ባህሪ ያላቸው ጭብጦች የትኞቹ ናቸው? በዘፍጥረት መጽሐፍ መግቢያ እባቡን አስመልክቶ የቀረቡት ዝርዝር ጉዳዮች፣ ቀደም ሲል በራእይ መጽሐፍ የተገለጹትን በሰማይ ጦርነት ያስከተሉ አንዳንድ ጉዳዮች እንድንገነዘብ እንዴት ይረዱናል?`

ሰይጣን መላውን ዓለም እንደሚያስት የተወሳባቸው ሁለት ዘገባዎች በቅዱሳት መጻሕፍት ተጠቅሰው እናገኛለን። በምድር ላይ ሁለት ሰዎች ብቻ ይኖሩ በነበረበት ዘመነ—ዘፍጥረት እና ሰይጣን “ዓለምን ሁሉ የሚያስተው” (ራእ. 12፡ 9) በሚል በተጠቀሰባቸው-ራእ. 12 እና 13፣ ለአውሬው ኀይል ታላቅ ሥልጣን በመስጠት “ዓለም በሙሉ” (ራእ. 13፡2-3) እንዲከተለው በሚያደርበት ስፍራ ላይ ነው። በመጽሐፍ ቅዱስ ትንቢት ውስጥ ከሚገኙት ጭብጦች አንዱ የታላቁ ተጋድሎ የማይለወጥ ባሕሪ ነው። የእግዚአብሔር ባሕሪ እና ቃል እንደማይለወጥ ሁሉ የሰይጣን ዕኩይ ምኞትም አይለወጥም።

ደግነቱ የታላቁ ተጋድሎ ባሕሪ ስለማይለወጥና በቅዱሳት መጻሕፍት ትንቢቶች ግልጽ የሆኑ የማመሳከሪያ ነጥቦች ስላሉን፣ ክርስቲያኖች አንዳድ አዝማሚያዎችን እየለዩና እየመረመሩ መንፈሳዊ ወጥመዶች የተጠመዱባቸውን ፈንጂ ወረዳዎች ለይተው ማወቅ ይችላሉ። እግዚአብሔር ሁሌም የማይለወጥ አምላክ እንደመሆኑ፣ የሰይጣን ባህሪም ይለወጣል ብሎ ማሰብ ተላላነት ነው። ሰይጣን አንድ ሺህ አንድ ካባ ሊደርብ ቢችልም፣ የሺዎቹ ዓመታት የወደቀው ሰብዓዊ ፍጡር ታሪክ—በራእይ ከተሳለው ትንቢታዊ ታሪክ ጋር ተዳምሮ በኤደን ሥራ ላይ ካዋለው የጨዋታ ሕግ ፈጽሞ ፍንክች እንደማይል ያሳያሉ። እግዚአብሔር ጥበብና ማስተዋል እንደሚሰጠን (ያዕ. 1፡5) እንዲሁም እውነት በሆነው ቃሉ እንደሚያስታጥቀን የገባልንን ቃል እናስታውስ እንጂ በዲያብሎስ የሐሰት ጋጋታ ተሰናክለን አንውደቅ። የሚያሳዝነው ብዙዎች በእነዚህ የሐሰት ቃላት ተሰናክለው ወድቀዋል። ወደፊትም በርካቶች እንደውም አብላጫው ሕዝበ ክርስቲያን የዚሁ እኩይ ማታለያ ሰለባ እንደሚሆን ይጠበቃል። ባህል በጊዜ ሂደት እንዴት ሊለዋወጥ እንደሚችል ልብ ማለት ተገቢ ነው።

`የማኀበራዊ መስተጋብሮች መለዋወጥ ሲከሰት በአንድ ወቅት ተቀባይነት የነበራቸው ነገሮች በተቃራኒው ተቀባይነት የሚያጡ ይሆናሉ። የታላቁ ተጋድሎ መሠረታዊ ርዕሰ ጉዳዮችና ተዋናዮች የማይለዋወጡ ከመሆናቸው አንጻር፣ አንድ ክርስቲያን እየተቀየረ ያለውን የባህል ገጽታ ሲመረምር ምን ዓይነት ነገሮችን ከግምት ውስጥ ማስገባት ይኖርበታል? ለአብነት ያህል ዲያቢሎስ እንደማይሞቱ ይልቁንም እንደ እግዚአብሔር እንደሚሆኑ የተናገራቸው ዓይነት ያሉ የቀደሙ ውሸቶች ዛሬ በባህላችሁ ሲነገሩ ከወዴት ማድመጥ ይችላሉ?`