---
title:  “በመጀመሪያ የተጠቀሰ”—መርኅን መከተል
date:   06/04/2025
---

አብዛኛዎቹ የአካዳሚክ መርኅ ግብሮች የሚጀምሩት በአጠቃላይ የዳሰሳ ኮርስ ("101") ነው። ይህ ኮርስ ሰፊ እና መሰረታዊ መርኅዎችን የሚሸፍን እንደመሆኑ፣ ትምህርቱን በጥልቀት ለመመርመር በሚደረግ እንቅስቃሴ ለ ተጨማሪ ሀሳብ መሰረት ይሆናል። በተመሳሳይ አንድ ሰው መላውን መጽሐፍ ቅዱስ ሲያነብ፣ እግዚአብሔር በዘፍጥረት መጽሐፍ አጠቃላይ የዳሰሳ ኮርስ ማስቀመጡንና በዚህም በተቀረው የመጽሐፍ ቅዱስ ክፍል ውስጥ በጥልቀት የሚመረመሩ ሐሳቦችን ማስተዋወቁን ብዙም ሳይቆይ ይገነዘባል።

በጥቅሉ ሲታይ፣ አንድ ጽንሰ ሐሳብ ወይም ተምሳሌት በመጽሐፍ ቅዱስ ለመጀመሪያ ጊዜ ሲጠቀስና ይህም የተስተዋለው በተለይ በዘፍጥረት የመጀመሪያዎቹ ምዕራፎች ከሆነ፣ ኋላ ላይ እንዴት ጥቅም ላይ እንደሚውል ለማስተዋል የሚረዳዎትን የጽንሰ ሀሳቡን ጠቅለል ያለ መረዳት አግኝተዋል ማለት ነው።

`አንዳንድ የመጽሐፍ ቅዱስ ተማሪዎች ይህን ዘዴ “በመጀመሪያ የተጠቀሰ— ሕገ ደንብ" በማለት ይጠሩታል። ሆኖም ከሕገ ደንብ ይልቅ—መርኅ ይበልጥ በአግባቡ ይገልጸዋል። ምክንያቱም ከሕገ ደንብ አኳያ ሊቆጠሩ የማይችሉ አያሌ ጉዳዮች በመኖራቸው ነው። አጠቃላይ የመጽሐፍ ቅዱስም ሆነ የትንቢት ጥናት በምናደርግበት ወቅት የምናገኘው ንድፍ—እግዚአብሔር ከመሠረታዊው ጽንስ ሀሳብ በመጀመር በጊዜ ሂደት፣ በተገቢው መረጃ ልጆቹን በዝግታ እየመገበ፣ ዓመታት ብሎም ምዕተ ዓመታት በተጨመሩ ቁጥር ደግሞ ደጋግሞ እያሳደገና እያስፋፋ እንደሄደ ያሳያል። ጥቅሶቹን ያንብቡ፡ ኢሳ. 40:7-8፣ ሚልክ. 3:6፣ ዕብ. 13:8። በትንቢት ዙሪያ የሚያደርጉትን ጥናት በትክክል ማጠናከር ይችሉ ዘንድ ከጥቅሶቹ ማግኘት የሚችሉት መሠረታዊ መርኅ ምንድን ነው?`

አብዛኛው ዘመናዊው ዓለም ስለ “እውነት” ከመናገር ይልቅ “የግዴታ እውነት ባይሆንም እንኳ እውነተኛ መስሎ ስለ መታየት ወይም ስለ መምሰል” መናገር ይቀናዋል። ምክንያቱም “እውነት” በጊዜ ሂደት ሊለወጥ የሚችልና በቀላሉ ተጽእኖ ላይ የሚወድቅ ተደርጎ ይቆጠራል። ወይም ደግሞ፣ በአንዳንድ ሁኔታዎች፣ ራሱ የ“እውነት” ጽንሰ-ሐሳብ ከተጠርጣሪነት ጎራ ስለሚመደብ ነው።

ሆኖም እውነትን ያጸናው እግዚአብሔር አምላክ ሐሳቡን ሲለውጥ አይታይም። እርሱ ሕዝቡን አንዴ እውነት ማስተማር ከጀመረ በኋላ ተመሳሳይነት ያላቸው የመጽሐፍ ቅዱስ መርኅዎች ወይም ርዕሰ ጉዳዮች ተደጋግመው መቅረባቸው ትርጉሙን አይቀይረውም። እንደውም በተቃራኒው በፍቺው ላይ ተጨማሪ ብርሃን ለመፈንጠቁ መተማመን እንችላለን። ይህ ደግሞ ትንቢትን ለማጥናት ለሚደረግ ጥረት ፋይዳ ያለው ትርጉም ይሰጣል። ስለዚህ በርካታ ቁልፍ ጽንሰ ሀሳቦች ለመጀመሪያ ጊዜ ተገልጸው በሚመለከቱበት በዘፍጥረት መጽሐፍ ግንዛቤ ላይ የተሻለ ማስተዋል ያገኙ ዘንድ፣ የተቀረውን የመጽሐፍ ቅዱስ ክፍል ሲመረምሩ ያን መጀመሪያ የተረዱበትን መሰረት ጥቅም ላይ ከማዋል ወደ ኋላ አይበሉ። `ማንም ሰው ወይም ማንኛውም ነገር የቱንም ያህል ልዝብ ወይም ምክንያታዊ ሊሆን ቢችል እንኳ በመጽሐፍ ቅዱስ እና ይኸው ቃሉ በሚያስተምራቸው የማይሳሳቱ እውነቶች ላይ ያለንን እምነት እንዲያዳክምብን አለመፍቀዳችን በእጅጉ ወሳኝ የሆነው ለምንድን ነው? ይህ መዳከም ሊከሰት የሚችልባቸው ስውር መንገዶች ምን ሊሆኑ ይችላሉ?`
