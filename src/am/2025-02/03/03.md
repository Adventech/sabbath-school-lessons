---
title:  ውቧ ሙሽራ
date:   14/04/2025
---



`ሕዝቅኤል 16 እግዚአብሔር ለሕዝቡ ያለውን ትኩረት የሚያሳይ አስደናቂ ምስል ይሰጠናል። እስራኤልን ተወልዳ ገና በጨቅላነቷ እንድትሞት አውላላ ሜዳ ላይ እንደተጣለች ሕፃን አድርጎ ይገልጻታል። እርሱ ግን ወደ ቤቱ ይወስዳትና ያጸዳታል፣ ዕድሜዋ ለጋብቻ ሲደርስ ያገባታል። ይህ የማይመስል ትዳርን የሚያሳይ ጠንካራ ምሳሌ ነው። ጥቅሶቹን ያንብቡ፡ ሕዝ. 16፡6-14። ይህች ሙሽራ እንክብካቤ የማግኘቷና ከፍ ከፍ የመደረጓ ምስጢር እግዚአብሔር ለእኛ ስላለው ዓላማ ምን ያስተምረናል?`


እግዚአብሔር ለእስራኤል እንደተናገረው ከሆነ በእርሱ ጥበቃና እንክብካቤ “እጅግ ውብ” (ሕዝ. 16፡13) ለመሆን በቃች። እግዚአብሔር በመጀመሪያ ሲያገኛት በማንም ዓይን ውስጥ የማትገባ፣ ከሌሎች ልጆች ተነጥላ የተተወች እና ይህችስ መሞቷ አይቀሬ ነው—በሚል የተጣለች ነበረች። ነገር ግን እግዚአብሔር ትኩረቱን በእርሷ ላይ ሲያዥጎደጉድ፣ ውበት ከእርሷ በላይ ላሳር እንዲሉ፣ የዓለም መነጋገሪያ እስከመሆን የደረሰ ቁንጅና እና ደም ግባት ተምሳሌት እየሆነች መጣች።

ይህ በተለይ የቀደሙት ዕብራውያን ነገሥታት ማለትም የዳዊት እና የሰሎሞን ዘመን እውነታ ነው። የኢትዮጵያ ንግሥት ሳትቀር በእስራኤል ግርማ ክፉኛ ተደምማ ያን ዝና በዐይኗ በብረቱ ለማየት እነሆ በዓይነቱ ልዩ የሆነ ጉዞ አደረገች!

ይሁን እንጂ የእስራኤል ውበት ሙሉ በሙሉ የእግዚአብሔር ስጦታ ነበር። በተለይ የእርሱ ሙሽራ መሆኗን ተከትሎ የተላበሰችው ልቅም ያለ ውበት የአገራት መነጋገሪያ አድርጓት ነበር። እግዚአብሔር ሲናገር “እኔ ከሰጠሁሽ ሞገስ የተነሣ ውበትሽ ፍጹም በመሆኑ ዝናሽ በአሕዛብ መካከል ገነነ” ይላል” (ሕዝ. 16፡14)።

ይህ በመጽሐፍ ቅዱስ በተደጋጋሚ የቀረበ ጭብጥ ነው፡ የእግዚአብሔር ሙሽራ የተዋበችው ባደረገችው ነገር ሳይሆን እግዚአብሔር ሞገሱን ስላፈሰሰባትና በዚያ መንገድ ስላበጃጃት ነው። በተመሳሳይ አማኞች በሰማይ ከፍ ያለ ግምት የሚሰጠንና የተዋብን ሆነን የምንታየው ያን ለማግኘት ብለን ስላደረግነው ነገር ሳይሆን በእግዚአብሔር ቸርነት፣ እርሱ ባዘነበልን የማዳን ጸጋ ነው። አምሮብንና ውብ ሆነን የመታየታችን ምስጢር በጽድቁ ማለትም “በእግዚአብሔር ጽድቅ” በመሸፈናችን ነው። (2ቆሮ. 5፡21)።

በሕዝቅኤል እስከቀረበው ቀጣይ ጥቅስ ድረስ ሁሉም ነገር መልካም ነበር፡ “ ‘ነገር ግን በውበትሽ ተመካሽ፤ ዝናሽንም ለአመንዝራነት ተጠቀምሽበት፤ ከዐላፊ አግዳሚው ጋር ያለ ገደብ አመነዘርሽ፣ ውበትሽም ለማንም ሆነ።’ ” (ሕዝ. 16፡15)።

እነሆ የእግዚአብሔርን መልካምነትና ክብር እናንጸባርቅ ዘንድ ተፈጠርን።

`የእግዚአብሔር ፍጥረታት ውበታቸው የራሳቸው እንደሆነ አድርገው ሲገምቱ፣ ያ ውበት ርካሽና ችግር የሚያስከትል ይሆናል። “በገዛ ራሳችን ውበት” መታመናችን ምን አደጋ ያስከትላል? ምንጊዜም ቢሆን ከመንፈሳዊ ኩራት መጠበቅ የምንችለው እንዴት ነው?`