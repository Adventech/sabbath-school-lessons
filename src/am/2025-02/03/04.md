---
title:  የሆሴዕ አመንዝራ ሚስት
date:   15/04/2025
---
እግዚአብሔር ለነቢዩ ሆሴዕ የሰጠው ትእዛዝ ከአገልጋዮቹ መካከል አንዱን እንኳ ሲለው ያልተደመጠ፣ እጅግ እንግዳና ያልተለመደ ተደርጎ ሊቆጠር ይችላል— ሄደህ አመንዝራ ሴት አግባ! ነገር ግን እግዚአብሔር ሆሴዕን እየተጠቀመበት የነበረው የሰውን ኃጢአት እና አመጽ ህመም ከራሱ እይታ አኳያ እንድንረዳው በማሰብ ነበር። እግዚአብሔር ወድዷትና አፍቅሯት እስራኤል የተባለችውን እንስት በሚስትነት ቢመርጥም፣ እርሷ ግን በተደጋጋሚ በእርሱ ላይ ማገጠች። ሆኖም እጅግ በሚያስደንቅ ሁኔታ መልሶ ወስዶ የራሱ አደረጋት። `ጥቅሶቹን ያስተያዩ፡ ሆሴዕ 1:2፣ ሆሴዕ 3:1፣ ራእ. 17:1-2፣ ራእ. 18:1–4። በጥቅሶቹ የቀረበው አመንዝራነት ምንድን ነው? ቤተ ክርስቲያን ከሆሴዕ ታሪክ ምን ትምህርት ማግኘት ትችላለች? ቤተ ክርስቲያን የብሉይ ኪዳንን ኃጢአት የደገመችው በምን መንገዶች ነው?`

እስራኤል በብሉይ ኪዳን ዘመን የሠራቻቸው ስህተቶች ክርስቶስ ባቋቋማት የአዲስ ኪዳኗ ቤተ ክርስቲያን በስፋት እንደሚደገም መጽሐፍ ቅዱስ ይገልጻል።

የእግዚአብሔር የቃል ኪዳን ሕዝቦች በግዞት ቀንበር ስር ከመዋላቸው በፊት ከቀናው መንገድ በስፋት በማፈንገጥ፣ የአጎራባች ብሔራትን የጣዖት አምልኮ ወደ አምላካዊው የቃል ኪዳን ሕዝብ አሰረጹ። በአራተኛው መቶ ክፍለ ዘመን መጀመሪያ ላይ ቤተ ክርስቲያን ጥቅም የምታገኝበት ነገር መኖሩን በመገንዘብ፣ የወቅቱን የሮም ንጉሠ ነገሥት ቆስጠንጢኖስ በመማጸን በቤተ ክርስቲያኒቱ መካከል ያለውን አለመግባባት ይፈታ ዘንድ ግብዣ አቀረበችለት። የእግዚአብሔር ሕዝቦች በእያንዳንዱ ጉዳይ ለሚገጥሟቸው ችግሮች “መፍትሔ” ያሉትን ለማግኘት፣ ከእርሱ ጋር ያላቸውን ግንኙነት እየጣሱ ወደ ገዛ መንገዶቻቸው ተቅበዝብዘዋል።

የእግዚአብሔር የቃላት ምርጫ፣ የሠራነውን ስህተት ለማሳየት ብቻ ሳይሆን ነገር ግን ተግባራችን ምን ያህል ስሜቱን እንደሚጎዳው ሊያሳየን እየሞከረ እንደሆነ ግልጽ ነው። በትዳር ጓደኛቸው ክህደት የደረሰባቸው ወገኖች ለክርስቶስ ታማኝ አለመሆናችን በሰማያዊው ቅጥር ሊያስከትል የሚችለውን የሐዘን ስሜት በጨረፍታ ይረዱ ይሆናል። ምናልባትም ከሆሴዕ ታሪክ በጣም የሚያስደንቀው ነቢዩ ሂያጅ ሚስቱን ለመቤዠት የሄደበት ርቀት ነው።

`የእግዚአብሔር ሕዝቦች ከባቢሎን እንዲወጡ የቀረበውን የመጨረሻ ጥሪ ስንመለከት፣ ይህ አምላክ እንግዶችን ሳይሆን የገዛ ሕዝቡን እየጠራ እንደሆነ ልብ ይሏል። በቅርብ ያውቃቸዋል፤ ይወዳቸዋልም። ዓለም በራሷ መንገድ ወደ ከፋው ሰዓት እየገሰገሰች ባለችበት በዚህ ወቅት፣ እኛን በገዛ ደሙ መልሶ ለመግዛት ሲል የከፈለውን ያን የመቤዠት ዋጋ አሁንም እያቀረበ ይገኛል። የክርስቶስ መስቀል ከምንም ነገር በላይ ጌታ ምን ያህል በከፍተኛ ጽናት ሂያጅ ሕዝቡን የማዳን ልባዊ ፍላጎት እንዳለው ሊያሳየን ይገባል። ዛሬ ማንኛውም ቤተ ክርስቲያን፣ ሌላው ቀርቶ የገዛ ራሳችንም እንኳ ብትሆን በመንፈሳዊ ምንዝር ልትታመስ የምትችልባቸው መንገዶች የትኞቹ ናቸው?`