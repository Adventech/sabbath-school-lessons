---
title:  አንድ ሥጋ
date:   13/04/2025
---


`እግዚአብሔር ከሰብዓዊው ዘር ጋር ከጋብቻ የጠበቀ ግንኙነት ይኖረው ዘንድ ፍላጎቱ መሆኑን ጥቂት ዘይቢያዊ አነጋገሮች አጽንኦት ይሰጣሉ። ይህ ምሳሌያዊ አነጋገር በመጽሐፍ ቅዱስ ታሪኮች ውስጥ በተደጋጋሚ ጥቅም ላይ መዋሉና በራእይ መጽሐፍ እጅግ ግልጽ በሆነ መንገድ መቅረቡ፣ እግዚአብሔር በቃሉ ውስጥ ይህን አገላለጽ የመጠቀሙን አንደምታ የመጽሐፍ ቅዱስ ተማሪዎች ማስተዋላቸው እጅጉ ወሳኝ ነው። ጥቅሶቹን ያንብቡ፡ ዘፍ. 2:23–25 እና ኤፌ. 5:29–32። ሰብዓዊው ጋብቻ ክርስቶስ ከሰዎች ጋር ያለውን ትስስር የሚያንጸባርቅባቸው መንገዶች የትኞቹ ናቸው?`

በአንድ ወቅት የሱስ ጋብቻን አስመልክቶ ከፈሪሳውያን ጋር ሲነጋገር፣ ስለ አዳምና ሔዋን ትዳር በዘፍጥረት መጽሐፍ የቀረበውን ዘገባ ጠቀሰላቸው።

እነርሱም፡ “ ‘ታዲያ፣ ሙሴ አንድ ወንድ የፍቺውን የምስክር ወረቀት ሰጥቶ ሚስቱን እንዲያሰናብት ለምን አዘዘ?” (ማቴ. 19፡7) ሲሉ በፍጥነት ጠየቁት።

እርግጥ ነው፣ ሙሴ እንደ እስራኤል ሕዝብ መሪና እና ፈር ቀዳጅ ነቢይ ይቆጠር ነበር። የጋብቻ ተቋም መሥራች የሆነውን እርሱን ከገዛ ነቢዩ ጋር ለማቃረን እየጠየቁት መሆኑን በዓይነ ሕሊናዎ ለመመልከት ይሞክሩ። ይህ ድርጊት የሱስን ለማጥመድ ጥቅም ላይ ያውሏቸው ከነበሩ አካሄዶች አንዱ ከመሆኑ አኳያ፣ የእርሱ ትምህርቶች ከቅዱሳት መጻሕፍት ጋር ይቃረናሉ የሚል እንከን ለማግኘት ተደጋጋሚ ጥረት ያደርጉ ነበር።

እግዚአብሔር ጋብቻን ያቋቋመው መላውን የሕይወት ዘመን የሚያካትትና በታማኝነት የሚዘልቅ የትዳር ሕይወትን ታሳቢ በማድረግ ነበር። ሆኖም ውድቀት የደረሰበት የሰው ልጅ፣ በሚያሳዝን ሁኔታ፣ ይህን ከእግዚአብሔር የተቸረ ገጸ በረከት ከሥረ መሠረቱ አበላሸው።

ምናልባት ቅዱሳት መጻሕፍት ለትዳር ከሰጡት አዎንታዊ አጽንኦት አንጻር፣ በተቋሙ ላይ የማያቋርጥ ምህረት የለሽ ጥቃት ሲደርስ መኖሩ አጋጣሚ አይደለም።

ሰንበትን ጨምሮ ጋብቻ በኤደን ከተሰጡን ሁለት ስጦታዎች አንዱ ነው። እናም ሁለቱም የታለሙት—እግዚአብሔር ከፍጥረቱ ጋር ጥብቅ ግንኙነት ይኖረው ዘንድ ምን ያህል ፍላጎቱ እንደሆነ ለማሳየት ነበር።

ፍጽምና የጎደላቸው ወንድ እና ሴት የእርስ በርስ ጥብቅ ትስስር የሚፈጥረው ጋብቻ፣ ምንጊዜም ለውጥረት መንስኤ ነው። በክርስቶስ እና በቤተ ክርስቲያን መካከል ያለው የጋብቻ ግንኙነት፣ ፍጹም በሆነው አዳኝ እና ፍጽምና በጎደላት ሙሽራ መካከል የተደረገ ጥምረት ነው። ይሁን እንጂ ከአምላካዊው ፍቅር አኳያ መልካም ትዳር የሚያስገኛቸውን ትሩፋቶች መማር እንችላለን። ለጋብቻ የሚጠቅሙ ሦስት መሠረታዊ መርኅዎች እንደሚከተለው ቀርበዋል።

በመጀመሪያ ክርስቶስ ይቅርታ የማይገባንን እኛን ይቅር እንዳለ ሁሉ፣ እርስዎም ምንም እንኳ የትዳር ጓደኛዎ የማይገባቸው ቢሆንም—ይቅር ይበሏቸው። ሁለተኛ፡ ክርስቶስ ከነጉድለታችን እንደተቀበለን ሁሉ እርስዎም የትዳር ጓደኛዎን ይቀበሉ።

`በሦስተኛ ደረጃ፡ ክርስቶስ ከራሱ እንዳስቀደመን ሁሉ እርስዎም የትዳር ጓደኛዎን ከራስዎ ያስቀድሙ። እነዚህ ሦስቱም በወንጌል ላይ የተመሠረቱ መርኅዎች እግዚአብሔር እንዴት ራሱን ከእኛ ጋር እንደሚያዛምድ እንድናስተውል ብቻ ሳይሆን፣ ነገር ግን የትኛውንም ጋብቻ በመርዳት ረገድ ምን ሚና ይኖራቸዋል?`