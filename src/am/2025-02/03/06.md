---
title:  በጋለሞታዋ ላይ የተሰጠ ፍርድ
date:   17/04/2025
---



`ጥቅሶቹን ያንብቡ፡ ራእ. 19፡1-9። የሁለት ነገሮች የከበረ ሥነ ሥርዓት በአንድ ጊዜ ይፈጸማል፡ የጋለሞታይቱ ፍፃሜ እና ክርስቶስ ከሙሽራው ጋር የሚያደርገው ጋብቻ። እነዚህ ሁለቱም ክስተቶች የእግዚአብሔርን ጽድቅ እና አፍቃሪ ባህሪ እንዴት በአንዴ ማሳየት ይችላሉ?`


በትዳር ላይ ማመንዘር በጣም ከባድ ዋጋ ያስከፍላል። ጦሱ ለልጆች ብሎም ለሌሎች ሕይወት ሳይቀር የሚተርፍ ይሆናል። በጣም ታጋሽ የሆኑ የትዳር ጓደኞች እንኳ ሳይቀሩ ውሎ አድሮ ትዳሩን መታደግ የሚቻልበት ጊዜ እንዳለፈበትና ወደ ቀድሞው መመለስ እንደማይችል ሊገነዘቡ ይችላሉ። ዓለማችን ሰዎች ንስሐ ሊገቡ ወደማይችሉበትና ልባቸው በጥልቅ የሚደነድንበት ደረጃ ላይ ስትደርስ፣ ተመሳሳይ ታሪክ እና ያልተገራው የኃጢአት ሥቃይ እንዲቀጥል መፍቀድ አንዳችም ፋይዳ አይኖረውም። ምንም እንኳ የሰዎች መጥፋት ልብ ሊሰብር ቢችልም፣ በዚህ ዓለም የኃጢአት ሥርዓት መከራ የደረሰባቸው ወገኖች በመጨረሻ ሥቃይና ዋይታው ማክተሙንና ዓለም እግዚአብሔር መጀመሪያ ሲያበጃጃት ወዳቀደው ንጽህና በመመለሷ ሐሴት ሊያደርጉ ይችላሉ። `በዚህ ወቅት ፊታችንን ከእግዚአብሔር የምንመልስበት ሁኔታ አይፈጠርም። ምክንያቱም ራሳችንን ከእርሱ መነጠላችን ውድመት እንደሚያስከትልብን የተነገረን ቃል ትክክል እንደ ነበር በመከራ ተምረናል። ጥቅሶቹን ያንብቡ፡ ራእ. 21:1–4። ይህ ተምሳሌታዊ የጋብቻ አቀራረብ ምን ትርጉም አለው? በጥቅሶቹ ለቀረበው ተስፋ ዋስትናችን ምንድን ነው?`

“የሕይወት ጥምረት የሆነው ገብቻ፣ በክርስቶስ እና በቤተ ክርስቲያኑ መካከል ያለው ጥምረት ምሳሌ ነው። ክርስቶስ ለቤተ ክርስቲያን የገለጠው መንፈስ፣ ባል እና ሚስት እርስ በርስ ሊገልጡት የሚገባ መንፈስ ነው”—Ellen G. White, Testimonies for the Church, vol. 7, p. 46.

`ሰብዓዊው ዘር እርሱን በመናቁና የእርሱ የሆነውን ፍቅር ለሌሎች አማልክት በመስጠቱ ክርስቶስ ሊታሰብ የማይችል ብርቱ ሕመም ደርሶበታል። እንዲህም ሆኖ እንኳ፣ የእኛ ቃል ኪዳን ማፍረስና ምንዝር የሚያስከፍለንን ዋጋ እርሱ ስለከፈለና ራሱን ስለ እኛ ስለ ሰጠ፣ ንስሐ ብንገባና ከመንገዳችን ብንመለስ እነሆ የዘላለም ሕይወት ተስፋ አለን። ጥቅሶቹን ያንብቡ፡ 1ጴጥ. 1:18-19። በራዕ. 21፡1-4 ስለ ተገለጸው ፍጻሜ በጥቅሶቹ ምን ማረጋገጫ ተሰጥቶናል?`