---
title:  ይስሐቅ እና ርብቃ
date:   16/04/2025
---



`አብርሐም በሸመገለ ጊዜ፣ እግዚአብሔር ስለ ትውልዱ የገባውን ቃል ሲያስብ (ዘፍ. 15፡5) በዕድሜ ጠና ላለውና እምነት ለሚጣልበት አገልጋዩ ከባድ ኃላፊነት ሰጠው። ጥቅሶቹን ያንብቡ፡ 24:1–4። አብርሐም የልጁን “ ‘ከከነዓናውያን ሴቶች ልጆች ጋር’ ” አለመጋባት እጅግ አስፈላጊ አድርጎ የቆጠረው ለምን ነበር?`

ምንም እንኳ ምክሩ አንዱን ከሌላው ነጥሎ የሚመለከት ዓይነት ቢመስልም፣ የአብርሐም ጉዳይ መንፈሳዊ እንጂ ብሔር ተኮር አልነበረም፣ ኃይማኖታዊ እንጂ ብሔራዊ አንደምታ አልነበረውም። ከነዓናውያን የሐሰት አማልክትን ማምለክ ይቅርና—ራሱ አምልኮአዊ ሥርዓታቸው ምን ያህል የሥነ ምግባር ዝቅጠት ውስጥ የወደቀ እንደነበር ጠንቅቆ ያውቅ የነበረው አብርሐም፣ ልጁ ከመካከላቸው ከአንዷ ጋር ቢጋባ በቀላሉ በእነዚህ ልማዶች ሊወሰድ እንደሚችል አስተውሏል።

`በርካታ የጥንቷ እስራኤል ታሪክ፣ ሌላው ቀርቶ ያለፉት መቶዎች ዓመታት የቤተ ክርስቲያን ታሪክ፣ ለዓለም መመሥከር የነበረባቸው የእግዚአብሔር ሕዝቦች በዓለምና በእርሷ የሐሰት ትምህርቶች ብሎም ኃይማኖታዊ ሥርዓቶች የተጠመዱበት መሆኑ የአደባባይ ምስጢር ነው። ምናልባት ለዚህ አሳዛኝ እውነታ ግዙፍ ምሳሌ የሚሆነው በመጽሐፍ ቅዱሳዊው ሰባተኛ ቀን ሰንበት ምትክ እሁድ፣ አረማውያኑ የፀሐይ ቀን (Sunday) መተዋወቅ ሊሆን ይችላል። ይህ እውነታ በምድር የመጨረሻዎቹ ቀናት ጉልህ ሚና ይኖረዋል። ጥቅሶቹን ያንብቡ፡ ዘፍ. 24፡57-67። በዚህ ታሪክ ውስጥ ከምናገኛቸው አንዳንድ ዝርዝር ጉዳዮች ስለ ክርስቶስ እና ስለ ቤተ ክርስቲያኑ ምን ትምህርት እናገኛለን? ለአብነት ያህል ርብቃ እርቃ እና ተነጥላ የምትኖር የይስሐቅ ዘመድ የመሆኗ እውነታ፣ በኃጢአት ስለ ወደቀው ማንነታችን ምን ያስተምረናል?`

እኛ በመጀመሪያ በፈጣሪ አምሳል እንደ መፈጠራችን ከእርሱ ጋር ያለን ዝምድና ጥያቄ ውስጥ አይገባም። በኃጢአት ጠንቅ ከእርሱ ተለይተን የነበረ ቢሆንም፣ ዛሬም ለእርሱ እንደ ትክክለኛ ሙሽራ እንቆጠራለን፤ ይህም ሆኖ የገዛ ምርጫዎቻችን ጋብቻውን በሁከት የተሞላ ሊያደርጉ እንደሚችሉ ልብ ይሏል። አዎ፣ እግዚአብሔር ከምንወደው በላይ ሙሽራዎቹ የሆንነውን እኛን ይወደናል።

`ለእግዚአብሔር ያለንን ፍቅር የሚያጠናክሩ፣ በየዕለቱ ልናደርጋቸው የምንችላቸው ምርጫዎች ምንድን ናቸው? በተመሳሳይ—ፍቅራችንን ከማደንዘዝ ውጪ ፋይዳ የሌላቸው የትኞቹ ምርጫዎች ናቸው?`