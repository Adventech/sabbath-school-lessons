---
title:  የመጀመሪያው ትእዛዝ
date:   27/04/2025
---



`ኤደን ገነት የመጀመሪያዎቹ የእግዚአብሔር ሰዎች ከፍጥረት ጋር ባላቸው መስተጋብር ያማያቋርጥ ትምህርት የሚቀስሙበት እና የአብራካቸው ፍሬዎችም ቢሆኑ አብልጠው ስለ ፈጣሪ የሚማሩበት ትምህርት ቤት ነበር። “ቅዱሳኑ ጥንዶች በእግዚአብሔር አባታዊ ጥበቃ ስር ብቻ አልነበሩም ነገር ግን ዕውቀቱ የማይመረመረው አምላክ ተማሪዎች ጭምር ነበሩ። … በዐይን የሚታየው ምስጢሩ የዩኒቨርስ ክፍል ‘በእውቀቱ ፍጹም የሆነውን የእርሱን ድንቅ ሥራ’ (ኢዮብ 37፡16) ሳይታክት የሚገልጽና የሚያስተምር የደስታ ምንጭ ሆኖላቸው ነበር።” (የኃይማኖት አባቶች እና ነቢያት፡ ገጽ 43)። ጥቅሶቹን ያንብቡ፡ ዘፍ. 2፡9-17። እግዚአብሔር ለሰብዓዊው ፍጡር የሰጠው የመጀሪያ ትእዛዝ (ክልከላ) ምን ነበር—ደግሞስ ያን ያህል ለምን አስፈላጊ ሆነ?`

`እግዚአብሔር ለሰው ልጆች የሰጠው “ማዘዝ”tswh የተሰኘው ግስ ሥርወ ቃል ለመጀመሪያ ጊዜ ጥቅም ላይ የዋለው በዘፍ. 2፡16 ላይ ሲሆን፣ ትእዛዙ የተሰጠው መልካም እና ክፉ ከሚያሳውቀው ዛፍ እንዳይበሉ በተነገራቸው ጊዜ ነበር። ለመሆኑ አንዳንድ ዕውቀት ሊከለከል የሚችለው እንዴት ነው? ሁሌም ቢሆን ተጨማሪ ተሞክሮ ማግኘት ብሎም የማወቅን አድማስ ማስፋት ጠቃሚ አይደለምን?`

እግዚአብሔር አንዳንድ እውቀት ሊያስከትል ከሚችለው የረዥም ጊዜ ሥቃይ ሕዝቡን እየታደገ በጥንቃቄ ለማስተማር አስቦ የነበረ ሲሆን፣ ለአብነት ያህል ሰዎች በራሱ በጌታ ከመገዛት ይልቅ ራሳቸውን በራሳቸው ማስተዳደር ሲመርጡ መዘዝ መከተሉ አይቀሬ ነበር—ሲሉ አንዳንዶች ይሞግታሉ።

ከሺህ ዓመታት በኋላ፣ እስራኤል ንጉሥ እንዲሰጣት በጠየቀች ጊዜ፣ ጌታ ሊከተሉ የሚችሉ መዘዞችን ፍንትው አድርጎ አስቀምጦላቸዋል (ባለፈው ሣምንት እንደተመለከትነው)። ከእርሱ ቀጥተኛ አገዛዝ የመውጣታቸው ውሳኔ እስከ ዘመን ፍጻሜ ድረስ እንደሚዘልቅ ለሕዝቡ አሳውቆአል።

የእስራኤል ነገሥታት ከጊዜ ወደ ጊዜ እርክስናቸው ይበልጥ እየተንሰራፋ ሄደ። ይህን ተከትሎ የእግዚአብሔር የቃል ኪዳን ሕዝቦችም አብልጠው ወደ ዓለማዊነት አዘነበሉ። ምንም እንኳ እርሱ የፈለጉትን ሰብዓዊ መንግሥት ቢሰጣቸውም፣ እስራኤላውያን ግን እንደ ሕዝብ ከታለመላቸው ዓላማ አፈነገጡ።

ይህን የኋላ ታሪክ በአእምሮአችን ይዘን የዳንኤልን መጽሐፍ መግለጣችን በመልእክቶቹ ላይ ብርሃን እንዲፈነጥቅልን ይረዳናል። `በመጽሐፉ ላይ በራእይ የተገለጠው ረጅሙ የመንግሥታት መለዋወጥ ጉዞ የአረማውያን “የሕዝቦች” ለውጥ ብቻ ሳይሆን፣ እስራኤላውያን የእርሱን ትእዛዛት ለመከተል አሻፈረኝ ማለታቸውን የሚያሳይ ለውጥ ጭምር ነው። በመጀመሪያ ላይ በኤደን ከተሰጠው ነጻነት በተጻራሪ ለበርካታ መቶ ዓመታት በዘለቀው ሰብዓዊውን ፍጡር በቁጥጥር ሥር የማዋል—በዚህ ዓለም መንግሥታት ባህሪ እና በእግዚአብሔር መንግሥት መካከል ስላለው አስገራሚ ልዩነት ፈቃደኛ ልቦች ምስክር ሊሆኑ የሚችሉባቸው አዲስ የትምህርት ዘርፍ መሆን ይችላል። ስለ እንደነዚህ ዓይነት ዕውቀቶች አሰብ ያድርጉ። ይህ በኤደን ተከልክሎ የነበረውን ነገር መረዳት እንድንችል እንዴት ይረዳናል?`