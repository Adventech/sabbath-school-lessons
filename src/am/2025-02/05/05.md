---
title:  በምድር እና በባሕር መካከል
date:   30/04/2025
---


በመጽሐፍ ቅዱስ፣ በተለይ ትንቢት ነክ መልእክቶች ላይ የየብስ ወይም የደረቁ ምድር እና የባሕር በተምሳሌትነት መጠቀስ አስተማሪነት አለው። በመጽሐፍ ቅዱስ ትንቢቶች ልዩነታቸው በጉልህ የሚታየውን የምድር እና የባሕር ተምሳሌቶች ልብ ብለው ይመልከቱ።

“በተምሳሌታዊው አቀራረብ፣ ምድር እና ባሕር ጎን ለጎን ሲቀመጡ፣ ምድር ብዙውን ጊዜ በሥርዓት የሚመራውን ዓለም ወይም የእስራኤልን ምድር ይወክላል። ባሕር በየብስ ላይ አደጋ እንዳያስከትል ስጋት እንደሆነ ሁሉ፣ ስጋት የሆኑትን የአሕዛብ መንግሥታት ይወክላል።”—Beatrice S. Neall, “Sealed Saints and the Tribulation,” in Symposium on Revelation, Book 1, ed. Frank B. Holbrook, (Silver Spring, MD: Biblical Research Institute, General Conference of Seventh-day Adventists, 1992), p. 260.

`በዚህ እሳቤ፣ ምድር በእግዚአብሔር መንግሥት ላይ የተመሠረተ የመረጋጋት ስፍራ ሲሆን፣ ባሕሩ በሰው ትምክህት ላይ የተመሰረቱትን የመንግሥታት አለመረጋጋትና ሁከት ያሳያል። ከላይ ለተገለጸው ሀሳብ መነሻ የሚሆኑንን የሚከተሉትን ጥቅሶች ያንብቡ፡ ራእ. 12፡15-16፣ 13፡1፣11። የምድርን እና የባሕርን ጎን ለጎን አቀማመጥ ልብ ይበሉ። እንዴት ነው ጥቅም ላይ የዋሉት? ትንቢትን እንዴት መረዳት እንደምንችል አስመልክቶ ምን ያስተምሩናል?`

ዘንዶው ሴቲቱን (ቤተ ክርስቲያንን) ለማሳደድ ውኃ እንደሚጠቀም ልብ ይሏል። ቀደም ሲል እንደተመለከትነው፣ ከትንቢት አኳያ ውኃ ብዙውን ጊዜ ዓለማዊ መንግሥታትንና እነርሱን በተደጋጋሚ የሚጎበኛቸውን ሁከትና ብጥብጥ ይወክላል።

በአብዛኛው የቤተ ክርስቲያን ታሪክ ሰይጣን ብዙሃኑን ተጠቅሞ በገዛ መሪዎቻቸው ገፋፊነት እንዴት የእግዚአብሔርን ሕዝቦች እንዳሳደደ መመልከት እንችላለን።

`በተጨማሪ ራእ. 12፡16 አማኞች አዲስ ወደ ተገኘው አህጉር በስደት ስለ መፍለሳቸው እንደሚናገር ሰባተኛ ቀን የዳግም ምጽአቱ ተጠባባቂዎች አስተውለዋል። ስለ የብስ እና ባህር ያለን ግንዛቤ ትክክል ከሆነ፣ ይህ ስለ አሜሪካ ሪፐብሊክ መመሥረት ምን ይላል?`

“የተስፋይቱ ምድር” ለእግዚአብሔር ሕዝቦች የተለየች ስፍራ እንደነበረች ሁሉ፣ በጥቅሱ የቀረበውን “ምድር” በተመሳሳይ መውሰድ እንችል ይሆን? ከምድር የወጣው አውሬ መጀመሪያ ላይ እንደ በግ ይመስል የነበረው ለዚህ ይሆን? ምንም እንኳ አንዳንድ ቀደምት የአሜሪካ መስራቾች ምድሪቱ እንደ “አዲሲቱ እስራኤል” ተደርጋ እንድትታይ የነበራቸው ምኞት ሳይሰምር ቢቀርም፣ ነገር ግን ለረጅም ዘመናት የኃይማኖት ጭቆና እና ወከባ ሲደርስባቸው ለኖሩ በሚልዮን ለሚቆጠሩ የዓለማችን ሕዝቦች የኃይማኖት ነጻነት የሚከበርባት ምድር ሆና ቆይታለች።

የሚያሳዝነው፣ ይህ እንደ በግ የሚመስል አውሬ አንድ ቀን “እንደ ዘንዶ” ይናገራል (ራእ. 13፡11)። የኃይማኖት ስደት ሲደርስባቸው ለኖሩ ወገኖች የነፃነት ችቦ ሆና የኖረችው ዩናይትድ ስቴትስ፣ ቀንደኛዋ የኃይማኖት አሳዳጅ ትሆናለች! ይህ ሰብዓዊው ዘር እግዚአብሔር ንጉሡ ሆኖ እንዲገዛው ከመምረጥ ይልቅ ራሱን በራሱ ለመግዛት ሲመርጥ ሊከሰት የሚችለውን የሚያሳይ ሌላው ምሳሌ ነው።