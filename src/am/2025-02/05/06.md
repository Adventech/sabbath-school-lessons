---
title:  እንደገና ትንቢት መናገር
date:   01/05/2025
---

`በአስራ ሰባተኛው እና በአሥራ ስምንተኛው መቶ ክፍለ ዘመን ላይ የኃይማኖት ነጻነት ለማግኘት አጥብቀው ይሹ የነበሩ በርካቶች የሚኖሩበትን አገር እየጣሉ ወደ አዲሱ ምድር ተሰደዱ። ትሩፋኗ ቤተ ክርስቲያን የተወለደችው በዚሁ በአዲሱ ምድር ነበር። በሌሎች ስፍራዎች ከተስተዋሉ የረጅም ዘመን ኃይማኖታዊና ፖለቲካዊ መሰናክሎች አንፃር ይህ በአዲሱ ምድር ወይም ኋላ ላይ ዩናይትድ ስቴትስ በመባል በምትታወቀው አገር የተደረገ እንቅስቃሴ በሌላ አካባቢ ተደርጎ ቢሆን ኖሮ፣ እንዲህ እንደሚታየው ፈጣን ወይም ብርቱ ሆኖ ባልወጣ ነበር። ስለ ንቅናቄው መወለድ የሚገልጹትን የሚከተሉትን ጥቅሶች ያንብቡ፡ ራእ. 10፡ 1-11። ቀደም ሲል ያጠናናቸውን እንደ “ሕዝቦች” ምድር እና ባሕር ያሉ የጉዳዩን አላባዎች በጥቅሶቹ ይፈልጉ። በዘገባው ምን ዓይነት ብርቱ ግንዛቤዎችን መጨበጥ ይችላሉ?`

እንደ ራእይ 14 የሦስቱ መላእክት መልእክት እና በራእይ 18 እንደ ቀረበው መልአክ ሁሉ፣ እዚህም ላይ መልአኩ በታላቅ ድምጽ ይናገራል። ይህ ትሩፋኗ ቤተ ክርስቲያን በታሪክ “ስለ ብዙ ሕዝቦች፣ ወገኖች፣ ቋንቋዎችና ነገሥታት” (ራእ. 10፡11) ሲባል እንድትሠራ የተቋቋመችበት አስቸኳይ እንቅስቃሴ ነው።

መልአኩ የዳንኤል መጽሐፍ ሊሆን እንደሚችል የሚታሰብ ትንሽ ጥቅልል “መጽሐፍ” (ዳን. 12፡4) የያዘ ሲሆን፣ መጽሐፉ የተከፈተው ከአያሌ ትውልድ በኋላ ለመጀመሪያ ጊዜ ነበር። አንደኛው እግሩ በባሕር ላይ ሌላኛው ደግሞ በምድር ላይ ቆመው ነበር። ይህ ደግሞ—መልእክቱ አሮጌውንም ሆነ አዲሱን ዓለም ይሸፍናል የሚለውን ጽንሰ ሐሳብ አመላካች ሊሆን ይችላል። በተጨማሪም ይህ መልእክት ለሕዝቦች ሁሉ ማለትም በምድር ላይ እና በ “አሕዛብ” ባሕር ውስጥ ለሚኖሩ— የሚለውን ሐሳብ የሚያመለክት ሊሆን ይችላል።

በመጨረሻ ምድርም ሁሉ ከእግዚአብሔር ክብር የተነሣ ታበራለች፣ የፍጻሜው መልእክት የሆነው ራእ. 14 ወደ እያንዳንዱ ሰው ይደርሳል። ከእስራኤል በተመሳሳይ፣ እኛም እንደ ቤተ ክርስቲያን ባለን ኃላፊነት ለሕዝብ ሁሉ ምስክር እንዲሆን የመንግሥትን ወንጌል ለዓለም ሁሉ እንሰብካለን ከዚያም መጨረሻው ይመጣል (ማቴ. 24፡14)።

እግዚአብሔር የሰው ልጆችን ታሪክ—ወደ ሰብዓዊው ፍጡር የግዛት ዘመን ፍጻሜ እና ዘላለማዊው የክርስቶስ ንግሥና እየገፋው ይገኛል። ጥቅሶቹን ያንብቡ፡ ዳን. 2፡34-35፣44-45። ምድራዊ መንግሥታት፣ አስቀያሚ ቅርሶቻቸው ሳይቀሩ እንደሚወገዱና ኃጢአት፣ መከራ፣ በሽታ፣ ክፋትና ሞት ዳግመኛ በማይነሣበት በእግዚአብሔር ዘላለማዊ መንግሥት እንደሚተኩ መጽሐፍ ቅዱስ በማያሻማ መልኩ ፍጹም ግልጽ አድርጎ ያስቀምጥልናል። `የዳንኤል 2 እና 7 ትንቢቶች፣ ስለ ዓለም መንግሥታት መነሣት እና መውደቅ ምን ያህል በትክክል እንደተነበዩ ይመልከቱ። የዳንኤል መጽሐፍ የተጻፈበትን ዘመን ስናስብ የመልእክቱ ፍጹም ትክክለኛነት የሚያስደንቀንና በመጨረሻው ዘላለማዊ የእግዚአብሔር መንግሥት ተስፋ ላይ እንድንታመን የሚረዳን ለምንድን ነው?`