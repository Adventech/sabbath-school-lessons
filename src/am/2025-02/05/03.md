---
title:  ዳንኤል ምዕራፍ፡ 2
date:   28/04/2025
---

`እግዚአብሔር በእርሱ ሕዝብ እና በዚህ ዓለም መንግሥታት መካከል ስላለው ግንኙነት እጅግ አሳማኝ መግለጫዎችን በዳንኤል አማካይነት ያቀረበው በባቢሎን ምርኮ ወቅት ነበር። ሕዝቡ ራሱን በራሱ የሚያስተዳድርበት ሁኔታ ማክተሙን ተከትሎ አሁን በምርጫቸው የዘሩትን ማጨድ ግዴታቸው ሆነ። (ምናልባት ከእነርሱ መማር ይኖርብን ይሆን?) እስከ ዓለም ፍጻሜ ለሚዘልቀው የምድር ታሪክ ሰፊ ዕይታ የሚሰጡንን እነዚህን ጥቅሶች ያንብቡ፡ ዳን. 2፡31-35። ከዚህ አስደናቂ ትንቢት ምን ጠቃሚ እውነቶችን እንማራለን?`

በአሥራ ዘጠነኛው መቶ ዘመን መገባደጃ ላይ ብዙዎች ለሰው ልጅ የሳይንስና ቴክኖሎጂ ግስጋሴ አዲስ ዓይነት መተማመን እያሳዩ ነበር። ለአብነት ያህል የፓሪስ ኤግዚቢሽን (1900) ሰዎች ስለ ወደፊቱ ብሩህ ተስፋ እንዲሰንቁ መንስዔ የሆነ አስደናቂ ትዕይነት ነበር። እንደ እውነቱ ከሆነ፣ ሰብዓዊው ፍጡር በሳይንስ እና ቴክኖሎጂ ግስጋሴ የተቀዳጃቸው ድሎች መጠነ ሰፊ የሚባሉ የከፉ የሰው ልጅ ችግሮችን የቀረፉ ናቸው! የሰው ልጅ ወደ ሃያኛው መቶ ክፍለ ዘመን በገባበት ወቅት፣ የዕድገት ግስጋሴ ጽንሰ ሀሳቦች የሰውን ልጅ ወደ ፍጽምና እንዲያመራና የጥልቅ እሳቤ ባለቤት እንዲሆን በማድረግ—ለሰዎች በዓይነቱ አስደናቂ የሆነ አዲስ ዘመን እንዲከሰት መንስዔ ይሆናሉ የሚል ብሩህ ተስፋ በበርካታ ምሑራን ዘንድ ይንጸባረቅ ነበር።

ይሁን እንጂ አንደኛው የዓለም ጦርነት እነዚህን ሕልሞች በብርሃን ፍጥነት በማጨለም፤ በሃያኛው መቶ ዘመን መገባደጃ ላይ ከ200 ሚሊዮን የሚልቁ ወገኖቻችንን የጦርነት ወላፈን በላቸው። በቴክኖሎጂ ረገድ አዎንታዊ ግስጋሴ ቢመዘገብም፣ በሥነ ምግባር ግን ጉዞው የኋልዮሽ ከመሆን ፈቅ አላላም።

ዕውቁ የጥቁሮች መብት ተሟጋች ዶ/ር ማርቲን ሉተር ኪንግ ጁኒየር የተናገሩትን በአጭሩ ለመጥቀስ ያህል—የማይከሽፉ ሚሳኤሎችን እንጂ ሰዎችን አልሠራንም ብለዋል። ይህ ደግሞ እጅግ አስፈሪ ነው።

በርካታ የመጽሐፍ ቅዱስ ትንቢት ተማሪዎች በዳን. 2 ንጉሡ የተመለከተው ምስል ከከበረ ማዕድን አንስቶ እጅግ ዝቅ እስካለው የሚሸፍን፣ ይኸውም፡ ከወርቅ ወደ ብር፣ ከብር ወደ ነሐስ፣ ከነሐስ ወደ ብረት ከዚያም ወደ ብረትና ሸክላ ቅልቅል ዝቅ እያለ መሄዱን ተገንዝበዋል።

`ቻርልስ ዳርዊን፣ ካርል ማርክስና ሌሎች የአሥራ ዘጠነኛው መቶ ዘመን ምጡቅ አእምሮ ባለቤቶች፣ የሰው ልጅ በሥነ ሕይወትም ሆነ በማኅበራዊ— እየተመነደገ ይሄዳል በማለት ሊያሳምኑን ሞክረዋል። ምንም እንኳ በአንዳንድ መንገዶች የሰው ልጅ ሕይወት (ቢያንስ በአካላዊ ደረጃ) መሻሻል ቢያሳይም፣ ዛሬ እየተገዛና እየተዳደረ ካለበት ሁኔታ አኳያ የዚህን ዓለም የወደፊት ዕጣ ፈንታ ስንመለከት—ስለ ሰላም፣ ደኅንነትና ብልጽግና ብሩህ አመለካከት እንድንሰንቅ የሚያደርግ ነውን? የሱስ እንዲህ ሲል አስጠንቅቆናል፡ “ ‘ስለ ጦርነትና ጦርነትን የሚያናፍስ ወሬ ትሰማላችሁ… ሕዝብ በሕዝብ ላይ፣ መንግሥትም በመንግሥት ላይ ይነሣል፤ በተለያየ ስፍራም ራብና የመሬት መንቀጥቀጥ ይሆናል’ ” (ማቴ. 24:6- 7)። እነዚህ ማስጠንቀቂያዎች ቢሰጡንም፣ ስለ እነርሱ አስቀድመን ማወቃችን እንዴት ያጽናናናል?`