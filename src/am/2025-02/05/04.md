---
title:  ዳንኤል ምዕራፍ፡ 7
date:   29/04/2025
---

የዳንኤል ምዕ. 2 ሕልም በመጀመሪያ የተሰጠው ለባቢሎናዊው ንጉሥ ነበር። በተቃራኒው የዳን. 7 ራእይ የተሰጠው የእግዚአብሔር ቃል ኪዳን ሕዝብ አካል ለነበረው ዕብራዊ ነቢይ ነበር።

ዳንኤል ከናቡከደነጾር ሕልም ጋር ተመሳሳይ ርዕሰ ነጥብ የሚጋራ ራእይ ቢያይም፣ ነገር ግን እርሱ ያየበት መንገድ የተለየ ነበር። በሕልሙ ምስል ምትክ፣ ተከታታይነት ያላቸው መንግሥታት ከባሕር ውስጥ መውጣታቸውንና ነፋሳትም ውሃውን ሲያናውጡ ተመልክቷል። እነዚህ መንግሥታት በማያቋርጥ ግጭት ውስጥ መኖራቸው፣ በመካከላቸው ጽኑ የሥልጣን መቀያየር እንዲከሰት መንስኤ ነበር።

የሚከተሉት ጥቅሶች በመንግሥታት መሃል የሚነሡ ሁከቶችን ለማሳየት ጎርፍ እና ማዕበልን ጥቅም ላይ ሲያውሉ ይስተዋላል፡ መዝ. 65:5–8፣ ኢሳ. 17:12- 13፣ ኤር. 46:7-8።

`በአንጻሩ፣ የተስፋይቱ ምድር በአሕዛብ መንግሥታት መሃል ብትሆንም እንኳ፣ ይህች ጽኑ በሆነው የእግዚአብሔር መንግሥት መሠረት ላይ የተገነባች ቅዱስ አገር፣ ዙሪያዋን ከከበቧት ዓመፀኛ ብሔራት በተቃራኒ የሰላምና የደህንነት ደሴት ሆና ቢያንስ ለተወሱ ዘመናት ኖራለች። ጥቅሶቹን ያንብቡ፡ ዳን. 7፡1-3። በዚህ ትዕይነት ውስጥ በርካታ እንቅስቃሴዎች ገቢራዊ ሆነዋል። በመጀመሪያ ከባሕር እንደ ተነሣው አውሬ ካሉ ሥዕላዊ መግለጫዎች የምናገኛቸው ትምህርቶች ምንድን ናቸው?`

ዳንኤል የአሕዛብን ጦርነት ትርምስ ከባሕሩ ዳርቻ እየተመለከተ እያለ አራዊቱ በድንገት ወደ ምድሪቱ ይኸውም ወደ እርሱ ግዛት መምጣት ጀመሩ! የአህዛብ ችግሮች አሁን የገዛ ሕዝቡ ችግሮች ሆነዋል። እንደ አሕዛብ መኖርን ስለመረጡ፣ አሁን እንደ አሕዛብ (እና ከእነርሱ በታች) ይኖራሉ። ከባቢሎን አገዛዝ አንስቶ የእግዚአብሔር የቃል ኪዳን ሕዝብ ፍጹም የተሟላ ወይም ለረጅም ዘመን የሚዘልቅ የራስ ገዝ አስተዳደር ዳግም አግኝቶ አያውቅም።

ዛሬ የእግዚአብሔር የሕዝብ ያጣው የራስ ገዝ አስተዳደር፣ ክርስቶስ በመጨረሻ ወደ ቀደመ ማዕረጉ ተመልሶ ንጉሣችን እስከሚሆን ድረስ ይቀጥላል።

በአዲስ ኪዳን፣ የእግዚአብሔር ሕዝቦች የአረማዊው ሮም ተተኪ በሆነው በትንሹ ቀንድ ስደትና መከራ መቀበላቸውን ቀጠሉ።

`ምንም እንኳ ከታሪክ እንደምንመለከተው፣ አንዳንድ ሕዝቦች ከሌሎች የተሻሉ፣ አንዳንድ ዘመናት ደግሞ አብልጠው ሰላም የሰፈነባቸው ሆነው ቢያልፉም፣ ግዙፍ ዘመናትን ያካተተው የአገሮች፣ የሕዝቦች እና የመንግሥታት ታሪክ—እሸት ቀጠፍክ ጎመን ቀነጠስክ ብሎ አሳር ከሚያሳየው ከአንደኛው ዘግናኝ ሥርዓት ወደ ሌላኛው፣ ከአምባ ገነኑ ወደ ጨቋኙ—የሚገላበጥ ሆኖ እናገኘዋለን። የሚገርመው ይህ ብዙውን ጊዜ የሚፈጸመው ለገዛ ሕዝባቸው የተሻለ ራእይ እንዳላቸው በሚናገሩ ገዢዎች መሆኑ ነው። ሕዝቡ እግዚአብሔርን ንጉሡ አድርጎ ቢመርጠው፣ ለእነርሱ የነበረው ሀሳብ ምንኛ የተለየ ነበር! ጥቅሶቹን ያንብቡ፡ ሮሜ 3፡10-19። እነዚህ ጥቅሶች ስለ ዓለማችን አስፈላጊውን ማብራሪያ እንድናገኝ እንዴት ይረዱናል? በተለይ ቁ. 19 ወንጌል በሕይወታችን እጅግ ወሳኝ መሆኑን የሚያሳየው እንዴት ነው?`