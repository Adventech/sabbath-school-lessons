---
title:  ረሃብ “በዳቦ ቤት”
date:   08/06/2025
---

`በክርስትና እምነት ላይ ትችት የሚሰነዝሩ ሰዎች እግዚአብሔር ቢኖር በዚህ መከራ በበዛበት ምድር ላይ እንኖር ነበር—የሚል ጥያቄ አዘል ሂስ ያነሱና፡ (ሀ) እግዚአብሔር የለም (ለ) ክፉ ነገር ሲደርስ ጣልቃ ገብቶ ለመቀልበስ የሚችል አቅም የለውም (ሐ) ጉዳት ሲደርስብን ግድ አይሰጠውም—ብለው ትችታቸውን ለማጠናከር ይሞክራሉ። ይሁን እንጂ አብዛኞቹ የመጽሐፍ ቅዱስ ታሪኮች ከእነዚህ መላ-ምቶች መካከል አንዳቸውም ትክክል አለመሆናቸውን የሚያረጋግጡ በርካታ ማስረጃዎች ይሰጡናል። ሰብዓዊው ዘር በእግዚአብሔር ላይ ያደረገው የአመጻ ተግባር ያስከተለበትን መዘዝ እያጨደ መሆኑ የአደባባይ ምስጢር ነው። ሆኖም እርሱ የምርጫ ነጻነታችንን ሳይጋፋና ሳይጥስ ሁሌም ከአጠገባችን አለ፣ ሁሌም በሰብዓዊው ዘር ታሪክ ውስጥ እየሠራ፣ ለኃጢአት ችግሮችና ሥቃይ የማያዳግም መፍትሔ ለመስጠት ወደፊት እየመራን ይገኛል። የሩት ታሪክ ለዚህ አንዱና ዓይነተኛው ምሳሌ ነው። ጥቅሶቹን ያንብቡ፡ ሩት 1፡1-5። በኑኃሚንና በሩት ላይ የደረሰው መከራ ምን ነበር? ለምን ተከሰተ? ይህ ሁኔታ ዛሬ መላውን ሰብዓዊ ዘር እያጋጠመ ያለውን ነገር እንዴት ያንጸባርቃል?`

በዚህ ታሪክ መግቢያ ላይ አንድ ምጸታዊ ይዘት የተላበሰ መግለጫ የምናገኝ ሲሆን ይኸውም “የዳቦ ቤት” የሚል ስያሜ በያዘችው ቤተልሔም ረሃብ የመግባቱ ጉዳይ ነበር። የሚበላ ሞልቶ በተትረፈረፈበት የኤደን አትክልት ስፍራ ይኖር የነበረውን አዳም በአንድ ወቅት እግዚአብሔር እንዲህ ብሎት ነበር “ ‘በአትክልት ስፍራው ውስጥ ከሚገኝ ከማንኛውም ዛፍ ፍሬ ትበላለህ” (ዘፍ. 2፡16)።

እንግዲህ የሰው ዘር ሕልውና ሀ—ብሎ የጀመረው ምርጥ የተባለ የምግብ ዓይነት ዙሪያውን ሞልቶ ተትረፍርፎለት እና ለጋስ በሆነው ፈጣሪ አምላክ እንክብካቤ ጥላ ሥር ቢሆንም፣ ነገር ግን ጥንዶቹ የፍጥረት ተንከባካቢነት ሚናቸውን ለኃጢአት ባርነት መለወጣቸውን ተከትሎ እግዚአብሔር አዳምን እንዲህ አለው፡ “ ‘እንጀራህን በፊትህ ላብ ትበላለህ፤ ዐፈር ነህና ወደ ዐፈር ትመለሳለህ።” (ዘፍ. 3፡19)።

እንደ ኑኃሚን ሁሉ እኛም እግዚአብሔር መጀመሪያ ከተከለን ውርስ ላይ መነቀላችንን ተከትሎ ሕይወታችን በምስቅልቅል የተሞላ ሆነ። ኤደን የተሰጠችው በስጦታ ቢሆንም፣ ቅድመ ሁኔታዎች ግን የግድ መሟላት ነበረባቸው። ሰዎች ለማመጽ ነጻነት ነበራቸው። ያ ማለት ግን በገዛ ራሳቸው ደኅንነት ላይ ሊከተል ለሚችል ማንኛውም መዘዝ ኃላፊነቱን መውሰድ የግድ ይሆናል። መጀመሪያ በኃጢአት ያልወደቀው፣ በእግዚአብሔር የበረከት ጥላ ሥር የሚገኝ ዓለም በሙሉ “እንዲገዛልን” ሆነን ብንፈጠርም፤ አሁን ግን ለወደቀው ዓለም የመገዛት አደጋ ላይ ወደቅን። ንፉጎቹ ሰብዓዊ ፍጡራን ሀብት ለማጋበስ የሚያደርጉት ፉክክር መጠነ ሰፊ ለሆነ የልብ ስብራትና ሥቃይ መንስኤ ሆነ።

`ይህ አሳዛኝ ክስተት በቃላት ሊነገር አይችልም። ምድር ዛሬም መጠነ ሰፊ ምርት መለገሷ የእግዚአብሔርን ፍቅር የሚያረጋግጥ ጠንካራ ማስረጃ ነው። ይሁን እንጂ ከሰዎች ስግብግብነትና ኃጢአት ካስከተለው ውድመት የተነሣ፣ ምድርን እኛ ከምንገዛት በላይ በእርሷ እየተገዛን ይመስላል። የሆነው ሆኖ፣ አንድ ቀን ይህ ሁሉ ያከትማል። ከስድስት ሺህ ዓመታት ኃጢአትና ሞት በኋላም እንኳ፣ ምድር አስደናቂውን የእግዚአብሔር ፍቅር እና የመፍጠር ኃይል ዛሬም እየገለጸች ያለው እንዴት ነው?`