---
title:  ቦዔዝ—እንደሚቤዥ
date:   10/06/2025
---

`ቦዔዝ ሩትን በመውደዱና በእርሷ ላይ ካደረበት ጥልቅ ፍቅር የተነሣ ሊያገባት ቢመኝም፣ ነገር ግን አንድ ብርቱ መሰናክል ከፊቱ ተደቅኖ ነበር። መሰናክሉ በሴቲቱም ሆነ በርስቱ ላይ የይገባኛል ጥያቄ ማቅረብ የሚችል የቅርብ ዘመድ የመኖሩ ጉዳይ ነበር። ቦዔዝን እንደ ክርስቶስ ምሳሌ አድርገን ከተመለከትነው ትዕይንቱ በታላቁ ተጋድሎ ውስጥ ያለውን ቁልፍ ጉዳይ ያሳየናል። ክርስቶስ ይወደናል። ነገር ግን በእኛ ላይ የይገባኛል ጥያቄ ማቅረብ የሚችል “የቅርብ ዘመድ” ደግሞ አለ—ሰይጣን። የሚከተሉት ጥቅሶች ሰይጣን በሰብዓዊው ፍጡር ላይ ስለሚያነሣው የይገባኛል ጥያቄ ገልጠው የሚያሳዩን ነገሮች ምንድን ናቸው? (ኢዮ. 1:6–11፣ ማቴ. 4:8-9፣ ይሁዳ 1:9፣ ሉቃ. 22:31።`

ሰይጣን በሰማያዊው ጉባዔ መሃል ተገልጦ ሲያበቃ “ ‘በምድር ሁሉ ዞርሁ፤ ወዲያና ወዲህም ተመላለስሁባት’ ” (ኢዮ. 1፡7) ሲል ለእግዚአብሔር ነገረው። ከዚያም ጌታ ነቀፋ የሌለበትን ጻድቁን ኢዮብ አይቶት እንደሆነ ጠየቀው።

ሰይጣን በኢዮብ ላይ ያለውን የይገባኛል ጥያቄ በማንሣት ልቡ በእርግጥ የእግዚአብሔር ንብረት እንዳልነበረ ተናገረ። ማለትም በእርግጠኝነት እርሱ የሚከተልህ መልካም ስለሆንክለት ብቻ ነው። እስቲ ለእርሱ ያለህን መልካምነት ገታ አድርግና የኢዮብ ታማኝነት ለማን እንደሆነ ተመልከት።

በይሁዳ መጽሐፍ፣ በእስራኤል ገንኖ ይታወቅ ስለ ነበር አንድ ታሪክ አጠር ካለ ማጣቀሻ ጋር እንመለከታለን። ሙሴ ከሞተና በእግዚአብሔር ከተቀበረ በኋላ (ዘዳ. 34፡6)፣ ውሎ አድሮ አርጓል። ምንም እንኳ ዝርዝር ጉዳዮችን ባናውቅም፣ ጥቅሱ ራሱ፣ በሙሴ ሥጋ ላይ ክርክር ስለ መነሣቱ መጥቀሱ፣ ሰይጣን አንዳች የይገባኛል ጥያቄ ማንሣቱን ተከትሎ እንደሆነ እንረዳለን።

“ክርስቶስ ለመጀመሪያ ጊዜ ለሞተው ሰው ሕይወት ሊሰጥ ነው።

የሕይወት ልዑልና አንጸባራቂ መላእክቱ ወደ መቃብሩ ሲቃረቡ፤ ሰይጣን ምድራዊ የበላይነቱ አደጋ ላይ እንደ ወደቀ በመገንዘብ ብርቱ ሃሳብ ገባው። የእኔ በሚለው ግዛቱ ላይ የተደረገበትን ወረራ ለመሟገት ከክፉ መላእክቱ ጋር ቆመ። ሙሴ እንኳ የእግዚአብሔርን ሕግ መጠበቅ እንዳልቻለ፣ ለእግዚአብሔር የሚገባውን ክብር ለራሱ እንደ ወሰደና በዚህም ሰይጣን እራሱ ሰማይ እንዳይገባ የታገደበትን ብቸኛ ኃጢአት እንደሠራ በመግለጽ የእግዚአብሔር አገልጋይ የእርሱ እስረኛ መሆኑን በኩራት ተናገረ። ሰይጣን በመለኮታዊው መንግሥት ላይ ያለውን የቀደመ ክስ ዳግመኛ በማንሳት እግዚአብሔር ለእርሱ ፍትሐዊ አለመሆኑን የሚገልጽ የክርክር ቃል አሰማ።” (የኃይማኖት አባቶች እና ነቢያት፡ ቅጽ 2፣ ምዕ. 43 ገጽ ) ክርስቶስ የሰይጣንን የይገባኛል ጥያቄ ውድቅ አድርጎ እነሆ ሙሴን ከሞት አስነሣው (ማቴ. 17፡3)።

በሩት 4፡1-12 ቦዔዝ ወደ ቤተልሔም የከተማዋ በር አደባባይ ሲያመራ የምንመለከት ሲሆን፣ ይህች ከተማ ክርስቶስ የቅርብ ዘመዳችን ሆኖ ይህን ዓለም የተቀላቀለባት ናት። ሽማግሌዎች ተሰበሰቡ፣ እናም በመጨረሻ ጫማ መውለቁ (የመቤዠት ምሳሌ) ያደረጉት ልውውጥ መጽናቱን ያሳያል።

የከተሞች መግቢያ በር ጉዳዮች ውሳኔ የሚያገኙበት—ፍርድ የሚሰጥበት ስፍራ ነው። ይህ ደግሞ በዳን. 7:13-14፣ 22፣ 26-27 የቀረበውን የፍርድ ውሳኔ ያንጸባርቃል። በፍርድ ወቅት “ለቅዱሳን የሚፈረድላቸው”፣ ቦዔዝ ለሙሽራው እንዳደረገው ሁሉ ክርስቶስ እኛን ለመዋጀት ዋጋ በመክፈሉ ብቻ እንደሆነ የሚያሳየውን ይህን ወሳኝ የፍርድ ገጽታ መሳት የለብንም።