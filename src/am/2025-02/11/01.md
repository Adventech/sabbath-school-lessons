---
title:  ሩት እና አስቴር
date:   07/06/2025
---

### ለዚህ ሳምንት ጥናት፡
ሩት 1:1– 5፣ ሩት 2:5–20፣ ኢዮ. 1:6–11፣ ማቴ. 4:8, 9፣ አስቴ. 3:1–14፣ ራእ. 12:14–17

> <p>የመታሰቢያ ጥቅስ</p>
> “ንግሥት አስቴር በአደባባዩ ላይ ቆማ ሲያያት ደስ አለው፤ በእጁ የያዘውን የወርቅ ዘንግ ዘረጋላት፤ አስቴርም ቀረብ ብላ የዘንጉን ጫፍ ነካች።” አስቴር 5፡2

በዚህ ሳምንት የመጽሐፍ ቅዱስ ጥናታችን የመጨረሻዎቹን ቀናት ክስተቶች የሚገልጡ ታሪኮችን ማሰሳችንን እንቀጥላለን። እግዚአብሔር እውነተኛ የሕይወት ክስተቶችንና ሕዝቦችን እየተጠቀመ ነገሮችን ከእርሱ እይታ አኳያ መመልከት እንድንችል ይረዳናል። እንዲሁም የገዛ እምነታችንን የሚያጠነክሩልንን ኋላ ላይ ፍጻሜ የሚያገኙ ትንቢቶችን እንዴት መፍታት እንደምንችል ማስተዋል ይሰጠናል።

ትኩረታችን በሁለት ወሳኝ እንስቶች ዙሪያ የሚያጠነጥን ሲሆን፣ የእነርሱ ታሪክ ስፍር ቁጥር የሌለውን ትውልድ ልብ ነክቷል—ሩት እና አስቴር። ሩት ከንብረት የተነቀለች ምስኪን መበለት ስትሆን፣ ነገር ግን ደግ ከሆነው ቦዔዝ ጋር ከተገናኘችና እርሱ ከተቤዣት በኋላ ተስፋ የኖራት ሴት ናት። ትዳራቸው ክርስቶስ ለእኛ ያለውን ፍቅር የሚያንጸባርቅ፣ የሚያስቀና እና ትምህርት ሰጭ የፍቅር ታሪክ ነው። ሌላኛዋ ወጣት ልጃገረድ አስቴር—በባዕድ ምድር የምትኖር፣ ሕዝቧን ለማጥፋት የተሸረበን የጠላት ሴራ በንቃት ያስተዋለችና እነዚህን ወገኖቿን ለመታደግ በተለየ አቅጣጫ በድራማው መድረክ ራሷን የምታገኝ ናት።

ሴት በመጽሐፍ ቅዱስ ትንቢት የክርስቶስ ቤተ ክርስቲያን ዓይነተኛ ምሳሌ መሆኗ እሙን ነው። የሕይወታቸው ወርድና ስፋት በእግዚአብሔር ቃል ሕያው የሆነውን የእነዚህን እንስቶች ማንነት ከመጽሐፍ ቅዱስ ታሪክ እየጨለፍን ከእነርሱ ተሞክሮ የምናገኘውን ትምህርት ለመቅሰም እንሞክር።