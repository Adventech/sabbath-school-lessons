---
title:  ሐማ እና ሰይጣን
date:   11/06/2025
---

በአስቴር ታሪክ ውስጥ ከፍተኛ የሥልጣንና ከበሬታ ጥማት የነበረውን ሰው—ሃማንን እናገኛለን። ሐማ በግዛቲቱ ከነበሩት መሳፍንት እና መኳንንት ሁሉ የላቀ ሥልጣን ተሰጠው (አስቴር 3፡1)።

ሉሲፈርን አስመልክቶ በሕዝ. 28፡ 11-15 እና ኢሳ. 14፡12- 15 የተጻፉትን ስናነብ፣ ከሐማ ጋር የሚያመሳስሉትን ማለትም ለእግዚአብሔር የበላይነት ለመንበርከክ እምቢተኛነቱንና በእግዚአብሔር የተመረጡ ሕዝቦች ላይ በጠላትነት የተነሣ እኩይ ተቃዋሚነቱን የሚያሳዩ አንዳንድ ባህሪያት እናገኛለን።

የሰይጣን ዋንኛ ዓላማ አጠቃላይ ድምር የተገለጠው ክርስቶስን በፈተነበት ታሪክ ውስጥ ሲሆን፣ ይኸውም ክርስቶስን ከፍ ወዳለ ተራራ አውጥቶ የዓለምን መንግሥታት ከነክብራቸው ባሳየው ወቅት ነበር (ማቴ. 4፡8-11)። ቀደም ብለን እንደተመለከትነው ክርስቶስ የመጣው ዓለምን ሊቤዣትና የይገባኛል ባለመብት መሆኑን ለማሳየት ሲሆን፣ ይህንንም ከእኛ እንደ አንዱ በመሆን ፈጽሞታል። የሱስ የቅርብ ዘመዳችን እነሆ ተቤዢያችን ነው። እርሱ ዓለምን ለመቤዠት የከፈለው ዋጋ ከመጠን በላይ ውድ እና የከበረ ለመሆኑ እሙን ነው።

ሰይጣን ለሥልጣንና አምልኮ ያለው የማያባራ ፍትወት ይህችን ዓለም ወደ መጨረሻው ቀውስ እንደሚያመጣት ከራእይ መጽሐፍ እንመለከታለን። ለእርሱ ለመስገድ ከሚቃወሙ ለየት ያሉ ሕዝቦች በቀር፣ የእርሱ መሸንገያና ማታለያዎች ዓለም በሙሉ “በመደነቅ” አውሬውን እንዲከተለው ያሳምናሉ (ራእ. 13፡ 3-4)። ከእነዚህ ሕዝቦች ጋር ያለውን ጉዳይ በኃይል ለመፍታት ያስባል።

`ሐማ ከእግዚአብሔር የተመረጡ ሕዝቦች አንዱ የሆነው መርዶክዮስ ወድቆ እንዳልሰገደለትና ይገባኛል ብሎ ያሰበውን ይህን የ “አምልኮ” ክብር እንዳልሰጠው ሲገነዘብ “እጅግ ተቈጣ” (አስቴር 3፡5-6)። ይህን ተከትሎ የመርዶክዮስን ወገኖች በሙሉ ከምድር ገጽ ለማጥፋት ቆርጦ ተነሣ። ጥቅሶቹን ያንብቡ፡ አስቴር 3፡1-14፣ ራእ. 12፡14-17፣ ራእ. 13፡ 15። በእነዚህ ጥቅሶች መካከል የሚያገኙት ተመሳሳይ ሀሳብ ምንድን ነው? ዮሐንስ የእግዚአብሔርን ትሩፋን ቤተ ክርስቲያን የሚገልጽበት መንገድ ሐማ የእግዚአብሔርን ሕዝቦች ከሚገልጽበት ጋር እንዴት ይመሳሰላል?`

ዲያብሎስ በዚህ ዓለም ላይ የይገባኛል ጥያቄ አንስቷል፣ ነገር ግን ለእግዚአብሔር ታማኝ የሆኑ የእግዚአብሔርን ትእዛዛት የሚጠብቁ ሰዎች መኖራቸው፣ የእርሱን ፍጹም የበላይነት ሐሰት መሆኑን በማስረጃ ይቃወማሉ።

`“ሰንበት በመላው የክርስትና ተቋማት ልዩ የውዝግብ መነሾ በሚሆንበት ወቅት፣ ጥቂቶች ለብዙኃኑ ፍላጎት ተገዢ ላለመሆን የሚያደርጉት የማያባራ ተቃውሞ ለዓለማቀፋዊው ውግዘትና እርግማን ይዳርጋቸዋል።”—Ellen G. White, Signs of the Times, February 22, 1910. ዛሬ እምነትዎን እየፈተኑ ስላሉ”ጥቃቅን” ነገሮች አሰብ ያድርጉ። በእነዚህ “ጥቃቅን” ነገሮች ዙሪያ ሰጥቶ የመቀበል ልል አቋም የሚያራምዱ ከሆነ፣ ታላቁ የፈተና ወቅት ሲመጣ ምን ሊያደርጉ ነው?`