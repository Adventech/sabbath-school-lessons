---
title:  ሩት እና ቦዔዝ
date:   09/06/2025
---

`ኑኃሚን በሕይወቷ ላይ የደረሰውን መራራ ገፈት ተከትሎ ስሟ ማራ ተብሎ እንዲጠራ ስለ መጠየቋ እናነባለን (ሩት 1፡20)። ከፈጣሪያችን ጋር የነበረን ግንኙነት በኃጢአት ምክንያት ላይመለስ ተበላሽቷል፤ ይህም መንፈሳዊ ድህነት ውስጥ እንድንወድቅ አስገድዶናል። ተስፋችን በመደብዘዙ ከነዶው መካከል ማግኘት የምንችላትን እየቃረምንና በፈረሰው ዓለም ውስጥ ሊገኝ የሚችለውን የደስታ ሽርፍራፊ እያገኘን ሕይወታችንን እየገፋን እንገኛን። ነገር ግን የአስደናቂው ግኝት ባለቤት በምንሆንበት ቅጽበት እነሆ ሁሉም ነገር ይለወጣል፡ እግዚአብሔር አልረሳንም! ጥቅሶቹን ያንብቡ፡ ሩት 2፡5-20። ይህ የታሪኩ ወሳኝ ምዕራፍ የሆነው ለምንድን ነው? ኑኃሚን የሚቤዠውን ሰው ማንነት ማግኘቷ ያን ያህል መልካም ዜና ሆኖ የቀረበው ለምን ይመስሎታል?`

ከንብረቷ የተነቀለችው ኑኃሚን ወደ ሞዓብ ከመሄዳቸው በፊት ተመልሳ ወደዚህ ስፍራ የመጣችው ርስቷን ሸጣ ዕዳዋን ለመክፈል ሳይሆን እንደማይቀር ይታሰባል። በተስፋይቱ ምድር እግዚአብሔር ከንብረት የተነቀሉ ዜጎች በውርስ ያገኙትን ርስት መልሰው የሚጠይቁበትን ደንብ አዘጋጅቶ ነበር። በዚህም አንድ የቅርብ ዘመድ ርስቱን ለግለሰቡ መቤዠት ይችል ነበር። ቦዔዝ ደግ ገበሬ ብቻ ሳይሆን፤ ዘመድም ጭምር ነበር። አንድ ሰው ዕዳውን ለመክፈልና በእስራኤል ውርስ ያገኘውን ርስት መጠየቅ የማይችል ከሆነ፣ የቅርብ የሆነ ዘመዱ ይህን ሊያደርግለት (ሊቤዠው) ይችላል። “ ‘ከወገንህ አንዱ ደኽይቶ ርስቱን ቢሸጥ፣ የቅርብ ዘመዱ መጥቶ ወገኑ የሸጠውን ይዋጅለት’ ” (ዘሌዋ. 25፡25)።

የቦዔዝ ደግነትና ለጋስነት ብቻ ሳይሆን፣ ነገር ግን ዘመድ መሆኑ መታወቁ፣ ከሁሉ የላቀ የምሥራች ነበር። በእነዚህ ሁለት ሴቶች የደረሰው የድኽነት ገፈት በአጭር የሚቀጭ እንጂ አብሯቸው የሚዘልቅ አልነበረም።

ክርስቲያኖች ቦዔዝ የክርስቶስ ምሳሌ እንደሆነ ከረዥም ጊዜ አንስቶ ተረድተዋል። እርሱ ፈጣሪያችን ብቻ ሳይሆን ነገር ግን እውነተኛ ደም እና ሥጋ በመልበስ ሰው ሆኖ ይዛመደን ዘንድ መረጠ። ራሱን “የሰው ልጅ” (ማቴ. 12:8፣ ማር. 8:31፣ ሉቃ. 22:22፣ ዮሐ. 3:14) እያለ በተደጋጋሚ የሚጠራበት ምክንያቱ ይኸው ነው።

`በጣም ብዙ ሰዎች እግዚአብሔርን ጨካኝ አድርገው ይስሉታል። ነገር ግን በቦዔዝ የተገለጠው የክርስቶስ ምስል እንደነዚህ ያሉትን አስተሳሰቦች ሙሉ በሙሉ ያስወግዳል። እግዚአብሔር የምንገኝበትን ጥልቅ የመንፈሳዊ ረሃብ ድባብ መገንዘብ ብቻ ሳይሆን ሙሽራው እንድንሆን ይፈልጋል። ፈጣሪ የመፍጠር ሥራው አካል ብቻ ሳይሆን ነገር ግን ለፈጠረው እንደሞተለትም ለማገናዘብ ይሞክሩ። ይህ አስደናቂ እውነት በገዛ ሕልውናችን ዙሪያ ባለን አመለካከት ምን ተጽእኖ ማሳደር ይገባዋል?`