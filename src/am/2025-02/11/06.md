---
title:  እንደዚህ ላለው ጊዜ
date:   12/06/2025
---



ጠንከር ባሉ የመጽሐፍ ቅዱስ ትንቢቶች ዙሪያ ምልከታ ማድረግ፣ በአንዳንድ ክርስቲያኖች ዘንድ ውስጣዊ ምቾት የማጣት ዝንባሌ ሲፈጥርባቸው ይስተዋልባቸዋል። ከባባድ የፈተና ወቅቶች ከፊታችን እንዳሉ ስንመለከት፣ ትኩረታችንን በታሪኩ ቃል ከተገባው መፍትሔ ይልቅ በመከራው ላይ የምናደርግ ከሆነ፣ የትንቢት ጥናታችን ፍርሐትን መሰረት ያደረገ ሊሆን ይችላል። እግዚአብሔር የወደፊቱን—ላይ ላዩን በስኳር የሚቀባባ አምላክ እንዳልሆነ ሁሉ፣ አሁን እና በታላቁ ተጋድሎ መገባደጃ መካከል የሚከናወኑ ክስተቶችን በሐቅ በመናገር ረገድ ታማኝ ቢሆንም፣ ታሪኩን እስከ መጨረሻው ማንበብ ሁሌም ቢሆን አስፈላጊ ነው፡

እግዚአብሔር በሰብአዊው አመጽ ስለተፈጠረው ውጥንቅጥ እውነቱን የሚገልጥበት አጠቃላይ ንድፍ በትንቢት ውስጥ ያለ ሲሆን፣ በዚህም የሚያስከትላቸውን መዘዞች ያሳየናል። ነገር ግን በዚህ ውስጥ እርሱ ሁልጊዜ ተስፋ ይሰጠናል። አንዳንዶች የመጨረሻውን ቀውስ ማለትም “የያዕቆብን የመከራ ጊዜ” ትንቢት በፍርሃትና በመንቀጥቀጥ ሲመለከቱ ይስተዋላሉ። የምድር ታሪክ የሚቋጭባቸው እነዚያ ወቅቶች ለእግዚአብሔር ሕዝቦች ቀላል አለመሆናቸው እሙን ነው። ነገር ግን የመከራው ዘመን ትንቢት የማይቀለበሰውን ያህል የመዳናችን ተስፋም አስተማማኝ ነው።

`በራእ. 12 ዲያብሎስ የክርስቶስን ሙሽራ በጥላቻ ሊበቀላት ቢያሳድዳትም፣ ነገር ግን እግዚአብሔር ያድናት ዘንድ ጣልቃ ይገባል። የአስቴር ታሪክ በድራማው ውስጥ ወሳኝ ሚና የምትጫወተውን ቆንጆ ንግሥት የያዘ ሲሆን፣ እግዚአብሔርም ሕዝቦቹን ለማዳን እርሷን በኃይል ይጠቀምባታል። ጥቅሶቹን ያንብቡ፡ አስቴር 4፡13-14፣ 5፡1-3፣ 9፡20-28። በምድር ታሪክ መደምደሚያ ወቅቶች ላይ ሊደርስብን ስለሚችል መከራ ከእነዚህ መልእክቶች ምን እንማራለን?`

እግዚአብሔር በታሪክ የተወሰኑ ዘመናትን ለሚሸፍኑ ጊዜያቶች ትሩፋን ቤተ ክርስቲያኑን አስነሣ። የ1260 ቀናት ትንቢት አካል የሆነው የጨለማው ዘመን መገባደጃ ላይ፣ እግዚአብሔር ሙሽራውን ከተሸሸገችበት (ራእ. 12፡14) ያወጣት ሲሆን፣ ይኸውም የሦስቱ መላእክት መልእክት የሆነውን የመጨረሻውን የምሕረት መልእክት ለዓለም ትሰብክ ዘንድ ነው። እኛ በዚህ ምድር ያለነው “እንደዚህ ላለው ጊዜ” ነው (አስቴር 4፡14/ 1962 ትርጉም/)።

`አስቴር ሐማ በሕዝቧ ላይ የከፈተውን ስደት ትጋፈጥ ዘንድ ብቻዋን አለመሆኗን ተገነዘበች። በንጉሡ ፊት ሞገስ ማግኘቷንም ተከትሎ እነሆ በመጨረሻ በሕዝቦቿ ላይ አንዣቦ የነበረው አደጋ ተወገደ። እኛም ወደ ምድር ታሪክ የመጨረሻዎቹ ጊዜያቶች ስንገባ ብቻችንን አንሆንም። ንጉሡ ከጎናችን ስለሚሆን ከዚህ ታሪክ በተመሳሳይ እርሱ ለሕዝቦቹ ጥላ ከለላ በመሆን ይታደጋቸዋል። በዚህ ታሪክ ነገሮች ለእግዚአብሔር ሕዝብ መልካም ገጽታ ይዘው መጠናቀቃቸውን እንመለከታለን። ሆኖም ግን፣ ሁሌም እንዲህ ዓይነቱ ፍጻሜ ይኖራል ማለት እንችላለን? በክርስቶስ ላይ ያለንን ተስፋ ጠብቀን መቆየት እንችል ዘንድ ሁሌም ቢሆን ነገሮችን ረዘም ያለ ጊዜ ሊወስድ ከሚችል ምልከታ አኳያ ማጤን የሚኖርብን ለምንድን ነው?`