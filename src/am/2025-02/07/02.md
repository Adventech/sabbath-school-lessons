---
title:  እነሆ እኔን ላከኝ
date:   11/05/2025
---

ከዓመታት በፊት አንድ ቤተ ክርስቲያን ቀድሞ የነበረውን አሮጌና ጊዜው ያለፈበትን ምድር ቤት በአዲስ ለማደስ ወሰነ። በመጀመሪያ ካደረጓቸው ነገሮች አንዱ የአምልኮ ስፍራውን ይበልጥ ያስውባል ብለው ያመኑበትን አዲዲስ መብራቶች መግጠም ነበር። ይሁን እንጂ መብራቶቹ አንዴ ከተገጠሙ በኋላ፣ መሰብሰቢያ ስፍራው ይበልጥ የከፋ መልክ የያዘ መሰለ። ለዚህ መንስዔው ደማቆቹ መብራቶች እንከኖችን ልቅም አድርገው ማሳየታቸው ነበር።

`ኢሳይያስ ስለ እግዚአብሔር ዙፋን የተመለከተው አስደናቂ ራእይ የነበሩትን እንከኖች በሐዘን እንዲገነዘብ አስችሎታል። “እኔም፣‘ከንፈሮቼ የረከሱብኝ ሰው ነኝ፤ የምኖረውም ከንፈሮቹ በረከሱበት ሕዝብ መካከል ነው፤ ዐይኖቼም ንጉሡን፣ የሰራዊት ጌታ እግዚአብሔርን አይተዋልና ጠፍቻለሁ፣ ወዮልኝ!’ አልሁ።” (ኢሳ፣ 6፡5)። እኛም በድንገት ወደ ጌታ ሐልዎት ብንወሰድ ተመሳሳይ ስሜት መጋራታችን አይቀሬ ነው። የብርሃኑ ነጸብራቅ ሁሉንም ሰበቦች ለማስወገድ በቂ ነው። በእግዚአብሔር ሐልዎት ፊት ስንቀርብ እንደጠፋን ሆኖ ይሰማናል። ኢሳይያስ የገጠመው በሕይወት ዘመኑ ሁሉ ይሆናል ብሎ ያልጠበቀው ነገር ነበር። ጥቅሶቹን ያንብቡ፡ ኢሳ. 6፡6-8። ኢሳይያስ ኃጢአት ማለት “መጥፋት” እንደሆነ ያውቅ ነበር። የኃጢአት ደሞዝ ሞት ነው። ነገር ግን እኛን ለኃጢአት መዘዝ ከመተው ይልቅ፣ የፍቅር አምላክ ወደ ራሱ ይስበናል። የዚህ (የኢሳይያስና የእግዚአብሔር) መገናኘት ውጤቱ ምን ነበር? ለምንስ አስፈላጊ ሆነ?`


ከዚያም ከሱራፌል አንዱ ከመሠዊያው ላይ የእሳት ፍም በጕጠት ወስዶ አፉን በእሳቱ ነካው። ይህ ስለ እግዚአብሔር ሕዝቦች ምልጃ የሚቀርብበት የዕጣኑ መሠዊያ (ራእ. 8፡3-4) ሳይሆን አይቀርም። አሁን ኃጢአቱ ይቅር ስለተባለ በእግዚአብሔር ፊት ለመቆም ብቁ ሆኖ ተቆጥሯል። ሆኖም ከዚያ በላይ ግን እግዚአብሔርን በዓለም ላይ እንዲወክል ተልዕኮ ተሰጥቶት ነበር።

“ሱራፌል” የሚለው ቃል “የሚነደው” የሚል ትርጉም ያለው መሆኑ ትኩረታችንን ይስበዋል። እዚህ ላይ የሱስ ስለ መጥምቁ ዮሐንስ አገልግሎት የተናገረውን ልብ ማለት ተገቢ ነው፡ “ዮሐንስ እየነደደ ብርሃን የሚሰጥ መብራት ነበረ፤ እናንተም ለጥቂት ጊዜ በብርሃኑ ደስ ልትሰኙ ወደዳችሁ” (ዮሐ. 5፡35)።

እርግጥ ነው፣ ዮሐንስ ራሱ ጸጋና ድነት የሚያስፈልገው ኃጢአተኛ ቢሆንም፣ አገልግሎቱ ጸጋ እና ድነትን በብቸኝነት ሊያመጣ ወደሚችለው ወደ እርሱ (የሱስ) የጠቆመ ነበር።

የሱስ የአብን ክብር ፍጹም አድርጎ በመወከል የመጣ ሲሆን፣ እግዚአብሔርም ልክ እንደ ሰማያዊው ሱራፌል ሁሉ፣ ተመሳሳይ ኃላፊነትን ለኃጢአተኛው ነቢይ ሰጥቶ ላከው። ኢሳይያስ ከኃጢአቱ እንደነጻ ካወቀ በኋላ ነበር—እነሆ እኔን ላክ ያለው።

`ከኃጢአታችን በየሱስ ደም የነጻን እኛ እያንዳንዳችን እንዴት እንደ ኢሳይያስ ምላሽ መስጠት እንችላለን?`