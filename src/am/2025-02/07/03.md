---
title:  ሁለቱ ኪሩቤሎች
date:   12/05/2025
---

`የቀደሙት ወላጆቻችን ከኤደን የአትክልት ስፍራ እንደተባረሩ እግዚአብሔር የመሲሑን ተስፋ ሰጠ (ዘፍ. 3፡15)። ከዚያም በገነት ደጆች ግዙፍ ምሳሌ አቆመ፡ ሁለቱን ኪሩቤል እና በየአቅጣጫው የምትገለባበጥ ነበልባላዊ ሠይፍ። ይህ ትዕይንት የእግዚአብሔር የዙፋኑ ምልክት ከሆነው የቃል ኪዳኑ ታቦት (ዘፀ. 25፡ 18) ጋር በቅርብ የሚመሳሰል መሆኑ ሊሰወርብን አይገባም። ጥቅሶቹን ያንብቡ፡ ዘፍ. 3፡21-24። ለኪሩቤል የተሰጠው የሥራ ኃላፊነት ምን ነበር -ለምን?`

ኃጢአተኞች ወደ ሕይወት ዛፍ እንዳይደርሱ የመጠበቅ ኃላፊነት ለኪሩቤል መሰጠቱ እርግጥ ቢሆንም (ዘፍ. 3፡22)፣ አንድ ቀን፣ ሰብዓዊ ፍጡራን አጥተውት ወደ ነበረው የኤደን ገነት እንደሚመለሱ የሚያመላክት ተስፋና ቃል ኪዳንም ጭምር ነበር። “ሰብዓዊው ፍጡር አስደሳች ከሆነው የዔደን ገነት ከተባረረ በኋላ በምድር ላይ ለረጅም ጊዜ ይታይ ነበር። የመግቢያ በሩ በመላእክት የተጠበቀ ነበር። ወደ ህይወት ዛፍ የሚወስደውን መንገድ ለመጠበቅ እግዚአብሔር ኪሩቤልንና በየአቅጣጫው የምትገለባበጥ ነበልባላዊ ሰይፍ አኖረ። በዚያ መለኮታዊው ክብር ተገልጦ ይታይ ነበር። አዳም እና ልጆቹ እግዚአብሔርን ለማምለክ ወደዚህ ስፍራ በመቅረብ በመተላለፋቸው ምክንያት አሁን በዐይን ብቻ ከሚያዩት ዔደን ገነት ያስወጣቸውን ሕግ ለመጠበቅ በእግዚአብሔር ፊት ቃል ገቡ። ኋላ ላይ የምግባረ ብልሹነት ማዕበል ዓለምን ሲመታና የሰዎች በጥፋት ውሃ መውደም ሲወሰን ዔደን ገነትን ያስቀመጠው አምላክ ከምድር ላይ አነሣው። ነገር ግን በመጨረሻው ቀን “አዲስ ሰማይና አዲስ ምድር” (ራዕይ 21፡1) ሲገለጥ፤ መጀመሪያ ከነበረው ሞገስ በላይ እጥፍ ድርብ ሞገስ ይዞ ዳግመኛ ይመጣል።” (የኃይማኖት አባቶች እና ነቢያት ገጽ 57-58)።

በዘፍጥረት 3፡24 ላይ የሚስተዋለው የቃላት አገባብም እንዲሁ ትኩረትን የሚስብ ነው፡ መጽሐፍ ቅዱስ እግዚአብሔር ኪሩቤልን ከኤደን በስተ ምሥራቅ “አኖረው” ሲል የሚያመለክት ሲሆን፣ በቀደመው የዕብራይስጥ ቃል ሻካን፣ እግዚአብሔር በሕዝቡ መካከል የሚያድርበት የቅዱሱ “ማደሪያ ድንኳን” ሥርወ ቃል ነው (ዘፀ. 25፡9፣ ዘኁ. 3፡26)። ምንም እንኳ የእግዚአብሔርን መገኘት የሚያመለክተው ሸኪናህ የተሰኘው የተለመደ ቃል በመጽሐፍ ቅዱስ ውስጥ ባይገኝም፣ ይኽም ቃል ብዙውን ጊዜ "የማደሪያ ድንኳን" ተብሎ በተተረጎመው በዚሁ ቃል ላይ የተመሠረተ ነው። ሻካን ቃል በቃል ሲተረጎም፡ “እግዚአብሔር ከዔደን ገነት በስተ ምሥራቅ በመገናኛ ድንኳኑ ኪሩቤልን አኖረ” የሚለውን ፍቺ ይሰጣል።

በመጽሐፍ ቅዱስ ኪሩቤል ከእግዚአብሔር ሐልዎት ጋር የተያያዘ ነው— በተለይም ስሙ በሚታወጅበት ዙፋኑ ባለበት ስፍራ (1ዜና፡ 13፡6፣ መዝ. 80፡ 1፣ ኢሳ. 37፡16)። በራእ. 4 እና 5 በእግዚአብሔር ዙፋን ቅጥር ሆነው ለእርሱ የምስጋና መዝሙር እያቀረቡና ሁሉን የፈጠረ አምላክ እርሱ ይገዛ ዘንድ ባለ መብት መሆኑን የሚያውጁትን ሃያ አራቱን ሽማግሌዎች መዘንጋት የለብንም (ራእ. 4፡11)። ይህ የዙፋን ክፍል ትዕይንት እና ይቅር እንደተባሉ ኃጢአተኞች ከፈጣሪያችን ጋር ሊኖረን ስለሚገባን የግንኙነት ሚና እንድናስተውል ይረዳናል።