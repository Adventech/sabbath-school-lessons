---
title:  ለትንቢት መሠረቶች
date:   10/05/2025
---


### ለዚህ ሳምንት ጥናት፡
ኢሳ. 6:6–8፣ ዘፍ. 3:21–24፣ ሕዝ. 1:4–14፣ ራእ. 4:1–11፣ ዘኁ. 2:3–25፣ ኢሳ. 14:12–14

> <p>የመታሰቢያ ጥቅስ</p>
> “ከዚያም የጌታ ድምፅ፣ ‘ማንን እልካለሁ? ማንስ ይሄድልናል?’ ሲል ሰማሁት። እኔም፣ ‘እነሆኝ፤ እኔን ላከኝ’ አልሁ።” ኢሳ. 6፡8


እግዚአብሔር የሁሉም ፈጣሪ የመሆኑ መሠረት፣ በዩኒቨርስ ላይ ሥልጣን እንዲኖረውና ጽንፈ ዓለምን እንዲገዛ ባለ መብት አድርጎታል (ራእ. 4፡ 11)። የእግዚአብሔርን ጻድቅ ባህሪ መረዳት ስንችል፣ በኃጢአት የወደቁ ሰብዓዊ ፍጡራን ከእግዚአብሔር ክብር እንዴት እና ለምን በአጭር እንደሚስተጓጎሎ ማስተዋል እንጀምራለን (ሮሜ 3፡23)።

በዚህ ሳምንት ወደ አምላካዊው ዙፋን ቅጥር ራእይ ይበልጥ ቀረብ ብለን፣ ሰብዓዊው ዘር እንዴት ቅዱስ ከሆነው አምላክ ጋር እንደሚዛመድ፣ የክርስቶስ መሥዋዕት እንዴት አድርጎ ወደ ቀደመው ንጽህና እንደሚመልሰንና ወደ ዙፋኑ እንደሚያቀርበን እንመለከታለን። የእግዚአብሔር እቅድ እኛን እንደ ግለሰብ ብቻ ሳይሆን ነገር ግን በአጠቃላይ እንደ ሰብዓዊ ዘር ወደ ቀደመው ንጽህና መመለስ ሲሆን፣ ይኸውም ዳግም የእርሱን ክብር ለተቀረው ፍጥረት እንገልጥ ዘንድ ነው።

እግዚአብሔር ለእኛ ይቅር ለተባልነው እና ለተዋጀነው ኃጢአተኞች ያቀረበውን ከፍ ያለ ጥሪ ማስተዋልና ማድነቅ እንድንጀምር የሚያስችሉንን ጠቃሚ ፍንጮች፣ የተቀረውን የመጽሐፍ ቅዱስ ክፍል በመመርመር ማግኘት እንችላለን።

ሰብዓዊ ዐመጽ ውሎ አድሮ እነሆ ለዘላለም ያከትማል። ሆኖም ከዚያ በላይ— የእግዚአብሔር አፍቃሪ፣ ራስን የካደና መሥዋዕት ያደረገ ባህሪው፣ ለሰብዓዊው ፍጡር ከነበረው የቀደመ ንድፍ የበለጠ ደማቅ ብሎም አንጸባራቂ ይሆናል። ምንም እንኳ የሰው ልጆች ይወድቁ ዘንድ የእግዚአብሔር እቅድ ሆኖ ባያውቅም፣ በመስቀሉ አማካይነት የእግዚአብሔር የፍቅር ባህሪ አስገራሚ ሆኖ ተገለጠ!