---
title:  የአሕዛብ ገዢዎች
date:   23/04/2025
---



`እግዚአብሔር ከእስራኤል ጋር የነበረው ግንኙነት ከአዲስ ኪዳን ቤተ ክርስቲያን ጋር ላለው ግንኙነት በርካታ ጥልቅ ግንዛቤዎችን ያስጨብጣል። እንዲያውም እስራኤል ለቤተ ክርስቲያን ስህተቶች እንደ ማስጠንቀቂያ በመሆን በብዙ መንገዶች አገልግላለች። ከጥንት እስራኤላውያን በላቀ መንፈሳዊነት ላይ እንገኛለን ብለው አፋቸውን ሞልተው መናገር በማይችሉበት ርቀት የሚገኙት ክርስቲያኖችም እንኳ፣ ዛሬም ለተመሳሳይ ፈተናዎች ስስና በቀላሉ ተጠቂዎች ሆኖው ይገኛሉ። ጥቅሶቹን ያንብቡ፡ ማቴ. 20፡25-28። ደቀ መዛሙርት ቤተ ክርስቲያንን በማቋቋም በሚያደርጉት እንቅስቃሴ፣ የሱስ ከምን ዓይነት ስህተት እንዲጠበቁ ነበር ያስጠነቃቸው?`

እስራኤል ሰብዓዊ ንጉሥ እንዲሰጣት መጠየቋ፣ በሕዝቡ ላይ የሥነ ምግባር ውድቀት አስከተለ። እግዚአብሔር ሕዝቡን ለማረም በባቢሎናውያን ምርኮ ሥር እንዲወድቁ እስከፈቀደበት ጊዜ ድረስ ነገሥታቱ ያለማቋረጥ የክፋትን ጎዳና ሽምጥ መጋለባቸውን ተያያዙት።

በቤተ ክርስቲያን ታሪክም ቢሆን ተመሳሳይ የሆነ ነገር ተከስቷል። ምንም እንኳ እንደ አሕዛብ ብሔሮች ሁሉ ራሳቸውን ማዋቀር ባይችሉም፣ ቆስጠንጢኖስ ወደ ሥልጣን መጥቶ ክርስቲያን ነኝ ሲል አማኞች እፎይታ አገኙ። ስደት አሁን አበቃ! ያ በራሱ በረከት ቢሆንም፣ የንጉሠ ነገሥቱን ሥልጣን ለራሳቸው ጥቅም ሥራ ላይ ሊያውሉ የሚችሉበት ሁኔታ የተመቻቸ መሰለ።

በአራተኛው መቶ ዘመን ላይ በክርስቲያኖች መካከል በርካታ ወሳኝ የሚባሉ አለመግባባቶች ተከስተው ነበር። ቤተ ክርስቲያን እነዚህን ልዮነቶቿን ለመፍታት የሚያስችል ቁመና ላይ አለመሆኗን በመገንዘቧ ንጉሠ ነገሥቱ ጣልቃ እንዲገባ ተማጽኖ አቀረበች። ከዚህ ጊዜ አንስቶ በአንድ ወቅት በደረጃ እኩል ከነበሩ ወንድሞች መካከል በዕድሜ ጠና ያለውና የቤተ ክርስቲያን መሪ የነበረው የሮሙ ጳጳስ፣ አሁን ከፍ ወዳለ እውቅና ተሸጋገረ። ቤተ ክርስቲያኗ መንግሥት በኃይማኖታዊ ጉዳዮች ውስጥ ጣልቃ እንዲገባ ጠየቀች፣ እናም መንግሥት አንዴ እግሩን ካስገባ በኋላ፣ ነገሮች ከቀድሞው ወደ ባሰ የከፋ ሁኔታ ተሸጋገሩ።

እንደ ጥንቷ እስራኤል ሁሉ፣ በክርስትና ታሪክ በርካታዎቹ በጽልመት የተዋጡ ምዕራፎች፣ ቤተ ክርስቲያን ከዓለም ጋር ያደረገቻቸው ቀጥተኛ ሰጥቶ የመቀበል ውጤቶች ናቸው። እስራኤል ፊቷን ወደ ጣኦት አምልኮ—ብልሹዎቹ ነገሥታቶቿም በሥልጣን ጥም ሰክረው ሕፃናትን መሥዋዕት አድርጎ እስከ ማቅረብ እንደ ደረሱ ሁሉ፣ ቤተ ክርስቲያንም ቀስ በቀስ አያሌ የአረማዊ መንግሥታትን ልምዶችና አሠራሮች በመከተል ስፍር ቁጥር የሌላቸው ታማኝ አማኞች እራሱን ከመንግሥት ጋር ላቆራኘው ቤተ ክርስቲያናዊ ተቋም እንደ ስጋት በመቆጠራቸው የሰማዕትነትን ጽዋ ጨለጡ። `በእርስዎ ባህልና ማኅበረሰብ ውስጥ እነዚህ ተመሳሳይ ፈተናዎች የእምነታችንን ጽኑ አቋም አደጋ ላይ ሊጥሉ የሚችሉባቸው አካሄዶች የትኞቹ ናቸው?`