---
title:  ሕዝቦች፡ ክፍል 1
date:   19/04/2025
---

### ለዚህ ሳምንት ጥናት፡
ዘፍ. 10:1–12፣ ዘፍ. 12:1–9፣ 1ሳሙ. 8:4–18፣ ማቴ. 20:25–28፣ ራእ. 18:1–4።

> <p>የመታሰቢያ ጥቅስ</p>
> “‘ሥልጣን፣ ክብርና ታላቅ ኀይል ተሰጠው፤ በልዩ ልዩ ቋንቋ የሚናገሩ ሰዎች፣ መንግሥታትና ሕዝቦች ሰገዱለት፤ ግዛቱም ለዘላለም የማያልፍ ነው፤ መንግሥቱም ፈጽሞ የማይጠፋ ነው።’” ዳን. 7፡14


የራእይ መጽሐፍ እግዚአብሔር ለወደቀው ዓለም የሰጠውን መፍትሔ ያሳየናል። በመጨረሻዎቹ ምእራፎች እንደተመለከተው፣ እንደገና ወደ ሕይወት ዛፍ መድረስ በመቻሉና እርግማኑ በመነሣቱ በእግዚአብሔር ፊት ዳግም ተቀባይነት ማግኘት ሆኖልናል። የራእይ መጽሐፍ በአንዳንድ ይዘቶቹ የዘፍጥረት መጽሐፍ ግልባጭ ሆኖ እናገኘዋለን። የዓለም ችግሮች እንዴት መጀመሪያ እንደተፈጠሩ ለመረዳት ዘፍጥረት ቁልፍ መሣሪያ የሆነው በዚህ የተነሣ ነው።

በዳንኤልም ሆነ በዮሐንስ ራእይ ውስጥ ከተካተቱት ቁልፍ ጉዳዮች አንዱ፣ ሰብዓዊው መንግሥት የእግዚአብሔር ሕጋዊ ንብረት የሆነችውን ዓለም በቁጥጥሩ ስር ለማዋል በተከታታይ እያደረገ ያለውን ጥረት ያሳየናል። ሆኖም ይህ አስከፊ የኃጢአትና የዓመጽ ምዕራፍ ለአንዴና ለመጨረሻ ጊዜ ለዘላለም ከተዘጋ በኋላ፣ ውሎ አድሮ ምድር በጽድቅ የምትገዛ ይሆናል።

በሺዎች የሚቆጠሩ የረጅም ዘመናት የሰብዓዊው ፍጡር መንግሥታዊ ሥርዓተ ሙከራ ሂደት ወደዚህ የመጨረሻ ምዕራፍ ያደርሳል። በዚህ ሂደት ታላላቅ የተባሉ ጽንሰ ሀሳቦች እንኳ ሳይቀሩ ሁሌም ክሽፈትን ከማስተናገድ በዘለለ የፈየዱት አንዳች ነገር የለም። ለሺዎች ዓመታት የተስተዋለው አብዛኛው የሰው ልጅ ታሪክ ሌላ ሳይሆን እነዚህ የከሸፉ ሥርዓቶች በእኛ ላይ ያደረሱትን አሳዛኝ ክስተቶች የሚተርክ ነው። በመጨረሻ፣ የእግዚአብሔር “ዘላለማዊ መንግሥት” (ዳን. 7፡27) እስከሚመሠረት ድረስ ሰብዓዊው መንግሥት እየከፋ እንጂ እየተሻለ አይሄድም።