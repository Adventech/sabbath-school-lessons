---
title:  ብርሃን ለአሕዛብ
date:   24/04/2025
---

እግዚአብሔር የእስራኤልን ሕዝብ የመሠረተበት ዋና ዓላማ የተቀረውን ዓለም ለመኮነን ሳይሆን ለማዳን ነበር። አንዳንዴ ጻድቅ ባህሪ ከፊት ለፊታችን ሲገጥመን ራሳችንን እንደ ከንቱ በመቁጠር የጠፋን አድርገን ብናስብ አይፈረድብንም።

በተመሳሳይ የእስራኤልም መፈጠር የአጎራባች ብሔራትን ኃጢአትና ራስ ወዳድነት አጉልቶ የሚያሳይ ነበር። ከእግዚአብሔር ጋር ተስማምተው የሚኖሩ አማኞች የጽድቅ ባሕሪውን በጉልህ የሚገልጹ ሲሆን ይህም ጽኑ መሠረት ወዳለው እምነት ይመራቸዋል። እንደ እውነቱ ከሆነ፣ “የእግዚአብሔርን ትእዛዛት የሚጠብቁ” (ራዕ. 14፡12) ወገኖች ሕይወት፣ የእርሱን ባህሪ እንደ መስታወት ማሳየት ይኖርበታል።

ይሁን እንጂ እስራኤላውያን ማድረግ የሚገባቸውን ቢያደርጉና የታዘዙትን ቢፈጽሙ ኖሮ፣ መንግሥታት ስለ እነርሱ እና ስለ አምላካቸው የበለጠ ለማወቅ በመሻት በሰላም ወደ እነርሱ በመጡ ነበር። ሆኖም ከባቢሎን ምርኮ አሳዛኝ ታሪክ እንዳሳየው፣ በዚያ ፋንታ እነዚህ መንግሥታት ጦርነት ለመግጠም መጡ።

እርግጥ ነው፣ የእግዚአብሔርን ባሕሪ ፍጹም በሆነ መንገድ ያሳየ ብቸኛው ሰው የሱስ ነው። ልቦችን እርግጠኛና ጥልቅ በሆነ መንገድ የነካውና ፍጹም የሆነው የእርሱ ምሳሌነት እነሆ ለሰዎች የቀረበ ግብዣ ነበር (ዮሐ. 3፡16-21)።

`እስራኤልን እንደ ሕዝብ የመመሥረት የመጨረሻው ዓላማ፣ እግዚአብሔር ቤተ ክርስቲያንን ለመመሥረት ከነበረው ዓላማ ጋር ተመሳሳይ ነበር። እርሱ ኃጢአተኞችን ወደ ክርስቶስ ይስብ ዘንድ ሕዝቡን ለመጠቀም ይናፍቃል። በቤተ ክርስቲያኑ አማካይነት የሚቀርበው የሦስቱ መላእክት መልእክት ጥሪ ለተመረጡ ጥቂቶች ሳይሆን “በምድር ላይ ለሚኖሩ ለሕዝብ፣ ለነገድ፣ ለቋንቋና ለወገን ሁሉ” ነው (ራእ. 14፡6)። ራእ. 18፡1 ክርስቶስ ዳግም ከመገለጡ አስቀድሞ ምድር ዳር እስከ ዳር በእግዚአብሔር ክብር እንደምታበራ ይተነብያል። የሚከተሉት ጥቅሶች እግዚአብሔር በምድር ለሚገኙ ለሕዝቦቹ ስላለው እቅድ ምን ያስተምሩናል? እነዚህን መርኅዎች በሕይወታችን መተግበር የምንችለው እንዴት ነው?
(ሀ) ዘኁ. 14:17–21
(ለ) ኢሳ. 42:6፣ ኢሳ. 49:6፣ ኢሳ. 60:3
(ሐ) ራእ. 18:1–4

ጥቅሶቹን በድጋሚ ያንብቡ፡ 18፡1-4። ይህ “ሕዝቦቼ” በሚል የተገለጸው፣ የእግዚአብሔር ሕዝቦች ከባቢሎን እንዲወጡ የቀረበ ጥሪ ነው። ይህ መሆን የሚችለው እንዴት ነው? በሌላ አነጋገር እኛ፣ እንደ ቤተ ክርስቲያን ከባቢሎን ውጪ እንደመሆናችን—ዛሬም በባቢሎን ላሉ የእግዚአብሔር ሕዝቦች ጥሪ ለማቅረብ እርሱ እንዴት ሊጠቀምብን ይችላል?`