---
title:  ናምሩድ እና ነነዌ
date:   20/04/2025
---

ኤደን ለሰው ልጆች ተስማሚ መኖሪያ ሆና ተፈጠረች። ሆኖም አንዴ ኃጢአት ከገባ በኋላ፣ እግዚአብሔር ሰብዓዊውን ፍጡር ቢያንስ ለጊዜው ከአትክልቱ ስፍራና ከሕይወት ዛፍ ከመለየት ውጪ ሌላ አማራጭ አልነበረውም።

ከገነት ውጪ የሰው ልጆች ለቀጣዩ ሕልውና የሚያስፈልጋቸውን ማሟላት ይችሉ ዘንድ ጠንክሮ መሥራት ይጠበቅባቸው ነበር። ሕይወት ከበደ፤ በሥቃይና ጥረን ግረን በግንባራችን ላብ መኖር ግዴታችን ሆነ (ዘፍ. 3፡16–19)። የመጀመሪያዎቹ ወላጆቻችን ሕጋዊው ንጉሥ ወደ ገነት የሚመለሱበትን መንገድ እንደሚያዘጋጅ እምነት ነበራቸው። እናም እግዚአብሔር ገና በመጀመሪያ ለወደቀው ዓለም የሰጠውን ቤዛነት በታማኝነት ተስፋ በማድረግ እነሆ መሥዋዕቶቻቸውን ወደ ኤደን ደጃፍ አቀረቡ።

“ሰብዓዊው ፍጡር አስደሳች ከሆነው የዔደን ገነት ከተባረረ በኋላም እንኳ ዔደን ለረጅም ጊዜ በምድር ላይ ይታይ ነበር… አዳም እና ልጆቹ እግዚአብሔርን ለማምለክ ወደዚህ ስፍራ በመቅረብ በመተላለፋቸው ምክንያት አሁን በዐይን ብቻ ከሚያዩት ዔደን ገነት ያስወጣቸውን ሕግ ለመጠበቅ በእግዚአብሔር ፊት ቃል ገቡ። ኋላ ላይ የምግባረ ብልሹነት ማዕበል ዓለምን ሲመታና የሰዎች በጥፋት ውሃ መውደም ሲወሰን ዔደን ገነትን ያስቀመጣት አምላክ ከምድር ላይ አነሣት። ነገር ግን በመጨረሻው ቀን “አዲስ ሰማይና አዲስ ምድር” (ራእይ 21፡1) ሲገለጥ፤ መጀመሪያ ከነበራት ሞገስ በላይ እጥፍ ድርብ ውበት ተጎናጽፋ እነሆ ዳግመኛ ትመጣለች።” (የኃይማኖት አባቶች እና ነቢያት ገጽ፡ 57-58)

`ሌሎች ግን፣ ለአዳዲሶቹ ችግሮቻችን ሰው ሠራሽ “መፍትሔዎች” ለማግኘት መሥራታቸውን ገፉበት። በዚህም ምናልባት በኤደን የታጣውን መልሶ ለማግኘት ይረዳል ያሉትን እና ሕይወትን ያቀላል ብለው ያሰቡትን የከተማ አወቃቀር ለማዋለድ የሄዱበትን ረጅም ርቀት እንመለከታን። ጥቅሶቹን ያንብቡ፡ ዘፍ. 10፡1-12። ይህ—መጽሐፍ ቅዱስ ነነዌንና ባቢሎንን ጨምሮ በተቀረው የመጽሐፉ ክፍል የሚገኙ በርካታ ቁልፍ የፖለቲካ ተዋናይዎችን የሚያስተዋውቅበት ክፍል ነው። እነዚህ ከተሞች በቀጣይ ስለሚኖራቸው ሚና ከተነገረን አኳያ ከጥቅሶቹ ምን መገንዘብ እንችላለን?`


አንዳንዶች ስለ ናምሩድ ካነበቡ በኋላ ግለሰቡ የአረማዊ አፈ ታሪክ ድል አድራጊ ጀግኖች ዓይነት ስመ ጥር ጀግና ነው ወደሚል ድምዳሜ ደርሰዋል። መጽሐፍ ቅዱስ “በምድር ላይ ኃያል ሰው” እና “በእግዚአብሔር ፊት ብርቱ አዳኝ” ብሎ እርሱን ሲገልጽ፣ እያመሰገነው አልነበረም። ናምሩድ በራሱ ግምት ታላቅ ሰው ሲሆን፤ በጌታ ፊት የቆመው ለእርሱ ንቀት በማሳየት ዓይነት ስሜት ነበር። `ከእነዚህ ጥቅሶች የምንመለከተው በእግዚአብሔር ላይ የተነሣው አመጽ እየተስፋፋ መሄዱን ነው። በዚህም ይኸው አመጽ ውሎ አድሮ ለአንዴና ለመጨረሻ ጊዜ እስከ ዘላለም እስኪወገድ ድረስ ይኖራል። በእግዚአብሔር ላይ የማመጽ ኃጢአት ልንገነዘብ ከምንችለው በላይ ስውር ባህሪ ያለው ለምንድን ነው? ራሳችንን ከዚህ ሰብዓዊ ባህሪ መጠበቅ የምንችለው እንዴት ነው?`