---
title:  የጠየቁትን መቀበል!?
date:   22/04/2025
---


`እስራኤል ከመጀመሪያ አመሠራረቷ በተቃራኒ እንደሌሎቹ ብሔራት ሰብዓዊ ንጉሥ ሊኖራት አይገባም ነበር። ይሁን እንጂ ከጊዜ በኋላ የእስራኤል እምነት የደረሰበትን መዳከም ተከትሎ አሕዛብ የነበራቸውን ዓይነት “ነገሥታት” አጥብቆ ወደ መሻት ቁልቁለት ወረዱ። ጥቅሶቹን ያንብቡ፡ 1ሳሙ. 8፡4-18። ሽማግሌዎቹ ንጉሥ እንዲነግሥላቸው የመፈለጋቸውን ሀሳብ አጓጊ ሆኖ ያገኙት ለምን ይመስሎታል? እኛም የተመሳሳይ ፈተናዎች ሰለባ የምንሆነው እንዴት ነው?`


እስራኤላውያን ንጉሥ እንዲነግሥላቸው ጥያቄ ያቀረቡት እግዚአብሔር ንጉሣቸው እንዲሆን ካለመፈለጋቸው የተነሣ መሆኑን ልብ ይሏል። ቀደም ሲል በተቋቋመው ሥርዓት መሠረት ሕዝቡ ለፈጣሪ ቀጥተኛ ምላሽ መስጠት ይጠበቅበት የነበረ ሲሆን፣ ከእርሱ ጋር የነበራቸው ግንኙነት በቤተ መቅደሱ እና በዚያ ይፈጸሙ ከነበሩ ሌሎች አገልግሎቶች አኳያ ይገለጥ ነበር። ንጉሥ እንዲነግሥላቸው በመጠየቃቸው፣ የአሕዛብ መንግሥታት በገባሩ መደብ ላይ ያደርሱ የነበረው ዓይነት ተመሳሳይ መከራ በገዛ ራሳቸው ላይ እንዲደርስ እየፈቀዱ የነበረ ሲሆን፣ ከዚህም ውስጥ ንጉሡ ለጦርነት ለሚሰለፍባቸው ዐውደ ውጊያዎች ሁሉ በወታደራዊ የግዳጅ ምልመላዎች ውስጥ ማለፍ፣ የንብረት መወረስ፣ ግብር እና ቀረጥ መክፈል እንዲሁም ሌሎች መከራዎችን ያካተተ ነበር። እነዚህ ሕዝቦች በእግዚአብሔር ቸርነት ከመገዛት ይልቅ ሰብዓዊ ንጉሥና ልዑላን ለገዛ ጥቅሞቻቸው በተሻለ የሚቆሙ ሊሆኑ እንደሚችሉ አድርገው አስበዋል።

በተጨማሪ አዲሱ ሥርዓት ዘላቂ ይሆናል። እስራኤላውያንም የጠየቁት ይሰጣቸዋል። በእጅ የያዙት ወርቅ እንደ መዳብ ይቆጠራል እንዲሉ፣ የጠየቁት ነገር የነበራቸውን የሚያሳጣ የቁልቁለት ጉዞ መሆኑን የተገነዘቡ ዕለት የሚኖራቸው ብቸኛ ምርጫ እዚያው ላይ ተጣብቆ መቅረት ብቻ ይሆናል። “ ‘ያም ቀን በደረሰ ጊዜ፣ ወዳችሁ ከመረጣችሁት ንጉሥ የተነሣ ትጮኻላችሁ፤ ነገር ግን በዚያ ቀን እግዚአብሔር አይመልስላችሁም’ ” (1ሳሙ. 8፡18)።

የሕዝቡን ድክመት አስቀድሞ የሚያውቀው አምላክ እስራኤላውያን ሰብዓዊ ንጉሥ እንዲነግሥላቸው እንደሚጠይቁ ቀደም ብሎ በትንቢት ተናግሯል። የጠየቁትን ያገኙ ሲሆን፣ አብዛኛው አምልኮ ነክ ቅዱስ ታሪክ የዚያ ምርጫ ውጤት ጥንቅር ነው።

ጥቅሶቹን ያንብቡ፡ ዘዳ. 17፡14-20። እግዚአብሔር “ንጉሥ እሰጣችኋለሁ” እንዳላለ፣ ነገር ግን ሕዝቡ ንጉሥ ይኖረው ዘንድ ቁርጠኛ መሆኑን ልብ ይሏል። የሕዝቡና የነገሥታቱ ታሪክ እንደሚያሳየው እግዚአብሔር ሕዝቡን ከአንዳንድ ሰብዓዊ ነገሥታት እኩይ ተግባራት ለመታደግ ጥበቃ ያደርግላቸው የነበረ ቢሆንም፣ ነገር ግን ጥበቃዎቹና ከለላዎቹ ብዙውን ጊዜ ችላ ይባሉ ነበር።

ሕዝቡ ንጉሥ እንዲኖረው ከወሰነበት ጊዜ አንስቶ በነገሥታቱ ዘመን ነገሮች ምን ያህል እየከፉ እንደሄዱ ለማየት የእስራኤልን ታሪክ መመልከት ብቻውን በቂ ነው። ምንም እንኳ አንዳንድ ነገሥታት ከሌሎቹ የተሻሉ ሆነው ቢገኙም፣ “መልካም” የተባሉት ሳይቀሩ ስህተት ሠርተዋል (ዳዊትን እና ቤርሳቤህን ያስቡ)። ባብዛኛው እንደተመለከተው፣ ሕዝቡን የሚገዙ ነገሥታት በተተካኩ ቁጥር “በእግዚአብሔር ፊት ክፉ ድርጊት” ይፈጽሙ ነበር። (1ነገሥ. 11:6፣ 15:26፣ 16:30፣ 2ነገሥ. 3:2 ወዘተ)። በዚያን ዘመንም ሆነ ዛሬ፣ ሁሉንም ሰብዓዊ መንግሥታት በአንድ የሚያመሳስላቸው ነገር ያለ ሲሆን፣ ይኸውም ኃጢአተኞችን የሚገዙ ኃጢአተኞች መሆናቸው ነው።

`ሁኔታው እየከፋ እንጂ እንደታሰበው ወይም እንደተጠበቀው ሊሄድ ይችላል?`