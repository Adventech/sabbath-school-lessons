---
title:  የእግዚአብሔር ሰንበት
date:   21/09/2025
---

`ሰባተኛውን ቀን ሰንበትን የሚቃወሙ ሰዎች ሰንበት የተሰጠው ለአይሁዶች ብቻ ነው በማለት ምንም ያህል በውሸት ቢከራከሩም (ሰባተኛው ቀን የተለየውና የተቀደሰው በኤደን ነበር [ዘፍ. 2:1–3ን ይመልከቱ])፤ ወይም አይሁዶች ስለ ሰንበት ለመጀመሪያ ጊዜ የሰሙት በሲና ነው ብለው በውሸት ቢከራከሩም (አይሁዶች ከሲና በፊት ሰንበትን ይጠብቁ ነበር [ዘጸ. 16:22–29ን ይመልከቱ])—ሰንበት ከመጀመሪያው ጀምሮ የዕብራውያን ሕዝብ የሕይወታቸው ክፍል ለመሆኑ ምንም ጥያቄ የለውም። ዘጸ. 35:1–3ን ያንብቡ። በዚህ ቦታ ቤተ መቅደሱን ከመገንባት አውድ ለሕዝቡ በተደጋጋሚ የተነገረው እውነት ምን ነበር?`

ሰንበትና እርሱ የሚያስተላልፈው መልእክት ከዚህ በፊትም ሆነ አሁን ሁልጊዜም ስለ እግዚአብሔር ሲሆን እግዚአብሔር ማን እንደሆነና የእርሱ ኃይለኛ ሥራዎች ምን እንደሆኑ የሚያሳይ ነው። ሰንበት የእግዚአብሔርን የመፍጠርና የማዳን ተግባር በማስታወስ ከሕዝቡ ጋር መኖር በሚፈልገው በእርሱ ላይ ትኩረታችንን ያደርጋል። በዚህ መንገድ ሰንበትና ቤተ መቅደስ ወደ አንድ አቅጣጫ ያመለክታሉ፣ ያውም የእግዚአብሔር በሕይወታችን መገኘት ነው። የብሉይ ኪዳን ቤተ ክርስቲያን ሰንበት የተለያዩ መልእክቶችን ያስተላልፋል።

እነዚህን የሚያስተላልፋቸውን መልእክቶች በአምስት ወሳኝ ነጥቦች አጠቃልሎ ማቅረብ ይቻላል፡-
1. እግዚአብሔር ፈጣሪ ነው፡- መጽሐፍ ቅዱስ በዚህ አስደናቂና የማዕዘን ድንጋይ በሆነ አዋጅ ይጀምራል (ዘፍ. 1:1)። ሰንበት የእግዚአብሔር ፍጥረት ግልጽ መታሰቢያ ነው (ዘፍ. 2:2፣ 3፤ ዘጸ. 20:8– 11)። እግዚአብሔር ፈጣሪያችን መሆኑን ከሚገልጸው ከዚህ እውነት ሌሎች የመጽሐፍ ቅዱስ እውነቶች ሁሉ ይፈልቃሉ።
2. መሲሁ ይመጣል፣ ይህ ተስፋ እባቡን (ሰይጣንን) በማሸነፍ ክፉን ድል እንደሚያደርግ እግዚአብሔር ቃል በገባው ዘር ዙሪያ ማዕከል ያደርጋል።
3. እግዚአብሔር መንግሥቱን ይመሰርታል፣ ሰንበት የዚያ መንግሥት ቅምሻ ነው።
4. ድነት የሚመጣው ከእግዚአብሔር ነው ፣ እግዚአብሔር አዳኛቸውና ተቤዥያቸው መሆኑን እና ድነት የሚመጣው ከጸጋውና ከጸጋው ብቻ መሆኑን የእግዚአብሔር ሕዝብ ይመሰክራሉ።
5. እግዚአብሔር የሁሉም ሕዝብ የመጨረሻው ፈራጅ ነው። እርሱን በቀጣይነት የሚቃወሙና የሚክዱ የወደፊት ተስፋ የላቸውም፣ ነገር ግን እርሱን ለሚከተሉት ዘላለማዊ ሕይወትን በነጻ ይሰጣቸዋል። 
`አይሁዶች እንዲህ የሚል አባባል አላቸው፡- እሥራኤላውያን ሰንበትን ከጠበቁት ይልቅ ሰንበት እሥራኤላውያንን ጠብቆአቸዋል። እኛ አድቬንቲስቶች እንደመሆናችን በዚህ መልክ ባንገልጸውም ሰንበት በቤተ ክርስቲያን ቤተሰብ ሕይወት ውስጥ ምን ወሳኝ ሚና ይኖረዋል?`