---
title:  የተገነባው ቤተ መቅደስ
date:   23/09/2025
---


`ዘፀ. 36:8–39:31ን በፍጥነት ያንብቡ። የዚህ ዓይነት ግልጽ መመሪያዎች የተሰጡት ለምን ይመስሎታል? እግዚአብሔር ለሁሉም ዝርዝር ነገሮች ግድ የሚለው ስለመሆኑ ይህ ምን ያስተምራል?
`
ሙሴ ቤተ መቅደሱን በጥንቃቄ የገነባው ሲሆን በሲና ተራራ ላይ የተቀበላቸው መመሪያዎች በጥንቃቄ ተተግብረዋል። የመጽሐፍ ቅዱስ ጥቅስ የሚከተሉትን ነገሮች ይዘረዝራል፡- (1) ቤተ መቅደሱን ከተለያዩ አልባሳት፣ መጋረጃዎች እና ክፍሎች ጋር (ዘፀ. 36:8–38)፤ (2) ታቦቱን (ዘፀ. 37:1–9)፤ (3) የህብስት ጠረጴዛን (ዘፀ. 37:10–16)፤ (4) መቅረዙን (ዘፀ. 37:17–24)፤ (5) የዕጣን መሰዊያውን (ዘፀ. 37:25–29)፤ (6) የሚቃጠል መስዋዕት የሚቀርብበትን መሰዊያ (ዘፀ. 38:1–7)፤ (7) የመታጠቢያ ገበታ (ሳህን) (ዘፀ. 38:8)፤ (8) የጉባኤ ቦታ (ዘፀ. 38:9–20)፤ እና(9) ለቤተ መቅደሱ ሥራ ጥቅም ላይ የሚውሉ ነገሮችን (ዘፀ. 38:21–31)። ዘፀ. 39 ኤፉድን፣ የደረት ሳጥንን እና ሌሎች የካህናት ልብሶችን በመግለጽ ይቀጥላል።


የቤተ መቅደስ አገልግሎቶች መላውን የእግዚአብሔርን የድነት እቅድ የሚያሳዩ በዓይን የሚታዩ ተጨባጭ የወንጌል ትምህርቶች ናቸው። የተለያዩ ሥርዓቶቹ የሚከተሉትን ነገሮች ያሳያሉ፡- (1) እግዚአብሔር ለኃጢአት ያለውን ጥላቻ ፣ (2) ንስሃ የገቡ ሰዎችን እንዴት እንደሚያድን ፣ (3) የኃጢአተኞች ዕጣ ፋንታቸው ምን እንደሆነ ፣ እና (4) ክፋት የሌለበትን ባለ ግርማ የሆነ መጪ ጊዜን እንዴት እንደሚያረጋግጥ።

በቤተ መቅደስ ውስጥ በዓመት ሁለት የተለያዩ ግን በቅርበት የተገናኙ አገልግሎቶች ይፈጸሙ ነበር። እነርሱም ዕለታዊውና ዓመታዊው አገልግሎቶች ናቸው። ይህ ሁለት ክፍል ያለው አገልግሎት እግዚአብሔር ኃጢአትን እንዴት እንደሚይዝና ኃጢአተኞችን እንዴት እንደሚያድን ያሳያል። በዕለታዊው የቤተ መቅደስ አገልግሎት አማካይነት እግዚአብሔር ንስሃ ለገቡት ኃጢአታቸውን ይቅር የጎልማሶች ሰንበት ትምህርት እንዳላቸውና ድነትን በቸርነቱ እንደሰጣቸው አረጋገጠላቸው። ይህን የድነት ሥጦታ ለመቀበል መስዋዕት መቅረብ የነበረበት ሲሆን የእነዚህ መስዋዕቶች ደም “ከኃጢአት ሁሉ የሚያነጻውን” (1 ዮሐንስ 1:7) የመሲሁን ሞት ያመለክት ነበር። ኃጢአትን መናዘዝና የክርስቶስን የጽድቅ ልብስ መቀበል በዚህ ሥጦታ ማዕከል ውስጥ ነበር (መዝ. 32:1፣ 2)። በዚህ መንገድ ተናዛዡ ኃጢአተኛ ይቅርታ ስለ ማግኘቱ ማረጋገጫ የተሰጠው ሲሆነ በድነቱም መደሰት ይችላል።

በስርየት ቀን የሚከናወነው ዓመታዊው አገልግሎት እግዚአብሔር ኃጢአትን እንዴት እንደሚያስወግድ፣ የኃጢአትን ችግር እንዴት እንደሚፈታና ኃጢአት የሌለበትን መጪ ጊዜ እንዴት ማግኘት እንደሚቻል ያሳያል (ዘሌ. 16፣ ዮሐንስ 1:29)። አሁን ክርስቶስ በሰማያዊው ቤተ መቅደስ እያከናወነ ያለው ሁለት ዓይነት አገልግሎት እግዚአብሔር ለእኛ እየሰራ ያለው ሥራ ሌላ መግለጫ ስለሆነ (ዕብ. 7:25) ለክፋት ችግር የመጨረሻውን መፍትሄ ያመጣል (ዳን. 7:13፣ 14፣ 22፣ 27፤ ዳን. 8:14፤ ራዕይ. 21:4)።

ቤተ መቅደሱ እግዚአብሔር የሚመለክበት፣ የሚወደስበትና ለእርሱ ምስጋና የሚቀርብበት ቦታ ነበር። አምልኮ አማኞችን ከእርሱ ጋር ሕብረት እንዲፈጥሩ ከሚጋብዘው ከእግዚአብሔር ጋር ግንኙነትን ጠብቆ ማቆየትን የሚገልጽ ነው።