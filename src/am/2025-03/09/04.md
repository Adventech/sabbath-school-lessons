---
title:  የእግዚአብሔር የመጀመሪያው ዕቅድ
date:  26/08/2025
---

`ዘፀ. 23:20–33ን ያንብቡ።እግዚአብሔር የተስፋይቱን ምድር አሸንፈው እንዲወስዱ ምን ዘዴዎችን መጠቀም ፈለገ?`

እሥራኤላውያን አዲሱን ግዛት ለመያዝ እንዲዋጉ የእግዚአብሔር ዕቅድ አልነበረም፤ እርሱ የፈለገው እንዲሰጣቸው ነበር። አስቀድሞ ለአብርሃም፣ ለይስሐቅና ለያዕቆብ ቃል ተገብቶላቸው ስለነበር የእግዚአብሔር ዕቅድ እሥራኤላውያን ከእርሱ እንደተሰጣቸው ልዩ ስጦታ እንዲቀበሉት ነበር።

የተስፋይቱን ምድር እንዴት እንደሚወርሱ የሚያሳይ ሞዴል (ምሳሌ) ቀይ ባህርን በተሻገሩ ጊዜ ታይቶ ነበር። እግዚአብሔር ለሕዝቡ በመዋጋት እነርሱን ለመግደል እያቀዱ በነበሩት ላይ ሙሉ ድል ሰጣቸው (ዘፀ. 14:13፣ 14)። ግብጻውያን የተሸነፉት እግዚአብሔር ተዓምራዊ በሆነ ሁኔታ ጣልቃ ስለገባ ነበር። በተመሳሳይ ሁኔታ የአሶራውያን ንጉሥ በነበረው በሰናክሬብ ዘመን እጅግ ግዙፍ የነበረውን በደንብ የታጠቀና የሰለጠነ የአሦራውያንን ጦር እሥራኤላውያን መዋጋት ሳያስፈልጋቸው እግዚአብሔር ድል አደረገ።

እግዚአብሔር ለንጉሥ ሕዝቅያስ ድል የሰጠው እግዚአብሔር በነቢዩ ኢሳይያስ አማካይነት የተናገረውን በማመኑ ነበር (2ኛ ነገሥ. 19:35፣ ኢሳ 37:36)።

ቃል የተገበላቸው የተስፋይቱ ምድር ለዘሩ ወዲያውኑ እንደማትሰጥ፣ ነገር ግን ከ400 ዓመታት በኋላ ተስፋው ተፈጻሚ እንደሚሆን እግዚአብሔር ለአብርሃም ነግሮት ነበር (ዘፍ. 15:13–16)። ለምን? ምክንያቱ በከነዓን ምድር ካሉ ኗሪዎች ክፋት ጋር የተገናኘ ነበር። እግዚአብሔር ለእነዚያ ሰዎች በምህረቱ እየሰራ ሲሆን እንዲናዘዙ ሌላ የንስሃ ጊዜ ሰጣቸው። ነገር ግን በእግዚብሔርና በእሴቶቹ ላይ ማመጻቸውን ቀጠሉ፤ የእነዚህ ሕዝቦች ኃጢአት በተፈጸመ ጊዜ የእነርሱን ግዛት ለዕብራውያን አዲስ መኖሪያ አድርጎ ሊሰጥ እግዚአብሔር ዝግጁ ነበር።

ከዚህ በተጨማሪ፣ በምድሪቱ የሚኖሩ ሕዝቦችን በሁለት ያልተለመዱ ግን እጅግ ውጤታማ በሆኑ መንገዶች እሥራኤላውያን ወደ ምድሪቱ ከመግባታቸው በፊት እንደሚያስወጣ ቃል ገባ፡- (1) ኃጢአተኛ በሆኑ ሕዝቦች ላይ ሽብርና ፍርሃት በመላክ እና (2) ሕዝቡን በሚያባርሩ ተርቦች አማካይነት ነበር። እሥራኤላውያን ወደ አዲሱ ግዛት ከመድረሳቸው በፊት ጠላቶቻቸው ቦታውን ለቅቀው በመውጣት “ጀርባቸውን አዙረው ይሸሻሉ” (ዘፀ. 23:27፣ 28)።

`የተስፋይቱን ምድር በመውረስ ሂዳት ወሳኝ ሚና የሚጫወተው የእግዚአብሔር መልአክ ነው። እሥራኤልን የመራው፣ ግዛቶችን ድል ያደረገው እና እሥራኤልን ከጥቃት የተከላከለው ይህ መልእክተኛ ክርስቶስ ነበር። በቀን ጊዜ የደመና አምድና በሌሊት ጊዜ የእሳት አምድ ሆኖ ይመራቸው የነበረው እርሱ ነበር። መለኮታዊ ሥልጣን ስለነበረው እሥራኤላውያን ትከረት ሰጥተው ሊሰሙት ይገባ ነበር (ዘፀ. 23:21)። የእግዚአብሔርን ፈቃድ አለመቀበልና በእርሱ አመራር አለማመን የሚያደርጉትን ጉዞ ያወሳስብባቸዋል። አህዛቦች መንገዳቸውን እንዲለውጡ እግዚአብሔር ብዙ ዓመታትን የመስጠቱ ሀሳብ ስለ እግዚአብሔር ፀጋ ምን ያስተምረናል? ፀጋን መቀበል እምቢ ለሚሉት ስላሉ ገደቦችስ ምን ያስተምረናል?`