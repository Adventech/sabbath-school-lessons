---
title:  ዓይን ለዓይን
date:  27/08/2025
---

`ማቴ. 5:38–48ን ያንብቡ። ኢየሱስ ለበቀል ሕግ ትርጉም የሰጠው እንዴት ነበር? እኛ ዛሬ መተግበር ያለብን እንዴት ነው?
`
በተራራው ስብከት ኢየሱስ ሕዝቡ በደንብ የሚያውቁአቸውን ጥቅሶች ከብሉይ ኪዳን ጠቀሰ። ነገር ግን ለብዙ መቶ ዓመታት እነዚህ ሕግጋት ከተሰጡበት ዓላማ ከራቁትና በወቅቱ የነበሩ መምህራን ከሚሰጡት ትርጉም ተቃራኒ የሆነ ነገር ይናገሩ ነበር።: ይህ ማለት የሰው ወግ የእግዚአብሔርን ቃል አላማ የደበቀ ብቻ ሳይሆን በአንዳንድ አጋጣሚዎች (የሰንበትን ደንቦችና እነዚህ ደንቦች በሰንበት ሕግ ላይ ስላመጡት ነገሮች ያስቡ) የተሰጡበትን አላማና ትርጉምም አዛብቶ ነበር። ኢየሱስ በተናገራቸው ቃላት የእነዚህን ሕጎች የመጀመሪያ ትርጉም እየመለሰ ነበር።

በተራራው ስብከት የአድማጮቹን አእምሮ ወደ ጥቅሶቹ የቀደመው ዓላማና ትርጉም በማመልከት ኢየሱስ ከእነዚህ የተሳሳቱ ትርጎሞች መካከል አንዳንዶቹን ለማረም እየሞከረ ነበር።

ዘፀ. 21:24 ላይ “ዓይን ለዓይን፣ ጥርስ ለጥርስ” የሚለው ጥቅስ በማቴዎስ 5:38 ላይ (“ለቀደሙት እንዲህ እንደተባለ ሰምታችኋል . . . እኔ ግን እላችኋለሁ”) በማለት የተጠቀሰ ሲሆን የበቀል ሕግ (lex talionis) የሚለውን የሚያመለክት ነበር። ይህ ጥቅስ በመጽሐፍ ቅዱስ ውስጥ በሌሎች ቦታዎችም ጥቅም ላይ ውሏል (ዘሌ. 24:20፣ ዘዳ. 19:21)።

የዚህ ሕግ የመጀመሪያው ዓላማ ማንኛውንም ግላዊ በቀል ለመቃወም ነበር። ደም እንዲፈስ የሚያደርግ ጠብን ወይም አስቀድሞ ምርመራ ሳይደረግ የሚፈጸም በቀልን ለማቆም ነበር። ዳኞች የደረሰውን ጉዳት ይመረምሩና ተገቢ የሆነ የገንዘብ ካሣ ይወሰናል ወይም ይከፈላል። ይህ ይደረግ የነበረው “ሕግ መፈጸም ያለበትን ተግባር ሰዎች በራሳቸው እንዳይፈጽሙ” ለመከልከል ነበር። ፍትህ መስፈን አለበት፣ ነገር ግን ይህ መደረግ ያለበት በእግዚአብሔር ሕግ መሰረት ነው።

እነዚህን ማህበራዊ ሕጎች ለሙሴ የሰጠው ኢየሱስ ክርስቶስ የዚህን ሕግ ዓላማ ያውቅ ነበር፤ ስለዚህ መጀመሪያ በተሰጠው ዓላማ መሰረት ተጨባጭ በሆነ ሁኔታ ተግባራዊ ማድረግ ይቻላል። ከዚህ በስተጀርባ ያለው ሀሳብ ፍትህና እርቅ በማምጣት ሰላምን መመለስ ነበር።

`በአንድ መልኩ ፍትህ የበቀል ዓይነትን ያመለክታል ብሎ ሰው ሊከራከር ይችላል። የእነዚህ ሕጎች ተገቢ ትግበራ በፍትህና በበቀል መካከል ትክክለኛ ሚዛን ለመጠበቅ የሚደረግ ጥረት ይመስላል። አንድ ቀን ፍትህ እንደሚመጣ ማወቃችን ዛሬ በዓለም የምናየውን ኢ-ፍትሃዊነት ሁሉ በአግባቡ እንድንይዝ ሊረዳን የሚገባው እንዴት ነው?`