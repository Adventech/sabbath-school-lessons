---
title:  የእግዚአብሔር ራሱን መግለጥ
date:   17/09/2025
---

`ዘፀ. 34:1–28ን ያንብቡ። እግዚአብሔር ለሙሴ ክብሩን የገለጠው እንዴት ነበር?`

ሙሴ መጀመሪያ የሰበራቸውን የሚመስሉ ሁለት የድንጋይ ጽላቶች ይዞ መሄድ ነበረበት (ዘፀ. 32:19)። በሲና ተራራ ላይ እግዚአብሔርን ለሰባተኛ ጊዜ ሊገናኝ እየሄደ ነበር። ወደ ተራራ የወጣባቸው ክቡር አጋጣሚዎች በሚከተሉት ጥቅሶች ውስጥ ተጠቅሰዋል፡- (1) ዘፀ. 19:3፣ 7፤ (2) ዘፀ. 19:8፣ 14፤ (3) ዘፀ. 19:20፣ 25፤ (4) ዘፀ. 20:21፣ ዘፀ. 24:3፤ (5) ዘፀ. 24:9፣ 12–18፤ ዘፀ. 32:15፤ (6) ዘፀ. 32:30፣ 31። ሙሴ ወደ ተራራው መውጣት የጀመረው በማለዳ ነበር።

አሁን ሙሴ ባለ ግርማውን የእግዚአብሔርን ባህርይ ለመረዳት ተዘጋጅቷል። የእግዚአብሔር ባህርይ ውበት እግዚአብሔር ራሱን በገለጠበት በዚህ የሚያምር መገለጥ በደንብ ተብራርቷል። እግዚአብሔር ማን እንደሆነ የሚገልጽ እጅግ ወሳኝ የሆነ መግለጫ ሲሆን በመላው መጽሐፍ ቅዱስ ውስጥ እንደ ድርና ማግ የተሸመነ ወርቃማ ክር ነው (ዘሁ. 14:18፣ ነህምያ 9:17፣ መዝ. 103:8፣ ኢዮኤል 2:13፣ ዮናስ 4:2)።

እግዚአብሔር በዚህ ቦታ ያወጀው አዋጅ የብሉይ ኪዳን ዮሐንስ 3:16 ነው። የእግዚአብሔርን ባህርይ በትክክል መረዳት አስፈላጊ ስለሆነ የመጽሐፍ ቅዱስ ጸሐፊዎች ወሳኝ በሆኑ ቦታዎች ሕያው አምላክ ስለ ራሱ የተናገረውን ይህንኑ ነገር ሥራ ላይ ያውላሉ፣ ይደግሙታል ወይም ያስፋፉታል።

ሙሴ ያልተለመደ፣ ተደርጎ የማይታወቅና ተወዳዳሪ የሌለውን የእግዚአብሔርን ስም ማብራሪያ በተቀበለ ጊዜ በግምባሩ ተደፍቶ ለእግዚአብሔር ሰገደ። የእግዚአብሔርን ፍቅር፣ ጸጋ፣ ርኅራኄ፣ መልካምነት፣ ታማኝነት፣ ይቅርታ፣ ቅድስና እና ፍትሃዊነት ጭላንጭል ስናገኝ እኛም ደግሞ ወደ እርሱ እንሳባለን።

እኛም እርሱን ለማገልገልና ለመታዘዝ ፍላጎት እንዲኖረን በሚያደርግ ፍቅር እርሱን መውደድ የምንጀምረው የእርሱን ያልተለመዱ ብቃቶች ስናይና ስናደንቅ ነው። እርሱ ስለወደደን እኛም እንወደዋለን (1 ዮሐንስ 4:19)።

እግዚአብሔር ራሱን በገለጠበት በዚህ መገለጥ ለሕዝቡ አስደናቂ ተግባራትን ለመፈጸምና ወደ ተስፋይቱ ምድር ለማስገባት ለሙሴ ማረጋገጫ ሰጠ። ሌሎች ሕዝቦች የእርሱን ግርማና አስደናቂ ሥራ እንደሚያዩ ተስፋ በመስጠት ቃል ኪዳኑን ያድስላቸዋል። "እነሆ እኔ ቃል ኪዳን አደርጋለሁ፤ በምድር ሁሉ፥ በአሕዛብም ሁሉ ዘንድ እንደ እርሱ ያለ ከቶ ያልተደረገውን ተአምራት በሕዝብህ ሁሉ ፊት አደርጋለሁ፤ እኔም በአንተ ዘንድ የምሠራው ነገር የሚያስፈራ ነውና አንተ ያለህበት ይህ ሕዝብ ሁሉ የእግዚአብሔርን ሥራ ያያል" (ዘፀ. 34:10)።

ነገር ግን እሥራኤላውያን ብልጽግናቸውን ለመጠበቅ እግዚአብሔርን መታዘዝና ግልጽ የሆኑ አሥርቱን ትዕዛዛት መከተል ያስፈልግ ነበር። ከዚያም አስቀድሞ የተጣሰውን የዚያን ቃል ኪዳን ይዘት እንዲጽፍ እግዚአብሔር ሙሴን ጠየቀው (ዘፀ. 34:27፣ 28)።

