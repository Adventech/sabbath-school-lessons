---
title:  አንተን እንዳውቅ
date:   15/09/2025
---

`ዘጸ. 33:12–17ን ያንብቡ። ሙሴ እግዚአብሔርን የጠየቀው ምን እንዲያስተምረው ነበር? የእግዚአብሔር ሀልዎት (መገኘት) እንዲመራው የጠየቀው ለምን ነበር?`

ሙሴ በጌታ የነበረው እድገት ቀጣይነት የነበረው ነበር። ወደ እግዚአብሔር የበለጠውን በመቅረብ ራሱን በእግዚአብሔር አምሳል ለመቅረጽ ፈለገ። አንድ ቀን ሙሴ በመገናኛው ድንኳን ከእግዚአብሔር ጋር እየተነጋገረ ሳለ እርሱን እንደማያውቀው በድንገት በመገንዘብ እንዲህ የሚል ጸሎት ጸለየ፡- "አሁንም በፊትህ ሞገስን አግኝቼ እንደ ሆነ፥ አውቅህ ዘንድ በፊትህም ሞገስን አገኝ ዘንድ መንገድህን እባክህ አሳየኝ" (ዘጸ. 33:13)።

ሙሴ እግዚአብሔርን በአዲስ ደረጃ የመረዳት ጥልቅ አስፈላጊነት እንዳለ ተረዳ።

እግዚአብሔርን በተሻለ ሁኔታ ሲያውቀው ከዚህ በፊት እንደማያውቀው ተረዳ። ምን እንደሚያስፈልገው አወቀና ከሙሉ ልቡ እርሱን ለማወቅ ፈለገ።

እግዚአብሔርም የሙሴን ፍላጎት በሙሉ ፈቃደኝነት ሰጠው።

እስካሁን ያሉ የሙሴ ልምምዶችን በመመልከት ከእግዚአብሔር ጋር ጥልቅና የቀረበ ግንኙነት ወደመፍጠር እንዴት እንደተሳበና በመንፈሳዊነት እንዴት እንዳደገ ማየት እንችላለን። በመጀመሪያ፣ ሙሴ ወደ ተራራው በመውጣት "ወደ እግዚአብሔር ዘንድ ወጣ" (ዘጸ. 19:3)። ከዚያም "ወደ ተራራው ራስ ወጣ" (ዘጸ. 19:20)፣ በኋለም እግዚአብሔር ወደሚኖርበት "ድቅድቅ ጨለማ" ወዳለበት ወደ ደመናው ቀረበ (ዘጸ. 20:21)።

በሌላ አጋጣሚ፣ ሙሴ እግዚአብሔር ወዳለበት "ወደ ደመናው ገባ።" በዚያም 40 ቀንና 40 ሌሊት ከእግዚአብሔር ጋር ቆየ (ዘጸ. 24:18)። በእነዚህ 40 ቀናት እግዚአብሔር ለሙሴ ሁለት ውድ ስጦታዎችን ሰጠ፡- (1) እግዚአብሔር በገዛ እጁ ጠርቦ ባዘጋጃቸው ሁለት ጽላቶች ላይ የጻፋቸውን የአሥርቱን ትዕዛዛት ሥጦታ፣ እና (2) ቤተ መቅደሱን እንዴት መስራትና ማስዋብ እንዳለበት የሚገልጹ መመሪያዎችን።

ከዚያም ሙሴ ለኃጢአተኞች በማማለድ ሌላ 40 ቀንና 40 ሌሊት ከእግዚአብሔር ጋር አሳለፈ።

ከዚህ ሁሉ በኋላ እንኳን ሙሴ የእግዚአብሔርን ባህርይ ተጨባጭ በሆነ ሁኔታ ለማወቅ ተመኘ፤ እግዚአብሔር እርሱ ማን እንደሆነ እንዲረዳ የተለየ ማስተዋልን ሰጠው። ሙሴ ለማግኘት የተመኘው ይህ እውቀት እግዚአብሔርን ዝም ብሎ በአእምሮ መረዳት ሳይሆን ስለ እርሱ ማንነት ተግባራዊ የሆነ እውቀት ማግኘት ነበር።

ኢየሱስ ከብዙ መቶ ዓመታት በኋላ "እውነተኛ አምላክ ብቻ የሆንህ አንተን የላክኸውንም ኢየሱስ ክርስቶስን ያውቁ ዘንድ ይህች የዘላለም ሕይወት ናት" (ዮሐንስ 17:3) ማለቱ አያስገርምም።

`እግዚአብሔርን ያውቁታል ወይስ ዝም ብለው ስለ እርሱ ያውቃሉ? በሁለቱ መካከል ያለው ልዩነት ምንድር ነው?`