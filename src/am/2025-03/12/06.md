---
title:  የሚያንጸባርቀው (የሚያበራው) የሙሴ ፊት
date:   18/09/2025
---

`ዘፀ. 34:29–35ን ያንብቡ። የሙሴ ፊት እንዲያንጸባርቅ ያደረገው ነገር ምን ነበር?`

እግዚአብሔር የፍቅር ባህርዩን ለሙሴ ከገለጠለት በኋላ ሙሴ ፊቱ እያንጸባረቀ ከተራራው በመውረድ ወደ እሥራኤላውያን ሰፈር መጣ። ሙሴ ፊቱ እያበራ መሆኑን በመጀመሪያው ያውቅ ነበር? በፍጹም አያውቅም ነበር።

አንድ ሰው ወደ እግዚአብሔር እየቀረበ ሲሄድና ከእግዚአብሔር ቅድስና ጋር ሲነጻጸር የራሱን ፍጹም አለመሆን አብልጦ ይረዳል።

የሙሴ ፊት እንዲበራ ያደረገው የመለወጡ ምክንያት ምን ነበር? ሙሴ ከዚህ በፊት ለበርካታ ጊዜያቶች ከእግዚአብሔር ጋር ግንኙነት ቢፈጥርም በእነዚያ ጊዜያቶች ፊቱ ስላላበራ በዚህ አጋጣሚ ፊቱ የበራበት ምክንያትም በእግዚአብሔር ሀልዎት (መገኘት) ፊት ስለነበረ ብቻ አይደለም። ሆኖም በእግዚአብሔር ሀልዎት ውስጥ ባይሆን ኖሮ ፊቱ በፍጹም አይበራም ነበር።

ሙሴ የተለወጠውና ፊቱ የበራው የእግዚአብሔርን መልካምነትና ቸርነት በማስተዋሉና ከእግዚአብሔር የባህርይ ውበት የተነሣ ሙሉ በሙሉ ራሱን ለእግዚአብሔር ክፍት በማድረጉ ነበር። ራሳችንን ለእግዚአብሔር አሳልፈን ስንሰጥና እርሱ የሕይወታችን ጌታና ንጉሥ እንዲሆን ስንፈቅድ ልባችንና አእምሮአችን ለውጥን ይለማመዳሉ።

`2ኛ ቆሮንቶስ 3:18ን ያንብቡ። ኢየሱስ ቀስ በቀስ ወደ ራሱ ምስል ሊለውጥዎት የሚችለው እንዴት ነው?`

ጳውሎስ የሙሴን ፊት መብራት ከኢየሱስ ክርስቶስ ጋር ያነጻጸረ ሲሆን የእግዚአብሔር ሕግና ጸጋ በአካል የተገለጡበት የኢየሱስ ክብር ከሙሴ ጋር ያለውን ሕግ ክብር ይበልጣል። ክርስቶስ ከሕጉ ጋር በባህርያችን ውስጥ ሊቀረጽ የሚችለው ዓይናችንን በኢየሱስ ላይ ስንተክል (ዕብ. 3:1፣ ዕብ. 12:2) እና በእግዚአብሔር መንፈስ ኃይል ብቻ ነው (2ኛ ቆሮ 3:12–18)።

እግዚአብሔር ባህርያችንን እንዲለውጥና በመለኮታዊ ምስሉ እንዲቀርጸን ስንፈቅድለት እግዚአብሔር ምን ማድረግ እንደሚችል በማሳየት ሙሴ ምሳሌያችን ነው። ጳውሎስ "በአዲስ ሕይወት" ስለመመላለስ ሲናገር ይህን ማለቱ ነው (ሮሜ 6:4)።

`የእግዚአብሔርን ባህርይ በተሻለ ሁኔታ ማንጸባረቅ ያለባቸው የባህርይዎ አካባቢዎች የትኞቹ ናቸው? ምናልባት ሁሉም አካባቢዎች ሊሆኑ ይችላሉ፣ አይደለም? ነገር ግን በመስቀል ላይ ማተኮርና የዚያ ትርጉም ማደፋፈሪያና የድነት መተማመኛ ሊሰጥ የሚችለው እንዴት ነው?`