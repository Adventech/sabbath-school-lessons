---
title:  "እባክህ፣ ክብርህን አሳየኝ"
date:   16/09/2025
---

`ከወርቅ ጥጃው ክህደት በኋላ ሙሴ ለእግዚአብሔር ሕዝብ በማማለድ እግዚአብሔር እስከ ተስፋይቱ ምድር መምራቱን እንደሚቀጥል እርግጠኛ መሆን ፈለገ። በውስጡም እግዚአብሔርን በተሻለ ሁኔታ ለማወቅ ፈለገ። ዘፀ. 33:18–23ን ያንብቡ። ሙሴ ክብሩን ለማየት የጠየቀውን ጥያቄ እግዚአብሔር የመለሰለት እንዴት ነበር?`


ሙሴ "እባክህ፣ ክብርህን አሳየኝ" በማለት እግዚአብሔርን ጠየቀው።

እግዚአብሔር በምህረቱ ክብሩን ገለጠለት። ነገር ግን የሙሴን ጥያቄ ሲመልስለት እግዚአብሔር "መልካምነቱን" ለማሳየት ቃል ገባለት። የእግዚአብሔር ክብር መልካምነቱ፣ ያውም ባህሪዩ እንደሆነ ከዚህ መደምደም ይቻላል።

"እግዚአብሔር መልካምነቱን ለልጆቹ መስጠቱ የእግዚአብሔር ክብር ነው። ወንዶችና ሴቶች እጅግ ከፍ ወዳለው መስፈርት ደርሰው ለማየት ይናፍቃል።"—Ellen G. White፣ The Acts of the Apostles፣ p. 530።

የእርሱ ክብር ተናዛዥ ኃጢአተኞችን ማቀፍ እና እነርሱን ለመለወጥ የሚያስፈለገውን ነገር ሁሉ መስጠት ነው። በዚያው ልክ በሕይወታችን የእርሱን ባህሪይ መግለጥና ለሌሎች እንዲታወቅ ማድረግ የእኛ "ክብር" ነው።

ይህ በእግዚአብሔር ባህርይ፣ መልካምነት፣ ቸርነት እና ፍቅር ላይ የሚደረግ ማሰላሰል በተግባሮቻችን መታየት አለበት። በዚህ መንገድ ለዓለም በረከት የመሆን ብቻ ሳይሆን ወደፊት ለሚጠበቀው ዩኒቨርስም የሚያንጸባርቅ ብርሐን የመሆን ዕድል አለን። ጳውሎስ እንዲህ ይላል፡- "ለዓለም ለመላእክትም ለሰዎችም መጫወቻ ሆነናልና፤ እግዚአብሔር እኛን ሐዋርያቱን ሞት እንደ ተፈረደባቸው ሰዎች ከሁሉ ይልቅ የኋለኞች እንዳደረገን ይመስለኛልና" (1ኛ ቆሮ. 4:9)። ይህ ዓለም አቀፋዊ እይታ ለሕይወታችንና ለአገልግሎታችን ከምናስበው በላይ የሆነ ትርጉምና ዓላማ ይሰጣል።

ጳውሎስ በሮሜ 2:4 ላይ "የእግዚአብሔር ቸርነት ወደ ንስሃ ይመራል" ይላል። ይህ ማለት ሰዎች ኃጢአተኛ መሆናቸውንና ድነት እንደሚያስፈልጋቸው የሚያሳምነው የእግዚአብሔር መልካምነት (ቸርነት) ነው ማለት ነው።

በርግጥ መስቀልን ስንመለከትና በዚያ ቦታ የነበረው ማን እንደሆነ ስናውቅ (ጌታ ራሱ) እና እርሱ በዚያ ቦታ ለምን እንደነበር ስናውቅ (ስለወደደን እና ሊያድነን የሚችለው ብቸኛው መንገድ ይህ ብቻ ስለነበር) ስለ እግዚአብሔር መልካምነትና ባህርይ ሊኖረን የሚችለው ከሁሉ የሚበልጥ መገለጥ ይኖረናል።

`በመስቀልና እርሱ ስለ እግዚአብሔር ባህርይ በሚነግርዎት ነገር ላይ ትኩረት በማድረግ ምን ያህል ጊዜ ያሳልፋሉ?`