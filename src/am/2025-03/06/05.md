---
title:  በእምነት ወደ ፊት መጓዝ
date:   06/08/2025
---


`ዘፀ. 14:13–31ን ያንብቡ። ምንም እንኳን የእሥራኤል ልጆች እምነት ባይኖራቸውም እግዚአብሔር ምን አደረገላቸው?`

ሙሴ ከሙሉ ልቡ በእግዚአብሔርና በቃሉ ስለታመነ ሕዝቡን አደፋፈረ።

አስቸጋሪ በሆኑ ሁኔታዎች ውስጥ እንዴት እርምጃ መውሰድ እንዳለባቸው አራት ወሳኝ ነጥቦችን አቀረበ፡-

1. " አትፍሩ " (ዘፀ. 14:13)። የመጀመሪያው ተማጽኖ በእግዚአብሔር የመታመን ነበረ፤ ለዚህ ምክንያቱ ፍርሃትን ማሸነፍ የምንችለው በዚህ መንገድ ብቻ ስለሆነ ነው። ኢሳይያስ አማኞች በእግዚአብሔር እጆች እንደሆኑ እና እርሱን እንደ አምላካቸውና እንደ ጌታቸው አድርገው ሲቀበሉ ለእነርሱ እንደሚሰራ በመናገር ይህን እውነት ያስታውሰናል፡- "እኔ ከአንተ ጋር ነኝና አትፍራ፤ እኔ አምላክህ ነኝና አትደንግጥ፤ አበረታሃለሁ፥ እረዳህማለሁ፥ በጽድቄም ቀኝ ደግፌ እይዝሃለሁ።…አትፍራ፥ እረዳሃለሁ ብዬ ቀኝ እጅህን የምይዝ አምላክህ እግዚአብሔር ነኝ" (ኢሳ 41:10፣ 13)።

2. " ጸንታችሁ ቁሙ " (ዘፀ. 14:13)। "ዝም ብሎ መቆም" ማለት ማጉረምረምን ማቆምና ታላላቅ ነገሮችን መጠበቅ ብቻ ሳይሆን በእግዚአብሔር መታመንና እርሱ ስለሚሰራ ኃይለኛ የሆነ የእርሱን ጣልቃ መግባት በትዕግሥት መጠበቅ ነው።

3. " ዛሬ ለእናንተ የሚያደርጋትን የእግዚአብሔርን ማዳን ታያላችሁ" (ዘፀ. 14:13)። እምነታችን እንዲያድግ የእግዚአብሔርን አመራርና እርዳታ መገንዘብ እና ሊረዳን ስለሰጠን ተስፋ አመስጋኝ መሆን አስፈላጊ ነው። "ማየት" ማለት አለማመን እውርነት ስለሆነ ዓይንን መግለጥ ማለት ነው። ድልን፣ ደህንነትን እና ድነትን የሚሰጥ እግዚአብሔር ብቻ ነው። እግዚአብሔር እየተጠነቀቀልን እና በተገቢ ጊዜ የሚያስፈልገንን በመስጠት ሁልጊዜ ለእኛ ይቆምልናል።

4. "እግዚአብሔር ስለ እናንተ ይዋጋል" (ዘፀ. 14:14)። ይህ እግዚአብሔር ምን እንደሚያደርግ ያመለክታል፡-ለሕዝቡ በግል ይዋጋላቸዋልም። ክርስቶስ የዘላለም ሕይወት ሊሰጠን ሰይጣንን በመስቀል ላይ ድል ስለነሳው፣ ቀራኒዮ የዚህ እውነታ የመጨረሻው ማረጋገጫ ነው (ዮሐንስ 5:24፤ ዕብ. 2:14፤ ራዕይ. 12:10፣ 11)። ኋላ ግብጻውያን እንኳን እግዚአብሔር ለእሥራአላውያን እየተዋጋ እንደሆነ ተገንዝበዋል (ዘፀ. 14:25)።

እግዚአብሔር ለሙሴ የሰጠው ትዕዛዝ ግልጽ ነበር፡- "ውጡ።" እግዚአብሔር የትግበራ ዕቅዱን እንደሚከተለው ደረጃ በደረጃ ገለጸ፡- (1) የእግዚአብሔር መልአክና የደመና አምድ ከእሥራኤል ካምፕ ፊት ተንቀሳቅሶ ከኋላቸው በመቆም እሥራኤላውያንን ከግብጽ ሰራዊት ተከላከለ፤ (2) ሙሴ በእምነት በባህሩ ላይ እጁን ዘረጋ፤ (3) እግዚአብሔር ብርቱ ንፋስን በማምጣት ውኃውን በመክፈል አደረቀው፤ እና (4) የዚህ ውጤት እሥራኤላውያን በባህር ውስጥ በደረቅ መሬት በሰላም መሻገር ነበር። እግዚአብሔር ለሕዝቡ ከተለመደው ውጭ የሆነ ነገር እያደረገ መሆኑን ስላላዩ ግብጻውያን በጭፍን ተከተሉአቸው፤ ይህ ማለት በዘፀአት 14፡25 ላይ ያለው ኑዛዜአቸው እንደሚያመለክተው ጊዜው እስኪያልፍባቸው ድረስ ማየት አልቻሉም ነበር።