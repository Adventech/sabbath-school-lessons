---
title:  ተጨማሪ ሀሳብ
date:   08/08/2025
---

ኤለን ጂ ኋይት አባቶችና ነቢያት በሚለው መጽሐፏ ገጽ 281–290 ላይ "ዘፀአት" በሚል ርዕስ ሥር የጻፈችውን ያንብቡ።

እሥራኤላውያን እምነታቸው ትንሽ ቢሆንም እግዚአብሔር ይቆምላቸው ነበር። እንደ እርሱ ምርጥ ሕዝብ እንዴት ማሰብና መሆን እንዳለባቸው ሊያስተምራቸውና ሊመራቸው ተመኘ። እግዚአብሔር በትዕግስት እየመራቸው አነስተኛ ተግዳሮቶች ወደሚገጥሟቸው ቦታ መራቸው። ኤለን ጂ. ኋይት እንዲህ በማለት ታብራራለች፡-

"እሥራኤላውያን ስለ እግዚአብሔር የነበራቸው እውቀትና በእርሱ የነበራቸው እምነት ትንሽ ስለነበር ፈርተውና ልባቸው ዝሎ ነበር።…የጦር መሣሪያ ያልታጠቁና የጦርነት ልምድም ያልነበራቸው ነበሩ። ከረዥም ዘመን ባርነት የተነሣ መንፈሳቸው ዝሎ ነበር፣ በልጆች፣ በሴቶች፣ በከብቶችና በመንጎችም ተጨናንቀው ነበር። እግዚአብሔር በቀይ ባህር መንገድ በመምራቱ ራሱን የርኅራኄና የፍርድ አምላክ እንደሆነ ገለጠ።"—Ellen G. White፣ Patriarchs and Prophets፣ p. 282.

የአንድሪውስ የመጽሐፍ ቅዱስ ሀተታ ስለ ሙሴ መዝሙር ሲናገር እንዲህ ይላል፡-

"በታሪክ ውስጥ የታየው ይህ የእግዚአብሔር የማዳን ተግባር እርግጠኝነት ለወደፊቱ የሚያስፈራን ምንም ነገር እንደሌለ ያረጋግጥልናል። የመጨረሻው ስንኝ ከነዓንን የማሸነፍ ሂደት ውስጥ በሚገጥሙ የወደፊት ጠላቶች ላይ ትኩረት ያደርጋል። ብርቱ ከሆነው የእግዚአብሔር ክንድ የተነሣ እንደ አለት የጸኑ ይሆናሉ (ቁ. 16). አንዳንድ የማይቻሉ ነገሮች ሲገጥሙን፣ ጥግ እንዳስያዙን ሲሰማንና የትኛውን መንገድ መያዝ እንዳለብን ሳናውቅ ስንቀር 'በሙሴ መዝሙር' ውስጥ መተማመኛ እናገኛለን። ይህ የሚሆነው በእግዚአብሔር ሕዝብ ታሪክ ውስጥ ያለውን ታላቅ ክስተት ስለሚያስታውስ ነው።"—Andrews Bible Commentary፣ "Exodus" (Berrien Springs፣ MI: Andrews University Press፣ 2020)፣ p. 214.

**የመወያያ ጥያቄዎች**

`1. ዕብራውያን አስደናቂ በሆነ ሁኔታ ከግብጽ ወጥተው የቀይ ባህር ግድድሮሽን ከመጋፈጣቸው በፊት በነበራቸው አቋም ብዙ ጊዜ ራሳችንን የምናገኘው ለምንድር ነው? ይህ ማለት እግዚአብሔር ለእኛ ስላለው መልካምነትና ስለ ኃይሉ እጅግ ብዙ ማስረጃ እያለ እምነት ማጣትን ለማሳየት እና ለመግለጽ እጅግ የሚቀልለን ለምንድር ነው?`

`2. የበኩር ልጅን ማጣትን ጨምሮ ይህ ሁሉ ከሆነ በኋላ እንኳን ፈርዖን እሥራኤልን ለምን አሳደደ? ለማናችንም ቢሆን በኃጢአት መጽናት ወይም ኃጢአትን ለመፈጸም ልበ ደንዳና መሆን እንዴት አደገኛ እንደሆነ ይህ ምን ሊነግረን ይገባል?`

`3. አንዳንድ ጊዜ ሁላችንም አሰቃቂ የሆኑ ፈተናዎች ቢገጥሙንም ብዙዎቻችን በራሳችንም ሆነ በምንወዳቸው ሰዎች ላይ ምንም ክፉ ነገር ስላልደረሰ ጥቂት በጣም ጥሩ የሆኑ ቀናትና ጊዜያት ነበሩን። በጠላት ክልል እንደምንኖር ስለምንረዳ እነዚህን ጊዜያቶች እንደ እግዚአብሔር ፀጋና ጥበቃ ማስረጃ አድርገን ማየት ያለብን ለምንድር ነው? ይህ ማለት ከምን መቅሰፍቶች እንደዳንን በፍጹም ስለማናውቅ በመልካም ጊዜያቶች እግዚአብሔርን ማመስገንን ሁልጊዜ ማስታወስ ያለብን ለምንድር ነው?`