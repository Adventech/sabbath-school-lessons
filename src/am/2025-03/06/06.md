---
title:  የሙሴና የሚሪያም መዝሙር
date:   07/08/2025
---

ጠቅላላው የግብጽ ሰራዊት ተገርስሷል፣ ፈርዖንን ጨምሮ አንድም አልተረፈም (መዝ. 136:15ን ይመልከቱ)። ለግብጻውያን አስደንጋጭ ሽንፈት ሲሆን ለእግዚአብሔር ሕዝብ ደግሞ ፍጹም ድል ነበር። አይሁዶች በታሪካቸው ሁሉ፣ ዛሬ እንኳን፣ ይህንን ታሪክ መዘገባቸው አያስገርምም።

`ዘጸ. 15:1–21ን ያንብቡ። የሙሴ መዝሙር ይዘት ምንድር ነው?`

እግዚአብሔር ሕዝቡን የተቃወሙትን ያሸነፈ ኃያል ተዋጊ ስለሆነ ይህ መዝሙር ያወድሰዋል። ሙሴ አምላኩ የሆነው እግዚአብሔር ብርታቱ፣ ዝማሬውና ድነቱ እንደሆነ አጽንዖት በመስጠት በዚህ ዋና ሀሳብ ላይ በግሉ ማብራሪያ ይሰጣል።

ማንም እንደ እርሱ ያለ የለም፣ "በምስጋና የተፈራህ፥ ድንቅንም የምታደርግ፥ በቅድስና የከበረ እንዳንተ ያለ ማን ነው?" (ዘጸ. 15:11)።

የሙሴ መዝሙር ሙሉ በሙሉ ስለ እግዚአብሔር፣ ስለ እርሱ ማንነትና እርሱ እያደረገ ስላለው ነገር ነው። እግዚአብሔር ለሕዝቡ ስላደረገው ድንቅ ነገር ከፍ ከፍ ብሏል፣ ተወድሷል፣ ተደንቋልም። ምስጋናና አምልኮ እግዚአብሔር ለእኛ ያደረገውን መልካምነት የሚገልጹ ተፈጥሮአዊ ውጤቶች ናቸው። የእርሱን ፍቅር ማድነቅ ንቁ (ሕያው) ለሆነ መንፈሳዊ ሕይወት ቅድመ ሁኔታ ነው። እግዚአብሔር የዋጀውን ሕዝብ ስለሚመራና ወደ ቅዱስ መኖሪያ ስለሚወስዳቸው የእርሱ ጽኑ ፍቅር በተለየ ሁኔታ አጽንዖትና ክብር ተሰጥቶታል። እግዚአብሔር በርስቱ ተራራ ላይ ቤተ መቅደስን እንደሚመሰርት ሙሴ ተነበየ (ዘጸ. 15:17)፣ ይህ ሁሉ ወደ ጽዮንና በኢየሩሳሌም ወደሚመሰረተው ቤተ መቅደስ ያመለክት ነበር።

`ራዕይ 15:2–4 ውስጥ የዳኑት የሙሴንና የበጉን መዝሙር ይዘምራሉ። ይህ እግዚአብሔር ላደረጋቸው ታላላቅና አስደናቂ ተግባራት የሚቀርብ ምሥጋና፣ ፍርዱ ጽድቅና እውነት ለሆነው አምላክ የሚቀርብ ምሥጋና፣ እንዲሁም ጻድቅ ለሆኑ ተግባራቱና ስለ ቅድስናው የሚቀርብ ምሥጋና በሰማይ ምን እንደሚመስል ማሰብ ይችላሉ?`

የመዝሙሩን የመጨረሻውን መስመር ልብ ይበሉ፡- " የጽድቅም ሥራህ ስለ ተገለጠ አሕዛብ ሁሉ ይመጣሉ በፊትህም ይሰግዳሉ" (ቁ. 4)።

ይህ ማለት፣ የእግዚአብሔር ፍርዶች ሁሉ--በተለይም ለብዙ ሺህ አመታት በክፋትና በጭቆና ላይ ሳይተላለፉ የቆዩ ፍርዶች--ስለተገለጡ ከሕዝቦች ሁሉ የዳኑት ለእነዚህ ፍርዶች እግዚአብሔርን ያመሰግናሉ።

እማኑኤል ካንት የተባለ ሰው እግዚአብሔር ጻድቅ (ፍትሃዊ) ከሆነ፣ ከዚህ ሕይወት በኋላ ሌላ ሕይወት መኖር አለበት ብሏል። ይህ አባባል ትክክል የሆነው ለምንድር ነው? ከዚህች ምድር ለረዥም ጊዜ ጠፍቶ የነበረው ፍትህ አንድ ቀን እንደሚመጣ መታመንን መማር የምንችለው እንዴት ነው? ከዚህ ተስፋ መጽናኛ ማግኘት የሚችሉት እንዴት ነው?