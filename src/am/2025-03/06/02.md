---
title:  ሂዱና ለእግዚአብሔር ስገዱ
date:   03/08/2025
---

በፋሲካው ሌሊት በደም ባልተሸፈነት ላይ የእግዚአብሔር ፍርድ ወረደ (ዘፀ. 12:1–12)። ማንም ሰው በሥልጣኑ፣ በትምህርቱ፣ በሕብረተሰቡ ውስጥ ባለው ማህበራዊ ደረጃ ወይም በጾታው ምክንያት አላመለጠም።

`ቅጣቱ ከፈርዖን ጀምሮ እስከ ባሪያዎች፣ እንዲያውም እስከ እንሰሳት ድረስ ሁሉንም ቤተሰቦች መታ። የግብጽ ኩራት በአቧራ ውስጥ ወደቀ። ዘፀ. 12:31–36ን ያንብቡ። ፈርዖን ሁሉም እንዲሄዱ እየፈቀደላቸው ሳለ እንኳን ምን ዓይነት እንግዳ ጥያቄ ነበር ያቀረበው? ለምን?`


ዕብራውያን ሄደው ለአምላካቸው እንዲሰግዱ እየነገራቸው ሳለ “እኔንም ደግሞ ባርኩኝ” የሚለውን ጥያቄ ማከሉ እንዴት የሚያስገርም ነው! እኔንም ደግሞ ባርኩኝ?

የግብጽ ንጉሥ፣ በሕዝቡ መካከል በምድር ላይ “አምላክ፣” ለምን ይህንን ጥያቄ ይጠይቃል? በመጨረሻ የዕብራውያንን አምላክ ኃይል ያስተዋለ እና ከእርሱም ጥቅም ማግኘት የፈለገ ይመስላል። ነገር ግን በአመጽ፣ በትዕቢት፣ በኃጢአትና በኩራት ተሞልቶ ሳለ እንዴት እግዚአብሔር ሊባርከው ይችላል? በመጨረሻ መስመማቱን መግለጹ እርግጥ ነው፣ ነገር ግን ለያህዌህ ፈቃድ ራሱን ከማስገዛት የመነጨ አልነበረም። ከዚህ ይልቅ ከሽንፈት የመነጨ ጥያቄ ነበር። ኋላ በፈጸማቸው ተግባሮቹ እንደተገለጠው ለኃጢአቱ ንስሃ አልገባም። እርሱ የፈለገው መንግሥቱን እያጠፋ ያለው ውድመት እንዲቆምለት ብቻ ነበር።

ፈርዖን ተዋርዷል። ከሁሉም መቅሰፍቶች እጅግ የከፋው መቅሰፍት መውረዱ ካስከተላቸው አሳዛኝ ሁኔታዎች የተነሣ እሥራኤላውያን ከግብጽ እንዲወጡ ፈቃድ ሰጠ። አስቀድመው በነበሩ ጊዜያቶች እርሱ የወሰዳቸው እርምጃዎች በሕዝቡ ላይ መከራ ቢያመጡም ለመፍቀድ እምቢ ያላቸውን ነገሮች ሁሉ አሁን ፈቀደ።

ከሁኔታው መረዳት እንደሚቻለው የግብጽ ሕዝብም ዕብራውያን እንዲሄዱላቸው ጉጉት ነበራቸው። “ሁላችንም እንዳንሞት” እባካችሁ ሂዱልን አሉ።

ይህ እየሆነ ሳለ እሥራኤላውያን ባዶ እጃቸውን እንዳይወጡ እግዚአብሔር ሁኔታዎችን አመቻቸ፣ ነገር ግን የሚፈልጉአቸው ነገሮች ጉዞአቸውን ከተጠበቀው በላይ የሚያዘገዩ ሆኑ። ሕዝቡ ከአገራቸው ቶሎ እንዲወጡላቸው ለማስቸኮል ግብጻውያን ለአይሁዶች ውድ የሆኑ ዕቃዎችን ሰጡአቸው፣ ነገር ግን እነዚህ ዕቃዎች እሥራኤላውያን ለብዙ መቶ አመታት በባርነት ሲሰሩ ያልተከፈላቸው የልፋታቸው ዋጋ ነበሩ።

`በርግጥ እሥራኤላውያን ከአገራቸው እንዲወጡላቸው ግብጻውያን የከፈሉት ዋጋ ርካሽ ነበር። የፈጸምናቸው ተግባሮቻችን ስህተት መሆናቸውን ስላመንን ሳይሆን የሚያስከትሉአቸውን መዘዞች በመፍራት “የተናዘዝነው” ምን ያህል ጊዜ ነው? ይህ እውነተኛ ንስሃ የማይሆነው ለምንድር ነው? ቢያንስ ለአጭር ጊዜ እንኳን ቢሆን፣ ኃጢአታችን ከሚያስከትለው “ቅጣት ለማምለጥ፣” ለኃጢአታችን ማዘንን መማር የምንችለው እንዴት ነው?`