---
title: የፈርዖንን ልብ ያደነደነው ማን ነው?
date: 21/07/2025
---



`ዘፀ. 7:3፣ 13፣ 14፣ 22ን ያንብቡ። እነዚህን ጥቅሶች እንዴት እንረዳቸዋለን?`


ሌላ ዘጠኝ ጊዜ ደግሞ ፈርዖን ራሱ ልቡን እንዳደነደነ ተነግሯል (ዘፀ. 7:13፣ 14፣ 22፤ ዘፀ. 8:15፣ 19፣ 32፤ ዘፀ. 9:7፣ 34፣ 35)። የንጉሡን ልብ ያደነደነው ማን ነው? እግዚአብሔር ወይስ ፈርዖን ራሱ?

በኦሪት ዘፀአት በተነገረው የአሥሩ መቅሰፍቶች ታሪክ፣ ከመጀመሪያዎቹ አምስት መቅሰፍቶች በእያንዳንዱ ታሪክ ውስጥ ልቡን ያደነደነው ፈርዖን ብቻውን ነበር። ስለዚህ ልቡን የማደንደን ተነሳሽነቱን የወሰደው እርሱ ራሱ ነበር። ነገር ግን ከስድስተኛው መቅሰፍት ጀምሮ የፈርዖንን ልብ ያደነደነው እግዚአብሔር እንደሆነ የመጽሐፍ ቅዱስ ጥቅስ ይገልጻል(ዘፀ. 9:12)። ይህ ሁሉ እየነገረን ያለው እግዚአብሔር አስቀድሞ ለሙሴ አደርጋለሁ ብሎ እንደነገረው የፈርዖንን የራሱን ምርጫ እና ፈቅዶ ያደረገውን ድርጊቱን እንዳጠናከረው ወይም ጥልቀት እንዲኖረው እንዳደረገው ነው (ዘፀ. 4:21)።

በሌላ አገላለጽ፣ እግዚአብሔር መቅሰፍቶቹን የላከው ፈርዖን ንስሃ እንዲገባና ከአእምሮው ጨለማና ስህተት ነጻ እንዲወጣ ለመርዳት ነበር።

እግዚአብሔር በፈርዖን ልብ ውስጥ አዲስ ክፋት አልፈጠረም፤ ከዚያ ይልቅ፣ ፈርዖንን ለራሱ የክፋት ስሜቶች አሳልፎ ሰጠው። የሚቆጣጠረው የእግዚአብሔር ፀጋ ስለተወዉ የራሱ ኃጢአተኝነት (ክፋት) እንዲቆጣጠረው ተተወ (ሮሜ 1:24–32ን ይመለከቱ)።

ፈርዖን ነጻ ፈቃድ ነበረው። እግዚአብሔርን ለመቃወም ወይም ከእግዚአብሔር ጋር ለመሆን መምረጥ ይችል ነበር። እርሱ ግን እግዚአብሔርን መቃወምን መረጠ።

ትምህርቶቹ ግልጽ ናቸው። ትክክል በሆነውና ስህተት በሆነው፣ በመልካምና በክፉ፣ በመታዘዝና ባለመታዘዝ መካከል እንድንመርጥ ችሎታ ተሰጥቶናል። በሰማይ ከነበረው ሉሲፈር፣ በኤደን ከነበሩት አዳምና ሔዋን፣ በግብጽ ከነበረው ፈርዖን እና ዛሬ እስካለን እስከ እኛ ድረስ፣ የትም ብንኖር፣ ሕይወትን ወይም ሞትን እንመርጣለን (ዘዳ. 30:19)።

ለንጽጽር ያህል፡- ቅቤንና ሸክላን የሚመታውን የጸሐይ ብርሐን ያስቡ።

ቅቤ ሲቀልጥ ሸክላ ግን ይጠነክራል። በሁለቱም ላይ ያረፈው የጸሐይ ሙቀት ያው ነው፣ ነገር ግን ለሙቀቱ ከሁለቱም የተሰጠው ምላሽ የተለያየ ነው፣ የተገኘው ውጤትም የተለያየ ነው። ውጤቱ የሚደገፈው በቁሱ ላይ ነው።

`ፈርዖንን በተመለከተ ውጤቱ የተደገፈው ለእግዚአብሔርና ለሕዝቡ ባለው የልቡ አመለካከት ላይ ነው ማለት ይቻላል። በቀጣዩ ቀን ወይም በሌላ ምን ዓይነት ነጻ የፈቃድ ምርጫ (ምርጫዎች) ሊያደርጉ ነው? ትክክለኛው ምርጫ ምን እንደሆነ ካወቁ፣ ያንን ምርጫ ለማድረግ ራስዎን ማዘጋጀት የሚችሉት እንዴት ነው?`