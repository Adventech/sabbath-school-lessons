---
title: እግዚአብሔርና አማልክት
date: 20/07/2025
---


`ዘፀአት 7:8–15ን ያንብቡ። የዕብራውያን አምላክና የግብጻውያን አማልክት ለመጀመሪያ ጊዜ ፊት ለፊት በገጠሙበት በዚህ ቦታ ምን ትምህርቶች ይገኛሉ?`

እየመጡ ያሉ ጦርነቶች በሕያው እግዚአብሔርና በግብጻውያን “አማልክት” መካከል ሊሆኑ ነው። ሁኔታውን የከፋ ያደረገው ፈርዖን ራሱን ከእነዚህ አማልክት አንዱ አድርጎ መቁጠሩ ነው። እግዚአብሔር የተዋጋው ግብጻውያንን ወይም ግብጽን ሳይሆን አማልክቶቻቸውን ነበር (ግብጻውያን ከ1500 በላይ ወንድና ሴት አማልክትን ያመልኩ ነበር)።በዚህ ጉዳይ ላይ የመጽሐፍ ቅዱስ ጥቅስ ግልጽ ነው፡-“በግብፅም አማልክት ሁሉ ላይ እፈርድባቸዋለሁ፤ እኔ እግዚአብሔር ነኝ” (ዘፀ. 12:12)። በኋላ እሥራኤላውያን ከግብጽ ያደረጉት ጉዞ በዝርዝር ሲቀርብ አንድ ጊዜ በድጋሚ አጽንዖት ተሰጥቶበታል፡ - “በአማልክቶቻቸውም ደግሞ እግዚአብሔር ፈረደባቸው” (ዘሁ 33:4)።

በአማልክቶቻቸው ላይ የወረደው የዚህ ፍርድ ምሳሌ በትሩ ወደ እባብ በተለወጠበት ተዓምራት ታይቷል (ዘፀ. 7:9–12)። በግብጽ ዋጄት የተባለች የዩራኡስ አማልክት ኮብራ በሚባል መርዘኛ እባብ ተመስላ በታችኛው ግብጽ ላይ ሉአላዊ ኃይል እንደሆነች ተደርጋ ተወክላለች። የኮብራ እባብ ምልክት በፈርዖን ዘውድ ላይ ያለ ሲሆን ይህም የኃይሉ፣ የአምላክነቱ፣ የንጉሥነቱ እና የመለኮታዊ ሥልጣኑ ምልክት ነው። ለዚህም ምክንያቱ ይህቺ አማልክት በጠላቶቹ ላይ መርዟን ስለምትተፋ ነው። ግብጻውያን ቅዱሱ እባብ ፈርዖንን ወደ ኋለኛው ሕይወቱ ይመራል ብለው ያምናሉ።

የአሮን በትር በንጉሡ ፊት እባብ ሆና ሌሎቹን እባቦች ሁሉ በበላች ጊዜ ሕያው አምላክ ከግብጻውያን አስማትና ጥንቆላ በላይ እንደሆነ ተገለጠ። የፈርዖን ኃይል ምልክት የሆነው እባብ የተሸነፈ ብቻ ሳይሆን አሮንና ሙሴም በእጃቸው ይዘውታል (ዘፀ. 7:12፣ 15)። የመጀመሪያው ፊት ለፊት ግንኙነት የእግዚአብሔርን ኃይልና ጌትነት አሳይቷል። ሙሴ፣ እንደ እግዚአብሔር ወኪል፣ እንደ “አምላክ” ይቆጠር የነበረው ፈርዖን ካለው ሥልጣንና ኃይል የሚበልጥ ሥልጣንና ኃይል ነበረው።

`የጥንቶቹ ግብጻውያን ኔሄብካኡ (“መናፍስትን አንድ ላይ የሚያስተሳስር”) የሚባል እባብ አምላክን ቅዱስ፣ እንደ አምላክ የሚከበርና የሚመለክ እድርገው ይመለከቱ ነበር። እንደ አፈ-ታሪካቸው (ሚቶሎጂ) ከሆነ ይህ እባብ አምላክ ትልቅ ሥልጣን እንዲኖረው ያደረገው ሰባት ኮብራዎችን ስለዋጠ ነው። ስለዚህ እግዚአብሔር ለግብጻውያን እባብ አምላክ ሳይሆን እርሱ ሉአላዊ ኃይልና ሥልጣን እንዳለው ነገራቸው። ይህን ከመሰለ ኃይለኛ የፊት ለፊት ግንኙነት በኋላ ይህን መልእክት ወዲያውኑ በግልጽ መረዳት ችለው ነበር። በሕይወታችን የበላይነትን ለመያዝ በሚሹ “አማልክት” ላይ ጌታ ሉአላዊነት እንዲኖረው መፍቀድ የምንችለው እንዴት ነው?`