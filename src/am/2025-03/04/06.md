---
title: በረዶ፣ አንበጣ፣ እና ጨለማ
date: 24/07/2025
---

`ዘጸ. 9:13–10:29ን ያንብቡ። እነዚህ መቅሰፍቶች ፈርዖን አእምሮውን እንዲለውጥ በማድረግ ረገድ ምን ያህል ስኬታማ ናቸው?`

ኑት የግብጻውያን የሰማይና የሰማያት አምላክ ስትሆን ከሰማይ በታችና በምድር ላይ የሚሆኑ ነገሮችን እንደምትቆጣጠር ተደርጋ ተቀምጣለች። ኦሲሪስ ደግሞ የአዝርዕትና የልምላሜ አምላክ ነበር። በመጽሐፍ ቅዱስ ውስጥ በረዶ ብዙ ጊዜ ከእግዚአብሔር ፍርድ ጋር ተገናኝቷል (ኢሳ 28:2፣ 17፤ ሕዝ. 13:11–13)። በዚህ መቅሰፍት ወቅት ንብረታቸውን አደጋ በማይደርስበት ቦታ የደበቁ ሰዎች ብቻ ይጠበቃሉ (ዘጸ. 9:20፣ 21)። አሁን ሁሉም ተፈትኗል፡ -የእግዚአብሔርን ቃል በመታዘዝ እንደ ቃሉ ያደርጋሉ ወይስ ሳያደርጉ ይቀራሉ?

ፈርዖን በሕይወት እንዲኖር የመፍቀዱ ዓላማ መላው ምድር እርሱን እንዲያውቅ ለማድረግ እንደሆነ እግዚአብሔር አሳወቀ (ዘጸ. 9:16)። አሁን የግብጽ ንጉሥ ኃጢአት ሰርቻለሁ ብሎ ተናዝዟል፣ ነገር ግን ቆይቶ ሀሳቡን ለወጠ።

የግብጻውያን የማዕበል፣ የጦርነት እና የሥርዓት አልበኝነት አምላክ ሴት ይባላል። ከኢሲስ ጋር በመሆን የግብርና አማልክት ተደርገው ይታያሉ። ሹ የከባቢ አየር አምላክ ነበር። ሴራፒስ መለኮታዊ ግርማን፣ ልምላሜን፣ ፈውስን እና ከሞት በኋላ ያለውን ሕይወት ይወክላል። ጣኦታት ምናምንቴ ስለሆኑ (ኢሳ 44:9፣ 10፣ 12–17) ከግብጻውያን አማልክት መካከል አንድም የእግዚአብሔርን ፍርዶች ማቆም አይችልም (ዘጸ. 10:4–20)።

የፈርዖን ባሪያዎች እሥራኤልን እንዲለቅ ንጉሡን ገፋፉት፣ ነገር ግን በድጋሚ እምቢ አለ። ፈርዖን ሴቶችንና ሕጻናትን ትተው ወንዶች ብቻ ሄደው መስዋዕት እንዲያቀርቡ መደራደሪያ ያቀረበ ሲሆን ሴቶችና ልጆች ሊነጠሉ የማይችሉ የአምልኮና የእምነት ማህበረሰብ አካል ስለሆኑ ሙሴ የድርድር ሀሳቡን እንደማይቀበል በቀጥታ አሳወቀ።

በመጨረሻ፣ ራ የግብጻውያን ዋና አምላክ፣ የፀሐይ አምላክ ነበር።

ቶት የጨረቃ አምላክ ነበር። ከእነዚህ አንዳቸውም ቢሆኑ ብርሐን መስጠት አልቻሉም ነበር። ፈርዖን በድጋሚ ለመደራደር ሞከረ፣ ነገር ግን ሙከራው ፍሬ ቢስ ነበር። ግብጽ ለሶስት ቀናት በጨለማ ተመታች፣ ነገር ግን እሥራኤላውያን በሚኖሩበት ብርሐን ነበር። መለያው ከዚህ የበለጠ አስደናቂ ሊሆን አይችልም።

ሆኖም፣ አገሩ እየደረሰበት ያለው ምት ምንም ቢሆን ፈርዖን ጦርነቱን ለመመከት እንጂ ወደ ኋላ ላለማለት ወሰነ። በውስጡ የነበሩ ሀሳቦችን (የማነሳሻ ምክንያቶችን) ባናውቅም፣ በሆነ ነጥብ ላይ ሙሉ በሙሉ ክብሩን የመጠበቅ ጉዳይ ነበር። ማስረጃው ምንም ያህል ኃይለኛ እና እየሆነ ያለው ነገርም ምንም ያህል ግልጽ ቢሆንም (የራሱ ባሪያዎች እንኳን፣ “ይህ ሰው እስከ መቼ ዕንቅፋት ይሆንብናል? አምላካቸውን እግዚአብሔርን ያገለግሉት ዘንድ ሰዎችን ልቀቅ፤ ግብፅስ እንደ ጠፋች ገና አታውቅምን?” [ዘጸ. 10:7]) ብለው ቢናገሩም፣ ትክክለኛ ምርጫ የማድረግ ዕድሉ በፊቱ ቢሆንም፣ ለአፍታ ካመነታ በኋላ ለእግዚአብሔር ፈቃድ ለመሸነፍና ሕዝቡን ለመልቀቅ ፈቃደኛ ሳይሆን ቀረ።

ይህ “ትዕቢት ጥፋትን፥ ኵሩ መንፈስም ውድቀትን ይቀድማል” (ምሳሌ 16:18) ለሚሉ ቃላት እንዴት ያለ አስደናቂ ምሳሌ ነው።