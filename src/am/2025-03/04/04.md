---
title: የመጀመሪያዎቹ ሶስት መቅሰፍቶች
date: 22/07/2025
---

`በግብጽ ላይ የወረዱት አስር መቅሰፍቶች የታለሙት በግብጽ ሕዝብ ላይ ሳይሆን በአማልክቶቻቸው ላይ ነበር። እያንዳንዱ መቅሰፍት ቢያንስ አንዳቸውን መትቷል። ዘጸ. 7:14–8:19ን ያንብቡ። በእነዚህ መቅሰፍቶች የሆነው ምን ነበር?`

ከፈርዖን ጋር የሚደረገው ክርክር ከባድና የማይቻል እንደሚሆን እግዚአብሔር ለሙሴ መመሪያ ሰጠው (ዘጸ. 7:14)። ነገር ግን እግዚአብሔር ለፈርዖንና ለግብጻውያን ራሱን መግለጥ ፈለገ። ስለዚህ እነርሱ ሊያስተውሉ በሚችሉበት መንገድ ሊያነጋግራቸው ወሰነ። ደግሞ ከዚህ ፍጥጫ ዕብራውያን ስለ አምላካቸው ብዙ ስለሚማሩ ተጠቃሚ ይሆናሉ።

የመጀመሪያው መቅሰፍት የታለመው የአባይ አምላክ በነበረው ሃፒ ላይ ነበር (ዘጸ. 7:17–25)። በግብጽ ሕይወት ሙሉ በሙሉ የሚደገፈው ከአባይ ወንዝ በሚገኘው ውኃ ነበር። ውኃው በነበረበት ሕይወት ነበር። ውኃ የሕይወት ምንጭ ነበር፣ ከዚህ የተነሣ ሃፒ የተባለ የራሳቸውን አምላክ ፈልስፈው ለሕይወት የሚያስፈልገውን ነገር እንደሚሰጥ አምላክ አድርገው ይሰግዱለት ነበር።

በርግጥ የሕይወት ምንጭ፣ ውኃንና ምግብን ጨምሮ፣ የሁሉም ነገር ፈጣሪ የሆነው ሕያው እግዚአብሔር ብቻ ነው (ዘፍ. 1:1፣ 2፣ 20– 22፤ መዝ. 104:27፣ 28፤ መዝ. 136:25፤ ዮሐንስ 11:25፤ ዮሐንስ 14:6)። ውኃን ወደ ደም መለወጥ ሕይወትን ወደ ሞት መለወጥን ያመለክታል። ሃፒ ለሕይወት አስፈላጊ የሆኑ ነገሮችን መስጠትም ሆነ ሕይወትን ከአደጋ መጠበቅ አይችልም። እነዚህ ነገሮች ሊከናወኑ የሚችሉት በእግዚአብሔር ኃይል ብቻ ነው።

ከዚያም እግዚአብሔር ለፈርዖን ሌላ ዕድል ይሰጠዋል። በዚህን ጊዜ ፍጥጫው ቀጥታ ሄቄት ከሚባል ጓጉንቸር አምላክ ጋር ነበር (ዘጸ. 8:1– 15)። አባይ በሕይወት ፋንታ ግብጻውያን የሚፈሩአቸውን፣ የሚጠሉአቸውንና የሚጸያፉአቸውን ጓጉንቸሮች አወጣ። ጓጉንቸሮቹን ሊያስወግዱአቸው ፈለጉ።

እነዚህ መቅሰፍቶች የተወገዱበት ትክከለኛው ጊዜ ከዚህ መቅሰፍት በስተጀርባ ያለውም እግዚአብሔር መሆኑን አሳየ።

ሶስተኛው መቅሰፍት ከሌሎቹ ሁሉ አጭር የሆነ መግለጫ ተሰጥቶታል (ዘጸ. 8:16–19)። በዚህ ቦታ የተጠቀሰው (በዕብራይስጥ ኪኒም/kinnim) የጎልማሶች ሰንበት ትምህርት የተባለው የነፍሳት ዓይነት ግልጽ አይደለም (ተናዳፊ ዝንብ፣ የወባ ትንኝ፣ መዥገር፣ ቅማል?)። ይህ መቅሰፍት ያነጣጠረው የግብጻውያን የምድር አምላክ በሆነው ጌብ ላይ ነበር። ከምድር አቧራ (የመጽሐፍ ቅዱስ የፍጥረት ታሪክን ያስተጋባል) በመላው ምድር ላይ የተሰራጨውን ቅማል አወጣ። አስማተኞቹ ይህንን ተዓምር መስራት ስላልቻሉ (ሕይወትን መፍጠር የሚችል እግዚአብሔር ብቻ ነው) እንዲህ በማለት ተናገሩ፡-“ይህ የእግዚአብሔር ጣት ነው” (ዘጸ. 8:19)። ነገር ግን ፈርዖን አሁንም ውሳኔውን መለወጥ እምቢ አለ።

`የፈርዖን ልብ ምን ያህል ጠንካራ እንደነበር ያስቡ። ለውሳኔ የሚገፋፉ የእግዚአብሔርን ተደጋጋሚ እርምጃዎች አለመቀበል ሁኔታው የበለጠውን እንዲከፋ አደረገው። እግዚአብሔር በተደጋጋሚ የሚያቀርብልንን ተማጽእኖዎች አለመቀበል ምን እንደሚያስከትል ከዚህ ምን ትምህርቶች ይገኛሉ?`
