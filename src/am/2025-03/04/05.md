---
title: ዝንቦች፣ ከብት፣ እና ቁስል (እባጭ)
date: 23/07/2025
---


`ዘፀ. 8:20–9:12ን ያንብቡ። ይህ ታሪክ የእግዚአብሔር ኃይልና ክብር መገለጥ ምንም ያህል ታላቅ ቢሆንም፣ ሰብአዊ ዘር አሁንም እርሱን ያለመቀበል ነጻነት እንዳለው ምን ያስተምረናል?`
ኡቺት የተባለች የግብጻውያን አማልክት በራሪ አማልክትና የረግረጋማ ቦታዎች እመቤት ነበረች። ክሄፕሪ (የምትወጣው ፀሐይ፣ የፍጥረት እና እንደገና የመወለድ) የተባለው አምላክ ደግሞ በዝንብ ራስ ተመልክቷል።

እነዚህ “አማልክት” በእግዚአብሔር ተሸንፈዋል። በዚህ ዘገባ ውስጥ (ዘፀ. 8:20–24)፣ ግብጻውያን እየተሰቃዩ ሳሉ ለዕብራውያን ግን ጥበቃ ተደርጎላቸዋል። እንዲያውም፣ ቀጥለው የመጡ ተtጨማሪ መቅሰፍቶችም እነርሱን አልነኳቸውም ነበር።

በድጋሚ፣ ይህ ሁሉ ጥረት የተደረገው እግዚአብሔር ለፈርዖን ራሱን “በምድር መካከል እኔ እግዚአብሔር እንደሆንሁ” እወቅ ለማለት ነበር(ዘፀ. 8:22)።

ከዚህ የተነሳ ፈርዖን መወያየት (መከራከር) ጀመረ። ጫናው ከፍ እያለ ስለመምጣቱ ምንም ጥርጥር የለውም። እሥራኤላውያን አምላካቸውን እንዲያመልኩና መስዋዕት እንዲያቀርቡለት ለመፍቀድ ፈቃደኛ ሆነ፣ ነገር ግን ይህን ማድረግ የሚችሉት በግብጽ ምድር ብቻ ነው (ዘፀ. 8:25)።

በግብጽ እንስሳት እንደ ቅዱስ ስለሚቆጠሩ እና እነርሱን መሰዋት በዕብራውያን ላይ ጥቃት እንዲሰነዘር ስለሚያደርግ ፈርዖን ያቀረበው ሁኔታ ተፈጻሚ ሊሆን አይችልም። እግዚአብሔር ለእሥራኤላውያን ያለው ዕቅድም ይህ አልነበረም።

ይህ በእንዲህ እንዳለ፣ ቀጣዩ መቅሰፍት (ዘፀ. 9:1–7) በቤት እንስሳት ላይ ወረደ.። ሃጾር የተባለች የግብጻውያን የፍቅርና የጥበቃ አምላክ በላም ራስ ተመልክታለች። አፒስ የተባለ የበሬ አምላክም በጥንቷ ግብጽ እጅግ ዝነኛና ከፍተኛ አክብሮት የሚሰጠው ነበር። በመሆኑም፣ በዚህ አምስተኛው መቅሰፍት፣ የግብጻውያን የቤት እንስሳት በሞቱ ጊዜ ተጨማሪ አቢይ አማልክት ተሸንፈዋል።

በስድስተኛው መቅሰፍት (ዘፀ. 9:8–12)፣ ኢሲስ የምትባለው የመድኃኒት፣ የአስመት እና የጥበብ አምላክ ሙሉ በሙሉ መሸነፏ ተገልጧል።
እንደ ሴክህመት (የጦርነትና የወረርሽኝ አምላክ) እና እንደ ኢምሆቴፕ (የመድሃኒትና የፈውስ አምላክ) ያሉ አማልክትንም መሸነፍ እንመለከታለን።

ምጸታዊ በሆነ ሁኔታ፣ አሁን አስማተኞችና ጠንቋዮች እንኳን ቸነፈሩ ስላገኛቸው በቤተ መንግሥት መገኘት አይችሉም። ይህ የሚያመለክተው የሰማይና የምድር ፈጣሪን በመቃወም ባደረጉት ነገር ረዳተ-ቢስ መሆናቸውን ነው።

ስለ አስሩ መቅሰፍቶች በሚናገረው ታሪክ ውስጥ ለመጀመሪያ ጊዜ ጥቅሱ “እግዚአብሔር የፈርዖንን ልብ አጸና” ይላል (ዘፀ. 9:12)።

`ይህ ገጽ ምንም ያህል ግራ የሚያጋባ ቢሆንም፣ በሙሉ አውድ ሲስተዋል፣ በቀጣይነት እግዚአብሔርን ለመቀበል ፈቃደኛ ያለመሆናችንን ውጤቶች እንድናጭድ እርሱ እንደሚተወን በድጋሚ ይገልጻል። የፈርዖን ችግር የእውቀት ማጣት ችግር አልነበረም፣ ትክክለኛ ምርጫ ለማድረግ የሚያስችለው በቂ ምክንያታዊ ማስረጃ ነበረው። የእርሱ ችግር የልብ ችግር ነበር። ልባችንን መጠበቅ እንዳለብን ይህ ምን ሊነግረን ይገባል?`