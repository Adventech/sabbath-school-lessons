---
title:  ችቦውን ማስተላለፍ
date:   30/07/2025
---

`ልጆቻችን እግዚአብሔርንና የእርሱን የፍቅር እንክብካቤ እንዴት ማወቅ እንደሚችሉ መዝሙረኛው እንዲህ በማለት ይገልጻል፡- “አንድ ትውልድ ለሌላኛው ትውልድ ሥራህን ያመሰግናሉ፥ ኃይልህንም ያወራሉ” (መዝ. 145:4)። ስለ እግዚአብሔር፣ ስለ ተአምራዊ ሥራዎቹ እና ስለ ትምህርቶቹ አንድ ቤተሰብ ለሌላኛው ቤተሰብ መናገር አለበት፤ ይህ መሆን ያለበት የመጽሐፍ ቅዱስ እውቀትን ለሌላኛው ትውልድ ለማስተላለፍ ነው። ዘፀ. 12:24–28ን ያንብቡ። በዚህ ቦታ እየተገለጸ ያለው ወሳኝ ነጥብ ምንድር ነው?`


በእሥራኤል፣ ወላጆች የመጀመሪያ መምህራን ስለነበሩ የዘፀአትን ታሪክ ለልጆቻቸው መተረክ ነበረባቸው። መነገር የነበረበት ከዚህ በፊት ሆኖ እንዳለፈ ታሪካዊ ክስተት ሳይሆን፣ ምንም እንኳን ከረዥም ጊዜ በፊት የተፈጸመ ቢሆንም፣ እንደ ራሳቸው ልምምድ ተደርጎ ነበር። ይህንን በዓል በማክበር ራሳቸውን ከቅድመ አያቶቻቸው ጋር ስለሚያመሳስሉ ታሪኩን እንደገና መኖርና ተጨባጭ ማድረግ ነበረባቸው። አባት እንዲህ ይላል፡- “እኔ በግብጽ ነበርኩ፣ የግብጻውያን አማልክት ሽንፈት ሲገጥማቸውና በግብጻውያን ላይ የወረዱትን መቅሰፍቶች ተመልክቻለሁ፣ ነጻም ወጥቻለሁ።” በዘፀአት መጽሐፍ ውስጥ ልጆች ስለ ፋሲካ የሚጠይቁአቸውን ጥያቄዎች ወላጆች እንዴት መመለስ እንዳለባቸው ሁለት ጊዜ ተሰምሮበታል (ዘዳ. 6:6–8 እና ዘፀ. 13:14–16ን ይመልከቱ)።

እሥራኤላውያን ከግብጽ ነጻ መውጣቻውን እንዲያከብሩ በተነገራቸው ጊዜ ገና በግብጽ እንደነበሩ ማስታወስ ጥሩ ነው። ስለዚህ ጠቅላላው በዓሉን የማክበር ሥርዓት የእምነት ተግባር ነበር። ሕዝቡ መመሪያዎቹን ከተቀበሉ በኋላ ለአዳኛቸው “ተጎነበሱ ሰገዱም” (ዘፀ. 12:27)፣ ከዚያም የፋሲካን መመሪያዎች ተከተሉ።

በዘዳግም መጽሐፍ ውስጥ እሥራኤላውያን ያደረጉትን ጉዞ እንደ ራሳቸው ጉዞ አድርው እንዲወስዱ በሚያደርግ መልኩ ለልጆቻቸው ታሪካቸውን መንገር እንዳለባቸው ማሳሰቢያ ተሰጥቶአቸዋል። ታሪኩ በጥቅሉ ያለውን ቃና እና በአሁኑ ልምምድ ላይ የሰጠውን አጽንዖት ልብ ይበሉ፡- “ አባቴ የተቅበዘበዘ ሶርያዊ ነበረ፤ በቍጥር ጥቂት ሳለ ወደ ግብፅ ወረደ በዚያም ተቀመጠ፤ ታላቅ የሆነ የበረታም ቍጥሩም የበዛ ሕዝብ ሆነ። ግብፃውያንም ክፉ ነገር አደረጉብን፥ አስጨነቁንም፥ በላያችንም ጽኑ ከባድ ሥራን ጫኑብን ወደ አባቶቻችንም አምላክ ወደ እግዚአብሔር ጮኽን፤ እግዚአብሔርም ድምፃችንን ሰማ፥ ጭንቀታችንንም ድካማችንንም ግፋችንንም አየ፤ እግዚአብሔርም በጸናች እጅና በተዘረጋ ክንድ፥ በታላቅም ድንጋጤ፥ በተአምራትም፥ በድንቅም ከግብፅ አወጣን፤ ወደዚህም ስፍራ አገባን፥ ወተትና ማር የምታፈስሰውንም ይህችን ምድር ሰጠን” (ዘዳ. 26:5-9)።

የፋሲካን ታሪክ (ወይም በቅዱስ ታሪክ ውስጥ ያለውን ማንኛውንም ክስተት) ለልጆች መተረካቸውና እንደገና መንገራቸው እግዚአብሔር ለራሳቸውና ለሕዝቡ ያደረገውን እንዲያስታውሱ በከፍተኛ ሁኔታ ረድቷቸዋል። ታሪኩን መንገር ለሰሚዎቹ የሚያስፈልገውን ያህል ለተናጋሪውም አስፈላጊ ነበር።