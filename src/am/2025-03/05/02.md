---
title:  አንድ ተጨማሪ መቅሰፍት
date:   27/07/2025
---

ነቢዩ አሞጽ እንዲህ ይላል፡-በእውነት ጌታ እግዚአብሔር ምሥጢሩን ለባሪያዎቹ ለነቢያት ካልነገረ በቀር ምንም አያደርግም" (አሞጽ 3:7)።

እናም በነቢዩ ሙሴ አማካይነት ቀጥሎ ምን እንደሚመጣ ለፈርዖን ገለጠለት። ለፈርዖን እጅግ ጥብቅ የሆነ ማስጠንቀቂያ ተሰጥቶታል። ይህ ደግሞ በኩራት፣ በብዝበዛ፣ በአመጽ እና በጣዖት አምልኮ ላይ የሚደረግ ፍትሃዊ ፍርድ ነው።

እነዚህ ሁሉ በግብጽ ላይ መቅሰፍቶች እንዲመጡ ያነሳሱ ነገሮች ናቸው።

`ዘፀ. 11:1–10ን ያንብቡ። እግዚአብሔር በግብጽ ላይ ፍርድ ከማምጣቱ በፊት ምን ማስጠንቀቂያ ነበር የሰጠው?`

እግዚአብሔር በቅርቡ ስለተከሰቱ ክስተቶችና እነዚህ ክስተቶች ምን ማለት እንደሆኑ እንዲያስቡ ለግብጻውያን ጊዜ ሰጠ—ሶስት የጨለማ ቀናት (ዘፀ. 10:23)። ደግሞም የመጨረሻውን ግልጽ ማስጠንቀቂያ፣ ትክክል የሆነውን ነገር እንዲያደርጉ የመጨረሻ ዕድል ሰጠ።

ነገር ግን ዘፀ. 11:8 "ሙሴ ከፈርዖን ፊት በታላቅ ቁጣ ወጣ" ይላል። ሙሴ ለምን ተቆጥቶ ይወጣል? ምናልባትም ከፈርዖን የልብ ድንዳኔ የተነሳ ሊመጣ ያለውን አሳዛኝ ክስተት፣ ብዙ የዋህ ሕዝብን ሊመታ ስላለው አስረኛው መቅሰፍት፣ ስለሚያውቅ ሊሆን ይችላል።

ደግሞ በመጽሐፍ ቅዱሳዊ ምሳሌዎች ውስጥ አስር ወሳኝ ቁጥር ነው። አስር ሙሉነትን ወይም ፍጹምነትን ይወክላል። (አስርቱ ትዕዛዛት የእግዚአብሔር የግብረገብ ሕግ ፍጹም መገለጥ እንደሆኑ ያስቡ)። በግብጽ ላይ የወረዱ አስሩ መቅሰፍቶች የእግዚአብሔር ፍትህና በቀል በሙላት መገለጡን የሚጠቁሙ ናቸው።

እግዚአብሔር ፈራጅ ስለሆነ ኩራትን (ትዕቢትን)፣ ኢ-ፍትሃዊነትን፣ መድልዎን፣ እብሪተኝነትን፣ ብዝበዛን፣ ጭካኔን እና ራስ ወዳድነትን ይቃወማል።

እርሱ ከሚሰቃዩት፣ ጥቃት ከደረሰባቸው፣ ከተበደሉት እና ከተሰደዱት ጎን ይቆማል። እግዚአብሔር ፍትህን የሚያሰፍን ሲሆን ይህም በርግጠኝነት የፍቅሩ ሌላኛው መግለጫ ነው። (መዝ. 2:12፣ መዝ. 33:5፣ መዝ. 85:11፣ መዝ. 89:14፣ መዝ. 101:1፣ ኢሳ 16:5፣ ኤር. 9:24ን ይመልከቱ)።

እኛም በተቻለን መጠን አፍቃሪና ፍትሃዊ ለመሆን መጣር አለብን።

ነገር ግን በአንድ ወይም በሌላ መንገድ በቀላሉ ወደ ጽንፍ ልንወድቅ እንችላለን። ከ"ፍቅር" የተነሳ ለስህተት ልንጋለጥና መስተካከል ላለባቸው ነገሮች ዓይናችንን ልንጨፍን እንችላለን። ወይም ከብረት የተሰራ ይመስል ፍትህን በጭካኔ ልንፈጽም እንችላለን። የትኛውም ጽንፍ ትክክል አይደለም።

ከዚህ ይልቅ መሆን ያለበት ይህ ነው፡- "እግዚአብሔርም ከአንተ ዘንድ የሚሻው ምንድር ነው? ፍርድን ታደርግ ዘንድ፥ ምሕረትንም ትወድድ ዘንድ፥ ከአምላክህም ጋር በትሕትና ትሄድ ዘንድ አይደለምን?" (ሚክ. 6:8)።

`ትክክለኛ የሆነ ሚዛንን መጠበቅ ካልቻልን (እኛ ማድረግ አንችልም)፣ ከፍትህ ይልቅ ከምህረት ወገን ሆኖ መሳሳት የሚሻለው ለምንድር ነው? ወይም ይሻል ይሆን?`