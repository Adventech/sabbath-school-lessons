---
title:  መለኮታዊ ፍርድ
date:   31/07/2025
---

`እግዚአብሔር የግብጻውያንን በኩር እንዴት እንደመታ ለማወቅ ዘፀ. 12:29፣ 30ን ያንብቡ። እግዚአብሔር በበኩር ላይ ትኩረት ያደረገው ለምን ነበር? (ደግሞ ዕብ. 11:28ን ይመልከቱ)።`

የግብጻውያን የመጨረሻው መቅሰፍት የወረደው በበኩር ልጅ ላይ ነበር። የሰዎችን የራሳቸውን ፍትወት፣ ፍላጎትና ፍርሃት ያንጻባርቁ በነበሩ ዋጋ ቢስ የግብጽ አማልክትና እነዚህን የውሸት አማልክት ባመለኩት ቤተሰቦች ሁሉ ላይ የወረደ መለኮታዊ ፍርድ ነበር።

ቀደም ብለው የወረዱ መቅሰፍቶች እንዳመለከቱት ጣዖቶቹ ሕዝቡን ማዳን አልቻሉም። ዋጋቢስነታቸው አሁን፣ በግብጻውያን ላይ እጅግ ታላላቅ መዘዞችን ባመጣው በ10ኛው መቅሰፍት ጊዜ፣ የበለጠውን ግልጽ ሆኗል።

"እጅግ ሰፊ በሆነው የግብጽ ግዛት ውስጥ የእያንዳንዱ ቤተሰብ ኩራት ተሰብሯል። የሀዘንተኞች ጩኸትና ዋይታ አየሩን ሞልቶታል። ንጉሥና በቤተ መንግሥት አደባባይ ያሉ ሁሉ፣ ፊታቸው ገርጥቶና እግሮቻቸው እየተብረከረኩ፣ እጅግ ከፍተኛ በሆነ ፍርሃት ተሸብረው ቆመዋል።"—Ellen G. White፣ Patriarchs and Prophets፣ p. 280.

ፈርዖን የግብጽ አምላክን የመጨረሻውን ሥልጣን ይወክላል፤ የእርሱ የበኩር ልጅ የአምላክ ልጅ ተደርጎ ይወሰዳል። ኢሲስ ልጆችን የምትጠብቅ አምላክ ነበረች፤ ሄቄት በወሊድ ጊዜ ሴቶችን የምትከታተል አምላክ ነበረች፤ ሚን የመራባት አምላክ ነበር። ከእነዚህ አማልክት በተጨማሪ በግብጽ የነበሩ በርካታ የወላድነት አማልክት ነበሩ። እነዚህ አማልክት በሙሉ ከሕያው አምላክ ጋር ሲነፃፀሩ ኃይል የለሽ ነበሩ። ሙሴ እንዲህ ይላል፡- " አቤቱ፥ በአማልክት መካከል እንደ አንተ ያለ ማን ነው? በምስጋና የተፈራህ፥ ድንቅንም የምታደርግ፥ በቅድስና የከበረ እንዳንተ ያለ ማን ነው?" (ዘፀ. 15:11)። ኋላ ዮቶር እንዲህ በማለት መስክሯል፡- " ትዕቢት ባደረጉባቸው ነገር እግዚአብሔር ከአማልክት ሁሉ እንዲበልጥ አሁን አወቅሁ" (ዘፀ. 18:11)።

እንደ ዘፀአት ምዕራፍ 1፣ እሥራኤላውያንን ለማድከምና ተገዥ አድርጎ ለማዋረድ በፈርዖን ትዕዛዝ ግብጻውያን አዲስ የሚወለዱ ወንዶችን ገድለዋል።

አሁን የእግዚአብሔር ቅጣት የግብጻውያንን የበኩር ወንድ ልጅ መታ። ሰዎች የዘሩትን ያጭዳሉ።

ውሳኔዎቻችንና ባህሪያችን የሚያስከትሉአቸው መዘዞች አሏቸው።

የስህተት ድርጊቶቻችን በሚያስከትሉአቸው መዘዞች የምንሰቃይ እኛ ብቻችንን አለመሆናችንን ሁላችንም የተለማመድነው የሚያም እውነት ነው። አንዳንድ ጊዜ ሌሎች ብዙ ሰዎች፣ ክፋት እንኳን የሌለባቸው፣ በተመሳሳይ ይሰቃያሉ። ይህ የኃጢአት ተፈጥሮ ነው።

`ከሌሎች ኃጢአት የተነሣ በምን ተሰቃይተዋል? ወይም ከእርስዎ ኃጢአት የተነሣ ሌሎች የተሰቃዩባቸው መንገዶች ምንድር ናቸው? ብቸኛው ተስፋችን ምንድር ነው?`