---
title:  አራት ሰበቦች
date:   09/07/2025
---

`ዘፀ. 4:1–17ን ያንብቡ። እንደ እግዚአብሔር መልእክተኛ፣ ሙሴ ያለውን አቋም ለማጽናት እግዚአብሔር የሰጠው ምን ያህል ተአምራቶችን እንዲፈጽም ነበር?`

ሙሴ እግዚአብሔር እንዲፈጽም ከጠየቀው ተግባር ለማምለጥ በድጋሚ ሰበብ ለመስጠት ሞከረ (ዘፀ. 3:11ን ይመልከቱ)። ወደ ግብጽ ሄዶ ፈርዖንን ለመጋፈጥ አልፈለገም። አስቀድሞ በራሱ ተነሳሽነት ዕብራውያንን ለመርዳት ያደረገው ጥረት አልተሳካለትም። የራሱ ሕዝብም አላመኑበትም ወይም እንደ መሪ አልተቀበሉትም ነበር። " 'ቃሌን ባይሰሙና ባያምኑኝስ?" (ዘፀ. 4:1) የሚለውን ሶስተኛውን ያለመቀበል ሀሳብ ያቀረበው ከዚህ የተነሣ ነበር። ይህ ጥያቄ የሆነ አዲስ ነገር ለመማር የቀረበ ጥያቄ ሳይሆን እግዚአብሔር እንዲፈጽም እየጠየቀ ላለው ኃላፊነት እምቢተኛነቱን የመግለጽ ጥረት ነው።

ሙሴ በእሥራኤል ሽማግሌዎች ፊት እና ኋላም በፈርዖን ፊት እንዲፈጽም ሁለት ተዓምራዊ ምልክቶች ተሰጥተውት ነበር፡- (1) በትሩ ወደ እባብ እንዲለወጥና ተመልሶ በትር እንዲሆን እና (2) እጁ ለምጻም እንዲሆንና በቅጽበት ደግሞ እንዲፈወስ። ሁለቱም ተዓምራቶች እግዚአብሔር ለእነርሱ እየሰራ እንደሆነ ሽማግሌዎቹን ማሳመን ነበረባቸው። ነገር ግን እነዚህ ተዓምራቶች ካላሰመኑአቸው ውኃን ወደ ደም መለወጥ መታከል ነበረበት (ዘፀ. 4:8፣ 9)።

እግዚአብሔር እነዚህን ኃይለኛ የሆኑ ተዓምራቶችን ለሙሴ ቢሰጥም፣ አሁንም ለአራተኛ ጊዜ፣ ጥሩ ተናጋሪ አይደለሁም በማለት ሰበብ ሰጠ።

`ዘፀ. 4:10–18ን ያንብቡ። እግዚአብሔር ለሙሴ መልስ የሰጠው እንዴት ነበር? እግዚአብሔር ይጠራናል ብለን በምናምንበት በማንኛውም ሁኔታ ውስጥ ከዚህ ለራሳችን ምን ትምህርት እናገኛለን?`

የእነዚህ አራት ሰበቦች ስብስብ ሙሴ የእግዚአብሔርን ጥሪ ለመከተል ያሳየውን ዳተኝነት ያሳያል። "ምክንያታዊ" በሆኑ እምቢታዎች፣ ለመሄድ ፈቃደኛ አለመሆኑን ሸፈነ። የመጀመሪያዎቹ ሶስት ሰበቦች የቀረቡት በጥያቄ መልክ ነበር፡- (1) እኔ ማን ነኝ? (2) አንተ ማን ነህ? እና (3) ባያምኑኝስ? የሚሉ ናቸው። (4) አራተኛው እምቢታ በጥያቄ መልክ ሳይሆን "አንደተ ርቱዕ አይደለሁም" በሚል አረፍተ ነገር የተገለጸ ነበር።

እግዚአብሔር ለሁሉም ሰበቦች መልስ በመስጠት ኃይለኛ የሆነ መፍትሄ ሰጠ። ለእነዚህ ሰበቦች እግዚአብሔር ብዙ ከፍ የሚያደርጉ ተስፋዎችን አቀረበ።

ከዚያ በኋላ ሙሴ አምስተኛውንና የመጨረሻውን ተማዕጽኖ በማቅረበ በቀጥታ እንዲህ በማለት ጠየቀ፡- "ጌታ ሆይ፥ በምትልከው ሰው እጅ ትልክ ዘንድ እለምንሃለሁ" (ዘፀ. 4:13)። በምላሹ፣ እንዲረዳው ወንድሙን አሮንን እየላከለት እንደሆነና ሊገናኘው እየመጣ እንደሆነ እግዚአብሔር ነገረው። በመጨረሻ፣ ሙሴ በዝምታ በመስማማት ወደ ግብጽ ከመሄዱ በፊት እንዲባርከው አማቱን ዮቶርን ጠየቀው።