---
title: አስቸጋሪ ጅማሮ
date: 14/07/2025
---

### አስቸጋሪ ጅማሮ


ሙሴ እንዲፈጽመው እግዚአብሔር የሰጠው ሥራ ቀላል እንደማይሆን ከመጀመሪያ ጀምሮ ቢያውቅም (ከዚያ ለማምለጥ የፈለገውም ከዚህ የተነሳ ነበር)፣ ምናልባት እየመጣ ስለነበረው ነገር የሚያውቀው ነገር አልነበረውም ይሆናል።

`ዘፀ. 5:3–23ን ያንብቡ። ሙሴና አሮን ለመጀመሪያ ጊዜ ከፈርዖን ጋር በተገናኙ ጊዜ ወዲያውኑ የታዩ ውጤቶች ምን ነበሩ?`

ሙሴና አሮን ገና ወደ ፈርዖን ከመሄዳቸው በፊት የእሥራኤል ሕዝብ ሽማግሌዎችን ሰብስበው የእግዚአብሔርን ቃል ነገሩአቸው፣ የእግዚአብሔርንም ምልክቶች አሳዩአቸው። እነዚህ ነገሮች እግዚአብሔር ከባርነት እንደሚያወጣቸው እሥራኤላውያን እንዲያምኑ አደረጉአቸው। ከዚህ የተነሣ ለእግዚአብሔር ሰገዱ (ዘፀ. 4:29–31)። ይጠብቁ የነበሩአቸው ነገሮች በእርግጠኝነት ከፍ ያሉ ነበሩ፡- እግዚአብሔር በመጨረሻ የዕብራውያንን ሕዝብ ከባርነት ሊያወጣቸው ነበር!

እግዚአብሔር በጠየቀው መሰረት ሙሴ ወደ ግብጽ ንጉሥ ሄደ፤ በዚህ ምክንያት ሁኔታዎች ለእሥራኤላውያን የከፉ ሆኑ። መከራቸው ጨመረና ዕለታዊ ሥራቸው ከመጀመሪያው የበለጠ ከባድና ልፋት የሚጠይቅ ሆነ። ሰነፍ እንደሆኑ ተደርገው ተወነጀሉ፣ የበለጠውን ጭካኔ ተፈጸመባቸው፣ የሚሰጡት አገልግሎት ከዚህ በፊት ከነበረው የበለጠ በጣም ከባድ ሆነ።

መሪዎቻቸው ደስተኞች አልነበሩም፣ በእነርሱ መካከል እና በሙሴና አሮን መካከል የነበረው ፍጥጫ የሚያስጠላ ነበር። ይህም (ኋላ እንደምንመለከተው) በቀጣዮቹ አመታት ሙሴ ከራሱ ሕዝብ ጋር የሚኖረውን ግጭት የሚያመለክት ነበር።

`ዘፀ. 5:21ን ያንብቡና እነዚህ ሰዎች ሙሴንና አሮንን ሲጋፈጡአቸው በነበሩበት ቦታ ራስዎን ያስቀምጡ። የተናገሩትን ነገር የተናገሩበት ምክንያት ምን ነበር?`

በሙሴ ላይ የተናደዱበትን ምክንያት ማየት ከባድ አይደለም ("እግዚአብሔር ይመልከታችሁ ይፍረድባችሁም" አሉአቸው)። ሙሴ በግብጻውያን ሥር ሆነው ሕይወታቸውን ከበፊቱ የበለጠ ከባድ ለማድረግ ሳይሆን ከግብጻውያን ነጻ ሊያወጣቸው እየመጣ ነው ብለው አስበው ነበር።

በዚህ ምክንያት ሙሴና አሮን ከግብጻውያን ሌላ ከራሳቸው ሕዝብ ጋርም መነጋገር ነበረባቸው።

`አለመግባባቶች መፈጠራቸው የማይቀር ነገር ስለሆነ እነዚህ አለመግባባቶች ሲፈጠሩ እርስዎና ሌሎች ሰዎች ከአጥቢያ ቤተ ክርስቲያን ጋር በመሆን አለመግባባቶችን መፍታት የምትችሉባቸው አንዳንድ የተሻሉ መንገዶች ምንድር ናቸው?`