---
title: ለፈርዖን እንደ እግዚአብሔር
date: 17/07/2025
---

`ዘፀ. 6:28–7:7ን ያንብቡ። እግዚአብሔር የሙሴን ተቃውሞ (ጥሪውን ለመቀበል ፈቃደኛ አለመሆን) የያዘው እንዴት ነበር?`


እግዚአብሔር ራሱን ለሙሴ ያቀረበው እንደ ያህዌህ ነበር፤ ይህ ማለት እርሱ ግላዊና ቅርብ የሆነ አምላክ፣ ከእነርሱ ጋር የቃል ኪዳን ግንኙነት የፈጠረ አምላክ ማለት ነው።

ይህ ቅርብ የሆነ አምላክ ሙሴ ሄዶ ለፈርዖን እንዲናገር በድጋሚ ያዘዋል። ሙሴ በራስ መተማመን ስላልነበረው አሁንም ፈቃደኛ አለመሆኑን ገለጸ፡- "ፈርዖን ለምን እኔን ይሰማኛል?" በዚህ ቦታ በድጋሚ የሙሴን ትህትና (ራሱን ዝቅ ማድረጉን) የምንመለከት ብቻ ሳይሆን፣ እስካሁን በጥሩ ሁኔታ እየሄደ ካልሆነው ንግግር ራሱን የማውጣት ፍላጎትን እንመለከታለን።

"ሙሴ ወደ ፈርዖን ተመልሶ እንዲሄድ እግዚአብሔር ባዘዘው ጊዜ ሙሴ በራሱ እምነት እንደሌለው ገለጸ። 'ኣራል ሴፓታይም (aral sepatayim)—የሚለው ሀረግ ቃል በቃል ሲተረጎም 'ያልተገረዙ ከንፈሮች' የሚል ሲሆን በዚህ ቦታ ሙሴ የመናገር ችሎታ እንደሌለው ለመግለጽ ጥቅም ላይ የዋለ ሲሆን (6:12፣ 30) በዘፀ. 4፡10 ላይ ከሚገኘው 'አፈ ኮልታፋ'" ከሚለው ጋር ተመሳሳይ ነው።—Andrews Bible Commentary: Old Testament, "Genesis" (Berrien Springs, MI: Andrews Uersity Press, 2020), p. 205.

እግዚአብሔር በምህረቱ ሙሴን እንዲረዳ አሮንን ሰጠ። ሙሴ ለአሮን ይናገራል፣ አሮን ደግሞ በሕዝብ ፊት ለፈርዖን ይናገራል። ስለዚህ ሙሴ በግብጽ ንጉሥ ፊት የእግዚአብሔርን ሚና የሚጫወት ሲሆን አሮን የእርሱ ነቢይ ይሆናል።

ይህ ዘገባ የነቢይ ሚና ምን እንደሆነ እጅግ በጣም ጥሩ የሆነ ትርጉም ይሰጣል። ነቢይ እግዚአብሔር የነገረውን ነገር የሚናገር ነው፤ እርሱ ወይም እርሷ የእግዚአብሔርን ቃል ለሕዝቡ የሚያስተላልፍ/ የምታስተላልፍ እና የሚተረጉም/የምትተረጉም አፈ-እግዚአብሔር ነው/ነች። ሙሴ ለአሮን እንደተናገረ እና ከዚያም አሮን ለፈርዖን እንዳሳወቀ፣ እግዚአብሔርም ለነቢይ ይናገርና ነቢዩ እግዚአብሔር ያስተማረውን ነገር ለሕዝቡ ያውጃል። ይህ ሊሆን የሚችለው በመናገር፣ በአካል በመገኘት፣ ወይም እጅግ በተለምዶ እንደሚደረገው ነቢዩ መልእክቱን ከእግዚአብሔር ተቀብሎ በመጻፍ ነው።

ሙሴ ከፈርዖን ጋር ሲገናኝ ምን መጠበቅ እንደሚችል እግዚአብሔር አብራራለት። የፊት ለፊት ፍጥጫው የከረረ እና ረዥም እንደሚሆን አስጠነቀቀው። ፈርዖን እንደሚተብትና ልቡን እንደሚያደነድን በድጋሚ አጽንዖት ሰጥቶ ነገረው (ዘፀ. 4:21፣ ዘፀ. 7:3)። ነገር ግን "እኔ እግዚአብሔር እንደ ሆንሁ ስለሚያውቁ" (ዘፀ. 7:5) ፍጻሜው ጥሩ ይሆናል። ይህ ማለት፣ ተከትሎ በሚመጣው ውዝግብ ውስጥም ቢሆን፣ እግዚአብሔር ይከበራል።

`ሙሴ እግዚአብሔር እንዲፈጽመው የጠራውን ነገር ላለማድረግ የሚያቀርባቸው ሰበቦች አለቁበት። እኛ እንድንሰራው እግዚአብሔር የሚፈልገውን ነገር እያወቅን ከዚያ ሀላፊነት ለማምለጥ ምን ሰበቦችን እንጠቀም ይሆን?`