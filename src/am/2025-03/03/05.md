---
title: ያልተገረዙ ከንፈሮች
date: 16/07/2025
---


እግዚአብሔር ሊያደርግ ስላለው ነገር ለሙሴ አንዳንድ ኃይለኛ የሆኑ ተስፋዎችን ሰጥቶታል። ምንም እንኳን ሙሴ ከእግዚአብሔር ጋር ያደረገው ግንኙነት ቢያደፋፍረውም፣ ከሕዝቡ ከተቀበለው መልስ የተነሣ ማደፋፈሪያው ለአጭር ጊዜ ብቻ የቆየ ነበር።

`ዘፀ. 6:9–13ን ያንብቡ። ቀጥሎ ምን ሆነ? በሕይወታችን ስለሚገጥሙን የተስፋ መቁረጥና ችግር ጊዜያቶች ከዚህ ታሪክ ምን ትምህርት መውሰድ እንችላለን?`

ዕብራውያን ከደረሰባቸው ሀዘን፣ መከራና ከባድ ሥራ የተነሣ ልባቸው በመዛሉ እግዚአብሔር የገባውን ቃል ለመፈጸም እንደሚሰራ ሙሴ የሰጣቸውን ማረጋገጫ አልሰሙም። የዚህን ተስፋ ተፈጻሚነት ለብዙ ጊዜ ቢጠብቁም ይሆናል ብለው የጠበቁት ነገር አልተፈጸመም। አሁን የተለየ መሆን ያለበት ለምንድር ነው? ምናልባት በሕይወታቸው ዘመን ለመጀመሪያ ጊዜ፣ እርግጠኛ የሆነ ነጻ የመውጣት ተስፋ ስለተመለከቱና ይህ በአብዛኛው እጅግ መራር ስለነበር፣ ድፍረትና ተስፋ እያጡ ነው።

በተመሳሳይ ቦታ ሆኖ የማያውቅ ማን ነው? በሆነ ነጥብ ላይ ድባቴ፣ ተስፋ መቁረጥ፣ ዕርካታ ማጣት--እንዲያውም እግዚአብሔር እንደተወዉ ያልተሰማው ማን አለ?

የኢዮብን ታሪክ ያስታውሳሉ? የኃጢአተኞችን ብልጽግናና የጻድቃንን መከራ በተመለከተ ከነበሩት ጥያቄዎች ጋር ትግል ያደረገውን ባለመዝሙሩን አሳፍንስ ያስታውሳሉ? ሆኖም፣ ከትግሉ ባሻገር አሳፍ እጅግ ካማሩ የእምነት ኑዛዜዎች አንዱ የሆነ ኑዛዜ አለው፡- "እኔ ግን ዘወትር ከአንተ ጋር ነኝ፥ ቀኝ እጄንም ያዝኸኝ። በአንተ ምክር መራኸኝ፤ ከክብር ጋር ተቀበልኸኝ። በሰማይ ያለኝ ምንድር ነው? በምድርስ ውስጥ ከአንተ ዘንድ ምን እሻለሁ? የልቤ አምላክ ሆይ፥ ልቤና ሥጋዬ አለቀ፤ እግዚአብሔር ግን ለዘላለም እድል ፈንታዬ ነው" (መዝ. 73:23–26)።

በቅዱስ ታሪክ መካከል እግዚአብሔር ከእነርሱ ጋር እንደሆነ ለሕዝቡ ማረጋገጫ ሰጥቷቸዋል (ኢሳ 41:13፣ ማቴ. 28:20)። በሕይወት ግድድሮሾች መካከል ማለፍ እንዲችሉ ሰላሙን፣ መጽናናቱን እና ብርታቱን ይሰጣቸዋል (ዮሐንስ 14:27፤ ዮሐንስ 16:33፤ ፊልጽ. 4:6፣ 7)።

"ለእኔም ሕዝብ እንድትሆኑ እቀበላችኋለሁ፥ አምላክም እሆናችኋለሁ" (ዘፀ. 6:7) የሚለው የቃል ኪዳኑ ቀመር (ፎርሙላ) እግዚአብሔር ከሕዝቡ ጋር መፍጠር የሚፈልገውን የቀረበ ግንኙነት ይገልጻል።

`"ለእኔም ሕዝብ እንድትሆኑ እቀበላችኋለሁ፥ አምላክም እሆናችኋለሁ" (ዘፀ. 6:7) የሚለውን ሀረግ ያስታውሱ። ምንም እንኳን አውዱ የወል ቢሆንም፣ ይህ እያንዳንዳችንን በግል የሚመለከተው እንዴት ነው? ይህ ግንኙነት በዕለታዊ ሕይወታችን መገለጥ ያለበት እንዴት ነው? (ደግሞ 2ኛ ቆሮ 6:16ን ይመልከቱ።)`