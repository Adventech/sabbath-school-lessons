---
title: መለኮታዊ "እኔ"
date: 15/07/2025
---

ምስኪን ሙሴ! መጀመሪያ ፈርዖን አምባረቀበት፣ ቀጥሎ ደግሞ የራሱ ሕዝብ በሙሉ ረገሙት።

በመሆኑም ሙሴ ብሶቱን ወደ እግዚአብሔር አመጣ። የእሥራኤላውያን ሁኔታ ከመጀመሪያው የበለጠ በመክፋቱ በመማረርና ተስፋ በመቁረጥ እንዲህ በማለት ጠየቀ፡- "ጌታ ሆይ፥ ስለ ምን ይህን ሕዝብ አስከፋህ? ስለ ምንስ ላክኸኝ? በስምህ እናገር ዘንድ ወደ ፈርዖን ከገባሁ ወዲህ፥ ይህን ሕዝብ አስከፍቶታልና አንተም ሕዝብህን ከቶ አላዳንኸውም " (ዘጸ. 5:22፣ 23)። ሙሴ ሁኔታውን ከግምት ውስጥ በማስገባት በእግዚአብሔር ላይ ያማረረበትን ምክንያት መረዳት አይከብድም።

ነገር ግን የእግዚአብሔር ምላሽ ኃይለኛ ነበር። ወሳኝ የሆነ እርምጃ ይወስዳል። "አሁን በፈርዖን የማደርገውን ታያለህ" አለው(ዘጸ. 6:1 )።

`ዘጸ. 5:22–6:8ን ያንብቡ። እግዚአብሔር ለሙሴ የመለሰለት መልስ ምንድር ነው? በዚህ ቦታ የተገለጡት ሥነ-መለኮታዊ እውነቶች ምንድር ናቸው?`

ከአሁን በኋላ እግዚአብሔር ዝም ብሎ አይናገርም፤ ለሕዝቡ በብርቱ ጣልቃ ይገባል። እየተነሳ ስላለው ጉዳይ ለሙሴ ጥቂት ጭብጦችን አስታወሰው፡ (1) እኔ ጌታ ነኝ፤ (2) ለአባቶች ተገለጥሁ፤ (3) ቃል ኪዳኔን ከእነርሱ ጋር መሰረትሁ፤ (4) የከንዓንን ምድር ልሰጣቸው ቃል ገበሁላቸው፤ (5) የእሥራኤልን ልጆች ጩኸት ሰማሁ፤ እና (6) የተስፋይቱን ምድር ልሰጣችሁ የገበሁላችሁን ቃል ኪዳን አስታወስሁ።

የመለኮታዊ "እኔ"ን ድግግሞሾች ልብ ይበሉ። እኔ፣ አምላካችሁ እግዚአብሔር፣ እኔ ይህንና ያንን አድርጌያለሁ፣ ስለዚህ እኔ ላደርግላችሁ ቃል የገበሁላችሁን ነገር እንደማደርግላችሁ መታመን ትችላላችሁ።

እግዚአብሔር ሕያው አምላካቸው ስለሆነ ለእሥራኤላውያን አራት ታላላቅ ነገሮችን እንደሚያደርግላቸው አሁን አወጀ፡- (1) "ከግብጻውያን ቀንበር ነጻ አወጣችኋለሁ፤" (2) "ከባርነት ነጻ አወጣችኋላሁ፤" (3) "በተዘረጋ ክንድና በታላቅ ፍርድ እታደጋችኋለሁ፤" እና (4) "የራሴ ሕዝብ አድርጌ እወስዳችኋለሁ፣ አምላካችሁም እሆናለሁ" (ዘጸ. 6:6፣ 7)።

እነዚህ አራት መለኮታዊ እርምጃዎች ከሕዝቡ ጋር ያለውን ግንኙነት ይመሰርቱና ይጠብቃሉ። የእነዚህ ተግባራት ሁሉ ርዕስ እግዚአብሔር ሲሆን እሥራኤላውያን ደግሞ የእነዚህ የጸጋ ጥቅሞች ሁሉ ተቀባይ ናቸው።

እግዚአብሔር እነዚህን ስጦታዎች የሚሰጠው በነጻ እና ከፍቅር የተነሳ ነው। ያኔ ለእነርሱ እንዳደረገው ሁሉ ዛሬም ለእኛ ያደርግልናል።

`በቂ ምክንያት ኖሯቸው በእግዚአብሔር ፊት ብሶታቸውን በመግለጽ የጮኹት የትኞቹ ሌሎች የመጽሐፍ ቅዱስ ገጸ ባህሪያት ናቸው? አንዳንድ ጊዜ ነፍስዎን በእግዚአብሔር ፊት ማፍሰስና ስላሉበት ሁኔታም ብሶትዎን መግለጽ ትክክል የሚሆነው ለምንድር ነው? ቢሆንም ሁልጊዜ በእምነትና በመታመን ማድረግ ያለብዎትስ ለምንድር ነው?`