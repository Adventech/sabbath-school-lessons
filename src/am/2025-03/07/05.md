---
title:  ዮቶር (የትሮ)
date:   13/08/2025
---


ሙሴ ራጉኤል ተብሎ በሚጠራው በአማቱ ዮቶር ተጎብኝቶ ነበር (ዘጸ. 2:18)። ዮቶር ሲፓራ የምትባለውን የሙሴን ሚስት እና ጌርሳምና አልዓዛር የሚባሉ ሁለት ልጆችን ከእርሱ ጋር አመጣ። እየመጡ መሆናቸውን ሙሴ በሰማ ጊዜ ሊቀበላቸው ሄደ።

`ዘጸ. 18:1–27ን ያንብቡ። በሕዝቡ ታሪክ ውስጥ የተፈጸሙት ዋና እርምጃዎች ምን ነበሩ?`

ዮቶር የመጣው እግዚአብሔር ለእሥራኤላውያን ያደረገውን አስደናቂ ማዳን ስለሰማ ነበር። ሙሴም "እግዚአብሔር በፈርዖንና በግብጻውያን ላይ ስለ እስራኤል ያደረገውን ሁሉ፥ በመንገድም ያገኛቸውን ድካም ሁሉ፥ እግዚአብሔርም እንዳዳናቸው ለአማቱ ነገረው" (ዘጸ. 18:8)።

ዮቶር እግዚአብሔር ለሕዝቡ ስላደረገው ቸርነትና ስለ እነርሱ ስላደረገው ከተለመደው ውጭ የሆነ ጣልቃ መግባት እግዚአብሔርን እንዲህ በማለት አመሰገነ፡- "ዮቶርም፦ ከግብፃውያንና ከፈርዖን እጅ ያዳናችሁ፥ ከግብፃውያንም እጅ ሕዝቡን ያዳነ እግዚአብሔር ይባረክ። ትዕቢት ባደረጉባቸው ነገር እግዚአብሔር ከአማልክት ሁሉ እንዲበልጥ አሁን አወቅሁ አለ" (ዘጸ. 18:10፣ 11)።

እዚህ ላይ የምንመለከተው እግዚአብሔር በሕዝቡ መካከል የሚያደርገው ነገር እውነተኛው አምላክ ማን እንደሆነና እርሱ ለሕዝቡ ምን ማድረግ እንደሚችል ለዓለም እንዴት ምስክር እንደሚሆን የሚያሳይ ምሳሌ ነው።

በተመሳሳይ ጊዜ ዮቶር ስለ እውነተኛው አምለክ የሆነ ነገር ተማረ፤ እርሱ ራሱ ለእግዚአብሔር የሚሰጠው ነገር ነበረው፤ ያውም ለእግዚአብሔር ሕዝብ የሚሰጠው ጥበብ ያለበትና ጠቃሚ ምክር ነበር። ሙሴ የፍትህና ርትዕ መርሆዎች ያሉበትን የዳኝነት ሥርዓትን ማደራጀት ይፈልግ ነበር። ራሳቸውን የሰጡ፣ ታማኝና ሀቀኛ የሆኑ ዳኞችንም ይፈልግ ነበር። ዮቶር የሚከተሉትን ብቃቶች በጥበብ ዘረዘረ፡- (1) እግዚአብሔርን የሚፈሩ ሰዎች፤ (2) የሚታመኑ ሰዎች ፤ እና (3) ታማኝነትን በማጉደል የሚገኝ ጥቅምን የሚጠሉ ሰዎች። መልካም ባህርይና ብቃት ያላቸው የሺህ አለቆች፣ መቶ አለቆች፣ አምሳ አለቆችና አሥር አለቆች መሾም ነበረባቸው። በዚህ መንገድ የሙሴ አስተዳደራዊ ሸክም ይቀንስና ወሳኝ በሆኑ ችግሮች ላይ ትኩረት ማድረግ ይችላል። በመሆኑም ሕዝቡ ጥሩ አገልግሎት ማግኘት ይችላል።

ሙሴ ጥበብ ያለበትን የዮቶርን ምክር ተቀብሎ (ዘጸ. 18:24) የተለያዩ አስተዳደራዊ ሚናዎችን የሚጫወቱ መሪዎችን ሾመ (ደግሞ ዘዳ. 1:9–18ን ይመልከቱ)።

`ሙሴ ይህ ጉዳይ አይመለከትህም ብሎ ሽማግሌውን ማሰናበት ይችል ነበር። ነገር ግን እንደዚህ አላደረገም። ይህን ዕብራዊ ያልሆነውን ሰው እንኳን ለመስማት ፈቃደኛ ከመሆኑ ምን ጠቃሚ ትምህርቶችን መማር እንችላለን?`