---
title:  የሕይወት እንጀራና ውኃ
date:   09/08/2025
---

### ለዚህ ሳምንት ጥናት የሚከተሉትን ጥቅሶች ያንብቡ:-

ዘፀ. 15:22–16:36፣ ዘፍ. 3:1–6፣ ዘፀ. 17:1–7፣ 1ኛ ቆሮ. 10:4፣ ዘፀ. 18: 1–27፣ 1ኛ ቆሮ. 10:11።

> <p>የመታሰቢያ ጥቅስ፡</p> 
> "እግዚአብሔርም ሙሴን፦ ትእዛዞቼንና ሕጎቼን ለመጠበቅ እስከ መቼ እንቢ ትላላችሁ? እግዚአብሔር ሰንበትን እንደ ሰጣችሁ እዩ፤ ስለዚህ በስድስተኛው ቀን የሁለት ቀን እንጀራ ሰጣችሁ፤ ሰው ሁሉ በስፍራው ይቀመጥ፥ በሰባተኛው ቀን ማንም ከስፍራው አይሂድ አለው። ሕዝቡም በሰባተኛው ቀን ዐረፈ" ዘፀ. 16:28–30

እሥራኤላውያን ከግብጽ ከወጡ በኋላ ወደ ተስፋይቱ ምድር ለመሄድ ያልታወቀ ጉዞ ላይ ነበሩ። አድካሚና ረዥም መንገድ የተከተሉ ሲሆን ብዙ አዳዲስ ነገሮችን መማር ነበረባቸው። እግዚአብሔር ይመራቸውና ይጠነቀቅላቸው ነበር፤ እንዲያድጉ ለመርዳትም ፈለገ፤ ነገር ግን ሥርዓትን፣ ራስን መግዛትን፣ መስዋዕትነትን፣ ራስ ወዳድ አለመሆንን፣ በእግዚአብሔር መታመንን እና በተለይም መታዘዝን መማር ነበረባቸው።

ሙሴ የሚታይ መሪ ስለነበር ሕዝቡ ድል መንሳት ከፈለጉ እርሱንና የእርሱን አመራር መከተል ነበረባቸው። እንደ ማህበረሰብ አብረው መሆን፣ መተባበርና መረዳዳት ወሳኝ ነበር። ከፊታቸው ብዙ መሰናክሎችና ተግዳሮቶች ነበሩ። ከዚህ የተነሳ፣ በተላይ ተግዳሮቶች ትልቅ በሚሆኑበት ጊዜ፣ አብዛኛው መንፈሳዊ ዕድገታቸው እነዚህን ተግዳሮቶች በሚጋፈጡበትና ለሙሴ ምላሽ በሚሰጡበት ሁኔታ ላይ ይደገፍ ነበር።

"የሺህ ማይሎች ጉዞ በአንድ እርምጃ ይጀምራል" የሚለው የተለመደ የቻይናውያን አባባል ለእነርሱ ሁኔታ እውነት ስለነበር በእያንዳንዱ እርምጃ በጌታ መታመን ያስፈልጋቸው ነበር። ነገር ግን አሁን እንደምንመለከተው፣ በሚያሳዝን ሁኔታ፣ እነዚያን ትምህርቶች በቀላሉ አልተማሩም።

*የዚህን ሳምንት ትምህርት ለነሐሴ 10 ሰንበት ለመዘጋጀት ያጥኑ*