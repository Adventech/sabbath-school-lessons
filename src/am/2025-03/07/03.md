---
title:  ድርጭትና መና
date:   11/08/2025
---

እንደ አለመታደል ሆኖ በእነዚህ የጉዞ ታሪኮች የአመጽ ድግግሞሽ አለ። ሕዝቡ ብርቱ የሆነው የእግዚአብሔር እጅ ባለፈው ጊዜ እንደረዳቸውና ለችግሮቻቸው መፍትሄዎችን እንደሰጠ በሚያሰለች ሁኔታ ረሱ። የአሁኑ ችግሮቻቸው ስለ መጨረሻው ግባቸውና ቃል ስለተገባላቸው ድንቅ መጪ ጊዜ ዓይኖቻቸውን እንዲያሳውሩ ፈቀዱ። ችግሩ ዛሬ ባለው የእግዚአብሔር ሕዝብ መካከልም የተለመደ ነው።

`ዘፀ. 16:1–36ን ያንብቡ። እሥራኤላውያን እንዲያጉረመርሙ ያደረጋቸው ምን ነበር? ይህን ተከትሎ ምን መጣ?`

ፈተናዎች በመጽሐፍ ቅዱስ ውስጥ ብዙ ጊዜ ከምግብ ጋር የተገናኙ መሆናቸውን ማስታወስ አስፈላጊ ነው። በኤደን ገነት ውስጥ የተከሰተው ውድቀት፣ ከተከለከለችው ክፉንና መልካምን ከምታስታውቅ ዛፍ ፍሬ ከመብላት ጋር የተገናኘ ነው (ዘፍ. 2:16፣ 17፤ ዘፍ. 3:1–6)। ኢየሱስ በምድረ በዳ በተፈተነ ጊዜ ሰይጣን በመጀመሪያ ያቀረበለት የምግብ ፈተና ነበር (ማቴ. 4:3)። ኤሳው ካልተገራ የምግብ ፍላጎቱ የተነሣ ብኩርናውን አጣ (ዘፍ. 25:29–34)። የእሥራኤላውያን አለመታዘዝም ከምግብና ከመጠጥ ጋር የተገናኘው ምን ያህል ጊዜ ነው! ይህን ጉዳይ ለኋለኛው ትውልድ ሙሴ ማሳሰቡ አያስደንቅም፡- "ሰውም ከእግዚአብሔር አፍ በሚወጣ ነገር ሁሉ በሕይወት እንዲኖር እንጂ ሰው በእንጀራ ብቻ በሕይወት እንዳይኖር ያስታውቅህ ዘንድ አስጨነቀህ" (ዘዳ. 8:3)।

መና እሥራኤላውያን ለ40 ዓመታት በምድረ በዳ በተጓዙበት ጊዜ እግዚአብሔር የሰጣቸው ሰማያዊ እንጀራ ነው። በዚህ ስጦታ አማካይነት እርሱ የሁሉም ነገር ፈጣሪና የሚያስፈልጋቸውን ነገር ሁሉ ሰጭ መሆኑን አስተማራቸው። ከተፈጥሮ ውጭ በሆነ መንገድ መናን በመስጠት ደግሞ ሰባተኛውን ቀን ሰንበትን እንዴት መጠበቅ እንዳለባቸው ለማሳየትም ተጠቅሟል።

በየሳምንቱ አራት ተዓምራቶች ተፈጽመዋል፡- (1) ለአምስት ቀናት ለየዕለቱ የሚሆናቸውን መና ሰጣቸው ፤ (2) በየአርቡ እጥፍ መና ተሰጥቶአቸዋል፤ (3) ከአርብ ጀምሮ እስከ ሰንበት ድረስ መናው አልተበላሸም፣ እና (4) በሰንበት ቀን መና አልወረደም። ሕዝቡ የሰንበትን ቀን እንዲያስቡና በዚያ ቀን በእግዚአብሔር መልካምነት እንዲደሰቱ እግዚአብሔር እነዚህን ተአምራቶች በየሳምንቱ ያለማቋረጥ ይፈጽም ነበር። እግዚአብሔር እንዲህ አለ፡- "እግዚአብሔር ሰንበትን እንደ ሰጣችሁ እዩ" (ዘፀ. 16:29)።

ሰዎች መብላትን ይወዳሉ። መብላትን እንድንወድ ተደርገን ተፈጥረናል። ከምድር በቅሎ ያደገው የተትረፈረፈው ምግብ (መጀመሪያ እግዚአብሔር ለሰው ልጅ የሰጠው ምግብ) የሚገልጠው እግዚአብሔር እንድንበላ እንደሚፈልግ ብቻ ሳይሆን እኛም የምንበላውን መውደድ እንዳለብንም ነው።

`ይህ አስደናቂ የሆነ የምግብ ስጦታ እና እርሱን መውደዳችን ያለ አግባብ ጥቅም ላይ ሊውል የሚችለው እንዴት ነው?`