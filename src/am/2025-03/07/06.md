---
title:  የሕይወት እንጀራና ውኃ
date:   14/08/2025
---

`1ኛ ቆሮ. 10:11ን ያንብቡ። እነዚህ ክስተቶች ተመዝግበው ስለመቀመጣቸው ሙሴ ምን ምክንያት ይሰጣል?`

ለእሥራኤላውያን የሆኑላቸው ነገሮች ሁሉ ምሳሌዎችና ለክርስቶስ ተከታዮች ማስጠንቀቂያዎች ስለሆኑ ወደ ችግር እንዳይገቡ ይረዱአቸዋል፣ ማለትም ከእነዚህ ምሳሌዎች ትምህርት ያገኛሉ በማለት ጳውሎስ ያብራራል። ይህ "በዘመን መጨረሻ" ለምንኖር ለእኛም የሚሆን ትምህርት ነው። እግዚአብሔር አማኞችን "በኃይል፣ በፍቅርና ራስን በመግዛት" ሊያበረታ ለሕዝቡ መንፈስ ቅዱስን ይሰጣል (2 ጢሞ. 1:6፣ 7) ። ይህን የሚያደርገው ትክክለኛ ውሳኔዎችን እንዲያደርጉና ትምህርቱን እንዲከተሉ ነው። ኢየሱስ ክርስቶስ የአዲስ ሕይወት ምንጭ ስለሆነ (ዮሐንስ 14:6)፣ እርሱ ብቻ በሚከተለው መልክ ሊለውጠን ይችላል፡- "ሰውነታችሁን እግዚአብሔርን ደስ የሚያሰኝና ሕያው ቅዱስም መሥዋዕት አድርጋችሁ ታቀርቡ ዘንድ በእግዚአብሔር ርኅራኄ እለምናችኋለሁ፥ እርሱም ለአእምሮ የሚመች አገልግሎታችሁ ነው። የእግዚአብሔር ፈቃድ እርሱም በጎና ደስ የሚያሰኝ ፍጹምም የሆነው ነገር ምን እንደ ሆነ ፈትናችሁ ታውቁ ዘንድ በልባችሁ መታደስ ተለወጡ እንጂ ይህን ዓለም አትምሰሉ" (ሮሜ 12:1፣ 2)।

ኋላ ኢየሱስ ከእነዚህ ዘገባዎች ውስጥ፣ በተለይም በምድረ በዳ ስለመራቸው ስለ ራሱ እውነቶችን ለማስተማር፣ የመናን እና ውኃን ምሳሌዎች በመጠቀም ትምህርቶችን ነቅሶ አወጣ።

`ዮሐንስ 4:7–15 እና ዮሐንስ 6:31–51ን ያንብቡ። በዚህ ቦታ ለእኛ እንደ ክርስቲያኖች ምን እውነቶች ተገልጠውልናል?`

ሳምራዊቷ ሴት የትም ቢሆን ማግኘት የማትችለውን ነገር ክርስቶስ ሊሰጣት እንደሚችል ተገነዘበች። ሰላምን፣ ደስታንና ፍስሃን ከውስጥ መጠማት የሚመጣው ከእግዚአብሔር ስለሆነ ሊያረካው የሚችለውም እግዚአብሔር ብቻ ነው (መዝ. 42:1፣ 2)።

ኋላ፣ በመናው አውድ፣ ለሕዝቡ መና የሰጠው ሙሴ ሳይሆን እግዚአብሔር መሆኑን ኢየሱስ አብራራ። ከዚያም ኢየሱስ እንዲህ አለ፡- "የሕይወት እንጀራ እኔ ነኝ፤ ወደ እኔ የሚመጣ ከቶ አይራብም" (ዮሐንስ 6:35)። ኢየሱስ ሶስት ጊዜ ደጋግሞ እኔ የሕይወት እንጀራ ነኝ ብሏል (ዮሐንስ 6:35፣ 41፣ 48)።

በምድረ በዳ የወረደው መና "ከሰማይ የወረደ እንጀራ" እንደነበረ ሁሉ (ዮሐንስ 6:31፣ 32) ከአለት የፈለቀው ውኃም ጥማታቸውን ለማርካት ከክርስቶስ የተሰጠ ስጦታ ነው። ኢየሱስ ክርስቶስ "የሕይወት እንጀራ" (ዮሐንስ 6:35፣ 48) እና "ሕያው ውኃ" (ዮሐንስ 4:10፣ 11፣ 14፤ ዮሐንስ 7:37፣ 38) ስለሆነ እንጀራውና ውኃው ከእነዚህ በውጫዊ ሁኔታ ከሚታዩ ገጽታዎች ባሻገር መንፈሳዊ ወሳኝነትም አላቸው። ስለዚህ መንፈሳዊ ጥማታችንንና ረሃባችንን በትክክል ሊያረካ የሚችለው እርሱ ብቻ ነው።