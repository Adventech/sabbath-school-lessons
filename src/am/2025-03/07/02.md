---
title:  መራራ ውኃዎች
date:   10/08/2025
---


በመጽሐፍ ቅዱስ ታሪኮች ውስጥ መጥፎ ወይም መልካም የሆኑ የተለያዩ ገጸ ባህሪያት የተለያዩ ሚናዎችችን ተጫውተዋል። ስለዚህ ለታሪኩ፣ ለቦታዎቹ፣ ለጊዜው እና ለእኩይ ገጸ-ባህሪያቱ ትኩረት መስጠት አለብን።

ነገር ግን በታሪኩ ውስጥ እጅግ ወሳኙ ነገር መፍትሄውና ከእርሱ የምንማረው ትምህርት ነው። በእነዚህ ታሪኮችም ከዚህ የተለየ ነገር የለም።

ድርጊቱ ሲታይ እግዚአብሔር ችግር ፈቺና ሰላም ፈጣሪ ነው፤ ነገር ግን የእርሱ ሥራ ከሰዎች አለማመን የተነሣ ተወሳስቧል። ከማያቋርጥ ማጉረምረምና አለመታዘዝ የተነሣ ዕብራውያን ከባድ ችግሮችንና አሳዛኝ ክስተቶችን ተለማምደዋል። ካለማመናቸውና ካለመናዘዛቸው የተነሣ በራሳቸው ላይ ብዙ ችግሮችን አምጥተዋል።

`ዘፀ. 15:22–27ን ያንብቡ። ቀይ ባህርን ከተሻገሩ በኋላ መጀመሪያ ለተፈጸመው ተዓምር መነሻው (ዳራው) ምን ነበር?`

የእሥራኤላውያን እምነት የመጀመሪያው ፈተና ከውኃ ፍላጎት ጋር የተገናኘ ነበር፤ ከባድ፣ ሞቃትና ደረቅ የበረሃ አከባቢ እንደመሆኑ ይህ የሚያስገርም አይደለም። ለሶስት ቀናት ከተጓዙ በኋላ ሕዝቡ በመጨረሻ ውኃ አገኙ፣ ነገር ግን ውኃው ለመጠጥ የሚሆን አልነበረም። ማራ ማለት "መራራ" ማለት ነው። ውኃው መራራ ስለነበር በሚጠነቀቅላቸው አምላክ ላይ የነበራቸው የእሥራኤላውያን እምነት ዋዠቀ። ነገር ግን እግዚአብሔር በርኅራኄ ምላሽ ሰጠ፣ የመጀመሪያው ተዓምራትም በእንጨት ቁራጭ ተፈጸመ። ውኃው እንዲጣፍጥና ለመጠጣት እንዲቻል ያደረገው እንጨቱ ሳይሆን እግዚአብሔር ነበር። ከዚህ ታሪክ ሰዎች ወሳኝ ትምህርቶችን መማር ነበረባቸው፡- (1) የእግዚአብሔርን ጊዜ ለመጠበቅ ትዕግስተኛ መሆን እንዳለባቸው እና (2) እግዚአብሔር ነገሮችን የሚያደርገው ከሰብአዊ ፍጡራን ጋር በመተባበር እንደሆነ ነው።

ነገር ግን የእሥራኤል ልጆች ብዙ ነገሮችን ዝም ብሎ እንደሚሆን ነገር አድርገው በመቀበል እግዚአብሔር ያደረገላቸውን ታላላቅ ተዓምራቶች በፍጥነት ረሱ። ስለ እነዚህ ተዓምራቶች እንዲህ በማለት በታላቅ ግለት ለእግዚአብሔር የምሥጋና ዝማሬ አቅርበው ነበር፡- "አቤቱ፥ በአማልክት መካከል እንደ አንተ ያለ ማን ነው? በምስጋና የተፈራህ፥ ድንቅንም የምታደርግ፥ በቅድስና የከበረ እንዳንተ ያለ ማን ነው?" (ዘፀ. 15:11)።

ሆኖም ካጉረመረሙ በኋላ እንኳን "በግብጻውያን ላይ ያመጣውን በሽታ" እንደማያመጣባቸው ቃል ገባላቸው (ዘፀ. 15:26)። እርሱ ይጠብቃቸዋል።

ይህን ተስፋ መለማመድ የሚችሉት ለእርሱ ታማኝ ሆነው ከቆዩ ብቻ ነው།

`በራስዎ ላይ ያመጡአቸው ፈተናዎችና ችግሮች ምንድር ናቸው? ከእርሱ ጋር ቢተባበሩ አሁንም እግዚአብሔር ለእርስዎ እንደሚሰራልዎ በማወቅዎ እንዴት ያለ መጽናኛ ማግኘት ቻሉ?`