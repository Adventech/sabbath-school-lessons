---
title:  ምልጃ
date:   11/09/2025
---

`ዘፀ. 32:30–32ን ያንብቡ። ሙሴ ለኃጢአተኞች ባደረገው የምልጃ ጸሎት ምን ያህል ርቀት መሄድ ነበረበት?`

ከአመጸኝነታቸው የተነሣ በእሥራኤላውያን መኖሪያ አካባቢ የብዙ ሰዎችን ሞት ጨምሮ አሰቃቂ ነገሮች ተከስተዋል (ዘፀ. 32:28)። በቀጣዩ ቀን ሙሴ ለሕዝቡ እንዲህ አለ፡- "እናንተ ታላቅ ኃጢአት ሠርታችኋል፤ አሁንም ወደ እግዚአብሔር እወጣለሁ፤ ምናልባት ኃጢአታችሁን አስተሰርይላችኋለሁ አላቸው" (ዘፀ. 32:30)።

"ሙሴም ወደ እግዚአብሔር ተመልሶ፦ ወዮ! እኒህ ሕዝብ ታላቅ ኃጢአት ሠርተዋል፥ ለራሳቸውም የወርቅ አማልክት አድርገዋል፤ አሁን ይህን ኃጢአታቸውን ይቅር በላቸው፤ ያለዚያ ግን ከጻፍኸው መጽሐፍህ እባክህ ደምስሰኝ አለ" (ዘፀ. 32:31፣ 32)።

ሙሴ የክርስቶስ ምሳሌ ተደርጎ መታየቱ አያስደንቅም! ለኃጢአተኞች የምልጃ ጸሎት ስላቀረበና ለእነርሱ የራሱን ሕይወት ለመስጠት ፈቃደኛ ስለሆነ ክርስቶስ ለሁላችንም የሚያደርገውን ነገር በእርግጠኝነት አንጸባርቋል።

ለተላላፊዎች እንዴት ያለ ምሳሌ መሆን የሚችል ርኅራኄ ነው! ለእግዚአብሔር ሙሉ በሙሉ መሰጠቱንና ለሕዝቡ ያለውን የመስዋዕትነት ፍቅር አሳይቷል።

ሙሴ በዚህ ጊዜ በተራራው ላይ ከእግዚአብሔር ጋር ለምን ያህል ጊዜ እንደቆየ የዘፀአት መጽሐፍ አይናገርም፣ ነገር ግን በዚህ ጊዜ በሲና ተራራ ላይ ለ40 ቀናት እንደቆየ የዘዳግም መጽሐፍ ይገልጻል (ዘዳ. 9:18ን ይመልከቱ)።

ዘፀ. 32:32 ላይ "ይቅር በላቸው" ተብሎ የተተረጎመው ቃል መሰረታዊ ትርጉሙ ልክ በኢሳይያስ 53፡4 ላይ ስለ ኢየሱስ እንደተገለጸው "ማዘል" ወይም "መሸከም" ከሚል ግሥ የመጣ ነው፡- "እርሱ ሀዘናችንን (ሕመማችንን) ተሸከመ።" ዘፀ. 32:32፣ "ይቅር በላቸው" የተባለውና ኢሳይያስ 53:4 ላይ "ተሸከመ" የተባለው ተመሳሳይ ግሥ ነው። የድነትና የይቅርታ ሂደት እና እኛን ማዳን እግዚአብሔርን ስላስከፈለው ዋጋ እንዴት ያለ ኃይለኛ መረዳት ነው።

በርግጥ ሙሴ የሕዝቡን ኃጢአት "እንዲሸከም" እግዚአብሔር እየጠየቀው ነበር። በሺዎች ከሚቆጠሩ አመታት በኋላ በመስቀል ላይ ያደረገው ይህንኑ ነበር። ዘፀአት 32፡32 የምትክ ስርየትን ሀሳብ ብቻ የሚያሳይ ሳይሆን ምትክ የሚሆነው ማን እንደሆነም ያሳያል፤ ያውም እግዚአብሔር ራሱ ነው።

ይህ ጥቅስ ይቅርታ እንዴት እንደሚመጣ ያሳያል። እግዚአብሔር በክርስቶስ ኃጢአታችንን ተሸከመ። ይህም ይቅርታ የምናገኝበት ብቸኛው መንገድ ነው። ይህ እንዴት ያለ የድነት ዕቅድ መግለጫ እና እግዚአብሔር እኛን ለማዳን የከፈለውን ዋጋ ለራሳችንና ለመላው ዓለም የሚያሳይ ነገር ነው።

`ሙሴ እግዚአብሔር እራሱ የሕዝቡን ኃጢአት እንዲሸከም የጠየቀ ሲሆን በመጨረሻም በኢየሱስ ይህን አድርጓል። በዚህ አስደናቂ እውነት ዙሪያ አእምሮአችን ሙሉ በሙሉ እንዲያዝ ማድረግ የምንችለው እንዴት ነው? ይህ እግዚአብሔር ለወደቀው ሰብአዊ ዘር ስላለው ፍቅር ምን ይነግረናል?`