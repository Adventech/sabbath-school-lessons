---
title:  ራሳቶውን ማበላሸት (ማርከስ)
date:   09/09/2025
---

`ዘፀ. 32:7፣ 8ን ያንብቡ። እግዚአብሔር ሙሴን ወደ እሥራኤል ሰፈር ተመልሶ እንዲሄድ ለምን ላከው?`

እሥራኤላውያን ወደ ጣዖት በመመለሳቸው ከግብጽ ባርነት ነጻ ካወጣቸው ከእውነተኛ አምላክ ራሳቸውን የማፋታት ሂደት ላይ ነበሩ። ሕዝቡ ሀውልቱ ከግብጽ እንዳወጣቸው በመናገራቸው ጌታ "ራሳቸውን አርክሰዋል" (ዘፀ. 32:7)—በማለት ጥፋቱን ወደ ራሳቸው መልሷል። እግዚአብሔር ከነገራቸው ነገር ጋር እንዴት ያለ መቃረን ነው (ዘፀ. 20:2)! ይህ የእግዚአብሔርን መገኘትና ኃይለኛ ሥራዎች መካድ አሳሳቢ ጉዳይ ነው።

አስተሳሰባቸውና ስሜቶቻቸው ተዛብተው ሙሉ በሙሉ ተበላሽተዋል።

ከሕዝቅኤል እንደምንረዳው የእግዚአብሔር ሕዝብ መከራ ሁሉ እምብርቱ ጣዖት አምልኮ ሲሆን ሌሎች ኃጢአቶች ሁሉ የሚፈልቁት ከዚያ ነው (ለምሳሌ፡- ሕዝ. 8:1–18፣ ሕዝ. 20:1–44፣ ሕዝ. 22:1–12ን ይመልከቱ)። የጥንት አማኞች የተለያዩ ሰው ሰራሽ ጣዖቶችን በማምለካቸው እና ሞኞችና ለመታረም ፈቃደኛ ባለመሆናቸው ብዙ ጊዜ እንደነቃለን። እኛ የዚህን ዓይነት ነገር በፍጹም እንደማንፈጽም እርግጠኛ ሆነን እንናገራለን። እኛ በርግጥ ከጣዖታት ነጻ ነን ወይ? የዛሬዎቹ ጣዖታት የተለያየ ቅርጽና መልክ ሊኖራቸው ይችላል፣ ነገር ግን ተመሳሳይ የሆነ የመሳብ ኃይል ይኖራቸዋል።

ጣዖት እግዚአብሔርን የሚተካ ነገር ሲሆን፣ ምንም እንኳን ትክክል አለመሆኑን ብናውቅም፣ ብዙ ጊዜ ደግመን ደጋግመን እናመልካለን።

አስተሳሰባችንን፣ ፍቅራችንን፣ ጊዜያችንን እና አእምሮአችንን እግዚአብሔር ከሚይዘው አብልጦ ይይዛል። አስተሳሰባችንን እንኳን ባሪያው ማድረግ ይችላል። በርግጥ የምንመለከተውን ስለምንሆን ከምናመልከው "አምላክ" በላይ ከፍ ማለት አንችልም።

የሕይወትዎ ማዕክል እግዚአብሔር ካልሆነ የእርሱን ቦታ ሌሎች አማልክቶች ይሞላሉ። የእግዚአብሔርን ሕያው መገኘት ካልተደሰትንበትና ካላሳደግን ሕይወታችንን ለሆነ ነገር ወይም ለሆነ ሰው ለይተን እንሰጣለን።

በክርስቶስ ቦታ የምንተካው ነገር የተለያዩ ገጽታዎች ሊኖረው ይችላል፡- ኩራት፣ ራስን ማዕከል ማድረግ፣ ገንዘብ፣ ሥልጣን፣ ወሲብ፣ ምግብ፣ ቴሌቪዥን፣ አደንዛዥ እጽ፣ አስካሪ መጠጥ፣ የረከሱ አስተሳሰቦች፣ እርቃን የሚያሳዩ ምስሎች፣ መደሰቻዎች፣ ሥራ፣ ስፖርት፣ ቤተሰብ፣ ቪዲዮ ጨዋታዎች፣ ፊልሞች፣ ዕቃ መግዛት፣ ሐሳቦች፣ ፖለቲካ፣ ሙዚቃ፣ የሥልጣን ደረጃ፣ ማዕረግ፣ የትምህርት ውጤቶች እና ወዘተ። ዝረርዝሩ ማብቂያ የለውም።

በዚህ ረገድ እጅግ የመፍጠርና የመፈልሰፍ ችሎታ አለን። ማንኛውንም መልካም፣ ቆንጆ (ውብ) እና ትርጉም ያለው ነገር ወደ ጣኦት መቀየር እንችላለን። ጣዖት አምልኮ ማንነታችንን፣ የአስተሳሰብ መንገዳችንን፣ ፍቅራችንን እና ማህበራዊ ሕይወታችንን ስለሚለውጥ እጅግ አደገኛ ነው። ማንነታችንን በመለወጥ ትክክለኛ የሆኑ ግላዊ ግንኙነቶቻችንን ባዶና ትርጉም የለሽ ወደሆኑ ግንኙነቶች ስለሚለውጥ በመጨረሻ ሊያድነን አይችልም።