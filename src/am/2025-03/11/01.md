---
title:  ክህደት (ከእምነት መለየት) እና ምልጃ
date:   06/09/2025
---

### ለዚህ ሳምንት ጥናት የሚከተሉትን ጥቅሶች ያንብቡ

ዘፀ. 32:1–6፤ መዝ. 115:4–8፤ ኢሳ. 44:9፣ 10፤ ሮሜ 1:22–27፤ ዘፀ. 32:7–32፤ ኢሳ. 53:4።

> <p>የመታሰቢያ ጥቅስ<p>

> "ሙሴም ወደ እግዚአብሔር ተመልሶ፦ ወዮ! እኒህ ሕዝብ ታላቅ ኃጢአት ሠርተዋል፥ ለራሳቸውም የወርቅ አማልክት አድርገዋል፤ አሁን ይህን ኃጢአታቸውን ይቅር በላቸው፤ ያለዚያ ግን ከጻፍኸው መጽሐፍህ እባክህ ደምስሰኝ አለ" ዘፀ. 32:31፣ 32

ሙሴ ከእሥራኤል መንደር ተለይቶ የነበረው ለ40 ቀናት ብቻ ነበር። በዚህ ጊዜ ምን ሆነ? የእግዚአብሔር ሕዝብ ከእርሱ በመለየት ሰው የሰራውን ጣዖት፣ የወርቅ ጥጃ አመለኩ። እጅግ ኃይለኛ ከሆኑ ምልክቶች፣ ልምምዶችና ተዓምራቶች በኋላ ይህን ነገር እንዴት ማድረግ ቻሉ?

ብዙ መልሶች ሊኖሩ ይችላሉ፣ ምናልባትም በሁሉም ውስጥ የተወሰነ እውነት ሊኖር ይችላል። ሕዝቡ በርግጥም እግዚአብሔር ማን እንደሆነ አላስተዋሉም ማለት ነው? ወይም ከእርሱ ጋር የነበሯቸው ኃይለኛ ልምምዶች በሥጋዊና ኃጢአተኛ ፍላጎቶች ተጋርደዋል ማለት ነው? እግዚአብሔር ያደረገላቸውን ነገር ከማድነቅ ይልቅ ሁሉንም ነገር እንዲሁ እንደሆነላቸው አድርገው ተቀብለውታል ማለት ነው? መረዳታቸው በየዕለቱ ተግባራት ወይም በኃጢአተኛ አስተሳሰብ ደመና ተጋርዶ ተበላሽቷል ማለት ነው? እግዚአብሔር ላደረገላቸው የምህረት ተግባራት አመስጋኞች አይደሉም ማለት ነው? እግዚአብሔር ያደረጋቸውን ኃይለኛ ነገሮች በፍጥነት ረስተውታል ማለት ነው (መዝ. 106:13፣ 21–23)? ወይስ ለሁሉም ጥፋት ተጠያቂ የሚሆነው ደካማ የሆነው የአሮን አመራር ነው? " እግዚአብሔርም አሮንን እጅግ ተቆጥቶ ሊያጠፋው ነበር" (ዘዳ. 9:20)።

ለዚህ አስከፊ ክህደት ምክንያቶቹ ምንም ቢሆኑ፣ ስለ ሰው ኃጢአተኝነት ብቻ ሳይሆን እግዚአብሔር ኃጢአተኛ ለሆኑ ሰዎች ስላለው በጸጋ የተሞላ ፍቅሩ ከዚህ ምን ትምህርት ማግኘት እንችላለን?

*የዚህን ሳምንት ትምህርት ለመስከረም 13/2025 ሰንበት ለመዘጋጀት ያጥኑ*