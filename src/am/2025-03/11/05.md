---
title:  የእግዚአብሔር የጽድቅ ቁጣ
date:   10/09/2025
---

`ዘፀ. 32:9–29ን ያንብቡ። እግዚአብሔር እሥራኤልን አጠፋለሁ ባለ ጊዜ የሙሴ ምላሽ ምን ነበር?`

ሙሴ ገና በሲና ተራራ ላይ እያለ እግዚአብሔር አመጸኞችን አጥፍቶ የሙሴን ዝርያ ታላቅ ሕዝብ እንደሚያደርግ ተናገረ। ነገር ግን ሙሴ ይፈልግ የነበረው ያ አልነበረም። ከዚህ ይልቅ እሥራኤላውያን የሙሴ ሕዝብ ሳይሆኑ የእግዚአብሔር ሕዝብ መሆናቸውን በመናገር እግዚአብሔርን ተማጸነ።

ከግብጽ ያወጣቸው ሙሴ ሳይሆን እግዚአብሔር ራሱ ኃይለኛ ሥራ በመስራት ነበር። ከዚህ የተነሣ ሙሴ አስቀድሞ እግዚአብሔር ለአባቶች በገባላቸው ተስፋ ላይ አጽንዖት በመስጠት ተማጽእኖውን አቀረበ። ሙሴ በትክክል በሰውና በእግዚአብሔር መካከል እንደ አማላጅ እየሰራ ነበር።

"እግዚአብሔርም በሕዝቡ ላይ አመጣለሁ ያለውን ክፋት ራርቶላቸው ከተወ" (ዘፀ. 32:14) በኋላ ሙሴ ወደ እነርሱ ተመለሰ።

በዘፀ. 34:29፣ 30 ላይ እንደተገለጸው ከእግዚአብሔር ጋር ስለተነጋገረ ፊቱ አንጸባረቀ ከሚለው ሌላ የተመዘገበ ነገር የለም። ምናልባት ፊቱ ቁጣውን አንጸባርቆ ሊሆን ይችላል።

"እንዲህም ሆነ፤ ሙሴ ወደ ሰፈሩ ሲቀርብ ጥጃውንም ዘፈኑንም ባየ ጊዜ ቍጣው ተቃጠለ፥ ጽላቶቹንም ከእጁ ጥሎ ከተራራው በታች ሰበራቸው" (ዘፀ. 32:19)። አሥርቱን ትዕዛዛት የያዙ ጽላቶችን መስበር በውስጡ የያዛቸውን ነገሮች የመጣስ ውጫዊ ምልክት ነበር። ስለዚህ ነገር እግዚአብሔር ሙሴን ገሰጸው፣ ነገር ግን " የሰበራቸውን የፊተኞቹን ጽላቶች" (ዘዳ. 10:2) ለመተካት ሌላ ሁለት የድንጋይ ጽላቶችን ጠርቦ እንዲያመጣ አዘዘው። ትዕዛዛቱን እንደገና የሚጽፈው እግዚአብሔር ራሱ ነበር።

አሮን ለሕዝቡ ጥያቄ በመሸነፉ ሙሴ እጅግ ተቆጣው፡- "ሙሴም አሮንን፦ ይህን ታላቅ ኃጢአት ታመጣበት ዘንድ ይህ ሕዝብ ምን አደረገህ? አለው" (ዘፀ. 32:21)። አሮን ለፈጸመው ኃጢአት በተለያዩ መንገዶች ሰበብ ለመስጠት የሞከረ ሲሆን የሚከተሉትን ምክንያቶች አቅርቧል፡- (1) ይህን እንዲያደርግ የገፋፉት ሌሎች ሰዎች እንደሆኑ፣ እና (2) ይህ የሆነው በአስማት እንደሆነ ተናገረ:- " በእሳትም ላይ ጣልሁት [ወርቁን] ፥ ይህም ጥጃ ወጣ!' " (ዘፀ. 32:24)። ሁኔታውን የከፋ ያደረገው አሮን ራሱ ከሙሴና ከ70ዎቹ ሽማግሌዎች ጋር ወደ ተራራው መውጣትን ጨምሮ ብዙ ዕድሎች የተሰጡት በመሆኑ በእግዚአብሔር እጅግ የተከበረ ሰው መሆኑ ነበር (ዘፀ. 24:1)።

እንዴት ያለ አሳዛኝ ምጸት ነው! ተአምር እንደተፈጸመ በመናገር አሮን ወንድሙን ለማታለል ፈለገ (አንድ ኃጢአት እንዴት ወደ ሌላ ኃጢአት እንደሚመራ ልብ ይበሉ፣ በዚህ አጋጣሚ ጣዖት አምልኮ ወደ መዋሸት)።

ነገር ግን ሙሴ የሕዝቡን ሁኔታ ስለተመለከተ አልተታለለም። አሉታዊ መዘዞች የማይቀሩ ስለሆኑ ሙሴ በአፋጣኝ አመጹን ማቆም ነበረበት።

`ይህ ታሪክ ስለ ምልጃ ጸሎት ኃይል ምን ሊያስተምረን ይገባል? እርስዎ አሁን ለማን መጸለይ አለብዎት?`