---
title:  ያልተሳካለት (ደካማ) አመራር
date:   07/09/2025
---

እግዚአብሔር ከእርሱ ጋር ጊዜ እንዲያሳልፍ ሙሴን ጠራው። አርባ ቀንና አርባ ሌሊት ለሙሴ አጭር ጊዜ ሊሆን ይችላል፣ ነገር ግን ለእሥራኤላውያን እጅግ ረዥም ጊዜ መሰላቸው። የሚታየው መሪያቸው በመካከላቸው የለም።

ከዚህ የተነሳ ግራ ተጋቡ፣ ትዕግስት አጡ፣ ፍርሃት ያዛቸው፣ የደህንነት ስሜትም አጡ። የሚመራቸው የሚታይ አምላክ እንዲኖራቸው ፈለጉ፤ ጣዖት አምላኪ በነበረችው ግብጽ በኖሩበት ዘመን ሁሉ ያዩአቸው "አማልክት" እንዲመሩአቸው ፈለጉ።

`ዘፀ. 32:1–6ን ያንብቡ። የአሮን አመራር እንዲህ በሚያስገርም ሁኔታ ያልተሳካለት (ደካማ) አመራር ሊሆን የቻለው እንዴት ነው?`

አሮን በዚህ አጋጣሚ መቆም አቃተው። አጋጣሚውን ተጠቅሞ ትክክል የሆነ ነገር ማድረግ ሳይችል ቀረ። በእግዚአብሔር ከመታመን ይልቅ የብዙሃንን ፊት በመፍራት ተልፈሰፈሰ። ሕዝቡም እንዲህ በማለት የማይታሰብ ነገር ጠየቁት፡- " ተነሥተህ በፊታችን የሚሄዱ አማልክት ሥራልን" (ዘፀ. 32:1)፣ እርሱም በሀሳባቸው ተስማማ።

ጣዖቱን እንዲሰራላቸው ሕዝቡ በፈቃዳቸው ወርቅ ሰጡት፤ አሮንም እነርሱን ማስቆም አለመቻል ብቻ ሳይሆን ወርቅ እንዲሰጡ ጠየቃቸው። ከዚያ በኋላ ይህን የውሸት አምላክ በመስራት ሥራ ላይ ተሳተፈ። በኋላም ለሕዝቡ እንዲህ አለ፡- "እስራኤል ሆይ፥ እነዚህ ከግብጽ ምድር ያወጡህ አማልክትህ ናቸው አላቸው" (ዘፀ. 32:4)። እጅግ ኃጢአተኛ፣ ክፉና አርቆ ማየት የማይችል ሆነ። ጣዖት ሰርተው ከግብጽ ያወጣቸው ይህ ጣዖት እንደሆነ ተናገሩ፤ ኃጢአተኛ ፍላጎቶች አስተሳሰባችንን እና ተግባሮቻችንን እንዲህ የሚያዛቡ መሆናቸው አያስደንቅም! ሰዎች ሰብአዊ ፈጠራቸውን በማክበራቸው በሂደት ሰብአዊነታቸውና ቅንነታቸው (ሀቀኝነታቸው) ዝቅ አለ።

"እንደዚህ ዓይነቱ አስቸጋሪ ሁኔታ ጽናት፣ ቆራጥነትና የማይናወጥ ድፍረት ያለውን እና በሕዝብ ዘንድ ተቀባይነት ከማግኘት፣ ከራስ ደህንነት ወይም በሕይወት ከመኖር ይልቅ የእግዚአብሔርን ክብር ከፍ የሚያደርግ ሰው ይፈልጋል። ነገር ግን አሁን ያለው የእሥራኤል መሪ ይህ ባህሪይ አልነበረውም።"—Ellen G. White፣ Patriarchs and Prophets፣ pp. 316፣ 317.

`መሪ የሆነ አሮን እንዲህ ደካማ ሊሆን የቻለው እንዴት ነው? አሮን የራሱን አስከፊ ተግባራት ትክክል እንደሆኑ ለማረጋገጥ የፈለገባቸው መንገዶች ምንድር ናቸው?`