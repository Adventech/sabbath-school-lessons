---
title:  የእግዚአብሔር ሕግ የተለያዩ ተግባሮች
date:   20/08/2025
---

የእግዚአብሔር ሕግ የእርሱን ባህርይና ማንነቱን ይገልጣል።

እግዚአብሔር ቅዱስ፣ ጻድቅና መልካም እንደሆነ ሁሉ ሕጉም እንደዚያው ነው። ይህን ጳውሎስ እንዲህ በማለት ያረጋግጣል፡- “ስለዚህ ሕጉ ቅዱስ ነው ትእዛዚቱም ቅድስትና ጻድቅት በጎም ናት” (ሮሜ 7:12)።

በመጽሐፍ ቅዱስ ውስጥ የእግዚአብሔር ሕግ እጅግ አዎንታዊ በሆነ ብርሐን ታይቷል (ማቴ. 5:17፣ 18፤ ዮሐንስ 14:15፤ 1ኛ ቆሮ. 7:19)። በመዝሙር 119 ላይ እንደሆነው አንድ ሰው ስለ ሕግ ግጥም ሊገጥም ይችላል፣ ቀንና ማታ ሊያሰላስልም ይችላል (መዝ. 1:2፣ ኢያሱ 1:8)። ሕግ ሰው ከክፉ እንዲጠበቅ በመርዳት ጥበብን፣ መረዳትን፣ ጤናን፣ ብልጽግናን እና ሰላምን ይሰጣል (ዘዳ. 4:1–6፣ ምሳሌ 2–3)።

1. የእግዚአብሔር ሕግ ለሕይወት ትልቅ ነጻ የሆነ ክፍት ቦታ እንደሚፈጥር እና ከዚያ ነጥብ ባሻገር አደጋ፣ ችግር፣ ምስቅልቅልና ሞት እንደሚጠብቅ እንደሚያስጠነቅቅ አጥር ነው (ዘፍ. 2:16፣ 17፤ ያዕቆብ 2:12)።
2. ደግሞ ሕግ ኃጢአታችንን ይቅር ወደሚለውና ሕይወታችንን ወደሚለውጠው ወደ ኢየሱስ የሚያመለክት ምልክት ነው (2ኛ ቆሮ 5:17፣ 1 ዮሐንስ 1:7–9)። በዚህ መንገድ እንደ የግል መምህርና ጠባቂ/ሞግዚት ወደ ክርስቶስ ይመራናል (ገላ. 3:24)።

`ያዕቆብ 1:23–25ን ያንብቡ። ያዕቆብ ምን እያለን ነው ያለው? እነዚህ ቃላት ሕግ ሊያድነን ባይችልም የሕግን ጥቅምና አስፈላጊነት መረዳት እንድንችል ሊረዱን የሚችሉት እንዴት ነው?`

መስታወት ጉድለቶችዎን ያሳያል። ነገር ግን መስታወት እነዚያን ጉድለቶች ማስተካከል አይችልም። መስታወት ችግሮቹን ይጠቁማል፣ ነገር ግን ለችግሮቹ ምንም መፍትሄ አይሰጥም። ሕግም እንደዚያው ነው። ሕግን በመጠበቅ በእግዚአብሔር ፊት ጻድቅ ለመሆን መሞከር፣ የጊዜ ጉዳይ ካልሆነ በስተቀር፣ መስታወቱ ጉድለቶችዎን ያስወግዳል ብለው ተስፋ በማድረግ በመስታወቱ ላይ እንደማፍጠጥ ነው።

ድነት በእምነት እንጂ በሥራ ስላልሆነ፣ የሕግ ሥራን ጨምሮ፣ አንዳንድ ክርስቲያኖች ሕግ ስለተሻረ ሕግን መጠበቅ አይጠበቅብንም ይላሉ። በርግጥ ኃጢአት ምን እንደሆነ የሚገልጸው ሕግ መሆኑን ስናስብ— “በሕግ ባይሆን ኃጢአትን ባላወቅሁም ነበር” (ሮሜ 7:7 )—ሕግ ተሽሮአል ብሎ ማሰብ በሕግና በወንጌል መካከል ያለውን ግንኙነት በተሳሳተ መልክ ማስቀመጥ ነው።

`ወንጌል የሚያስፈልገን በእርግጠኝነት ሕግ በመኖሩ ነው። የጎልማሶች ሰንበት ትምህርት የእግዚአብሔርን ሕግ ለመታዘዝ ባደረጉት ጥረትዎ ምን ያህል ስኬታማ ነዎት? ሕግ ድነትዎን በርሱ ላይ ለመመስረት በቂ ነው? ካልሆነ፣ ወንጌል ለምን ያስፈልግዎታል?`