---
title:  የአስርቱ ትዕዛዛት ስጦታ
date:   19/08/2025
---

`ዘፀ. 20:1–17ን ያንብቡ። የአስርቱ ትዕዛዛት መርሆዎች ምንድር ናቸው? የተደራጁትስ እንዴት ነው?`


አሥርቱ ትዕዛዛት የሚጀምሩት በትዕዛዛት ሳይሆን እግዚአብሔር ለሕዝቡ ባደረገው የቸርነት ድርጊት እንደሆነ ልብ ይበሉ፡-

“ከግብፅ ምድር ከባርነት ቤት ያወጣሁህ እግዚአብሔር አምላክህ እኔ ነኝ” (ዘፀ. 20:2)። እግዚአብሔር ለእስራኤል ነጻነትንና ድነትን በመስጠት በመጀመሪያ ቸርነቱን ያሳያል፤ ፈቃዱን ማሳወቅ የሚችለው ያኔ ብቻ ነው። እነዚህ ትዕዛዛት መጠበቅ ያለባቸው በፍቅርና እግዚአብሔር ስላደረገላቸው ነገር በማመስገን ነው።

እግዚአብሔር ለአሥርቱ ትዕዛዛት የሰጠው ቁልፍ የማጠቃለያ ቃል “ፍቅር” ነው (ሮሜ 13:10)። ከትዕዛዛት ሁሉ የሚበልጠው ትዕዛዝ በሁለት መንገዶች የተገለጸው የፍቅር ትዕዛዝ ሲሆን እርሱም እግዚአብሔርን መውደድ (ዘዳ. 6:5) እና ባልንጀራን መውደድ (ዘሌ. 19:18) ናቸው።

የመጀመሪያዎቹ አራት ትዕዛዛት እግዚአብሔርን መውደድ ምን ማለት እንደሆነ ትርጉም ይሰጣሉ። ቀጣዮቹ ስድስት ትዕዛዛት ባልንጀራን መውደድ ምን ማለት እንደሆነ ትርጉም ይሰጣሉ። አሥርቱ ትዕዛዛት የሚጀምሩት ከሁሉም በላይ እግዚአብሔርን በማክበር (አምዳዊ ፍቅር) ሲሆን በመቀጠል ሌሎችን ማክበርን መግለጻቸውን ይቀጥላሉ (አግድማዊ ፍቅር)።
1. በሕይወታችን በእያንዳንዱ ሁኔታ ለእግዚአብሔር የመጀመሪያውንና ከፍተኛውን ቦታ በመስጠት እግዚአብሔርን ማክበርና ማምለክ (የመጀመሪያው ትዕዛዝ)፤
2. እግዚአብሔርን በማንኛውም መልክ (አካላዊ፣ ምሳሌያዊ ወይም መንፈሳዊ በሆነ ሁኔታ) በጣዖት ባለመተካት የእርሱን ልዩ የሆነ ሥልጣን የጎልማሶች ሰንበት ትምህርት ማክበርና መጠበቅ። እጅግ ንጹህ የሆነውን ፍቅራችንን ማግኘት የሚገባው እግዚአብሔር ነው (ሁለተኛው ትዕዛዝ)፤
3. የእግዚአብሔርን መልካም ስም (ዝና) እና ባህሪይ ማክበር (ሶስተኛው ትዕዛዝ)፤
4. የአምልኮና የእረፍት ቀን የሆነውን ሰንበትን ማክበር (አራተኛው ትዕዛዝ)፤
5. ወላጆችን ማክበር (አምስተኛው ትዕዛዝ)፤
6. ሕይወትን ማክበር (ስድስተኛው ትዕዛዝ)፤
7. ጋብቻን ማክበር (ሰባተኛው ትዕዛዝ)፤
8. የሰዎችን ንብረት ማክበር (ስምንተኛው ትዕዛዝ)፤
9. የሌሎችን መልካም ስም (ዝና) አለማጉደፍ ወይም ማክበር (ዘጠነኛው ትዕዛዝ)፤ እና 10. የራስ ወዳድነት ፍላጎቶች ባህሪያችንን እንዳያበላሹ ራሳችንን ማክበር (አስረኛው ትዕዛዝ) ናቸው። ኢየሱስ “ብትወዱኝ ትዕዛዛቴን ጠብቁ ” ብሏል (ዮሐንስ 14:15፤ ደግሞ 1ኛ ዮሐንስ 4:20፣ 21ን ይመልከቱ)። ስለሆነም እውነተኛ መታዘዝ ለኢየሱስ ያለን ፍቅርና አመስጋኝነት መግለጫ ነው፤ ይህ ፍቅር እጅግ ኃይለኛ በሆነ ሁኔታ የሚገለጸው ለባልንጀሮቻችን (ጎሮቤቶቻችን) በምናደርገው ነገር ነው።