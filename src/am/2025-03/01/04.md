---
title:  ዕብራውያን አዋላጆች
date:   01/07/2025
---

አንድ ሰው በዘፍጥረት አስተምህሮዎች ላይ ሳይመሰረት ዘፀአትን መረዳት አይችልም። አይሁዶች ወደ ግብጽ ሄደው ከተወሰነ የብልጽግናና የሰላም ጊዜ በኋላ ባሪያዎች ተደረጉ።

ነገር ግን አንዳንዴ እግዚአብሔር ሕዝቡን የተዋቸው ቢመስልም በችግራቸው ውስጥ አልተዋቸውም ነበር። አብዛኞቹ ዕብራውያን በደረሰባቸው ነገር ተስፋ ስለመቁረጣቸው ምንም ጥርጥር የለውም። ሆኖም በተጨነቁ ጊዜ በብርቱ እጁ ሊረዳቸው ይመጣ ነበር። ጌታ ተከታዮቹን እንዲህ በማለት ያደፋፍራል፡- "በመከራ ቀን ጥራኝ፥ አድንህማለሁ አንተም ታከብረኛለህ" (መዝ. 50:15)።

`ዘፀ. 1:9–21ን ያንብቡ። ታማኝ የነበሩ አዋላጆች የተጫወቱት ቁልፍ ሚና ምን ነበር? በታሪክ የሚታወሱትስ ለምንድር ነው?`

በዘፀአት መጽሐፍ ውስጥ በስሙ የተጠራ አንድም ፈርዖን የለም።

ሁላቸውም "ፈርዖን" የሚል ማዕረግ ብቻ የተሰጣቸው ሲሆን ትርጉሙ "ንጉሥ" ማለት ነው። ግብጻውያን ፈርዖን በምድር ላይ አምላክ፣ ራ (ወይም ኦሲሪስ ወይም ሆሩስ) የሚባል ጣዖት አምላክ ልጅ እንደሆነ ያምኑ ነበር። ራ ከሁሉ የበላይ የሆነ የግብጻውያን አምላክ ሲሆን እርሱ የፀሐይ አምላክ ነበር።

ነገር ግን ይህ ሁሉ ሥልጣን ቢኖረውም ይህ "አምላክ" አዋላጆቹ ከሚያምኑት በተቃራኒ እንዲሄዱ ማስገደድ አልቻለም። እንዲያውም ከስም የለሽ ፈርዖን በተቃራኒ ሁለቱ በስማቸው የተጠሩ አዋላጆች፣ ሲፓራ እና ፉሐ (ዘፀ. 1:15)፣ እግዚአብሔርን ስለፈሩ ከፍተኛ አክብሮት ተሰጥቶአቸዋል።

ከምድራዊ ገዥ ትዕዛዝ የበለጠ እግዚአብሔርን ስላከበሩ የፈርዖን ክፉ ትዕዛዝ በእነርሱ ላይ ተጸጽእኖ አልፈጠረም ነበር (የሐዋርያት ሥራ 5፡29ን ደግሞ ይመልከቱ)። ከዚህ የተነሣ እግዚአብሔር ከራሳቸው ታላቅ ቤተሰብ ጋር ባረካቸው። እንዴት ያለ ለታማኝነት የተሰጠ ኃይለኛ ምስክርነት ነው። እነዚህ ሴቶች፣ ስለ ሥነ-መለኮት ያላቸው እውቀት ምንም ያህል ትንሽ ቢሆንም፣ ትክክል የሆነውን ማወቅ ብቻ ሳይሆን ትክክል የሆነውን ነገር ለማድረግም መረጡ።

ፈርዖን ሴራው እንደከሸፈበት ሲመለከት ከዕብራውያን ወገን የሚወለዱትን ወንድ ልጆች በሙሉ እንዲገድሉ ግብጻውያንን አዘዘ። ልጆቹን ወደ አባይ ወንዝ መጣል ነበረባቸው፤ ይህ ምናልባት የአባይ አምላክ እና የልምላሜ አምላክ ለሆነው ሀፒ እንደ ሥጦታ ተደርጎ እንዲሰጥ ታስቦ ሊሆን ይችላል። (ይህ አይሁዶች አይሁድ ስለሆኑ ብቻ እንዲገደሉ ስለመወሰኑ በታሪክ ተመዝግቦ ያለው ለመጀመሪያ ጊዜ ነው።) የሞት አዋጁ ዓላማ ዕብራውያንን አንገት ለማስደፋት እና ሴቶቹን ከግብጽ ሕዝብ ጋር እንዲዋሃዱ ለማድረግ ሲሆን በዚህም ፈርዖን ዕብራውያን ለሕዝባቸው ስጋት እንደሆኑ ስላመነ ያንን ስጋት ወደ ፍጻሜ ለማምጣት ነበር።

`አዋላጆቹ ምን ዓይነት ትክክለኛ እርምጃ መውሰድ እንዳለባቸው ማወቅ ብቻ ሳይሆን በተግባር ላይ አውለውታል (ፈጽመውታል)።በዚህ ቦታ ለእኛ የተሰጠው ግልጽ መልእክት ምንድር ነው?`