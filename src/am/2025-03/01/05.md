---
title:  ሙሴ ተወልዷል
date:   02/07/2025
---

`ዘፀ. 2:1–10ን ያንብቡ። በሙሴ የመወለድ ታሪክ ውስጥ የእግዚአብሔር መሰናዶና ጥበቃ የተጫወተው ሚና ምን ነበር?`

ሙሴ የኖረው ዝነኛ በነበረው 18ኛው የግብጽ ስርዎ-መንግስት--"የግብጽ ናፖሊዮን" ተብሎ የሚጠራው ቱትሞስ 3ኛው በነገሰበት-- ዘመን ስለነበር የእርሱ መወለድና ሕይወት ታሪካዊው ዳራ ደስታን የሚጭር ነው።

ምንም እንኳን ገና ከመወለዱ የሞት አዋጅ ሥር የነበረ ቢሆንም (ዘፀ. 1:22ን ይመልከቱ)፣ ሙሴ "ልዩ" ልጅ ሆኖ ነበር የተወለደው።

(በዕብራይስጥ ቶብ (tob) የሚለው ቃል በቀጥታ ሲተረጎም "መልካም" ማለት ነው) (ዘፀ. 2:2)። የዕብራይስጡ ቃል ከውጫዊ ውበት የበለጠ ነገር ይገልጻል። ለምሳሌ፣ ቃሉ በፍጥረት ሳምንት የነበረውን የእግዚአብሔርን ሥራ ለመግለጽ ጥቅም ላይ የዋለ ሲሆን ሁሉንም ነገር "መልካም፣" እንዲያውም "እጅግ መልካም" ነበር በማለት ገልጾታል (ዘፍ. 1:4፣ 10፣ 31)።

ይህ "መልካም" ልጅ፣ አዲስ ፍጥረት እንደመሆኑ፣ በእግዚአብሔር ዕቅድ መሰረት፣ ዕብራውያንን ከባርነት ወደ ነጻነት የሚመራ ጎልማሳ ይሆናል። በዚህ ልጅ መወለድ፣ በተለይም ይህን በመሰለ እጅግ መጥፎ በሆነ ሁኔታ፣ ወደፊት የተሻለ ነገር ይሆናል ብሎ ማን ሊያስብ ይችላል? ነገር ግን እግዚአብሔር ለአብርሃም፣ ለይስሃቅና ለያዕቆብ የገባውን ቃል ይፈጽማል።

ለዘራቸው የተስፋይቱን ምድር እንደሚሰጥ ቃል ገብቶላቸው ነበር (ዘፀ. 2:24፣ 25). አዎን፣ ይህን ቶብ (መልካም) ህጻን፣ ከአስርተ አመታት በኋላ፣ የእርሱን ቃል እንዲፈጽም ይጠቀምበታል።

እስከዚያ ድረስ የግብጽ ልዕልት የነበረችው ሃትሽፕሱት የማደጎ ልጇ አድርጋ ተቀበለችው። ለሙሴ የተሰጠው ስም መነሻው ከግብጽ ሲሆን ትርጉሙ አህ-ሞስ ("የአክህ ልጅ") ወይም ቱት-ሞስ ("የቶት ልጅ") በሚሉ ስሞች እንደተንጸባረቀው "የ…ልጅ" ወይም "ወልደ…" የሚል ነው።

ስለዚህ በዕብራይስጥ ሞሼህ ተብሎ የተሰጠው ስም "ከውኃ የወጣ" የሚል ነው። ከወንዝ "በመውጣቱ" ሕይወቱ ተአምራዊ በሆነ ሁኔታ ድኗል።

ስለ ቀደምት ሕይወቱ የምናውቀው እጅግ ጥቂት ነው። ተአምራዊ በሆነ ሁኔታ ከዳነ እና ሃትሸፕሱት የማደጎ ልጅ አድርጋ ከተቀበለችው በኋላ ሙሴ ለመጀመሪያዎቹ አሥራ ሁለት ዓመታት ከመጀመሪያ ቤተሰቡ ጋር ኖረ (ዘፀ. 2:7–9፤ Ellen G. White, Patriarchs and Prophets, p. 244)። ከዚያ በኋላ በግብጽ ምድር ቀጣዩ ፈርዖን እንዲሆን ለማዘጋጀት ከሁሉ የተሻለውን ትምህርት ተማረ (Patriarchs and Prophets፣ p. 245)። ይህ ሁሉ ትምህርት፣ በርግጠኝነት ወሳኝ ለሆነ ነገር፣ ያውም እግዚአብሔርንና እውነቱን ስለማወቅ ሲባል ዋጋ ቢስ መሆኑ ወይም በተቃራኒ መስራቱ እንዴት ትኩረትን የሚስብ ነገር ነው።

`ወሳኝ ለሆነ ነገር ሲባል በመጨረሻ የማይጠቅመውን ነገር ስለመተው ምን ያህል እየተማሩ ነው?`