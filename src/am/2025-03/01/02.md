---
title:  የእግዚአብሔር ሕዝብ በግብጽ
date:   29/06/2025
---

የዘጸአት መጽሐፍ በዕብራይስጥ ሼሞት (shemot) የሚባል ሲሆን በጥንቱ ሰነድ የመክፈቻ ቃላት መሰረት ወደ እንግልዝኛ ቋንቋ ሲተረጎም ቃል በቃል "ስሞች" የሚል ትርጉም አለው። የሚጀምረው "እናም የእሥራኤል ልጆች ስሞች እነዚህ ናቸው" በማለት ነው። የአበው ያዕቆብ ቤተሰብ ስሞች ገና በጅምሩ ላይ ተዘርዝረዋል።

`ዘጸ. 1:1–7ን ያንብቡ። በዚህ ቦታ ምን ወሳኝ እውነት ነው ያለው?`

የዘጸአት መጽሐፍ የሚጀምረው የእግዚአብሔርን በረከት በማስታወስ ነው። አበው ያዕቆብና ቤተሰቡ በግብጽ ምድር መኖር በጀመሩ ጊዜ ሰባ ሰዎች ብቻ ነበሩ (ዘፍ. 46:27፣ ዘጸ. 1:5)፤ ነገር ግን እሥራኤላውያን "አፈሩ፥ እጅግም በዙ፥ ተባዙም፥ አጅግም ጸኑ፤ ምድሪቱም በእነርሱ ሞላች" (ዘጸ. 1:7)። ነገር ግን ከግብጽ በወጡ ጊዜ ቁጥራቸው "ከሕፃናቱም ሌላ ስድስት መቶ ሺህ ሰው የሚያህል እግረኛ ነበረ" (ዘጸ. 12:37)።

`ዘጸ. 1:8–11ን ያንብቡ። ከግብጽ በወጡ ጊዜ የእሥራኤላውያን ሁኔታ ምን ነበር?`

የእሥራኤል ልጆች በግብጽ ምድር የነበራቸውን ታሪክ የመጽሐፍ ቅዱስ ጥቅስ በጥቁር ቀለሞች ይቀባዋል። የዘጸአት መጽሐፍ የሚጀምረው በግብጻውያን አሰሪዎች ሥር ባሪያ በመሆናቸውና በዕብራውያን ላይ በተጫነው ጭቆና የተሞላበት የጉልበት ሥራ ነው። ነገር ግን የዘጸአት መጽሐፍ የሚያበቃው በእሥራኤላውያን መኖሪያ ሰፈር (ካምፕ) መካከል ባለው ቤተ መቅደስ ውስጥ ሰላማዊና አጽናኝ የሆነ የእግዚአብሔር መገኘት ነው (ዘጸ. 40ን ይመልከቱ)። በእነዚህ ሁለት ተቃራኒ ዋልታዎች መካከል የእግዚአብሔር ድል አድራጊነት ተገልጾአል። እግዚአብሔር የራሱን ሕዝብ ከባርነት ነጻ በማውጣቱ፣ ቀይ ባህርን በመክፈሉ፣ እና በዚያ ዘመን ከነበረው ጦር ሁሉ እጅግ ብርቱ የሆነውን ጦር በማሸነፉ፣ እግዚአብሔር በክፉ ኃይሎች ላይ ያገኘው አስደናቂ ድል ተገልጧል።

ታሪኩ ተጻራሪ በሆነ አባባል ጨቋኞቻቸው "እንዳስጨነቁአቸው መጠን እንዲሁ በዙ፥ እጅግም ጸኑ" (ዘጸ. 1:12) የሚለውን ሀሳብ አጽንዖት ሰጥቶ ይገልጻል። ይህ ማለት፣ ምንም ያህል ሰብአዊ ተንኮል ቢኖርም፣ ሁኔታዎች ቢያንስ ከሰብአዊ እይታ አንጻር ተስፋ ቢስ ቢመስሉም እንኳን፣ አሁንም እግዚአብሔር ልዑላዊ ስለሆነ ሕዝቡን ያድናል።

`ዮሴፍን የማያውቅ አዲስ ንጉሥ ተነሣ። ሁኔታዎችን፣ በተለይም ጥሩ የሆኑትን፣ ሁልጊዜም እንዲሁ ሆነው እንደሚቀጥሉ አድርገን በፍጹም መውሰድ እንደሌለብን ይህ ታሪክ ምን ይነግረናል?`