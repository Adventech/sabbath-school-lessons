---
title:  ተጨማሪ ሀሳብ
date:   04/07/2025
---

በዚህ ሳምንት በተጠናው የመጽሐፍ ቅዱስ ክፍል ላይ ወሳኝ የሆነ መረዳትን እንዲሰጥዎት ኤለን ኋይት ከጻፈችው አባቶችና ነቢያት ከሚለው መጽሐፍ በእንግሊዝኛው ከገጽ 241-251 ላይ "ሙሴ" በሚለው ርዕስ ሥር ያለውን ሀሳብ ያንብቡ።

የመጽሐፍ ቅዱስ ጥቅስ "አዋላጆች ግን እግዚአብሔርን ፈሩ፥ የግብፅ ንጉሥም እንዳዘዛቸው አላደረጉም፥ ወንዶቹን ሕፃናትንም አዳኑአቸው" (ዘጸ. 1:17) ይላል። ኤለን ጂ ኋይት በአዋላጆቹ ታማኝነትና በመሲሃዊው ተስፋ ላይ ተገቢ የሆኑ አስተያየቶችን ትሰጣለች፡- "ሥራቸው ትዕዛዙን እንዲፈጽሙ ዕድል ለተሰጣቸው ሴቶች የዕብራውያንን ወንድ ልጆች ገና ሲወለዱ እንዲገድሉአቸው ትዕዛዝ ተሰጣቸው። በዚህ ጉዳይ አንቀሳቃሹ ሰይጣን ነበር። በእሥራኤላውያን መካከል ነጻ አውጪ እንደሚነሳ ስላወቀ ንጉሡ ልጆቻቸውን እንዲገድል በመምራት መለኮታዊ ዕቅድን አሸንፋለሁ ብሎ ተስፋ አደረገ። ነገር ግን ሴቶቹ እግዚአብሔርን ስለፈሩ የጭካኔ ትዕዛዝን ለመፈጸም አልደፈሩም። እግዚአብሔርም ለድርጊታቸው እውቅና በመስጠት ስኬትን ሰጣቸው።"—Ellen G. White፣ Patriarchs and Prophets፣ p. 242.

በዚህ ሁሉ ውስጥ መልካሙ ዜና ሰይጣን ቢያቅድም እግዚአብሔር ሁኔታውን በመቆጣጠር ጠላት ዕቅዱን እንዳይፈጽም ለመከልከል ታማኝ ሰዎችን ተጠቀመ። ኢየሱስ "መስፍን" ወይም "የዚህ ዓለም ገዥ" (ኤፌ. 2:2፣ ፤ ዮሐንስ 14:30) ብሎ በጠራው የጠላታችን ግዛት ውስጥ እንኖራለን። ሰይጣን ይህንን ሥልጣን ከአዳም ቀማው፣ ነገር ግን ኢየሱስ ክርስቶስ በሕይወቱና በመስቀል ላይ ሞቱ አሸነፈው (ማቴ. 4:1–11፣ ዮሐንስ 19:30፣ ዕብ. 2:14)። ምንም እንኳን እነዚያን ልጆች ለመግደል ባደረገው ጥረት እንደተገለጠው ሰይጣን አሁንም በመስራት ላይ ያለና ሕያው ቢሆንም፣ የራሱ ጥፋት የተረጋገጠ ነው (ዮሐንስ 12:31፤ ዮሐንስ 16:11፤ ራዕይ. 20:9፣ 10፣ 14)። መልካሙ ዜና በሕይወት የሚገጥሙን ችግሮች በእግዚአብሔር ጸጋ ሊሸነፉ የሚችሉ ናቸው (ፊልጽ. 4:13)። ብቸኛው ተስፋችን ያ ጸጋ ነው።

**የመወያያ ጥያቄዎች**

`1. ዕብራውያን በግብጽ እንዲኖሩና ጭቆና እንዲደርስባቸው እግዚአብሔር ለምን ፈቀደ? እግዚአብሔር ስለ እነርሱ ጣልቃ ለመግባት ይህን ያህል ረዥም ጊዜ ለምን ወሰደበት? እያንዳንዱ ግለሰብ የተሰቃየው በሕይወት እስከኖረ ጊዜ ብቻ እንደሆነም ልብ ይበሉ። ይህ ማለት ለሕዝቡ የመከራው ጊዜ ረዥም ነበር፣ ነገር ግን እያንዳንዱ ግለሰብ የተሰቃየው እርሱ እስከኖረበት ጊዜ ብቻ ነበር። ሰብአዊ ስቃይን በአጠቃላይ ለመረዳት ስንሻ ይህን ልዩነት ማድረግ ጠቃሚ (አስፈላጊ) የሚሆነው ለምንድር ነው?`

`2. ሙሴ በንዴት ግብጻዊውን የመግደሉን ድርጊት እግዚአብሔር እንዴት ሊጠቀምበት እንደቻለ በሚመለከተው ጥያቄ ላይ የበለጠ ጊዜ ይውሰዱ። እስኪ ድርጊቱን አልፈጸመም ብለው ያስቡ። ያ ማለት ዕብራውያን ከግብጽ ምድር አምልጠው አይወጡም ማለት ነው? ለመልስዎ ያለዎትን ምክንያት ያብራሩ።`