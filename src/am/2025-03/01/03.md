---
title:  ታሪካዊ ዳራ
date:   30/06/2025
---

የያዕቆብ ቤተሰብ በከነዓን ምድር ረሃብን ከተለማመዱ በኋላ ወደ ግብጽ ሲደርሱ (ዘፍ. 46)፣ ስለ ዮሴፍና እርሱ ለግብጻውያን ካደረጋቸው ነገሮች ሁሉ የተነሣ የግብጽ ንጉሥ ዕብራውያንን በወዳጅነት ተቀበላቸው።

"ፈርዖንም ዮሴፍን፦ በግብፅ ምድር ሁሉ ላይ ሾምሁህ አለው። ፈርዖን ቀለበቱን ከእጁ አወለቀ በዮሴፍ እጅም አደረገው፥ ነጭ የተልባ እግር ልብስንም አለበሰው፥ በአንገቱም የወርቅ ዝርግፍን አደረገለት፤ የእርሱም በምትሆን በሁለተኛይቱ ሰረገላ አስቀመጠው፥ አዋጅ ነጋሪም፦ ስገዱ እያለ በፊት በፊቱ ይጮኽ ነበር፤ እርሱም በግብፅ ምድር ሁሉ ላይ ተሾመ" (ዘፍ. 41:41–43)።

`ዮሴፍ ጎርበጥባጣ የሆነ መነሻ ቢኖረውም በግብጽ ምድር አስደናቂ የሆነ ስኬት ስለማግኘቱ ቁልፉ ምን ነበር? (ዘፍ. 37:26–28 እና ዘፍ. 39:2፣ 21ን ያንብቡ።)`

የዮሴፍን ታሪክ በተመለከተ እጅግ አሳማኝ የሆነው ታሪካዊ ዳራ የሚከተለው ነው፡- በዘፀአት 1:8 ላይ "ዮሴፍን የማያውቅ" ተብሎ የተገለጸው አዲሱ ንጉሥ አህሞስ (1570 አ.አ. –1546 አ.አ.) ነበር።

ከዚያ ቀጥሎ እሥራኤላውያንን የፈራና የጨቆነ አሜንሆቴፕ (1546 አ.አ. –1526 አ.አ.) የተባለ ገዥ መጣ። ከዚያ ቀጥሎ ቱትሞስ 1ኛ (1525 አ.አ.–1512 አ.አ.) የእሥራኤል ወንድ ልጆች በሙሉ እንዲገደሉ የሞት አዋጅ አወጣ። ሙሴን በማደጎ ልጅነት ተቀብላ ያሳደገችው የእርሱ ልጅ የሆነችው ሃትሸፕሰት(1503 b.c.–1482 b.c.) ልዕልት ነበረች። ለተወሰነ ጊዜ ከሃትሸፕሰት ጋር አብሮ እንደራሴ የነበረው ፈርዖን ቱትሞስ 3ኛው (1504 አ.አ.–1450 አ.አ.) በዘፀአት ውስጥ የተጠቀሰው ፈርዖን ነበር።

የተሻሉ ስሌቶች እንደሚያመለክቱት የመውጣቱ ጉዞ የተደረገው 1450 አ.አ. በመጋቢት ወር ነበር (see William H. Shea, "Exodus, Date of the," The International Standard Bible Encyclopedia፣ edited by Geoffrey W. Bromiley et al., vol. 2 [Grand Rapids፣ MI: William B. Eerdmans፣ 1982], pp. 230–238). ከግብጽ የወጡበትን ጊዜ ለመረዳት የሚከተሉትን የመጽሐፍ ቅዱስ ጥቅሶች ያጥኑ፡- ዘፍ. 15:13–16፤ ዘፀ. 12:40፣ 41፤ መሳፍንት 11:26፤ እና 1ኛ ነገሥት 6:1 (ደግሞ የሐዋ. 7:6 እና ገላ. 3:16፣ 17ን ይመልከቱ)።

የዘፀአት የመጀመሪያው ምዕራፍ፣ ያዕቆብ ከመላው ቤተሰቡ ጋር ወደ ግብጽ ከገባበት ከዮሴፍ ጊዜ አንስቶ ፈርዖን እስካስተላለፈው የሞት አዋጅ ያለውን ረዥም ጊዜ ይሸፍናል። ትክክለኛ ጊዜውን በተመለከተ ክርክር ቢኖርም ዋናው ጉዳይ ሕዝቡ በባዕድ አገር ባሪያ ሆነው ሳሉ እንኳን እግዚአብሔር አልረሳቸውም ነበር።

ይህ ማለት፣ በዚያን ዘመን ዕብራውያን በግብጽ ምድር ስለነበሩበት ሁኔታ ብዙ ዝርዝሮች ድብቅ ቢሆኑም፣ ቢያንስ ለአሁኑ (1ኛ ቆሮ. 13:12ን ይመልከቱ)፣ በሌሎች የመጽሐፍ ቅዱስ ጥቅሶች ሁሉ እንደሆነው፣ አሁንም የእግዚአብሔር ባህርይ መገለጥ በዚህ መጽሐፍ ገጾች ያበራል። ነገሮች ምንም ያህል የከፉ ቢመስሉም፣ እግዚአብሔር ሁልጊዜ እዚያ መኖሩን ማወቅ የምንችል ሲሆን በምንም አይነት መጥፎ ሁኔታ ውስጥ ራሳችንን ብናገኝ በእርሱ መታመን እንችላለን።