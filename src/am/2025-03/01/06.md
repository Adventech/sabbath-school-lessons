---
title:  የዕቅዶች ለውጥ
date:   03/07/2025
---

`ዘፀ. 2:11–25ን ያንብቡ። የሙሴን ሕይወት ጠቅላላ አቅጣጫ ለመለወጥ በፍጥነት የተፈጸሙ ክስተቶች ምን ነበሩ? ከዚህ ታሪክ ምን ትምህርቶችን መማር እንችላለን?`

ሙሴ ምን ያደርግ ይሆን? ለግብጽ ማታለያና በቤተ መንግሥት ለሚያገኛቸው ደስታዎች ይሸነፍ ይሆን ወይስ ጦርነት ከበዛበት ሕዝብ ጋር መከራን ታግሶ ይቀበል ይሆን? ክስተቶቹ ወዲያውኑ ውሳኔ እንዲያደርግ አስገደዱት።

"ፈርዖንም ይህን ነገር በሰማ ጊዜ ሙሴን ሊገድለው ፈለገ። ሙሴ ግን ከፈርዖን ፊት ኰበለለ፥ በምድያምም ምድር ተቀመጠ፤ በውኃም ጕድጓድ አጠገብ ዐረፈ" (ዘፀ. 2:15)।

ሙሴ ግብጻዊውን ከገደለ በኋላ፣ ቢያንስ በግብጽ ምድር ለመቆየት ምርጫ አልነበረውም። የግብጽን ዙፋን ለመቆናጠጥና "አምላክ" ለመሆን ምንም ዓይነት ዕቅዶች ቢኖሩትም እነዚያ ዕቅዶች በፍጥነት ወደ መጨረሻ መጡ। አምላክ፣ ለዚያም ውሸተኛ አምላክ፣ ከመሆን ይልቅ ሙሴ እውነተኛውን አምላክ ያገለግላል። ሙሴ በሸሸ ጊዜ መጪው ጊዜ ምን ይዞለት እንደሚጠብቀው ምንም የሚያውቀው ነገር እንዳልነበረ አያጠራጥርም።

"ጉዳዩን [ሙሴ ግብጻዊውን መግደሉ] ወዲያውኑ ግብጻውያን እንዲያውቁት ተደረገ፣ እጅግም ከመጋነኑ የተነሣ ወዲያውኑ ወደ ፈርዖን ጆሮ ደረሰ። ይህ ድርጊት ሙሴ ሕዝቡን በግብጻውያን ላይ እንዲያምጹ ለማድረግ፣ መንግሥትን ለመገልበጥና ራሱ በዙፋን ላይ ለመቀመጥ፣ አልፎ ተርፎም እርሱ እስካለ ድረስ በግዛቱ ምንም ደህንነት እንዳይኖር ለማድረግ በሙሴ የተዘጋጀ ዕቅድ እንደሆነ አድርገው ለንጉሡ አቀረቡ። ንጉሡ ሙሴ ወዲያውኑ እንዲገደል ወሰነ፤ ነገር ግን ሴት ልጁ ጉዳዩን ስላወቀች ወደ አረብ አገር ሸሽቶ እንዲያመልጥ አደረገች።"—Ellen G. White፣ Patriarchs and Prophets፣ p. 247.

ሙሴ 120 ዓመት የኖረ ሲሆን (ዘዳ. 34:7)፣ ሕይወቱ እያንዳንዳቸው 40 ዓመታት ባሉት ሶስት ክፍሎች የተከፈለ ነበር። የመጀመሪያዎቹን አርባ ዓመታት ያሳለፈው በግብጽ ሲሆን አብዛኛውን ጊዜ ያሳለፈው በቤተ መንግሥት ነበር። ሁለተኛውን 40 ዓመት በምድያን አገር በዮቶር ቤት አሳለፈ።

ነገር ግን፣ አምስቱን የሙሴ መጻሕፍት አብዛኛውን ክፍል (እና ይህን ሩብ ዓመት) የሸፈኑት የመጨረሻዎቹ አርባ አመታት ሲሆኑ፣ በእሥራኤል በጣዖት አምልኮ ለተሞላው ዓለም የእግዚአብሔርን እውነተኛ ተፈጥሮና ባህሪይ በመግለጥ እንዲመሰክሩ አስቀድመው የመጠራታቸውን ታሪክ ይናገራሉ (ዘዳ. 4:6–8ን ይመልከቱ)።

`ሙሴ ግብጻዊውን እንዲገድል የእግዚአብሔር ዕቅድ ነበርን? ካልሆነስ፣ እግዚአብሔር ማንኛውንም ሁኔታ በመቆጣጠር ለራሱ ዓላማ እንዴት እንደሚጠቀም ይህ ታሪክ ምን ያስተምረናል? ይህን ጠቃሚ እውነት እንድናስተውል ሮሜ 8፡28 የሚረዳን እንዴት ነው?`