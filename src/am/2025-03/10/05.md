---
title:  በሕዝቡ መካከል
date:  03/09/2025
---

`እግዚአብሔር በተለያዩ ዘዴዎች ሕዝቡን ሲያስተምር የነበረ ሲሆን ከእነዚህ ዘዴዎች አንዱ በቤተ መቅደስ አማካይነት ነበር። አገልግሎቶቹ በሙሉ ወደ ኢየሱስ የሚያመለክቱ ሲሆኑ ከብዙ መቶ ዓመታት በኋላ የሚፈጸመው የድነት ዕቅድ ማሳያ ትምህርቶች ነበሩ። ዘፀ. 25:1–9ን ያንብቡ። በእነዚህ ጥቅሶች ውስጥ የታዩት ምን ወሳኝ፣ ተግባራዊ እና ሥነ-መለኮታዊ እውነቶች ናቸው?`

ምንም እንኳን እግዚአብሔር እሥራኤላውያንን እየመራ የነበረ እና ቅርባቸው ቢሆንም ሙሴ ቤተ መቅደስን እንዲገነባ እንዲህ በማለት መመሪያ ሰጠው፡- “በመካከላቸውም አድር ዘንድ መቅደስ ይሥሩልኝ” (ዘፀ. 25:8)። እግዚአብሔር በእርግጥ ከእነርሱ ጋር መሆኑን ተጨባጭ በሆነ ሁኔታ ሊያሳያቸው ፈለገ። ምንም እንኳን ብዙ ጊዜ ስህተት ቢሰሩም አልተዋቸውም ነበር። “በኋላ እንደገና በእግዚአብሔር ዘንድ ተቀባይነት ስላገኙ” (Ellen G. White፣ Patriarchs and Prophets፣ p. 343)፣ መለኮታዊ ትዕዛዝ ተሰጣቸውና ቤተ መቅደሱን የመገንባቱ ሂደት ተጀመረ።

እግዚአብሔር ከሰማየ ሰማያት ትልቅ ስለሆነ እና ሰማያት ሊይዙት ስለማይችሉ ሰው በሰራው ቤተ መቅደሶችና ሕንጻዎች እንደማይኖር መጽሐፍ ቅዱስ ያረጋግጣል (የሐዋ. ሥራ 7:47–50)። ጳውሎስ አቴና በነበረው አርዮስፋጎስ በሚባል ቦታ እንዲህ ብሏል፡- “ ዓለሙንና በእርሱ ያለውን ሁሉ የፈጠረ አምላክ እርሱ የሰማይና የምድር ጌታ ነውና እጅ በሠራው መቅደስ አይኖርም” (የሐዋ. ሥራ 17:24)። ደግሞ ንጉሡ ሰለሞን እንዲህ አለ:- “ በውኑ እግዚአብሔር ከሰው ጋር በምድር ላይ ይኖራልን? እነሆ፥ ሰማይ ከሰማያትም በላይ ያለው ሰማይ ይይዝህ ዘንድ አይችልም ይልቁንስ እኔ የሠራሁት ቤት እንዴት ያንስ!” (1ኛ ነገሥት 8:27)። ቤተ መቅዱሱ እግዚአብሔር መገኘቱን ለእነርሱ የሚገልጥበት ቦታ ነበር።

እሥራኤላውያን ቤተ መቅደሱን ለመገንባት የፈቃድ ሥጦታ ማምጣት ነበረባቸው። ወርቅን፣ ብርን፣ ነሃስን፣ የግራር እንጨትን፣ ልዩ ልዩ ውብ ልብሶችን፣ የወይራ ዘይትን እና ቅመማ ቅመሞችን ጨምሮ የከበሩና ውድ ስጦታዎችን መስጠት ነበረባቸው።

በዘፀአት 25:10–27:21 ላይ ስለ ቤተ መቅደሱና ስለ አገልግሎቶቹ ብዙ ዝርዝሮች ተሰጥተውናል። እግዚአብሔር ለሙሴ የቃል ኪዳኑን ታቦት፣ የሕብስት ጠረጴዛን፣ መቅረዙን፣ መሰዊያዎቹን፣ መጋረጃዎቹን፣ ቀለማቱንና ልኬቶችን ጨምሮ ቤተ መቅደሱን እንዴት መገንባትና ማስጌጥ እንዳለበት የሚገልጹ ልዩ መመሪያዎችን የያዘ ንድፍ ሰጠው።

ሙሴ እግዚአብሔር ባሳየው ምሳሌ መሰረት (ዘፀ. 25:9፣ 40፤ ዘፀ. 26:30) የሰማያዊው ቤተ መቅደስ ነጸብራቅ የሆነውን ቤተ መቅደስ መገንባት ነበረበት (ዕብ. 8:1፣ 2፤ ዕብ. 9:11)። ምድራዊው ቤተ መቅደስ እስከ ኢየሱስ ሞትና ምድራዊውን ቤተ መቅደስ ዋጋ ቢስና ከንቱ የጎልማሶች ሰንበት ትምህርት ባደረገው በሰማያዊው ቤተ መቅደስ እስከሚያደርገው አገልግሎት ድረስ ወሳኝ ሥራ ሰርቷል። ይህም እውነት ክርስቶስ በሞተ ጊዜ ከቅድስተ ቅዱሳን ፊት የነበረው መጋረጃ በመቀደዱ ተመስሏል (ማቴ. 27:51፣ ማርቆስ 15:38)።