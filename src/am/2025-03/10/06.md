---
title:  በእግዚአብሔር መንፈስ የተሞላ
date:  04/09/2025
---

`ለቤተ መቅደስ አገልግሎቶች የሚደረገውን ዝግጅት በተመለከተ በእያንዳንዱ ዝርዝር ላይ እግዚአብሔር ለሙሴ መመሪያ ሰጠው። ካህናት የክህነት ልብስ ሊኖራቸው ይገባ ነበር፣ ነገር ግን ሊቀ ካህኑ የእሥራኤልን ልጆች ስሞች የያዘ የተለየ ኤፉድ ይለብስ ነበር። ደግሞም ኡሪምን እና ቱሚምን የያዘውንና በልቡ ላይ መሆን ያለበትን የደረት ኪስ ይለብስ ነበር (ዘፀ. 28)። ሁሉም ካህናት መቀደስ ነበረባቸው (ዘፀ. 29)። ሌሎች በጥንቃቄ መዘጋጀት የነበረባቸው ነገሮች የእጣን መሰዊያ፣ መታጠቢያ ሳህን፣ የቅብዓት ዘይት እና ዕጣን ነበሩ (ዘፀ. 30)። ዘፀ. 31:1–18ን ያንብቡ። የቤተ መቅደሱ ዝርዝሮችና ተዛማጅነት ያላቸው አገልግሎቶች ሁሉ እንዲዘጋጁና ውብና ተገቢ በሆነ መንገድ እንዲገነቡ እግዚአብሔር ምን የተለየ ድጋፍ ሰጠ?`


በቅዱሳት መጽሐፍት ውስጥ ለመጀመሪያ ጊዜ እግዚአብሔር አንድን ግለሰብ በመንፈስ እንደሚሞላ ይነበባል። ይህ ማለት ምን ማለት ነው? ባስልኤል በቤተ መቅደሱ ላይ በብልሃት እንዲሰራ ኃይል ተሰጥቶታል። ይፈለግ በነበረው የእጅ ሙያ በአዳዲስ ክህሎቶች፣ መረዳትና እውቀት ተሞልቶ ነበር፤ ይህ ማለት እግዚአብሔር እነዚህን ችሎታዎች አስታጥቆት ነበር ማለት ነው።

ከዚህ በተጨማሪ ይህን ሥራ እንዲረዱ እግዚአብሔር ለኤልያብና ለሌሎች ብዙ የእጅ ባለሙያዎች ተመሳሳይ የሆነ መንፈስ ሰጥቷቸው ነበር።

በዚህ ሁሉ የፈጠራ ሥራ መካከል እግዚአብሔር እንዲቀድሳቸው በእግዚአብሔርና በሕዝቡ መካከል ምልክት እንዲሆን የእግዚአብሔር ሰንበት ቀርቧል። ይህ ማለት አራተኛውን ትዕዛዝ መጠበቅ ከቅድስና ጋር ግንኙነት አለው ማለት ነው። ኋላ ሕዝቅኤል እንዲህ በማለት አቅርቧል፡- “ የምቀድሳቸውም እኔ እግዚአብሔር እንደ ሆንሁ ያውቁ ዘንድ፥ በእኔና በእነርሱ መካከል ምልክት ይሆኑ ዘንድ ሰንበታቴን ሰጠኋቸው” (ሕዝ. 20:12)።

ሰንበት እግዚአብሔር ፈጣሪያችን (ዘፍ. 2:2፣ 3)፣ አዳኛችንና አምላካችን (ዘዳ. 5:15፤ ማርቆስ 2:27፣ 28) የመሆኑ ማስታወሻ ብቻ ሳይሆን ቅዱስ የመሆኑ ማስታወሻም ነው። በመገኘቱ ሰዎችን ይለውጣል፤ ሰዎች በመንፈሱና በቃሉ አማካኝነት አፍቃሪ፣ ቸር፣ ከራስ ወዳድነት የጸዳ እና ይቅር ባይ ባህርይ ለማንጸባረቅ ያድጋሉ።

`እግዚአብሔር ለሙሴ የሰጠው የመጨረሻው ስጦታ አሥርቱ ትዕዛዛት ነበር (ዘፀ. 31:18)። አሥርቱ ትዕዛዛት የተጻፉባቸውን የድንጋይ ጽላቶች ጽፎ የሰጠው እግዚአብሔር ራሱ ነበር (ዘፀ. 31:18፣ ዘዳ. 9:9– 11)። እነዚህ ጽላቶች በቅድስተ ቅዱሳን ውስጥ ከስርየት መክደኛው ሥር ባለው የቃል ኪዳኑ ታቦት ውስጥ መቀመጥ ነበረባቸው (ዘፀ. 25:21)። “የስርየት መቀመጫ” የሚለው ሀረግ የመጣው ከዕብራይስጥ ቃል ሲሆን ትርጉሙ “ማስተሰረይ” ማለት ነው። ታዲያ ይህ “የስርየት መቀመጫ” በእግዚአብሔር ሕግ ላይ የሚቀመጠው ለምንድር ነው? በዚህ ጭብጥ ውስጥ ምን ተስፋ ማየት አለብን?`