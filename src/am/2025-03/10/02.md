---
title:  መጽሐፉና ደሙ
date:  31/08/2025
---


`ዘፀ. 24:1–8ን ያንብቡ። የእግዚአብሔርን ቃል ማንበብና ደምን መርጨት በእግዚአብሔርና በሕዝቡ መካከል ያለውን ቃል ኪዳን ትክክለኛነት በማረጋገጥ ረገድ ምን ሚና ይጫወታሉ?
`

በመጽሐፍ ቅዱስ ውስጥ የተገለጸው እግዚአብሔር የግንኙነት አምላክ ነው። ለአምላካችን አስፈላጊው ነገር ዕቃ ወይም አጀንዳ ሳይሆን ሰው ነው።

ስለዚህ እግዚአብሔር ለሰዎች ትኩረት ይሰጣል። የእርሱ ተግባራት ቀዳሚ ዓላማ ከሰብአዊ ዘር ጋር የግል ግንኙነት መፍጠር ነው። “ፍቅር” የሆነው አምላክ የግንኙነት ጉዳይ ግድ ሊለው ይገባል። ያለ ግንኙነት እንዴት ፍቅር ሊኖር ይችላል?

ኢየሱስ እንዲህ አለ፡-“ እኔም ከምድር ከፍ ከፍ ያልሁ እንደ ሆነ ሁሉን ወደ እኔ እስባለሁ” (ዮሐንስ 12:32)። ለእግዚአብሔር ግድ የሚለው የእኛ የሥነ-ምግባር ባህሪይ፣ ትክክለኛ አስተምህሮ ወይም የትክክለኛ እርምጃዎች ስብስብ ብቻ ሳይሆን ከሁሉ በላይ ከእኛ ጋር የቀረበ ግላዊ ግንኙነት መፍጠር ነው። ሁለቱ የፍጥረት ተቋማት (ዘፍጥረት 1–2) የሚናገሩት ስለ ግንኙነት ነው። የመጀመሪያው ከእግዚአብሔር ጋር የሚኖረውን አምዳዊ ግንኙነት (ሰንበት) የሚመለከት ሲሆን ሁለተኛው በሰዎች መካከል የሚኖረውን አግድማዊ ግንኙነት (ጋብቻ) የሚገልጽ ነው።

በሲና ቃል ኪዳኑን ማጽደቁ እግዚአብሔር ከሕዝቡ ጋር እንዲኖረው የፈለገውን ግንኙነት ለማጠንከር ነበር። በሥነ-ሥርዓቱ ላይ ሕዝቡ እግዚአብሔር በሚፈልግብን ነገር ሁሉ እንታዘዘዋለን በማለት ሁለት ጊዜ በጩኸት ቃል ኪዳናቸውን አጽንተው ነበር። “እግዚአብሔር ያለውን ነገር ሁሉ እናደርጋለን” ብለው አወጁ። ይህን ያሉት ከልባቸው ቢሆንም ደካማነታቸውን፣ አቅመ-ቢስነታቸውንና ኃይል የለሽነታቸውን አላወቁም ነበር። እሥራኤል የእግዚአብሔርን መመሪያዎች መከተል የሚችሉት በክርስቶስ መልካም ተግባር ብቻ እንደሆነ ለማሳየት በመጽሐፉ ላይ ደም ተረጭቶ ነበር።

ሰብአዊ ተፈጥሮአችን ተሰባሪ፣ ደካማ እና ሙሉ በሙሉ ኃጢአተኛ መሆኑን መቀበል አንፈልግም። በውርስ ያገኘነው ወደ ክፉ የማዘንበል ሁኔታ አለ። መልካም ማድረግ እንድንችል ከራሳችን ውጭ ከሆነ ኃይል ዕርዳታ ማግኘት አለብን። ይህ እርዳታ የሚመጣው ከላይ፣ ከእግዚአብሔር ጸጋ ኃይል፣ ከቃሉ እና ከመንፈስ ቅዱስ ብቻ ነው። ይህን ሁሉ ማግኘት እየቻልን እንኳን ክፉ በቀላሉ ወደ እኛ ይመጣል። አይደለም?

ከእግዚአብሔር ጋር የቀረበ ግንኙነት መፍጠር ያኔ በሲና ለነበሩ ሰዎች አስፈላጊ እንደሆነ ሁሉ ዛሬም ለእኛ አስፈላጊ የሚሆነው ከዚህ የተነሣ ነው። “እግዚአብሔር የተናገራቸውን ቃሎች ሁሉ እናደርጋለን" (ዘፀ. 24:3)።

`እናንተም ተመሳሳይ ነገር ተናገግራችሁ ሳይሆንላችሁ የቀረው ስንት ጊዜ ነው? ለዚህ ብቸኛው መፍትሄ ምንድር ነው?`