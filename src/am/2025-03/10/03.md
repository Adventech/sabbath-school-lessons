---
title:  እግዚአብሔርን መመልከት
date:  01/09/2025
---

`ዘፀ. 24:9–18ን ያንብቡ። በዚህ ቦታ ለእሥራኤል ልጆች የተሰጣቸው አስደናቂ ልምምድ ምን ነበር?`

ከእግዚአብሔር ጋር የጠበቀ ቃል ኪዳን እንደገና ከመሰረቱ በኋላ ሙሴ በድጋሚ ወደ ሲና ተራራ ወጣ። በዚህ ወደ ተራራው የመውጣት ጅምር ላይ ሙሴ ብቻውን አልነበረም። 73 የእሥራኤል መሪዎች አጅበውት ነበር።

ለመሪዎቹ ይህ ልምምድ ከሁሉ ከፍ ያለ ልምምድ ነበር፡- እግዚአብሔርን (የመለኮትን መገለጥ) አዩ፣ በዚህ አስደናቂ እውነታ ላይ ጥቅሱ ሁለት ጊዜ አጽንዖት ይሰጣል። መሪዎቹ አብረው በመብላት ከእግዚአብሔር ጋር ቃል የጎልማሶች ሰንበት ትምህርት ኪዳንን የሚያትሙበት ጊዜም ነበር። ይህ ትልቅ የምግብ ግብዣ ሲሆን ጋባዡ (አስተናጋጁ) የእስራኤል አምላክ ነበር። እግዚአብሔር እነዚህን መሪዎች እጅግ አክብሮአቸው ነበር።

በመጽሐፍ ቅዱስ ዘመን በመካከለኛው ምሥራቅ (እስከተወሰነ ደረጃ ዛሬም) አብሮ መብላት ከፍ ያለ ልምምድ፣ ትልቅ ክብር፣ እና ልዩ እድል ነበር። ይቅርታን ይሰጣል፣ የወዳጅነት ግንኙነትንም ይፈጥራል። ለእርስ በርስ መቆምንና በችግርና በመከራ ጊዜ አብሮ መሆንን ያሳያል። አብረው በመብላታቸው በቃላት ባይገልጹትም በአንዳቸው ላይ የሆነ ነገር ቢከሰት ሌላኛው ግለሰብ መጥቶ የመርዳት ግዴታ እንዳለበት ለእርስ በርሳቸው ቃል እየተገባቡ ነው።

ይህ በእንዲህ እንዳለ ግብዣን አለመቀበል እጅግ አስከፊ ከሆኑ ስድቦች መካከል አንዱ ነው። ይህ መረዳት በአዲስ ኪዳን ውስጥ ኢየሱስ ክርስቶስ ከኃጢአተኞች ጋር ስለበላ እጅግ የተነቀፈበትን ታሪክ እንድንረዳ ይረዳናል (ሉቃስ 5:30)። አማኞች የጌታን እራት ሥነ-ሥርዓት በሚፈጽሙበት ጊዜ እንደ እነርሱ ኃጢአተኞች ከሆኑ አማኞች ጋር የቀረበ ግንኙነት ይፈጥራሉ።

ይህን ሥርዓት ስንፈጽም በኢየሱስ ያገኘነውን ይቅርታና ድነት በተግባር እናሳያለን (ማቴ. 26:26–30፣ ማርቆስ 14:22–25፣ 1ኛ ቆሮ. 11:23–29ን ይመልከቱ)።

በሚያሳዝን ሁኔታ ከሙሴ ጋር ወደ ተራራው ከወጡ ሰዎች መካከል አንዳንዶቹ ኃጢአት በመስራት ሕይወታቸውን አጡ (ዘሌ. 10:1፣ 2፣ 9 ይመልከቱ)። ይህን የመሰለ ጥልቅ ልምምድ ከእግዚአብሔር ጋር ቢኖራቸውም ልምምዱ አልለወጣቸውም ነበር። እውነትን መያዝና የቅዱስ ዕድሎች ባለቤት መሆን ማለት ወዲያውኑ መለወጥ ላለመሆኑ ይህ እንዴት ያለ ኃይለኛ ትምህርት ነው። እነዚህ ሰዎች ይህንን ልምምድ አግኝተው ኋላ የፈጸሙትን አሳዛኝ ተግባር ለመፈጸም የመጨረሻዎቹ ሰዎች መሆን ነበረባቸው። 

`እጅግ ከመታደላቸው በተጨማሪ የአሮን ልጆች በሆኑ በእነዚህ ሰዎች ታሪክ ላይ ጊዜ ወስደው ያሰላስሉ። እኛም እንደ አድቬንቲስትነታችን፣ ከተሰጠን ብርሃን የተነሣ የታደልን ስለሆንን ይህ እንዴት ያለ ማስጠንቀቂያ ሊሰጠን ይገባል?`