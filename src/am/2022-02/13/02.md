---
title:  የያዕቆብ ወደ ዮሴፍ መሄድ
date:  19/06/2022
---

`ጥቅሶቹን ያንብቡ: ዘፍ. 46። ያዕቆብ ከነዓንን ለቅቆ የመሄዱ አንደምታ ምንድን ነው?`

ያዕቆብ መኖሪያውን ከነዓን ለቅቆ በሄደበት ወቅት በተስፋ ተሞልቶ ነበር። ከዚህ በኋላ እንደማይራብ ያገኘው ማረጋገጫና የዮሴፍ በሕይወት መኖር የምሥራች; የተስፋይቱን ምድር ለቅቆ እንዲወጣ ጉልበት ሳይሆነው እንዳልቀረ ይታመናል።

የያዕቆብ ከነዓንን ለቅቆ መውጣት የአብርሃምን ተሞክሮ ያስተጋባል (ምንም እንኳ አብርሃም ወደ ተስፋይቱ ምድር እያመራ የነበረ ቢሆንም)። ያዕቆብ “ታላቅ ሕዝብ አደርግሃለሁ” (ያስተያዩ: ዘፍ. 46:3 እና ዘፍ. 12:2) የሚለውን አብርሃም ከእግዚአብሔር የሰማውን የተስፋ ቃል በተመሳሳይ ሰምቷል። ይህ አምላካዊ ጥሪ እግዚአብሔር ከአብርሃም ጋር የገባውን ቃል ኪዳን ይጠቁማል።  በሁለቱም አጋጣሚዎች እግዚአብሔር “ ‘አትፍራ’ ” (ያስተያዩ: ዘፍ. 46:3 እና ዘፍ. 15:1) የሚለውን ተመሳሳይ የማጽናኛ ቃል የሚናገር ሲሆን; ይህ ደግሞ አስደሳች የሆነውን የወደፊት ተስፋ ይዟል።

ሴቶች ልጆችን ጨምሮ ወደ ግብፅ የወረዱት የእስራኤል ልጆች ስም በስፋት መዘርዘሩ (ዘፍ. 46:7); አብርሃም ገና ልጅ ሳይኖረው ዘሩ እንደሚበዛ እግዚአብሔር የሰጠውን የተስፋ ቃል ያስታውሳል። “ሰባ” የሚለው ቁጥር (ያዕቆብ; ዮሴፍና ሁለቱን ልጆቹን ጨምሮ) አጠቃላዩን ጽንሰ ሀሳብ ሃሳብ ይገልጻል። ወደ ግብፅ የወረደው “እስራኤል ሁሉ” ነው። በተጨማሪም 70 ቁጥር ከትውልዱ (ዘፍ. 10) አኻዝ ጋር ተያያዥነት እንዳለው መገንዘብ አስፈላጊ ሲሆን; በያዕቆብ ጉዞ የመላው ሕዝብ ዕጣ ፈንታ አደጋ ላይ እንደነበርም ይጠቁማል።

ይህ እውነት በይበልጥ ግልጽ የሚሆነው መስቀሉና የመዳን እቅድ ሙሉ በሙሉ ከተገለጠ ከበርካታ ዓመታት በኋላ ሲሆን; ይህ በእርግጥ ለአብርሃም ትውልድ ብቻ ሳይሆን ለመላው ሰብዓዊ ዘር ጭምር ነበር። በሌላ አነጋገር ስለ አብርሃም ዘር ብሎም ከዚያ ስለምናገኛቸው ማናቸውም ዓይነት መንፈሳዊ አስተምህሮዎች ቤተሰቡን አስመልክቶ የቀረቡ ታሪኮች የቱንም ያህል መሳጭ ቢሆኑም--እነዚህ ዘገባዎች የመዳን ታሪክ ክፍል ስለሆኑ በእግዚአብሔር ቃል ውስጥ ይገኛሉ። በዚህች በወደቀች ምድር በተቻለ መጠን ለብዙዎች መቤዠት ማስገኘት የሚችሉ የአምላካዊው እቅድ አካል ናቸው። “በአይሁድና በአሕዛብ መካከል ልዩነት የለም፤ አንዱ ጌታ የሁሉ ጌታ ነውና፤ የሚለምኑትንም አብዝቶ ይባርካል፤ የጌታን ስም የሚጠራ ሁሉ ይድናል” (ሮሜ 10:12-13)።

`ጳውሎስ የወንጌልን ዩኒቨርስ አቀፍ ባህሪ በሚያሳየው በዚህ መልእክቱ ምን አለ? ከሁሉም በላይ; እኛ እንደ ቤተ ክርስቲያን ወንጌልን ለማስፋፋት ምን ማድረግ እንዳለብን አስመልክቶ እነዚህ ቃላት ምን ይነግሩናል?`