---
title:  የተስፋይቱ ምድር የተስፋ ቃል
date:  23/06/2022
---

`ጥቅሶቹን ያንብቡ: ዘፍ. 49:29-50:21። በዘፍጥረት መጽሐፍ መደምደሚያ ላይ ምን ዓይነት ታላላቅ የተስፋ ጭብጦች ይገኛሉ?`

የዘፍጥረት መጽሐፍ መደምደሚያ ሦስት በተስፋ የተሞሉ ክስተቶችን ይዞአል: የመጀመሪያው: እስራኤል ወደ ተስፋይቱ ምድር እንደምትመለስ የተሰጠው ተስፋ ነው። የዘፍጥረት መጽሐፍ ጸሐፊ የሆነው ሙሴ; የያዕቆብና የዮሴፍ ሞት እና የቀብር ሥነ ሥርዓት የተስፋይቱን ምድር የሚያመላክቱ ድርጊቶች መሆናቸውን ገልጾአል። ያዕቆብ ስለ “ዐሥራ ሁለቱ የእስራኤል ነገዶች” (ዘፍ. 49:28) ትንቢት ተናግሮ እንዳበቃ ከባረካቸው በኋላ; ስለ ሞቱ በማሰብ ልጆቹ በከነዓን ሣራ በተቀበረችበት ማክፌላ ዋሻ እንዲቀብሩት አዘዛቸው (ዘፍ. 49:29-31)። በከነዓን የተደረገውን የቀብር ሥነ ሥርዓት የሚገልጸው ትረካ; ከብዙ መቶ ዓመታት በኋላ ከግብፅ ለመውጣታቸው መነሻ ሆኗል። ሁለተኛው: እግዚአብሔር ክፉውን ወደ በጎ የሚለውጥበት ተስፋ ነው። ያዕቆብ ከሞተና ከተቀበረ በኋላ የዮሴፍ ወንድሞች ስለ ወደፊት ሕይወታቸው ተጨንቀው ነበር። ዮሴፍ አሁን የበቀል እርምጃ ሊወስድብን ይችላል ብለው ፈርተዋል። ስለዚህ የዮሴፍን ትንቢታዊ ሕልሞች በሚያስታውስ መልኩ በዮሴፍ ፊት ተደፍተው ባሮቹ መሆናቸውን ገለጹለት (ዘፍ. 50:18)። ዮሴፍ ግን “አትፍሩ” (ዘፍ. 50:19) ሲል የሰጠው የማረጋረጫ ቃል የወደፊቱን የሚያመላክት ነበር (ዘፍ. 15:1)። እርሱን “ለመጉዳት” አድርገውት የነበረውን ነገር እግዚአብሔር ግን “ለበጎ” (ዘፍ. 50:20) በማዋል ሕይወት ታደገበት (ያስተያዩ: ዘፍ. 50:19-20 እና ዘፍ. 45:5; 7-9)። ይህ ማለት አያሌ ሰብዓዊ ውድቀቶች ቢኖሩም እንኳ; አምላካዊው መግቦት ያን ሽሮ ወደ መልካም በመቀየር ይሠራል።

ሦስተኛው: እግዚአብሔር የወደቀውን ሰብዓዊ ዘር የማዳኑ ተስፋ ነው። በዚህ የዘፍጥረት መጽሐፍ መጨረሻ ቁጥር ላይ ስለ ዮሴፍ ሞት የሚናገረው ታሪክ ከዮሴፍ ሞትም የገዘፈ ነው። የሚገርመው ዮሴፍ ዐጥንቶቹ እንዲቀበሩ ትእዛዝ አይሰጥም። ይልቁንም “እግዚአብሔር በረድኤቱ ያስባችኋል፤ በዚያን ጊዜ ዐፅሜን ከዚህ አገር ይዛችሁ እንድትወጡ” (ዘፍ. 50:25) በማለት የተናገረውን የኑዛዜ ቃል ከብዙ ዓመታት በኋላ በመታዘዝ ፈጽመውታል (ዘፀ. 13:19)። የተስፋይቱ ምድር የተስፋ ቃል የሆነችው ከነዓን; የሁላችንም መዳን የመጨረሻ ተስፋ የሆነችውና በእርሱ--ሴሎ ሞት የተረጋገጠችው የአዲሲቱ የሩሳሌም ምሳሌት ናት።

`ጥቅሶቹን ያንብቡ: ራእ. 21:1-4። ጥቅሶቹ የተሰጠንን ከሁሉ የላቀ ተስፋ እንዴት ይወክላሉ? ይህ ተስፋ ባይኖር ኖሮ የችግሮቻችን ሁሉ ፍጻሜ ከሞት በቀር ሌላ ምን ሊሆን ይችል ነበር?`