---
title:  ያዕቆብ በግብፅ መኖር ጀመረ
date:  20/06/2022
---

ዮሴፍ በግብፅ በሕይወት እንዳለ ለያዕቆብ ቢነገረውም ነገር ግን ጌታ “ሌሊት በራእይ” (ዘፍ. 46:2) ተገልጦ እንዴት እንዲሄድ እዳዘዘው መመልከት የሚገርም ነው። ያዕቆብ የተስፋይቱን ምድር ለቅቆ ወደ ግብፅ ያመራ ሲሆን-ኋላ ላይ የእግዚአብሔር ሕዝቦች እንዲሄዱ ከማይፈለጉባቸው ስፍራዎች መካከል; ግብፅ አንዷ ሆና ቀርባለች (ዘዳ. 17:16)።

`ጥቅሶቹን ያንብቡ: ዘፍ. ምዕ. 47። በእነዚህ ዘገባዎቸ ውስጥ ምን ዓይነት መንፈሳዊ እውነቶችና መርኅዎች እናገኛለን እናገኛለን?`

“ዮሴፍ አምስት ወንድሞቹን ፈርዖን ዘንድ አቀረባቸው። ፈርዖንም ቤት የሚሠሩበት ቦታ ሰጣቸው። ፈርዖን ለዮሴፍ ያለውን ምስጋና ለመግለጽ እነርሱን በሹመት ላይ ሊያስቀምጣቸው ይችል ነበር። ነገር ግን እግዚአብሔርን ለማምለክ ታማኝ የሆነው ዮሴፍ ወንድሞቹ እግዚአብሔርን በማያምን ምድር ላይ ከሚፈጠርባቸው ፈተና እንዲጠበቁ ስለፈለገ ንጉሡ ሲጠይቃቸው ሥራቸውን በግልጽ እንዲናገሩ ለወንድሞቹ አሳሰበ። የያዕቆብ ልጆችም የእርሱን ምክር በመስማት በምድሪቱ ለመኖር እንደመጡ በመግለጽ ጭምር ቋሚ ነዋሪዎች እንደማይሆኑ አስረድተው ከአገሪቱ ለመውጣት ቢፈልጉ የመመለስ መብታቸው እንዲጠበቅላቸው ጠየቁ። ንጉሡም ምርጥ በሆነው ምድር ላይ በጌሤም ይኑሩ ሲል ፈቀደላቸው።”--ኤለን ጂ. ኋይት: የኃይማኖት አባቶችና ነቢያት: ገጽ: 260።

ብልህ አስተሳሰብ የተንጸባረቀበት ፈርዖን እነዚህ የምድሪቱ እንግዶች የተመጽዋች ስሜት እንዲኖራቸው አላበረታታም። ይልቁንም ራሳቸውን ከአዲሱ መኖሪያ አካባቢያቸው ጋር በተሻለ ማስተካከል እንዲችሉ በማሰብ  “ሥራችሁ ምንድን ነው?” (ዘፍ. 47:3) ብሎ ይጠይቃቸዋል። ፈርዖን ዕውቀታቸውን ለመጠቀም ጉጉት ስለነበረው “የከብቶቹ ኃላፊዎች” (ዘፍ. 47: 6) ሆነው እንዲያገለግሉት ሐሳብ ያቀርባል።

ከዚያም; ምንም እንኳ ያዕቆብ ለአገሪቱ እንግዳና እጅግ ዝቅ ባለ ደረጃ የሚገኝ ቢሆንም; በቤተ መንግሥት የምድሪቱ ንጉሥ ፊት ለፊት ቆመ። ጥቅሱ እንደሚናገረው “ያዕቆብ ፈርዖንን መረቀው” (ዘፍ. 47:7)። ለመሆኑ የኃያሏን ግብፅ ንጉሥ ፈርዖን የሚባርክ ይህ ምስኪን መጻተኛ ማን ነው? ይህ ስለምን ሆነ?

በፈርዖን “ፊት አቀረበው” (ዘፍ. 47:7) የሚለው ግስ በመደበኛ ጥቅም ላይ የዋለው በክህነት ዐውድ ነው (ዘሌዋ. 14:11)። በጥንቷ ግብፅ ፈርዖን የሊቀ ካህንነት ማዕረግ እንደነበረው አድርገን ስናስብ; ይህ ማለት ያዕቆብ ከግብፅ ሊቀ ካህን ብሎም ከራሱ ከፈርዖን ሳይቀር በላይ ነበር ማለት ነው።

`በሕይወታችን ውስጥ ያለን ቦታ ምንም ይሁን ምን ከሌሎች ጋር ባለን መስተጋብር እኛ “የተመረጠ ትውልድ; የንጉሥ ካህናት; ቅዱስ ሕዝብ; እግዚአብሔር ለራሱ” የለየን ሕዝብ መሆናችን ለእኛ ምን ትርጉም ሊኖረው ይገባል (1ጴጥ. 2:9)? እምነታችን ምን ዓይነት ግዴታዎች ይጥልብናል?`