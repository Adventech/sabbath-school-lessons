---
title:  ተጨማሪ ሀሳብ
date:  13/05/2022
---

“ሕጉና ኪዳናቱ”: ምዕራፍ 32 ገጽ: 410--የኃይማኖት  አባቶችና ነቢያት (ክፍል 1) አብርሃም የሶዶምን ሕዝብ ወክሎ ለእግዚአብሔር ያቀረበው በትዕግሥት የተሞላ ጽኑ ልመና (ዘፍ. 18:22–33); ምንም እንኳ ተስፋ አስቆራጭ በሆነ የኃጢአት ሁኔታ ውስጥ ያሉ ቢመስሉም; ስለ ክፉዎች እንድንጸልይ ሊያበረታታን ይገባል። ከዚህም በላይ እግዚአብሔር ለአብርሃም ችክ ማለት በአጽኖት ስለ ሰጠው ምላሽና “አሥር” ጻድቃን እንኳ ቢገኙ ስለ እነርሱ ይቅር ለማለት ፈቃደኛ መሆኑን መግለጹ “አብዮታዊ” ፅንሰ ሀሳብ ነው ሲሉ ጌርሃርድ ሃስል ይናገራሉ:

“ ‘ከኑግ ጋር የተገኘህ ሰሊጥ አብረህ ተወቀጥ’ እንዲሉ; በጥፋተኛ ማኅበረሰብ መሃል የሚኖረውን ጥፋተኛ ያልሆነ የማኅበረሰብ አባል በአንድ ላይ መጨፍለቅ የተለመደ በነበረበት በጥንቱ የወል አስተሳሰብ ላይ በእጅጉ አብዮታዊ ለውጥ በማምጣት; እነሆ ወደ አዲስ ዓይነት አስተሳሰብ እንዲለዋወጥ አድርጓል: የትሩፋን ጻድቅ ሕዝቦች መኖር ለአጠቃላዩ ሕዝብ ከጥፋት መትረፍ መንስኤ ሊሆን ይችል ነበር… ስለ ጻድቅ ትሩፋን ሕዝቦቹ ሲል ያሕዌ ከጽድቁ (ጽድቅ: በዕብራይስጥም ሆነ በአማርኛ አንድ ዓይነት ቃል እና ፍቺ አለው) የተነሣ የረከሰችውን ከተማ ይቅር ይል ነበር። ይህ አመለካከት ‘ለብዙዎች’ ደኅንነት በሠራው በያሕዌ አገልጋይ ትንቢታዊ ቃላት በስፋት ተገልጾአል።”—Gerhard F. Hasel, The Remnant: The History and Theology of the Remnant Idea From Genesis to Isaiah, 3rd edition (Berrien Springs, MI: Andrews University Press, 1980), pp. 150, 151. “ዛሬ በዙሪያችን ያሉ ነፍሶች ተስፋ ቢስ ሆነው በሰዶም የደረሰው ውድቀት ሲደርስባቸው ይታያል። የአንዳንዶች የምህረት ጊዜ እያበቃ ነው። በመሆኑም ምህረት ከሚሰጥበት ድንበር በየሰዓቱ እያለፉ ነው። ለመሆኑ ኃጢአተኛውን ከአስፈሪ ሁኔታ እንዲሸሽ የሚያስችሉት የሰብዓዊው የማስጠንቀቂያ ድምጾች የታሉ? ከሞት ሊመልሱ የተዘረጉት ሰብዓዊ እጆችስ? ስለሚጠፉት ግድ ብሎአቸው እግዚአብሔርን በትህትና እና በእምነት በመለማመን ላይ ያሉት ወገኖችስ የታሉ?  የአብርሃም መንፈስ የክርስቶስ መንፈስ ነበር። በኃጢአተኛው ቦታ ሆኖ የሚማልደው ታላቁ አማላጅ እራሱ የእግዚአብሔር ልጅ ነው። ለሰብዓዊው ፍጡር ደኅንነት ዋጋ የከፈለው አዳኝ የሰውን ነፍስ ዋጋ ያውቃል።”-የኃይማኖት አባቶችና ነቢያት: ገጽ 152።

**የመወያያ ጥያቄዎች**

`1. “የቃል ኪዳኑ ምልክት” ተብለው የተጠሩ ቀስተ ደመና እና ግርዘት ብቻ ናቸው። በሁለቱ ቃል ኪዳኖች መካከል ያሉ የጋራ ነጥቦችና ልዩነቶች ምንድን ናቸው?`

`2. ምንም እንኳ አብርሃም በእግዚአብሔር የተጠራ ቢሆንም እንዲሁም በእምነት መኖር ምን ማለት እንደሆነ አስመልክቶ በአዲስ ኪዳን ምሳሌ ሆኖ ቢቀርብም; አልፎ አልፎ አብርሃም መደናቀፍ ገጥሞት ነበር። ከእርሱ ምሳሌ የምንማረው ምንድን ነው? የማንማረውስ?`

`3. አንዳንድ ሰዎች እግዚአብሔር የጠፉትን ይቀጣል የሚለውን ጽንሰ ሀሳብ በመቃወም ይከራከራሉ። ለዚህ እንደ ምክንያት የሚያቀርቡት--እግዚአብሔር ፍቅር ነው የሚለውን መርኅ ይጻረራል የሚል ነው። ነገር ግን እኛ; አዎ; እግዚአብሔር የጠፉትን ይቀጣል ብለን የምናምን ከላይ ለቀረበው መከራከሪያ ምን ዓይነት ምላሽ እንሰጣለን?`