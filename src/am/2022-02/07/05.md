---
title:  የተስፋው ልጅ
date:  11/05/2022
---

የመጨረሻ ትዕይንት የሆነው ግርዘት ሁሉንም ያካተተ ነበር: እስማኤል ብቻ ሳይሆን በቅጥሩ የሚገኙ ሁሉ ተገረዙ (ዘፍ. 17:23-27)። “በሙሉ” ወይም ኮል የተሰኘው ግስ አራት ጊዜ ተደጋግሞ ቀርቧል (ዘፍ. 17:23;27)። እንግዲህ ቃል ስለ ተገባለት ወንድ ልጅ ማለትም ስለ “ይስሐቅ” ማረጋገጫ ለመስጠት እግዚአብሔር ለአብርሃም የተገለጠው ከዚህ ሁሉን አካታች ታሪካዊ ዳራ አኳያ ነው።

`ጥቅሶቹን ያንብቡ: ዘፍ. 18:1-15 እና ሮሜ 9:9። አብርሃም እንግዶችን በመቀበሉ (በእንግዳ ተቀባይነቱ) ዙሪያ ምን ትምህርት እናገኛለን? እግዚአብሔር ስለ አብርሃም እንግዳ ተቀባይነት የሰጠውን ምላሽ እንዴት ያብራሩታል?`

ምንም እንኳ ለእንግዶቹ ባደረገው አቀባበል የታየበት አኳኋን; እግዚአብሔር ራሱ አብሯቸው እንደነበር የሚመስል ክስተት የተስተዋለበት ቢሆንም; ነገር ግን የእንግዶቹን ማንነት ይወቅ; አይወቅ በግልጽ የተቀመጠ ነገር የለም (ዕብ. 13:2)። “ቀትር ላይ አብርሃም… ድንኳኑ ደጃፍ ተቀምጦ ሳለ” (ዘፍ. 18:1) በዚያ ጭው ያለ ምድረ በዳ ዕንግዳ የመምጣቱ ጉዳይ እምብዛም ያልተለመደ ከመሆኑ አኳያ; ምናልባትም እነዚህን ሰዎች ለመገናኘት ሳይጓጓ እንዳልቀረ ይታመናል። ምንም አንኳ አብርሃም በወቅቱ የ99 ዓመት አረጋዊ ቢሆንም ነገር ግን ወደ ሰዎቹ ተነስቶ እንደ ሮጠ መጽሐፍ ቅዱስ (ዘፍ. 18:2 [1962 ትርጉም]) ይነግረናል። ከእነዚህ ሰዎች አንደኛውን አዶናይ “ጌታዬ” (ዘፍ. 18:3) ብሎ የጠራው ሲሆን; ይህ የመጠሪያ ማዕረግ እጅግ አልፎ አልፎ ለእግዚአብሔር ይውላል (ዘፍ. 20:4; ዘፀ. 15:17)። የሚበሉት ምግብ በፍጥነት እንዲዘጋጅላቸው አደረገ (ዘፍ. 18:6-7)። ከዚያም የሚያስፈልጋቸውን ሁሉ በትኩረት እየተከታተለ ሊያገለግላቸው አጠገባቸው ቆመ (ዘፍ. 18:8)። አብርሃም ለእነዚያ ሰማያዊ እንግዶች ያሳየው ባህሪ አነቃቂ ዕንግዳ የመቀበል ተምሳሌት ሆኖ ይኖራል (ዕብ. 13:2)። እንዲያውም ለእንግዶቹ ያሳየው አክብሮት የእንግዳ ተቀባይነትን ፍልስፍና ይዟል። ለሌሎች አክብሮት ማሳየትና ጥንቃቄ ማድረግ ከመልካም ሥነ ምግባር እና ባህሪ ያለፈ ነው። መጽሐፍ ቅዱስ ዕንግዳ ተቀባይነት ኃይማኖታዊ ግዴታ ስለ መሆኑ አጽንኦት ይሰጣል (ማቴ. 25:35-40)። የሚገርመው ነገር እግዚአብሔር አበክሮ የሚታወቀው በለጋስነት እንግዶችን በሚቀበለው ሳይሆን; ለተራበው እና ለተቸገረው መጻተኛ በሚቸረው ወገን ነው።

በሌላ በኩል የመለኮታዊው ማንነት በሰብዓዊው ግዛት ጣልቃ መግባት; እግዚአብሔር ለሰው ልጆች ያለውን ጸጋ እና ፍቅር ያመለክታል። ይህ  አምላካዊ መገለጥ ሰማያዊ ቤቱን ትቶ የሰው አገልጋይ ለመሆን የሚመጣውን ክርስቶስ አስቀድሞ የገለጠ ነበር (ፈልጵ. 2:7-8)። የእግዚአብሔር በዚህ ስፍራ መገለጥ ለተስፋ ቃሉ እርግጠኝነት ማስረጃ ነው (ዘፍ. 18:10)። “ከበስተ ጀርባው” (ዘፍ. 18:10) ራሷን የሸሸገችውን ሣራ እየተመለከተ የነበረው ጌታ በልቧ ውስጥ የነበረውን ሀሳብ ያውቅ ነበር (ዘፍ. 18:12)። እርሷ እንደ ሣቀች ያውቅ የነበረ ሲሆን; “ሣቅሽ” የመጨረሻ ቃሉ ነው። የእርሷ ጥርጣሬ ቃሉን የሚፈጽምበት ስፍራ ይሆናል።

`“እግዚአብሔር አበክሮ የሚታወቀው በለጋስነት እንግዶችን በሚቀበለው ሳይሆን; ለተራበው እና ለተቸገረው መጻተኛ በሚቸረው ወገን ነው።” በሚል በቀረበው ጽንሰ ሀሳብ ላይ በቂ ጊዜ ይውሰዱ። ይህን ጽንሰ ሐሳብ ማስታወስ ለእኛ በጣም አስፈላጊ የሆነው ለምንድን ነው?`