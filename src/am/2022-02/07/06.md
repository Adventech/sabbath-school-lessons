---
title:  ሎጥ በሶዶም
date:  12/05/2022
---

`ጥቅሶቹን ያንብቡ: ከዘፍ. 18:16 እስከ 19:29። የአብርሃም ትንቢታዊ አገልግሎት ስለ ሎጥ በነበረው ኃላፊነት ላይ ተጽእኖ የነበረው እንዴት ነው?`

አብርሃም ልጅ እንደሚኖረው ዳግመኛ በአምላካዊው የተስፋ ቃል ማረጋገጫ ተሰጥቶታል። ሆኖም በምሥራቹ ከመደሰት ይልቅ ነዋሪነቱ በሶዶም በሆነው ሎጥ ዕጣ ፈንታ ዙሪያ ከእግዚአብሔር ጋር የጋለ ውይይት ውስጥ ሲገባ ይታያል። አብርሃም እግዚአብሔር ፈቃዱን የሚገልጥለት ነቢይ ብቻ አይደም; ነገር ግን በእርክስና ስለ ወደቁ የሚማልድ ነቢይ ጭምር ነው። “በእግዚአብሔር ፊት እንደ ቆመ ነበር” (ዘፍ. 18:22) የተሰኘው የዕብራይስጥ ሃረግ በጸሎት ላይ የሚውል ፈሊጣዊ አነጋገር ነው።

እንዲያውም አብርሃም የወንድሙ ልጅ የሚኖርባትን ሶዶም ከአምላካዊው ቁጣ ለማዳን እግዚአብሔርን ሲገዳደርና ከእርሱ ጋር ሲከራከር ይታያል።  አብርሃም ከ50 አንስቶ ቁልቁል እስከ 10 የወረደ ሲሆን፤ 10 ጻድቅ ሶዶማውያን ብቻ ቢኖሩ እግዚአብሔር ሕዝቡን በታደገ ነበር።

ሁለቱ መላእክት ወደ ሎጥ መጥተው ስለሚመጣው ቁጣ ሲያስጠነቅቁት የነበረውን ታሪክ ስናነብ (ዘፍ. 19:1–10); ሕዝቡ ምን ያህል በኃጢአት ደዌ የተመታና ዕኩይ እንደነበረ ለመመልከት አንቸገርም። በዙሪያቸው እንደነበሩ አያሌ ህዝቦች ሁሉ; በእውነትም ስፍራው በእርክስና የተሞላ ነበር። በመጨረሻ ከምድሪቱ እንዲወገዱ የተደረጉበት አንዱ መንስዔ ይኸው ነው (ዘፍ. 15:16)። “እነሆ የመጨረሻዋ የሰዶም ምሽት እየተቃረበች ነው። የምህረትን ጥሪ አሻፈረኝ ባለችው ከተማ ላይ የበቀል ደመና ጥላውን ቢያሳርፍም፤ ሰዎች ግን ይህን አላስተዋሉም ነበር። መላዕክት የማጥፋት ተልዕኳቸውን ለመፈጸም ወደ ቦታው ሲዳረሱ ሰዎች ግን ብልጽግናንና ደስታን ያልሙ ነበር። የመጨረሻዋ ቀን ልክ ከዚህ ቀደም መጥተው እንዳለፉት ሌሎች ቀናት ነበረች። በፍቅር የተሞላችና ደኅንነቷ የተጠበቀ የሚመስለው ሰዶም ላይ የምሽቱ ሰዓት እየተቃረበ ነበር። በውበቱ አቻ የሌለው የሚመስለው መልክአ ምድር ላይ ፈንጥቆ የነበረው የፀሐይ ጨረር አሁን መደብዘዝ ጀምሮአል። በዚህ ቀዝቀዝ ባለና የተረጋጋ በሚመስለው የምሽት ጊዜ፤ የከተማዋ ነዋሪዎች እና ፈንጠዝያ ወዳድ ህዝቦች ሰዓቷን በደስታ ለማሳለፍ በማሰብ ከአንዱ ቦታ ወደ ሌላው መመላለስ ጀምረዋል።”--የኃይማኖት አባቶችና ነቢያት: ገጽ 174።

በመጨረሻ እግዚአብሔር ያዳነው ሎጥን; ሚስቱንና ሁለት ሴቶች ልጆቹን ብቻ (ዘፍ. 19:15) የነበረ ሲሆን; ይህ ቁጥር እጅግ ቢያንስ በሚል ከተቀመጠው 10 ጻድቅ ከግማሽ በታች ነበር። ማስጠንቀቂያውን ከቁም ነገር ያልቆጠሩት የሎጥ ሴት ልጆች ዕጮኛዎች; በከተማዋ ቀሩ (ዘፍ. 19:14)።

በመጨረሻ ያቺ ውብ አገር ወደመች። የዕብራይስጡ ግስ ሃፋካ “ገለባበጠው” በዚህ ክፍል ብዙ ጊዜ የተጠቀሰ ሲሆን (ዘፍ. 19:21; 25; 29) የሶዶምን ጥፋት ያመለክታል (ዘዳ. 29:23; አሞጽ 4:11)። ሀሳቡ አገሪቱ “ተገለባበጠች” የሚል እንደሆነ እንመለከታለን። የጥፋት ውሃ ድንግል የነበረውን ተፈጥሮ እንደ “ገለባበጠው” ሁሉ (ዘፍ. 6:7) የሶዶም ውድመት በኤደን አትክልት ስፍራ የተመሰለውን መልክአ ምድር “የገለባበጠ” ነበር (ዘፍ. 13:10)። የሶዶም ቅጣት በመጨረሻ ለሚደርሰው ውድመት ምሳሌ ነው (ይሁዳ 7)።