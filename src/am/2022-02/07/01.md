---
title:  ቃል ኪዳን ከአብርሃም ጋር
date:  07/05/2022
---

### ለዚህ ሣምንት የመጽሐፍ ቅዱስ ጥናት የሚከተሉትን ጥቅሶች ያንብቡ
ዘፍ. 15–19:29; ሮሜ 4:3-4; 9; 22; ገላ. 4:21–31; ሮሜ 4:11; ሮሜ 9:9; አሞጽ 4:11።

> <p>የሣምንቱ ጥናት መሪ ጥቅስ</p>
> “አብራምም ‘እግዚአብሔር አምላክ ሆይ፤ ያለ ልጅ የቀረሁ ስለሆንሁ; የቤቴ ወራሽ የደማስቆ ሰው ኤሊዔዘር ነው፤ ታዲያ ምን ትሰጠኛለህ?’ አለው” (ዘፍ. 15:2)።

በ ዘፍ. 15 እግዚአብሔር ከአብርሃም ጋር የገባውን ኪዳን ሕጋዊ የሚያደርግበት ወሳኝ ሰዓት ላይ እንገኛለን። አብርሃማዊው ኪዳን እግዚአብሔር ከኖኅ ጋር ከገባው የሚቀጥል ሁለተኛው ኪዳን ነው።  ልክ እንደ ኖህ ቃል ኪዳን ሁሉ; የአብርሃም ቃል ኪዳን ሌሎች ብሔራትንም ያካተተ ነው። ይህ እግዚአብሔር ከአብርሃም ጋር የገባው ኪዳን ውሎ አድሮ ለመላው ሰብዓዊ ዘር የተሰጠ ዘላለማዊ ኪዳን አካል ነው (ዘፍ. 17:7; ዕብ. 13:20)።

ይህ የአብርሃም ሕይወት ምዕራፍ በፍርሃትና ሳቅ የተሞላ ነው። አብርሃም ፈርቶ የነበረ ሲሆን (ዘፍ. 15:1); ሣራ (ዘፍ. 18:15) እና አጋርም እንዲሁ (ዘፍ. 21:17) ፈርተው ነበር። አብርሃም ሳቀ (ዘፍ. 17:17); ሣራም እንዲሁ ሳቀች (ዘፍ. 18:12) በተመሳሳይ እስማኤልም ሲስቅ (ዘፍ. 21:9) ይስተዋላል። እነዚህ ምዕራፎች የሰውን ስሜታዊነትና የልብ ሁናቴ ያስተጋባሉ። አብርሃም በእርክስና የወደቁት ሶዶማውያን ይድኑ ዘንድ ከልብ የመነጨ ፍላጎት ነበረው። ለሣራ; ለአጋርና ለሎጥ ተገቢውን ድጋፍና እንክብካቤ ያደርግ ነበር። አብርሃም ለሦስቱ እንግዶች ያደረገው ነገር ዕንግዳ ተቀባይነቱን ያስመሰከረ ነበር (ዘፍ. 18:2-6)።

መኳንንት እና የሚከበር የሚል ፍቺ የነበረው አብራም የተሰኘ የቀድሞ ስሙ አሁን ወደ አብርሃም ይለወጣል። አብርሃም “የብዙ ሕዝቦች አባት” (ዘፍ. 17: 5) የሚል ፍቺ አለው። በዚህም; እግዚአብሔር ከአብርሃም ጋር በገባው ቃል ኪዳን ሊሠራ ስላቀደው ዩኒቨርስ አቀፍ ተፈጥሮ የተላበሰ አምላካዊ ዕቅድ; ተጨማሪ ፍንጮችን እንመለከታለን።