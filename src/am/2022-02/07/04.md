---
title:  የአብራማዊው ኪዳን ምልክት
date:  10/05/2022
---

`ጥቅሶቹን ያንብቡ: ዘፍ. 17:1-19 አና ሮሜ 4:11። የግርዘት ሥርዓት መንፈሳዊና ትንቢታዊ ትርጉም ምንድን ነው?`

ቀደም ባለው ታሪክ እንደ ተመለከተው (ዘፍ. 16) የአብራም እምነት ማጣት ከእግዚአብሔር ጋር የነበረውን የእምነት ጉዞ እንዲቋረጥ አድርጓል። በዚያን ወቅት እግዚአብሔር ዝም ነበር ያለው። አሁን ለመጀመሪያ ጊዜ እግዚአብሔር አብራምን በድጋሚ ሲያናግረው እንመለከታለን። እግዚአብሔር እንደገና ከአብራም ጋር ግንኙነት በመፍጠር ከእርሱ ጋር ገብቶት ወደ ነበረው የቀደመ ኪዳን ይመልሰዋል።

አሁን ግን; የዚያን ቃል ኪዳን ምልክት ሰጠው። የመጽሐፍ ቅዱስ ምሑራን በግርዛት ትርጉም ዙሪያ ለረጅም ጊዜ ሲወያዩ; ሲነጋገሩና ሲከራከሩ ኖረዋል። ነገር ግን የግርዛት ሥርዓት የደምን መፍሰስ የሚያካትት እንደመሆኑ (ዘፀ. 4: 25); ለእርሱ ጽድቅ እንደተቆጠረለት በማመልከት; ይህ በመሥዋዕት ዐውድ መስተዋል ይችላል (ሮሜ 4:11)።

እዚህ ላይ; ይህ በግርዘት የተመለከተ ቃል ኪዳን የመጀመሪያውን መሲሃዊ ትንቢት በሚያመለክት መልኩ መገለጹን መረዳት በጣም አስፈላጊ ነው (ያስተያዩ: ዘፍ. 17:7 እና ዘፍ 3:15)። በሁለቱ ጥቅሶች መካከል ያለው መመሳሰል እግዚአብሔር ለአብራም የገባው ኪዳን ከአካላዊው የሰዎች መወለድ  በላቀ; ለምድር ሕዝቦች ሁሉ የደኅንነት መንፈሳዊ ተስፋ መያዙን ይጠቁማል። እንዲሁም “የዘላለም ኪዳን” (ዘፍ. 17:7) ተስፋ ቃል የመሲሐዊውን ዘር ሥራ የሚያመለክት ሲሆን; ይኸውም የክርስቶስን መሥዋዕትነት በእምነት የራሳቸው አድርገው ለሚቀበሉ ሁሉ የዘላምን ሕይወት የሚያረጋግጥ ነው (ጥቅሶቹን ያስተያዩ: ሮሜ 6:23 እና ቲቶ 1:2)።

የሚገርመው ይህ የዘላለማዊ ኪዳን ተስፋ ቃል የአብራም እና ሦራ ስም መቀየርንም አካቷል። የአብራም እና ሦራ ስሞች የሚያመለክቱት በወቅቱ ይገኙ የነበሩበትን ሁኔታ ብቻ ሲሆን; አብራም “ስመ ጥር አባት” እንዲሁም ሦራ “የኔ ልዕልት” (የአብራም ልዕልት) የሚሉ ትርጉሞችን ይዘዋል። ስማቸው ወደ “አብርሃም” እና “ሣራ” መለወጡ የወደፊቱን ሁናቴ ያመላከተ ነበር: አብርሃም “የብዙ ሕዝቦች አባት” የሚል ፍቺ ያለው ሲሆን “ሣራ” ደግሞ “ልዕልቲቱ” (የሁሉም ልዕልት) የሚል ትርጉም ይዟል። ከዚህ በተጓዳኝ ይስሐቅ (ይሳቅ [እዚህ ላይ ዕብራይስጥኛው እና አማርኛው ተመሳሳይ ቃልና ፍቺ እንደሚጋሩ ልብ ይሏል]) የሚለው ስም የአብርሃምን ሳቅ የሚያስታውስ ሲሆን (በቅዱሳት መጻሕፍት የሰፈረው የመጀመሪያው ሳቅ: ዘፍ. 17:17); ይህ ሳቅ ጥርጣሬን ወይም ምናልባት; መገረምን ያመለክታል። ያም ሆነ ይህ; ምንም እንኳ ጌታ በግልጽ የሰጠውን የተስፋ ቃል ቢያምንም; አብርሃም በእምነት እና በመታመን ይኖር ዘንድ መታገል ነበረበት።

`እንደ አብርሃም ሁሉ እኛም አንዳንዴ ከእንደዚያ ዓይነቱ አለማመን ጋር ትግል ውስጥ ብንገባም; በእምነታችን ጸንተን መቀጠል የምንችለው እንዴት ነው?`