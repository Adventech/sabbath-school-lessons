---
title:  የአብራም ጥርጣሬዎች
date:  09/05/2022
---

`ጥቅሶቹን ያንብቡ: ዘፍ. 16:1-16። እግዚአብሔር ለአብራም ቃል ገብቶለት እያለ; ወደ አጋር ለመድረስ የመወሰኑ አንደምታ ምንድን ነው? ሁለቱ ሴቶች ሁለት የእምነት አመለካከቶችን እንዴት ይወክላሉ? (ገላ. 4:21-31)`

አብራም በተጠራጠረ ጊዜ (ዘፍ. 15:2) ወንድ ልጅ እንደሚወልድ እግዚአብሔር በማያሻማ ሁኔታ አረጋግጦለታል። ሆኖም ከዓመታት በኋላ አብራም አሁንም ልጅ አልነበረውም። እግዚአብሔር ከገለጠለት የመጨረሻው ብርቱ ትንቢት በኋላም እንኳ አብራም እምነት ያጣ ይመስላል። ከሦራ ወንድ ልጅ አገኛለሁ ብሎ ተስፋ የማድረጉን ጉዳይ ያቆመ ይመስላል። ተስፋ መቁረጥ ስሜት ውስጥ የገባችው ሦራ በዚያን ዘመን በጥንታዊው የቅርብ ምሥራቅ አገራት የተለመደ የነበረውን ተግባር እንዲፈጽም; ማለትም ከአገልጋይዋ ጋር እንዲተኛ በመገፋፋት ተነሳሽነቱን ወሰደች። የሦራ አገልጋይ የነበረችው አጋር ለዚህ አገልግሎት ታጨች። አሠራሩ ውጤት የሚያመጣ ሆነ። የሚገርመው ይህ ሰብዓዊ ስልት በአምላካዊው ተስፋዎች ላይ ሊኖር ከሚችል እምነት በላቀ ውጤታማ መሰለ።

ሦራ ከአብራም ጋር የነበራትን ግንኙነት የሚገልጸው ክፍል; በኤደን የአትክልት ስፍራ የነበረውን የአዳምና ሔዋንን ታሪክ ያስተጋባል። ሁለቱ ጥቅሶች በርካታ የጋራ ጭብጦች (ሦራ እንደ ሔዋን ሁሉ ቀደም; ቀደም የምትል ሲሆን አብራም ደግሞ እንደ አዳም ለዘብተኛ ነበር) እንዲሁም ግሶች እና ሀረጎችም ይዘዋል (“የሚስቱን ቃል መስማቱ”; “መቀበሉ” “መስማማቱ”)። በእነዚህ ሁለት ታሪኮች መካከል ያለው መመሳሰል እግዚአብሔር በዚህ እርምጃ አለመስማማቱን ያሳያል።

ሐዋርያው ጳውሎስ በሥራ እና በጸጋ መካከል ያለውን ልዩነት ለማሳየት ይህን ታሪክ ይጠቅሳል (ገላ. 4:23-26)። በሁለቱም ዘገባዎች ውጤቱ ተመሳሳይ ነው: ከአምላካዊው ፈቃድ ውጪ ያለው ሰብዓዊ ሥራ ሊያስገኝ የሚችለው ሽልማት መጨረሻው አጓጉል ነው። ይህ ድርጊት ገቢራዊ በሆነበት አጠቃላይ ሂደት ውስጥ እግዚአብሔር እንዳልነበረ ልብ ይሏል። ሦራ ስለ እግዚአብሔር ብትናገርም; ፈጽሞ እርሱን አታናግረውም። እግዚአብሔርም ቢሆን ሁለቱንም አያናግራቸውም። ይህ የእግዚአብሔር አለመገኘት ያልተለመደ ነበር--በተለይ ከቀደመው ምዕራፍ ብርቱ አምላካዊ መገኘት አኳያ።

ከዚያም እግዚአብሔር ለአጋር የተገለጠላት ቢሆንም፤ ይህ የሆነው ከአብራም ቤት ከኮበለለች በኋላ ነበር። ይህ ያልተጠበቀ ሁኔታ ሰው ከእርሱ ውጪ ለመሥራት ቢጥርም እንኳ; አምላካዊውን አብሮነት ይፋ ያደረገ ነበር። “የእግዚአብሔር መልአክ” (ዘፍ. 16:7) የሚለው መግለጫ ብዙውን ጊዜ ጌታ ማለትም ያሕዌ (ዘፍ. 18:1; 13;22) የሚታወቅበት ነው (ዘፍ. 18:  1; 13; 22)። በዚህ ወቅት እግዚአብሔር ተነሳሽነቱን ወስዶ አጋር ወንድ ልጅ እንደምትወልድና ስሙንም እስማኤል እንደምትለው ነገራት። የስሙ ትርጓሜ እግዚአብሔር ሰምቶአልና (ዘፍ. 16:11 [1962 ትርጉም]) ማለት ነው። የሚገርመው ይህ “ሰምቶአልና” በሚል ጽንሰ ሀሳብ የሚያበቃው ታሪክ; በታሪኩ መጀመሪያ ላይ አብራም የሦራን ቃል “ሰማ” (ዘፍ. 16:3 [1962 ትርጉም]) በሚል ቀርቦ የነበረውን ያስተጋባል።

`በዚህ ቦታ በአብራም የተስተዋለው ዓይነት እምነት ማጣት ለእኛ በጣም ቀላል የሆነው ለምንድን ነው?`