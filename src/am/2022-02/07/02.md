---
title:  የአብርሃም እምነት
date:  08/05/2022
---

`ጥቅሶቹን ያንብቡ: ዘፍ. 15:1-21 እና ሮሜ 4:3;4;9;22። አብርሃም በእምነት መኖር ምን ማለት እንደሆነ የገለጸው እንዴት ነው? እግዚአብሔር--አብራም እንዲያቀርብ ያዘዘው መሥዋዕት ምን ትርጉም አለው?`

አብራምን አሳስቦት ስለነበረው የወራሹ ጉዳይ (ዘፍ. 15:1-3) እግዚአብሔር የሰጠው የመጀመሪያ ምላሽ “ከአብራክህ የሚከፈል” (ዘፍ. 15:4) ልጅ ወራሽህ ይሆናል የሚል ነበር። ነቢዩ ናታን የወደፊቱን መሲሐዊ ንጉሥ ዘር ለማመልከት ተመሳሳይ ቋንቋ ጥቅም ላይ አውሏል (2ሳሙ. 7:12)። አብራም ከጥርጣሬና ፍርሃት ነጻ ሆኖ “እግዚአብሔርን አመነ” (ዘፍ. 15:6)። ምክንያቱም የአምላካዊው ቃል ኪዳን ፍጻሜ የተመሠረተው በእርሱ ሳይሆን በእግዚአብሔር ላይ መሆኑን በማስተዋሉ ነው (ጥቅሶቹን ያስተያዩ: ዘፍ. 15: 6 እና ሮሜ 4:5-6)።

ይህ አስተሳሰብ; በተለይ በዚያ ባህል ውስጥ በእጅጉ ያልተለመደ ነበር። ለምሳሌ በጥንት ግብፃውያን እምነት መሠረት የአንድ ሰው የጽድቅ ሥራ ይገመገም የነበረው; ጽድቅን ከምትወክለው ማት ከተባለች አማልክት ጽድቅ አኳያ በማነጻጸር ነበር።

ከዚያም እግዚአብሔር አብራም የሚፈጽመውን መሥዋዕታዊ ሥርዓት አቋቋመ። በመሠረቱ መሥዋዕቱ ክርስቶስ ስለ ኃጢአታችን መሞቱን ያመለክታል። ሰዎች የዳኑት በእነዚህ መሥዋዕቶች ተምሳሌትነት በቀረበውና የእግዚአብሔር ጽድቅ ስጦታ በሆነው በጸጋው ነው። ነገር ግን ይህ በዓይነቱ  ልዩ የሆነ ሥርዓት ለአብራም የሚያስተላልፈው ጥብቅ መልእክት አለው። በመሥዋዕት የቀረቡትን እንስሳት ለመብላት የወረዱት አሞሮች (ዘፍ. 15: 9-11) ፍቺ--የአብራም ዘር “ ‘አራት መቶ ዓመት’ ” (ዘፍ. 15:13) ወይም አራት ትውልድ (ዘፍ. 15:16) በባርነት እንደሚሠቃይ የሚያመለክት ነው። ከዚያም አራተኛ ትውልድ የሆነው የአብርሃም ዘር “ ‘ወደዚህ ምድር ይመለሳል’ ” (ዘፍ. 15:16)።

አብራም ያቀረበው መሥዋዕት የመጨረሻ ትዕይንት አስገራሚ ነው: “የሚንበለበል ፋና ታየ፤ በተከፈለውም ሥጋ መካከል ዐለፈ” (ዘፍ. 15:17)። ይህ ዕንግዳ የሆነ አስደናቂ ክስተት እግዚአብሔር ለአብራም ዘር ምድሪቱን ለመስጠት የገባውን ቃል ኪዳን ለመፈጸም ያለውን ቁርጠኝነት ያሳያል (ዘፍ. 15:18)።

“ ‘ከግብፅ ወንዝ ጀምሮ እስከ ታላቁ የኤፍራጥስ ወንዝ ድረስ’ ” (ዘፍ. 15:18) በሚል የቀረበው የዚህች የተስፋይቱ ምድር ወሰን; የኤደንን የአትክልት ስፍራ ወሰኖች ያስታውሰናል (ያስተያዩ: ዘፍ. 1:13-14)። በመሆኑም ይህ ትንቢት እስራኤላውያን ከባርነት ከመውጣታቸው እና ምድሪቱ ለእስራኤል መኖሪያ ከመሆኗም የላቀ ሥዕል ይዟል። በዚህ ትንቢት; የአብርሃም ዘሮች የከነዓንን ምድር ከመውረሳቸው ሩቅ አድማስ ባሻገር; በዘመን መጨረሻ የዳኑት የእግዚአብሔር ሕዝቦች ወደ ኤደን ገነት የሚመለሱበትን ጽንሰ ሀሳብ ያሳያል።

`ብቸኛ የመዳን ተስፋችን በሆነው በክርስቶስ እና በእርሱ ጽድቅ ላይ ትኩረት ማድረግ እንዳለብን መማር የምንችለው እንዴት ነው? መልካም ሥራችንን መቁጠር ብንሞክር ምን ይከሰታል?`