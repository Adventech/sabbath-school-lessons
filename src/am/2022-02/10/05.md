---
title:  በጣዖት ላይ ባለ ድል መሆን
date:  01/06/2022
---

`ጥቅሶቹን ያንብቡ: ዘፍ. 34:30-35:15። እዚህ ላይ ከሆነው ነገር ስለ እውነተኛ አምልኮ ምን ትምህርት ማግኘት እንችላለን?`

ያዕቆብ ከከነዓናውያን ጋር የነበረው ሰላም እንዳይሆን ከሆነ በኋላ (ዘፍ. 34: 30) እና ሁለቱን ወንዶች ልጆቹን ከገሰጸ በኋላ (ዘፍ. 34:30) ቃል ኪዳኑን ያድስ ዘንድ ሴኬምን ትቶ ወደ ቤቴል እንዲመለስ እግዚአብሔር አዘዘው። እርግጥ ነው; በዚያ እንደ ደረሰ መሠዊያ እንዲያቆም ጌታ ነግሮታል።

ይህ በእንዲህ እንዳለ; እግዚአብሔር ካዘዘው በኋላ የተመዘገበው ቀዳሚ ነገር; ከሴኬም ከተማ የተዘረፉ የከነዓናውያን ጣዖታት እና ራሔል ከአባቷ ቤት የሰረቀችውን የጣዖት ምስል (ዘፍ. 31:19;32) እንዲወገዱ ያዕቆብ ለሕዝቡ መንገሩ ነው። ይህ ሁሉ; ከእግዚአብሔር ጋር ለሚገባው ኪዳናዊ ጽንሰ ሀሳብ በእጅጉ ወሳኝ ነው።

ያዕቆብ እግዚአብሔርን በቁርጠኝነት የሚያመልክ ቢሆንም; ምናልባት እነዚህ ጣዖታት ሳይመለኩ እንዳልቀረ ይገመታል። ያዕቆብ ከከነዓናውያን ተጽዕኖ ለማምለጥ ሴኬምን ለቅቆ መውጣቱ በቂ አልነበረም። ይልቁንም በእርሱ ሰፈር ውስጥ እና በሕዝቡ ልብ ውስጥ ያሉትን ጣዖታት ማስወገድ ነበረበት። የንስሐ ሂደት ከአንድ ቦታ ወደ ሌላ ወይም ከአንዱ ቤተ ክርስቲያን ወደ ሌላ ከሚደረግ አካላዊ ዝውውር የላቀ ነገርን ያካትታል። ከሁሉም በላይ የምንኖርበት ቦታ የትም ይሁን የት; የጣዖት አምልኮን በእግዚአብሔር ጸጋ ከልባችን ለማጽዳት ፍላጎት ማሳየታችን በጣም አስፈላጊው ነጥብ ነው። ምክንያቱም ከማንኛውም ነገር ጣዖታትን መሥራት እንችላለንና።

ያዕቆብ እግዚአብሔርን በመታዘዝ በአምላካዊው ፈቃድ መሠረት ጉዞውን ሲቀጥል; በመጨረሻ እግዚአብሔር ጣልቃ ገብቶ በመንገዳቸው ባሉ ሁሉ ላይ “ፍርሀትና ድንጋጤ” (ዘፍ. 35:5) ስለለቀቀባቸው በያዕቆብ ላይ ጥቃት ለመሰንዘር አልደፈሩም። ከዚያም ያዕቆብ “አብረውት ከነበሩት ሰዎች ሁሉ” (ዘፍ. 35:  6) ጋር አምልኮ ለማድረግ መዘጋጀቱ; ቤተሰባዊው አንድነት ወደ ቀድሞው መመለሱን ይጠቁማል። ያዕቆብ ለተወሰነ ጊዜ ተቋርጦ የነበረውንና አሁን ግን የጸናውን; በሰማይና በምድር መካከል ያለውን ግንኙነት የሚያሳይ ምልክት የሆነውን የመሰላሉን ሕልም ያየበትን ይህን ስፍራ ለማስታወስ ኤል ቤቴል ብሎ ይሰይመዋል።

በዚህ ወቅት ትኩረት የተሰጠው ለራሱ ለቦታው ሳይሆን ለቤቴል አምላክ ነው። ያዕቆብ “እስራኤል” (ዘፍ. 35:10) በሚል የተሰጠውን ስም እግዚአብሔር እንደገና የሚያስታውሰው ሲሆን; ይህ በረከት ድርብ የተስፋ ቃል ይዟል። የያዕቆብ በረከት; በቅድሚያ--ፍሬያማነት; የመሲሕ ዘር መተላለፊያ መስመር እና የብዙ ሕዝቦች ትውልድ መሆን የሚል ፍቺ ያለው ሲሆን (ዘፍ. 35:11); በሁለተኛ ደረጃ: የተስፋይቱን ምድር ያመለክታል (ዘፍ. 35:12)።

`ጣዖት አምልኮ በልባችን ውስጥ ሊገባ የሚችልባቸው ስውር መንገዶች የትኞቹ ናቸው? በዚህ ጉዳይ ምን ማድረግ እንችላለን?`