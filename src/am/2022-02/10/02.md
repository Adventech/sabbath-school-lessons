---
title:  ከእግዚአብሔር ጋር መታገል
date:  29/05/2022
---

ከላባ ወጥቶ የሄደው ያዕቆብ ብዙም ሳይቆይ ከእግዚአብሔር ጋር ሌላ ተሞክሮ ገጠመው። ዔሳው “ ‘አራት መቶ ሰዎች’ ” (ዘፍ. 32:6) ይዞ ወደ እርሱ በመምጣት ላይ እንደሆነ ተገነዘበ። ምንም እንኳ “ ‘እኔ ባሪያህ እስካሁን ላደረግህልኝ ቸርነትና ታማኝነት ብቁ አይደለሁም’ ” (ዘፍ. 32:10) ብሎ በመጸለይ ዋጋን ሁሉ ለእግዚአብሔር ቢሰጥም; ያዕቆብ ወደ ጌታ ጽኑ ጸሎት አቀረበ። ያዕቆብ; በእውነት; ስለ ጸጋ ምንነት በተሻለ አስተውሎ ነበር። ጌታ ምን ምላሽ ሰጠው?

`ጥቅሶቹን ያንብቡ: ዘፍ. 32:22-31 እና ሆሴ 12:3-4። የዚህ አስደናቂ ታሪክ መንፈሳዊ ትርጉም ምንድን ነው?`

ያዕቆብ እየሆነ ባለው ነገር ተጨንቆ ነበር። ቤተሰቡን ለመጠበቅ የተቻለውን ሁሉ ካደረገ በኋላ ምሽት ላይ አዳሩን በአንድ ቦታ ላይ አደረገ። በዚህ መሃል “አንድ ሰው” (ዘፍ. 32:24) ጥቃት ሰነዘረበት። ይህ መለኮታዊውን መገኘት ወደ አእምሮ የሚያመጣ ልዩ ፍቺ ሊኖረው የሚችል ቃል ነው (ኢሳ. 53:3)። ዳንኤል ሰማያዊውን ካህን ሚካኤል ለማመልከት ተጠቅሞታል (ዳን. 10:5)። በተጨማሪም ኢያሱ ራሱ ጌታ ያሕዌ የነበረውን “የእግዚአብሔር ሰራዊት አለቃ” ለማመልከት የተጠቀመበት ቃል ነበር (ኢያሱ 5:13-15)። ያዕቆብ በትግሉ መሃል “ ‘ካልባረክኸኝ አልለቅህም’ ” (ዘፍ. 32:26) ሲል በተናገረው ቃል; ከራሱ ከእግዚአብሔር ጋር እየታገለ እንደሆነ ሳይገለጥለት አልቀረም። ሆኖም አምላክን የሙጥኝ ማለቱና እርሱን ለመልቀቅ ፈቃደኛ አለመሆኑ; ምህረት ለማግኘትና ከጌታው ጋር ቀና ግንኙነት ለመፍጠር ያለውን ከፍተኛ ፍላጎትና ምኞት ያሳያል።

“ያዕቆብ ብኩርናውን በሐሰተኛ መንገድ እንዲያገኝ ያስቻለው ስህተት አሁን ከፊት ለፊቱ ጥርት ብሎ ታየው። የእግዚአብሔርን ቃል ኪዳን ባለማመን እግዚአብሔር በራሱ ሰዓት እና መንገድ ሊፈጽመው የሚችለውን ተግባር በራሱ ጥረት ለማሳካት ሞከረ።”--የኃይማኖት አባቶችና ነቢያት: ገጽ: 220-221።

ይቅር የመባሉ ማስረጃ ኃጢአቱን ከሚያስታውሰው; አሸናፊነቱን እስከሚያበስረው ያለው የስሙ መለወጥ ነበር። “ ‘ከእግዚአብሔርም ከሰዎችም ጋር ታግለህ አሸንፈሃልና ከእንግዲህ ስምህ እስራኤል እንጂ ያዕቆብ [አታላይ] አይባልም’ ” (ዘፍ. 32:28)።

`ከእግዚአብሔር ጋር ያደረጉትን ትግል አስመልክቶ የግል ተሞክሮዎ ምን ይመስላል? ይህን ማድረግ ሲባል ምን ለማለት ነው? አንዳንዴ በእንዲህ ያለው ተሞክሮ ማለፋችን አስፈላጊ የሆነው ለምንድን ነው?`