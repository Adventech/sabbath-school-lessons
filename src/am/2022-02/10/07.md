---
title:  ተጨማሪ ሀሳብ
date:  03/06/2022
---

የሚከተለውን የኤለን ጂ. ኋይት መልእክት ያንብቡ:  “የትግል ምሽት” ገጽ: 217-235--የኃይማኖት አባቶችና ነቢያት። “ያዕቆብ በዚያ የትንቅንቅ እና የጭንቀት ምሽት ወቅት ያሳለፈው ሁኔታ የእግዚአብሔር ሰዎች ከክርስቶስ ዳግም ምጽአት በፊት ሊያልፉበት የሚገባውን ፈተና የሚያሳይ ነው።... የእግዚአብሔር ህዝቦች ከክፉ ኃይላት ጋር በመጨረሻ በሚያደርጉት ትግል የሚያጋጥማቸው ተሞክሮ ይኸው ነው። እግዚአብሔር እነርሱን ለማዳን ባለው ኃይል ላይ የያዙትን እምነት; ጥንካሬ እና መንፈስ ይፈትናል። ሰይጣን ደግሞ የእነርሱ ጉዳይ ያለቀለት; ተስፋ ቢስ እና የፈጸሙት ኃጢአት ከይቅርታም እጅግ ያለፈ እንደሆነ በመግለጽ ሽብር ሊነዛባቸው ይሞክራል። ስለ ድክመቶቻቸው ጥልቅ የሆነ ሀሳብ ይገባቸዋል። እንዲሁም ሕይወታቸውን መለስ ብለው ሲቃኙ ተስፋቸው ይሟጠጣል። ነገር ግን የእግዚአብሔርን ምኅረት ታላቅነት እና የራሳቸውን ልባዊ ንስሐ በማስታወስ ለረዳት የለሾች እና ንስሐ ለገቡ ኃጢአተኞች በክርስቶስ የተገባው ቃል እንዲፈጸምላቸው ይለምናሉ። ፀሎታቸው ወዲያውኑ ምላሽ ስላላገኘ ብቻ እምነታቸው አይወድቅም። ልክ ያዕቆብ መልአኩን አጥብቆ እንደያዘ ሁሉ እነርሱም የእግዚአብሔርን ጥንካሬ አጥብቀው ይይዛሉ። ነፍሳቸው የምትናገረው ቋንቋም “ካልባረክኸኝ አልለቅህም” የሚል ይሆናል…

“የያዕቆብ ታሪክ በኃጢአት ውስጥ ተዘፍቀው በእውነተኛ ንስሐ ወደ እርሱ የሚመለሱትን እግዚአብሔር እንደማይተዋቸው ማረጋገጫ ይሰጠናል። ያዕቆብ በራሱ ጥንካሬ ታግሎ ሊያገኝ ያልቻለውን ነገር ያገኘው እራሱን በመስጠትና ጥፋቱን በመናዘዝ ነው። ስለዚህም መለኮታዊ ኃይል እና ፀጋ ብቻውን እርሱ የፈለገውን በረከት እንደሚሰጠው እግዚአብሔር ለአገልጋዩ ትምህርት ሰጥቶአል። ይህ ደግሞ በመጨረሻው ዘመን በሚኖሩ ሰዎች ላይ እውን ይሆናል። እነዚህ ወገኖች በአደጋ ሲከበቡና ተስፋ መቁረጥ በነፍሳቸው ላይ ሲያንዣብብ በአዳኙ የሥርየት ሥራ ላይ ብቻ መተማመን አለባቸው። ስለራሳችን ምንም ልናደርግ አንችልም።” ኤለን ጂ. ኋይት: የኃይማኖት አባቶችና ነቢያት: ገጽ: 222-225።

**የመወያያ ጥያቄዎች**

`1.የያዕቆብ ድካም የአምላካዊው ጸጋ መገለጥ ምክንያት የሆነው ለምንድን ነው? የያዕቆብ ተሞክሮ ጳውሎስ “ስደክም ያን ጊዜ ብርቱ ነኝና” (2ቆሮ. 12:10) ብሎ ከተናገረው ጋር እንዴት ይዛመዳል?`

`2.መጽሐፍ ቅዱስ የብዙዎቹ የቅዱሳት መጻሕፍት ተዋናዮችን ወራዳ የህይወት ዝርዝሮች የገለጠው ለምን ይመስሎታል? ማሳየት የተፈለገው ነጥብ ምንድን ነው? ከዚህ ምን ዓይነት መልእክት ማግኘት እንችላለን?`

`3.በጣዖት አምልኮ ጥያቄዎች ዙሪያ በቂ ትኩረት ያድርጉ። የባህላችን; የሥልጣኔአችን ጣዖታት ምንድን ናቸው? ከጌታ በቀር ለማንም ሆነ ለምንም ላለመስገዳችን እንዴት እርግጠኞች መሆን እንችላለን?`