---
title:  የሰው መጨረሻው
date:  07/04/2022
---

`ጥቅሶቹን ያንብቡ: ዘፍ. 3:15-24። ውድቀትን ተከትሎ በአዳምና ሔዋን ላይ ምን ደረሰ?`

በግልጽ እንደሚታወቀው እግዚአብሔር በእባቡ ላይ የሰጠው ፍርድ እርግማን ሲሆን (ዘፍ. 3:14); በሴቲቱ እና በወንዱ ላይ የሰጠው ፍርድ ግን እርግማን አልነበረም። “እርግማን” የተሰኘው ቃል በዚህ ታሪክ ውስጥ በድጋሚና በብቸኝነት ጥቅም ላይ የዋለው ይህችን “ምድር” (ዘፍ. 3:17) አስመልክቶ በተነገረው ላይ ነው። ይህ ማለት ከእባቡ በተቃራኒ እግዚአብሔር ለወንዱም ሆነ ለሴቷ ሌሎች እቅዶች ነበሩት። ለእባቡ ያልተሰጡ የተስፋ ቃሎች እነሆ ለእነርሱ ተሰጥተው ነበር።

የሴቲቱ ኃጢአት እርሷ ከእባቡ ጋር የፈጠረችውን ግንኙነት ተከትሎ የመጣ በመሆኑ; እግዚአብሔር በሴቲቱ ላይ ስለ ሰጠው ፍርድ የሚገልጸው ጥቅስ ከእባቡ ፍርድ ጋር የተያያዘ ነው። ዘፍ. 3:16 ወዲያውኑ ዘፍ. 3:15ን የሚከተል ብቻ ሳይሆን; ነገር ግን በሁለቱ ትንቢቶች መካከል ያለው መመሳሰል-ሴቲቱን አስመልክቶ በዘፍ. 3:16 የቀረበው ትንቢት በዘፍ. 3:15 ከቀረበው የመሲህ ትንቢት ጋር በተያያዘ ሊነበብ እንደሚገባ በግልጽ ያሳያል። ስለዚህ እግዚአብሔር ልጅ መውለድን ጨምሮ በሴቲቱ ላይ የሰጠው ፍርድ ከደኅንነት አዎንታዊ ምልከታ አኳያ ሊስተዋል ይገባል (1ጢሞቴ. 2:14)።

ወንዱ እግዚአብሔርን ከማድመጥ ይልቅ የሴቲቱን ቃል በመስማቱ ምክንያት ኃጢአት በመሥራቱ; እነሆ ሰው የመጣበት ምድር ተረገመ (ዘፍ. 3:17)። በውጤቱም የወንዱ ጥሮ ግሮ መኖር (ዘፍ. 3:17-19) እልፍ ሲልም ወደ መጣበት “ ‘ዐፈር’ ” መመለስ (ዘፍ. 3:19)--ፍጹም መሆን ያልነበረበት እና የቀደመው አምላካዊ እቅድ አካል ያልነበረ ነው።

ከዚህ ተስፋ አስቆራጭ የሞት ድባብ በተቃራኒ አዳም ፊቱን ወደ ሴቲቱ መልሶ; በእርሷ መውለድ የሕይወትን ተስፋ መመልከቱ ወሳኝና አስፈላጊ ነጥብ ነው (ዘፍ. 3:20)። በሞት ፍርድ ውስጥም እንኳ የሕይወትን ተስፋ ይመለከታልና! እርግጥ ነው--እንደ ማንኛውም አፍቃሪ ወላጅ እግዚአብሔር ለእነርሱ ይመኝ የነበረው በጎውን ሁሉ እንጂ ክፉውን አልነበረም። ነገር ግን አሁን ክፋትን ስላወቁ እግዚአብሔር እነርሱን ከክፉ ለማዳን የተቻለውን ሁሉ ያደርጋል። ምንም እንኳ የመጀመሪያዎቹ ወላጆቻችን ግልጽና ሐፍረት የለሽ አለመታዘዝ በእግዚአብሔር ፊት ቢያሳዩም; በፍርዶቹ መሃል--ለመጀመሪያዎቹ ወላጆቻችን የነበረው ተስፋ ሙሉ በሙሉ የተሟጠጠ አልነበረም። እነርሱ በገነት ውስጥ በእውነት የሚመላለሱ ከመሆናቸው አኳያ ፈጣሪ አምላክን; ቃሉን ወይም ለእነርሱ ያለውን ፍቅር የሚጠራጠሩበት አንዳች ምክንያት አልነበራቸውም።

`ምንም እንኳ “ዕውቀት” በራሱ ጥሩ እንደሆነ አድርገን የማሰብ አዝማሚያ ቢኖረንም; ይህ ሁል ጊዜ እንደታሰበው የማይሆነው ለምንድ ነው? ሳናውቃቸው በመቅረታችን የተሻለ ሊሆንልን የሚችሉ አንዳንድ ነገሮች ምንድን ናቸው?`