---
title:  የተከለከለው ፍሬ
date:  04/04/2022
---

`ጥቅሶቹን ያንብቡ: ዘፍ. 2:16-17; ዘፍ. 3:1-6። በተጨማሪ ዮሐ. 8:44 ይመልከቱ። እግዚአብሔር ለአዳም የሰጠውን ትእዛዝ እባቡ ለሴቲቱ ከተናገራቸው ቃላት ጋር ያነጻጽሩ። በሁለቱ ንግግሮች መሃል ያሉት ልዩነቶች ምንድን ናቸው? የእነዚህ ልዩነቶች ፍቺስ ምንድን ነው?`

እግዚአብሔር ከአዳም ጋር ባደረገው ንግግር (ዘፍ. 2:16-17) እና ሔዋን ከእባቡ ጋር ባደረገችው ንግግር መሃል ያሉትን መመሳሰሎች ልብ ይበሉ። ከእባቡ ሁኔታ መረዳት እንደሚቻለው እግዚአብሔርን የተካ እና ከእርሱ የበለጠ  የሚያውቅ መስሎ የቀረበ ይመስላል። መጀመሪያ የጠየቃት ጥያቄ ሴቲቱ ምናልባት እግዚአብሔርን በተሳሳተ መንገድ አስተውላው እንዳይሆን የሚል ዐውድ ብቻ ያዘለ ይመስላል። ከዚያ ግን ሰይጣን በእግዚአብሔር ውጥን ላይ ግልጽ ጥያቄ ያነሣና; አልፎ ተርፎም እርሱን ወደ መቃወም ያመራል። የሰይጣን ጥቃት ሁለት ጉዳዮችን ማለትም ሞት እና መልካምና ክፉን ማወቅን ይመለከታል። እግዚአብሔር ከፍሬው ከበሉ መሞታቸው የተረጋገጠ መሆኑን በግልጽ እና በአጽኖት ቢናገርም (ዘፍ. 2:17) ሰይጣን ግን የሰዎችን ሟች አለመሆን በሚያሳይ ዐውድ; በተቃራኒው እንደማይሞቱ ተናገረ (ዘፍ. 3:4)። አዳም ከፍሬው እንዳይበላ እግዚአብሔር የከለከለው ቢሆንም (ዘፍ. 2:17) ሰይጣን ግን ፍሬውን ከበሉ እንደ እግዚአብሔር እንደሚሆኑ በመንገር አበረታታቸው (ዘፍ. 3:5)።

ሁለቱ የሰይጣን መከላከያ ነጥቦች ማለትም አለመሞት እና እንደ እግዚአብሔር መሆን; ከፍሬው ትበላ ዘንድ ሔዋንን አሳመኗት። ሴቲቱ እግዚአብሔርን ላለመታዘዝ እና ከፍሬው ለመብላት እንደ ወሰነች; ወዲያውኑ የአምላካዊው ሕልዎት ያከተመለትና በራሷ ብቻ የቆመች የሚመስል ሁናቴ በእርሷ መስተዋሉ እጅግ ያሳዝናል። መጽሐፍ ቅዱስ ይህን የተስተዋለባትን የባህሪ ለውጥ ይጠቅሳል። አሁን ሔዋን እግዚአብሔር በፍጥረት ወቅት የተናገረውን አባባል ቃል በቃል ለራሷ ወሰደች; እናም የተከለከለውን ፍሬ አስመልክቶ በደረሰችበት የግል ምዘና “መልካም… እንደሆነ… አየች” (ዘፍ. 3:6)። ይህ አባባል እግዚአብሔር “መልካም እንደሆነ አየ” (ዘፍ. 1:4 ወዘተ.) ሲል የፍጥረት ሥራውን አስመልክቶ የሰጠው የግምገማ ቃል ነበር።

እነዚህ ፈታኝ የሆኑ ሁለት ጉዳዮች ማለትም አለመሞት እና እንደ እግዚአብሔር መሆን; የጥንት ግብጻውያን እና ግሪካውያን ኃይማኖታዊ የማይሞት ባህሪ ጽንሰ ሀሳብ ሥረ መሠረቶች ናቸው። መለኮታዊ ባህሪ እንደሆነ ያምኑ የነበረው የአለመሞት ምኞታቸው; እነዚህ ሕዝቦች (ተስፋ ያደረጉትን) አለመሞትን ያገኙ ዘንድ መለኮታዊውን ማንነት እንዲፈልጉም አስገድዷቸው ነበር። ይህ አስተሳሰብ በአይሁድ--ክርስቲያን ባሕል በስውር ዘልቆ በመግባት ነፍስ አትሞትም የሚል እምነት እንዲወለድ ያደረገ ሲሆን; እነሆ ዛሬም በብዙ አብያተ ክርስቲያናት ውስጥ ይገኛል።

`በእኛ በሁላችንም ውስጥ አንድ የማይሞት ነገር አለ ብለው ዛሬ ስለሚያስተምሩ ስለ ሁሉም ዓይነት ቤተ እምነቶች አሰብ ያድርጉ። ስለ ሰው ተፈጥሮ እና በመቃብር ስለሚገኙ ሙታን ሁኔታ ያለን ግንዛቤ ለዚህ አደገኛ ማታለያ ብርቱ ጥበቃ ሊያደርግልን የሚችለው እንዴት ነው?`