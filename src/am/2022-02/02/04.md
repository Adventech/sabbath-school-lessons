---
title:  ከእግዚአብሔር ፊት መሸሸግ
date:  05/04/2022
---

`ጥቅሶቹን ያንብቡ: ዘፍ. 3:7-13። አዳምና ሔዋን ከእግዚአብሔር ፊት መሸሸግ እንዳለባቸው የተሰማቸው ለምንድን ነው? እግዚአብሔር “የት ነህ?” የሚለውን ጥያቄ ለምን ጠየቀ? አዳምና ሔዋን ለፈጸሙት ድርጊት ሰበብ ለማቅረብ የሞከሩበት መንገድ ምን ይመስላል?`

አዳምና ሔዋን ኃጢአት ከሠሩ በኋላ የእግዚአብሔርን ህልዎት ያንጸባርቅ የነበረውን የክብር ልብሳቸውን ስላጡ ራቁታቸውን እንደሆኑ ተሰማቸው (ጥቅሶቹን ያስተያዩ: መዝ. 8:5; መዝ. 104:1-2)። የእግዚአብሔር አምሳል በኃጢአት ተጎድቶ ነበር። “ሰፍተው አገለደሙ” (ዘፍ. 3:7) የሚለው ጥቅስ በእንግሊዝኛው “made themselves coverings” በሚል ቀርቧል። ታዲያ በዚህ ሀረግ ውስጥ የምናገኘው “make” (ማድረግ) የተሰኘው ግስ እስከዚያን ጊዜ ድረስ እንደ ፈጣሪነቱ; ለእግዚአብሔር ብቻ ጥቅም ላይ የዋለ ቃል ነበር (ዘፍ. 1:7; 16; 25 ወዘተ።) ኃጢአታቸውን ለመሸፋፈን ያደርጉ በነበረው ሙከራ; የእግዚአብሔርን ቦታ ተክቶ የመውሰድ የሚመስል ሁናቴ የተስተዋለባቸው ሲሆን፤ ሁናቴው ጳውሎስ ጽድቅ በሥራ በሚል የሚያወግዘው ድርጊት አካል ነበር (ገላ. 2:16)።

በአቅራቢያቸው የነበረው እግዚአብሔር ከእነርሱ መልስ ለማግኘት ብሎ ሳይሆን ነገር ግን ትኩረታቸውን ለመሳብ ወይም አንድ ክስተት ገቢራዊ መሆኑን ለማመልከት “የት ነህ?” (ዘፍ. 3:9) ሲል ጠየቀ። እግዚአብሔር በዘፍ.  4:9 ተመሳሳይ ይዘት ያለው ጥያቄ ቃየንን ሲጠይቅ እንመለከታለን። በእርግጥ እግዚአብሔር የጥያቄዎቹን መልስ አስቀድሞ ያውቅ ነበር። ጥያቄዎቹ ጥፋት ለሠራው ወገን ጥቅም ሲባል የቀረቡ ሲሆን; ይኸውም በዳዩ በደሉን መገንዘብ እንዲችል ለመርዳትና ከዚያም አልፎ ተርፎ ግለሰቡን ወደ ንስሐ እና ደኅንነት ለመምራት ነበር። ሰዎች ኃጢአት ከሠሩበት ጊዜ ጀምሮ ጌታ እነርሱን ለማዳንና ለመቤዠት እየሠራ ነበር።

በእርግጥ አጠቃላዩ ሥዕላዊ አቀራረብ ዳኛው የጥፋተኛውን ቃል ከተቀበለ በኋላ (ዘፍ. 3:9) ለሚሰጠው የፍርድ ውሳኔ በደለኛውን በማዘጋጀት (ዘፍ. 3: 14-19) የሚጀምረውን የፍርድ ምርመራ ጽንሰ ሀሳብ ያንጸባርቃል። ነገር ግን ይህን የሚያደርገው ግለሰቡን ውሎ አድሮ ወደ መዳን ሊመራው ወደሚችል ንስሐ ለማምጣት ጭምር ነው (ዘፍ. 3:15)። ይህ በመላው መጽሐፍ ቅዱስ ጎልቶ የሚታይ ጽንሰ ሀሳብ ነው።

በመጀመሪያ ላይ; በኃጢአተኞች እንደ ተለመደው አዳምና ሔዋን; ሁለቱም ከቀረበባቸው ክስ ለማምለጥ አንዱ በሌላው ላይ ጣት ለመቀሰር ሞከረ። አዳም በእግዚአብሔር ለቀረበው ጥያቄ ሲመልስ በፈጣሪ የተሰጠችው ሴት (ዘፍ. 3:12) እንዲበላ እንዳደረገችው ተናገረ። ይህ አዳም የሰጠው መልስ ጥፋቱ የእርሷ (እንዲሁም የእግዚአብሔር ጭምር) እንጂ የእርሱ አለመሆኑን የሚያሳይ አንደምታ ነበረው።

ሔዋን ደግሞ እርሷን ያሳሳታት እባቡ እንደሆነ ተናገረች። “አሳሳታት” (ዘፍ. 3:13) በሚል የቀረበው የዕብራይስጥ ግስ; ለሰዎች ሐሰተኛ ተስፋዎች መስጠትና ትክክለኛውን ነገር እያደረጉ እንደሆነ አድርጎ ማሳመን ነው። (2 ነገሥ. 19:10; ኢሳ. 37:10; ኤር. 49:16)።

አዳም ሴቲቱ ፍሬውን እንደሰጠችው በመናገር በእርሷ ላይ ሲያመኻኝ (ጥቂት እውነት አለው); ሔዋን ደግሞ እባቡ እንዳሳሳታት በመናገር በእርሱ ላይ አመኻኘች (ይህም ሌላ ጥቂት እውነት አለው)። ሆኖም በመጨረሻ ሁለቱም ጥፋተኞች ነበሩ።

`ራሳቸው ለሠሩት ጥፋት በሌላው ላይ ለማላከክ መሞከር? ከዚህ ተመሳሳይ ወጥመድ ውስጥ መውደቅ ለእኛ ያን ያህል ቀላል የሆነው ለምንድን ነው?`