---
title:  እባቡ
date:  03/04/2022
---

`ጥቅሶቹን ያንብቡ: ዘፍ. 3:1; 2ቆሮ. 11:3; ራእ. 12:7-9። እባቡ ማን ነው? እንዴት ሔዋንን ሊያስታት ቻለ?`

ጥቅሱ “እባብ” በሚል ቃል ይጀምራል። “እባብ” የአረፍተ ነገሩ የመጀመሪያ ቃል መሆኑ; ቃሉ አጽንኦት ሊሰጠው እንደሚገባ የሃረጉ አገባብ ይጠቁማል። በተጨማሪ አንባቢው ማንነቱን አስቀድሞ ሊለይ በሚችል አግባብ የቀረበው “እባብ” የሚለው መስተአምራዊ አቀራረብ; የሚታወቅ ማንነት እንዳለው ይጠቁማል። በመሆኑም የዚህ አካል ተጨባጭ ማንነት በምዕራፉ የመጀመሪያ ቃል ተረጋግጦአል።

ቅዱሳት መጻሕፍት እባቡ የእግዚአብሔር ጠላት መሆኑን (ኢሳ. 27:1) ለይተው በማቅረብ “ዲያብሎስ ወይም ሰይጣን” (ራእ. 12:9) ብለው በግልጽ ይጠሩታል። በተመሳሳይ በጥንቱ ቅርብ ምሥራቅ አካባቢ እባብ የክፉ ኃይል መገለጫ ተደርጎ ይወሰድ ነበር።

“ሰይጣን የተነሳበትን ዕኩይ ዓላማ በትጋት ማከናወን ይችል ዘንድ ለመልዕክቱ ማስተላለፊያ እባብን መረጠ። እባብ በጣም ብልህና በምድር ካሉ ፍጥረታት ሁሉ የተዋበ ፍጥረት ነበር። ክንፎች የነበሩት ይህ ፍጡር ሲበር ያማረና ወርቃማ አንጸባራቂ ብርሐን ነበረው።” (የኃይማኖት አባቶችና ነቢያት: ገጽ 53) መጽሐፍ ቅዱስ ዲያብሎስን በየትኛውም ቅርጽ ቢገልጸውም; ስለ እርሱ የሚናገረው--ተራ ዘይቤያዊ አባባል አይደለም። በመጽሐፍ ቅዱስ ሰይጣን የተገለጸው ተጨባጭ ማንነት እንዳለው ተደርጎ እንጂ; ክፉ የሆነውን ነገር  ለመግለጽ ወይም ሰብዓዊውን ጽልመታዊ ጎን ለማሳየት ሲባል ጥቅም ላይ የዋለ ተምሳሌታዊ ወይም የማይጨበጥ ምናባዊ ነገር አይደለም። እባብ ራሱን የእግዚአብሔር ጠላት አድርጎ አያቀርብም። እንደውም በተቃራኒው እባብ አምላካዊውን ቃል ይደግፍ ይመስል የእግዚአብሔርን ቃል በተደጋጋሚ ይጠቅሳል። በዚህም ገና ከመጀመሪያው አንስቶ ሰይጣን እግዚአብሔር የተናገረውን መጥቀስ ደስ የሚያሰኘው ነገር መሆኑን እናያለን። እንደውም ኋላ ላይ የእግዚአብሔርን ቃል--ቃል በቃል ሲጠቅስ መመልከት እንችላለን (ማቴ. 4:6)።

እባቡ ወዲያውኑ ከሴቲቱ ጋር ሙግት ውስጥ እንዳልገባ እዚህ ላይ ልብ ማለት ተገቢ ነው። ይልቁንም ጌታ ነግሯቸዋል ብሎ ያመነውን በማንሣት “ ‘በእርግጥ እግዚአብሔር… ብሏል’ ” (ዘፍ. 3:1) ሲል ይጠይቃታል። በዚህም ይህ ፍጡር ምን ያህል ተንኮለኛና አታላይ እንደነበር ገና ከጅምሩ መመልከት እንችላለን። ወደፊት የሚሆነውን እንደምንመለከተው; ይህም ሠርቶለታል።

`ሰይጣን በኤደን የነበረችውን ኃጢአት የሌለባትን ሔዋን ማታለል ከቻለ; እኛ ስንት እጥፍ ለሴራው የተጋለጥን ነን? ከእርሱ ማታለያዎች ለመጠበቅ ምርጥ መከላከያችን ምንድን ነው?`