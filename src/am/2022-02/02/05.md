---
title:  የእባቡ መጻኢ ዕድል
date:  06/04/2022
---

`“ ‘በአንተና በሴቲቱ; በዘርህና በዘሯ መካከል; ጠላትነትን አደርጋሁ፤ እርሱ ራስህን ይቀጠቅጣል; አንተም ተረከዙን ትቀጠቅጣለህ’ ” (ዘፍ. 3:15)። እዚህ ላይ ጌታ እባቡን ምን አለው? ጥቅሱ ምን ተስፋ ይዟል?`

እግዚአብሔር ፍርዱን የሚጀምረው በእባቡ ነው። ምክንያቱም የዚህ ሁሉ ክስተት ወጣኝ እርሱ በመሆኑ ነው። እንዲሁም በዚህ ታሪክ ብቸኛ እርግማን የደረሰበት ፍጡር እባቡ ነው።

አሁን የፍጥረት ሥራ “ተገላቢጦሽ” በሚመስል ሁናቴ ላይ መድረሱን እንመለከታለን። ሥነ ፍጥረት ወደ ሕይወት; መልካሙን ወደ ማድነቅ እና ወደ ተትረፈረፈ የበረከት ጎዳና ይመራል። በአንጻሩ ፍርድ--ሞት እና እርግማን የማስከተሉን ያህል የደኅንነት ተስፋ እና ኪዳንም እንዲሁ ያስገኛል። ዐፈር እንዲበላና (ዘፍ. 3:14) ራሱ እንዲቀጠቀጥ ከተፈረደበት በጽልመት የተሞላ ሥዕላዊ ትዕይንት ባሻገር--በትንቢት ቅርጽ የቀረበ የሰብዓዊውን ዘር የመዳን ተስፋ የሚያንጸባርቅ መልእክት ቀርቦ እናገኛለን። በአዳምና ሔዋን ላይ የእርግማን ቃል ከመነገሩ በፊት እንኳ ሳይቀር ጌታ የመዳን ተስፋ ሰጥቷቸዋል (ዘፍ. 3:15)። አዎ--ኃጢአት ሠርተዋል። አዎ--በኃጢአታቸው የተነሣ ሥቃይ ይደርስባቸዋል። እንዲሁም ይህን ተከትሎ መሞታቸው የማይቀር ሐቅ ነው። ያም ሆኖ ግን; ውሎ አድሮ ተስፋ አለ--የመዳን ተስፋ!

`የሚከተሉትን ሦስት ጥቅሶች ከዘፍ. 3:15 ጋር ያስተያዩ: ሮሜ 16:20; ዕብ. 2:14; ራእ. 12:17። የደኅንነት እቅድ እንዲሁም በብርሃን እና በጨለማ ኃይላት መካከል የሚደረገው ታላቁ ተጋድሎ በዚህ ጥቅስ የተገለጸው እንዴት ነው?`

በዘፍ. 3:15 እና በራእ. 12:17 መካከል ያለውን መመሳሰል ልብ ይበሉ:ዘንዶው (እባብ)፤ መቆጣቱ (ጠላትነት)፤ ልጆቿ (ዘሯ) እንዲሁም በኤደን የነበረችው ሴት (በራእ. 2:17 የቀረበችው ሴት)። ወደ ኤደን የተዛወረው ውጊያ (ታላቁ ተጋድሎ) እስከ ዘመን ፍጻሜ ድረስ ይቀጥላል። የሆነው ሆኖ; ስለ ሰይጣን ሽንፈት የሚናገረው የተስፋ ቃል; ራሱ እንደሚቀጠቀጥ በሚገልጸው መልእክት አስቀድሞ በኤደን የተሰጠ ሲሆን; ይኸው ጭብጥ በመጨረሻ የሚደርስበትን መደምሰስ ይበልጥ ግልጽ አድርጎ በሚያሳየው የራእይ መጽሐፍ ተገልጾአል (ራእ. 20:10)። ገና ከመጀመሪያው አንስቶ ሰብዓዊው ዘር ክፉን በማወቁ የተነሣ ለደረሰበት ዘግናኝ ውድቀት መውጫ መንገድ እንደሚኖር ተስፋ ተሰጥቶት ነበር። ይህ ደግሞ; እነሆ እኛ ሁላችንም ዛሬ ልንጋራው የምንችለው ተስፋ ነው።

`ኃጢአት እና ክፋት በጀመረበት በዚያው በኤደን; ጌታ የደኅንነትን እቅድ መግለጥ መጀመሩን መመልከታችን አብልጦ የሚያጽናናን ለምንድን ነው?`