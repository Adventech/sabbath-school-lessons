---
title:  የጥፋት ውሃ ክስተት
date:  18/04/2022
---

“ሥራ”; “አብጅ” በሚል የተተረጎመውና የኖኅን ድርጊት የሚያመላክተው አሳ የተሰኘው የዕብራይስጥ ግስ; በአምላካዊው የፍጥረት ሥራም እንዲሁ ቁልፍ ቃል ሆኖ እናገኘዋለን (ዘፍ. 1:7; 16; 25; 26; 31; ዘፍ. 2:2)። ኖኅ እግዚአብሔርን በመታዘዝ የወሰዳቸው እርምጃዎች ከእግዚአብሔር የፍጥረት ሥራ እርምጃዎች ጋር ይመሳሰላሉ። የጥፋት ውሃ እግዚአብሔር የሰውን ልጅ ለመቅጣት ሲል ያመጣው መአት ሳይሆን እኛን ለማዳን ጭምር ያደረገው መሆኑን ከዚህ ተያያዥነት ያለው ቃል መውሰድ እንችላለን።  ጥቅሶቹን ያንብቡ: ዘፍ. ምዕ. 7።

`ስለ ጥፋት ውሃ የሚሰጠው ገለጻ የፍጥረት ዘገባን ያስታውሰናል የምንለው ለምንድን ነው? በሁለቱ ክንውኖች መካከል ስላለው ተመሳሳይነት ምን ትምህርት ማግኘት እንችላለን?`

የጥፋት ውሃ ታሪክን የሚሸፍነውን መልእክት በትኩረት ስናነብ ከፍጥረት ታሪክ ጋር ተዛምዶ ያላቸውን አያሌ ቃላቶችና አገላለጾች እናገኛለን: “ሰባት” (ዘፍ. 7:2;3; 4; 10--ከሚከተሉት ጥቅሶች ጋር ያስተያዩ: ዘፍ. 2:1–3); “ወንድ እና ሴት” (ዘፍ. 7:2;3;9;16--ከሚከተለው ጥቅስ ጋር ያስተያዩ: ዘፍ. 1:27)፤ “ከየወገኑ” (ዘፍ. 7:14--ከሚከተሉት ጥቅሶች ጋር ያስተያዩ: ዘፍ. 1: 11;12;21;24;25)፤ “ከዱር እንስሳት”; “ከወፎች”; “ከሚሳቡ ፍጡራን” (ዘፍ. 7:8; 14;21;23--ከሚከተሉት ጥቅሶች ጋር ያስተያዩ: ዘፍ. 1:24; 25)፤ በመጨረሻም: “የሕይወት እስትንፋስ” (ዘፍ. 7:15;22--ከሚከተለው ጥቅስ ጋር ያስተያዩ: ዘፍ. 2:7)።

የጥፋት ውሃ ታሪክ ምንባብ በተወሰነ መልኩ የፍጥረት ሥራ ታሪክን ይመስላል። እነዚህ የፍጥረት ታሪክን የሚያስተጋቡ ክስተቶች የሚፈጥረውም ሆነ የሚያጠፋው አምላክ እርሱ አንድ መሆኑን ይገልጡልናል (ዘዳ. 32:39)። ሆኖም እነዚህ አስተጋቢ ክስተቶች የተስፋ ቃል መልእክትም ይዘዋል: የጥፋት ውሃ--ከእነዚያ ውሆች ወደ አዲስ ሕልውና የሚያመራ አዲስ ፍጥረት ይወጣ ዘንድ ታስቦ የተደረገ ነው።

የውሆች እንቅስቃሴ የተስተዋለበት ይህ የፍጥረት ክስተት; በዘፍ. 1 የተገለጸውን የፍጥረት ሥራ በተጨባጭ እየቀለበሰ መሆኑን ያሳያል። ከጠፈር በላይና ከጠፈር በታች ያለውን ውሃ እንደለየ ከሚናገረው (ዘፍ. 1: 7) መልእክት በተቃራኒ; የጥፋት ውሃው ከየድንበሩ ባሻገር በፈነዳበት ወቅት መልሶ መገናኘቱን ያሳያል (ዘፍ. 7:11)።

ይህ ሂደት እርስ በርሱ የሚጋጭ ዓይነት መልእክት ይዟል: እግዚአብሔር አምላክ ቀጣይ አዲስ ፍጥረት ወደ ሕይወት ጎዳና እንዲመጣ ያደርግ ዘንድ እነሆ አስቀድሞ የነበረውን ማጥፋት ነበረበት። አዲስ ምድር የመፍጠሩ ሥራ  የቀድሞውን አሮጌ ምድር ማስወገድ ይጠይቅ ነበር። የጥፋት ውሃ ክስተት በዘመን መጨረሻ ፍጻሜ የሚያገኘውን የዓለም መዳን አስቀድሞ ያሳየ ነው: “ከዚህ በኋላ አዲስ ሰማይና አዲስ ምድር አየሁ፤ የመጀመሪያው ሰማይና የመጀመሪያይቱ ምድር ዐልፈዋልና፤ ባሕርም ከእንግዲህ ወዲህ አይኖርም” (ራእ. 65:17)። እንደ አዲስ ለመፈጠር ከውስጣችን መወገድ ያለበት ነገር ምንድን ነው? (ሮሜ 6:1–6)።