---
title:  የጥፋት ውሃ መጨረሻ
date:  19/04/2022
---

ዘፍ. 7:22-24--የጥፋት ውሃው ያስከተለውን ሁሉን ያጥለቀለቀ መጠነ ሰፊ ውጤት ሲገልጽ “ሕይወት ያላቸውን ፍጡራን ሁሉ ከምድር ገጽ አጠፋ” (ዘፍ. 7:23); “ውሃውም ምድርን ሸፍኖ መቶ አምሳ ቀን ቆየ” (ዘፍ. 7:24) ይላል። ከዚህ ሁሉ ድምሰሳና ተስፋ አስቆራጭ ሁናቴ ባሻገር “እግዚአብሔር ኖኅን… አሰበ” (ዘፍ. 8:1)። በጥቅሱ የቀረበው ሐረግ የጥፋት ውሃን በሚሸፍኑት ጥቅሶች መሃል ለመሃል መዋሉ; ይህ ጽንሰ ሀሳብ የጥፋት ውሃ ታሪክ ዋና መልእክት መሆኑን ያመለክታል።

`ጥቅሱን ያንብቡ: ዘፍ. 8:1። እግዚአብሔር ኖኅን “አሰበ” ማለት ምን ማለት ነው?`

“አሰበ” (ዛካር: አስታወሰ) ማለት እግዚአብሔር አልረሳውም ነበር የሚል ፍቺ ያለው ሲሆን፤ ጉዳዩ ከአእምሮ ጂምናስቲክም ያለፈ ነው። “እግዚአብሔር አሰበው” የሚለው አነጋገር ከመጽሐፍ ቅዱስ ዐውድ ሲታይ የተስፋ ቃል ፍጻሜን የሚያመለክት ሲሆን; አልፎ አልፎ መዳንን ለመግለጽ ጥቅም ላይ ሲውል ይታያል (ዘፍ. 19:29)። ተከስቶ ከነበረው የጥፋት ውሃ ዐውድ “እግዚአብሔር አሰበው” ማለት “ዝናቡ መዝነቡን አቆመ” (ዘፍ. 8:2) ስለዚህ ኖኅ ውሎ አድሮ መርከቢቱን ለቅቆ ይወጣል (ዘፍ. 8:16) እንደ ማለት ነው።  ምንም እንኳ ኖኅ ከመርከቧ ስለሚወጣበት ሁናቴ ገና ቀጥተኛ ትእዛዝ ያልተሰጠው ቢሆንም; እርሱ ግን በራሱ ተነሳሽነት ሁኔታውን ለመፈተሸ በማሰብ በመጀመሪያ ቁራ; በመቀጠል ደግሞ ርግብ ላከ። በመጨረሻ ርግቧ ሳትመለስ ስትቀር “ኖኅ በመርከቡ ላይ ያለውን ክዳን አንሥቶ ተመለከተ; የመሬቱም ገጽ እንደ ደረቀ አየ” (ዘፍ. 8:13)።

የኖኅ ባህሪ በተግባራዊ አስተምህሮዎች የበለጸገ ነበር። በአንድ በኩል; ምንም እንኳ እርሱ በቀጥታ ሲናገር ባይደመጥም በእግዚአብሔር ላይ መታመን እንዳለብን ግን ያስተምረናል። በሌላ በኩል ደግሞ እምነት የማሰብንና የመፈተሸ እሴትን እንደማይክድ እንመለከታለን። እምነት የተማርነው ነገር እውነት መሆኑን የማሰብ; የመፈለግ እና የማየት ሀላፊነትን አይገድብም። ሆኖም ኖኅ ከመርከቧ የሚወጣው እግዚአብሔር በመጨረሻ ያን እንዲያደርግ ሲነግረው ብቻ ነው (ዘፍ. 8:15-19)። ይህ ማለት; ከመርከቧ መውጣቱ ምንም ችግር እንደማያስከትል ቢያውቅም፤ ኖኅ ግን አሁንም በእግዚአብሔር በመታመን ከመውጣቱ በፊት የእርሱን ምልክት ይጠባበቅ ነበር። “አሁንም ኖኅ በመርከቧ ውስጥ ሆኖ አምላካዊውን ትእዛዝ እየተጠባበቀ በትዕግሥት ቆየ። በመጨረሻ መልአኩ ከሰማይ ወርዶ ግዙፉን የመርከቢቱን በር ከከፈተ በኋላ እንዲወጡ አዘዛቸው። ኖኅና ቤተሰቡ በምድር ላይ ህይወት ያለውን ነገር በሙሉ የራሳቸው ያደርጉ ዘንድ ተነገራቸው።”--(የኃይማኖት አባቶችና ነቢያት: ገጽ 110)።

`ጥቅሶቹን ያንብቡ: ዘፍ. 19:29; መዝ. 106:4። “እግዚአብሔር አሰበው” (አስታወሰው) ማለት ፍቺው ምንድን ነው? ይህ እውነት ለእኛ ያለው ትርጉም ምን ይመስላል? ለመሆኑ እግዚአብሔር እርስዎን “እንዳሰቦት” ያሳዮት በምን መልኩ ነው?`