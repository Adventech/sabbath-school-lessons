---
title:  "ቃል ኪዳን: ክፍል አንድ"
date:  20/04/2022
---

እነሆ የተስፋው ቃል ፍጻሜ የሚያገኝበት ጊዜው አሁን ነው። “ ‘ካንተ ጋር ግን ቃል ኪዳን እመሠርታለሁ። አንተና ወንዶች ልጆችህ; ሚስትህና የልጆችህ ሚስቶች ከአንተ ጋር ወደ መርከቧ ትገባላችሁ’ ” (ዘፍ. 6:18)። ከመለኮታዊው ምድርን የማጥፋት ስጋት በንጽጽር (ዘፍ. 6:17) የቀረበው ይህ ቃል ኪዳን; እነሆ የሕይወት ተስፋ ነው።

`ጥቅሱን ያንብቡ: ዘፍ. 8:20። ኖኅ ከመርከቧ እንደወጣ በመጀመሪያ ምን አደረገ? ለምን?`

አዳም እና ሔዋን ከስድስቱ የፍጥረት ቀናት በኋላ ወዲያውኑ በሰንበት እግዚአብሔርን እንዳመለኩ ሁሉ; ኖኅም ከጥፋት ውሃ በኋላ; በራሱ የሌላ ፍጥረት ክስተት ከሆነው ከመርከቧ እንደወጣ; ወዲያውኑ እግዚአብሔርን አመለከ። ይሁን እንጂ በእነዚህ በሁለቱ የአምልኮ ተግባራት መካከል ልዩነት አለ። ጌታን በቀጥታ ያመልኩ ከነበሩት ከአዳምና ሔዋን በተቃራኒ ኖኅ መሥዋዕት ማቅረብ ነበረበት። መሠዊያን አስመልክቶ በቅዱሳት መጻሕፍት ለመጀመሪያ ጊዜ የተጠቀሰው በዚህ ስፍራ ነው። ኖኅ ያቀረበው “የሚቃጠል መሥዋዕት” (ኦላህ) ሲሆን; ይህ መሥዋዕት እጅግ ጥንታዊና ዘወትር ይቀርብ የነበረ ነው። ለኖኅ ይህ የምስጋና መሥዋዕት ሲሆን (ያስተያዩ: ዘኁ. 15:1-11); ላዳነው አምላክ ምስጋናውን ለመግለጽ ያቀረበው ነበር።

`ጥቅሶቹን ያንብቡ: ዘፍ. 9:2-4። የጥፋት ውሃ በሰዎች አመጋገብ ላይ ተጽእኖ ያሳደረው እንዴት ነበር? ከአምላካዊ ገደቦች በስተጀርባ ያለው መሠረታዊ መርኅ ምንድን ነው?`

የጥፋት ውሃው ካስከተለው ተጽእኖ የተነሣ እንደ ቀድሞው የእፅዋት ምግብ ማግኘት የማይቻል ሆኖ ነበር። ስለዚህ ሰዎች የእንስሳትን ሥጋ ለምግብነት እንዲያውሉ እግዚአብሔር ፈቀደላቸው። ይህ የአመጋገብ ለውጥ በሰዎች እና በእንስሳት መካከል ከነበረው የቀደመ የሥነ ፍጥረት ሁናቴ አንጻር ግንኙነቱ እንዲቀየር አድርጓል። በፍጥረት ታሪክ የሰው ልጆችና እንስሳት አንድ ዓይነት የዕፅዋት አመጋገብ ከመጋራታቸው አኳያ አንዱ ለሌላው ስጋት አልነበረም። ነገር ግን በድኅረ ጥፋት ውሃ ዓለም; እንስሳትን ለምግብነት መግደል አስፈሪና አስደንጋጭ ግንኙነትን ጠየቀ (ዘፍ. 9:2)። ሰዎችና እንስሳት እርስ በርስ መበላላት ከጀመሩ በኋላ; በኤደን ከነበራቸው ግንኙነት ፈጽሞ የተለየ ዝምድና ለመፍጠራቸው ምንም ጥርጥር የለውም።

ይሁን እንጂ እግዚአብሔር የሥጋ መብልን የፈቀደው ሁለት ገደቦችን በማስቀመጥ ነበር። በመጀመሪያ ደረጃ ሁሉም እንስሳት ለምግብነት ተስማሚ አልነበሩም። የመጀመሪያው ገደብ የፍጥረት ሥርዓት አካል በነበሩት “ንጹሕ እና እርኩስ” እንስሳት መካከል ያለውን ልዩነት የገለጸ ነበር (ዘፍ. 8:19-20 / ያስተያዩአቸው: ዘፍ. 1:21;24)።