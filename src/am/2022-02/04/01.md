---
title:  የጥፋት ውሃ
date:  16/04/2022
---

### ለዚህ ሣምንት የመጽሐፍ ቅዱስ ጥናት የሚከተሉትን ጥቅሶች ያንብቡ
ዘፍ. 6:13–7:10; 2ጴጥ. 2:5–9; ዘፍ. 7; ሮሜ 6:1–6; መዝ. 106:4; ዘፍ. 8; ዘፍ. 9:1–17።

> <p>የሣምንቱ ጥናት መሪ ጥቅስ</p>
> “ ‘ልክ በኖኅ ዘመን  እንደሆነው የሰው ልጅ መምጣትም እንደዚሁ ይሆናል’ ” (ማቴ. 24:37)።

“እግዚአብሔር አምላክ የሰው ዐመፅ በምድር ላይ የበዛና የልቡም ሐሳብ ዘወትር ወደ ክፋት ብቻ ያዘነበለ መሆኑን ተመለከተ” (ዘፍ. 6:5)። “ተመለከተ” የሚለው ግስ አንባቢውን ወደ እያንዳንዱ የቀደመ አምላካዊ የፍጥረት ሥራ ቅደም ተከተል ይመልሰዋል። ሆኖም እግዚአብሔር አሁን የሚመለከተው “መልካም” (ቶቭ) ሳይሆን “ክፋት”(ራኣ) (ዘፍ. 6:5) ነው። በመሆኑም አሁን “ክፋት” የተሞላውን ዓለም ሲመለከት እግዚአብሔር ምድርን በመፍጠሩ የተጸጸተ ይመስላል።

ይህም ሆኖ; እግዚአብሔር የተሰማው የጸጸት ስሜት የደኅንነት አላባዎችንም ያካተተ ነበር። “አዘነ” (ናክሃም) የሚለው የዕብራይስጥ ቃል “እግዚአብሔር በረገማት ምድር ከልፋታችንና ከጉልበታችን ድካም ያሳርፈናል” በሚለውና መጽናናት የሚል ፍቺ ባለው የኖኅ (ኖሃክ) ስም ውስጥ አስተጋብቷል። ስለዚህ እግዚአብሔር ለዚህ ክፋት የሚሰጠው ምላሽ ሁለት ገጽታዎች አሉት። በሰዎች ላይ ውድመት ሊያደርስ የሚችል የፍትሕ ስጋት እና ሰዎችን ወደ ደኀንነት ጎዳና የሚመራ የመጽናናትና የምኅረት የተስፋ ቃል።

ይህ ሁለቱን በአንድ የያዘ “ድርብ ድምፅ” በቃየን እና በአቤል/ሴት ቀደም ሲል ተሰምቶ የነበረ ሲሆን; በሴት (በእግዚአብሔር ወንዶች ልጆች) እና በቃየን (በሰዎች ወንዶች ልጆች) የዘር ሃረጎች መካከል በነበረው ልዩነት ተደግሞ  ነበር። አሁንም እንደገና እግዚአብሔር በኖኅ እና በተቀረው ሰብዓዊ ዘር መካከል ያለውን ልዩነት ሲያቀርብ በድጋሚ እንሰማዋለን።