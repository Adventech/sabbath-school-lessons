---
title:  ተጨማሪ ሀሳብ
date:  22/04/2022
---

ከጥፋት ውሃ በፊት የነበሩ ሕዝቦችን አስተሳሰብና ባህሪ  ከዘመናችን ሰዎች አስተሳሰብና ባሕሪ ጋር ማነጻጸር በተለይ ትምህርት ሰጭ ነው። የሰው ልጅ ክፋት አገር ያወቀው ጸሐይ የሞቀው እውነታ እንጂ አዲስ ክስተት አይደለም። እስቲ በእነርሱና በእኛ ዘመን መካከል ያለውን መመሳሰል እንመልከት: “ከጥፋት ውሃ አስቀድሞ በነበሩ ሰዎች ላይ አምላካዊው ቁጣ እንዲወርድ ያደረጉ ኃጢአቶች እነሆ ዛሬም አሉ። እግዚብሔርን መፍራት ከሰዎች ልብ ውስጥ ተወግዶአል፤ ሕጉም እንደ ከንቱ ነገር ተቆጥሮአል; ተንቋል። በጥንቱ  ዓለም ተንሰራፍቶ የነበረው ሥር የሰደደ ዓለማዊነት ከዛሬው ትውልድ ጋር ተመጣጣኝ እንጂ የሚያንስ አይደለም።… ከጥፋት ውሃ በፊት የነበሩት ሕዝቦች በመብላታቸውና በመጠጣታቸው አልተኮነኑም… ኃጢአት የሆነባቸው እነዚህን ስጦታዎች ሲወስዱ ሰጪውን አለማመስገናቸውና መሻታቸውን መግዛት ተስኖአቸው በስግብግብነት ጌታ የሚፈልግባቸው የከበረ ደረጃ ላይ መድረስ አለመቻላቸው ነው። እነዚህ ሰዎች ትዳር እንዲይዙና ቤተሰብ እንዲመሰርቱ ሕጉ ይደግፋል; ያበረታታቸውማል። ጋብቻ እግዚአብሔር ከመሠረታቸው የመጀመሪያዎቹ ተቋሞች አንዱ እንደመሆኑ ትዳር አምላካዊ ትእዛዝ ነው። እግዚአብሔር በጋብቻ ሕግ ዙሪያ የተለየ መመሪያዎችን ሰጥቶአል። በመሆኑም ትዳርን በቅድስና መያዝና ውበቱን መጠበቅ አንዱና ዋንኛው መመሪያ ቢሆንም ነገር ግን እነዚህ ሕጎች በመጣሳቸው ጋብቻ የታለመለትን ዓላማ ስቶ የስሜት መገልገያ መሣሪያ ሆነ። ከጥንቱ ትውልድ ድርጊቶች ጋር ተመሳሳይነት ያላቸው ሁናቴዎች ዛሬም ይስተዋላሉ። ሕጋዊ የሆነው ነገር የተቀመጠለትን ገደብና ልክ አልፎአል… ማጭበርበር; ሙስና እና ሌብነት ከፍ ባለው እንዲሁም በዝቅተኛው ስፍራ የተወገዙ አይደሉም። የመገናኛ ብዙሃን የሚያወጧቸው ጭካኔ የተሞላባቸው የግድያ ወንጀል ታሪኮች ሰብዓዊው ፍጡር የተሰጠው የማመዛዘን ተፈጥሮ ከአእምሮው ተደምስሶአል የሚያሰኙ ናቸው። እነዚህ የዐመጻ ተግባራት በእጅጉ የተለመዱ ክስተቶች ከመሆናቸው የተነሳ በብዙዎች ዘንድ አስተያየት ወይም አግራሞት የመፍጠራቸው አንደምታ ውሱን ሆኗል። የሕገ-አልበኝነት መንፈስ መላውን አገራት እያጥለቀለቀ ይገኛል። ከጊዜ ወደ ጊዜ በዓለም ላይ እንደ ወረርሽኝ እየተዛመቱ ያሉ፤ እንዲህ ተብለው ሊገለጹ የማይችሉ፤ የፍትዎት እሳትና ሕገ-አልበኝነት፤ አንዴ ከቁጥጥር ውጪ ከወጡ ምድርን በወዮታና በውድመት ይሞሏታል። በመንፈስ ቅዱስ አማካኝነት ስለ ጥንቱ ዓለም የቀረበው ስዕላዊ መግለጫ የዛሬው ዘመናዊ ማኅበረሰብ በፍጥነት እያመራበት ያለውን አቅጣጫ በተጨባጭ ያሳያል። ዛሬ በዚህ ዘመን እንኳ እራሳቸውን ክርስቲያን ብለው በሚጠሩ ማኅበረሰቦች ምድር ላይ የጥንቱ ዓለም ኃጢአተኞች የጠፉበት ዓይነት አስከፊ ወንጀሎች ይፈጸማሉ።”— (የኃይማኖት አባቶችና ነቢያት: ገጽ 104-106)።

**የመወያያ ጥያቄዎች**

`1.ከጥፋት ውሃ በፊት የነበረው ኅብረተሰብና የእኛ የጋራ ባሕሪያት ምንድን ናቸው? እነዚህ የጋራ ባሕሪያት ስለ እግዚአብሔር ጸጋ ማለትም በዚህ ሁሉ ውስጥ ዓለምን መውደዱንና የምድርን ሕዝብ ለማዳን ዛሬም እጁ የተዘረጋች ስለ መሆኗ ምን ያስተምሩናል? 2.አንዳንዶች በኖኅ ዘመን የደረሰው የጥፋት ውሃ በአንድ አካባቢ ብቻ የተፈጸመ ድርጊት ነበር ብለው ይሞግታሉ። ይህ እውነት ቢሆን ኖሮ; በተለያየ አካባቢ ዝናብ ሲጥል የሚወጣው እያንዳንዱ ቀስተ ደመና እርሱን ለምን ውሸታም አላደረገውም?`