---
title: "ቃል ኪዳን: ክፍል ሁለት"
date:  21/04/2022
---

`ጥቅሶቹን ያንብቡ: ዘፍ. 8:21-9:1። እግዚአብሔር ሕይወትን ጠብቆ ለማቆየት ያሳየው ቁርጠኝነት አንደምታው ምንድን ነው? አምላካዊው በረከት ያን ቁርጠኝነት የፈጸመው እንዴት ነበር?`

እግዚአብሔር ሕይወትን ጠብቆ ለማቆየት የነበረው ቁርጠኝነት የጸጋ ተግባር እንጂ የሰው ልጅ ብቃት ውጤት አልነበረም። ሰው ወደ ክፋት ያዘነበለ ሆኖ ሳለ; እግዚአብሔር ግን በምድር ላይ ሕይወትን ጠብቆ ለማቆየት ወሰነ (ዘፍ. 8:21)። “ምድር እስካለች ድረስ” ብሎ ዘፍ. 8:22 ቃል በቃል በመናገር-ወቅቶች ይፈራረቃሉ; ሕይወትም ይቀጥላል። ባጭሩ እግዚአብሔር በፍጥረቱ ተስፋ አልቆረጠም።

`እንዲያውም ስለ አምላካዊው በረከት የሚናገረው የሚከተለው ጥቅስ ወደ መጀመሪያው የፍጥረት ሥራው ይመልሰናል (ዘፍ. 1:22; 28; ዘፍ. 2:3)። ጌታ የሰው ልጅ በአዲስ ጅማሮ ወደፊት የሚገሰግስበትን ዕድል እየሰጠ ነበር። ጥቅሶቹን ያንብቡ: ዘፍ. 9:8-17። የቀስተ ደመና ትርጓሜ ምንድን ነው? ይህ “የኪዳን ምልክት” (ዘፍ. 9:13) ሌላኛው የኪዳን ምልክት ከሆነው ሰንበት ጋር የሚዛመደው እንዴት ነው?`

“ኪዳኔን እመሠርታለሁ” የሚሉት ቃላት ለሦስት ጊዜ ተደጋግመው መቅረባቸው (ዘፍ. 9:9;11;17) የቀደመው አምላካዊ የተስፋ ቃል ጡዘት ላይ መድረሱንና ፍጻሜውን ያመለክታሉ (ዘፍ. 6:18)። የመጀመሪያውን የስድስት ቀን የፍጥረት ሥራ ዘገባ ተከትሎ የሚመጣው ይህ ክፍል; ከሰባተኛው ቀን ማለትም የሰንበትን ቀን ከሚሸፍነው ክፍል ጋር ይመሳሰላል። በጥቅሱ ውስጥ እንደሚስተዋለው “ቃል ኪዳን” ለሰባት ጊዜ ያህል ተደጋግሞ የቀረበው ሰንበትን በሚያስተጋባ መልኩ ነው። እንደ ሰንበት ሁሉ ቀስተ ደመና የቃል ኪዳኑ ምልክት ነው (ዘፍ. 9:13-14; 16--ያስተያዩ: ዘጸ. 31:12-17)። በተጨማሪ ልክ እንደ ሰንበት; ቀስተ ደመናም ዩኒቨርስ አቀፍ መዳረሻ ስላለው ትግበራው መላውን ምድር አካታች ነው። ሰንበት በየትኛውም ስፍራ ለሚገኝ ማንኛውም ሰው የአምላካዊው ሥነ ፍጥረት ምልክት እንደሆነ ሁሉ; የጥፋት ውሃ ዳግመኛ እንደማይመጣ የተሰጠው የተስፋ ቃልም ለየትኛውም ስፍራና ለማንኛውም ሰው ጭምር ነው።

`በሚቀጥለው ጊዜ ቀስተ ደመናን ሲያዩ እግዚአብሔር ስለ ሰጠን የተስፋ ቃል አሰብ ያድርጉ። በእነዚህ ተስፋዎች ላይ እምነት መጣል የምንችለው ለምንድን ነው? የተስፋ ቃሎቹን ልናምናቸው እንደምንችል ቀስተደመናው እንዴት ሊያሳየን ይችላል?`