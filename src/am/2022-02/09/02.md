---
title:  ያዕቆብ እና ዔሳው
date:  22/05/2022
---

`ጥቅሶቹን ያንብቡ:ዘፍ. 25:21-34። የያዕቆብን እና የዔሳውን ስብዕና ያነጻጽሩ። ያዕቆብን ለይስሐቅ በረከት ብቁ ያደረጉት ባህሪያት የትኞቹ ናቸው?`

ያዕቆብና ዔሳው ገና ከእናታቸው ማህጸን አንስቶ የተለያዩና እርስ በርሳቸው የሚገፋፉ እንደነበሩ እንረዳለን። ዔሳው ጎበዝ አዳኝ እና የበረሃ ሰው ሲሆን; ያዕቆብ ግን “ጭምት” እና ከድንኳን ሳይወጣ ሲያሰላስል የሚውል ዓይነት ስብዕና ነበረው። “ጭምት” የተኘው ቃል የተወሰደው “ታም” ከተሰኘው የዕብራይስጥ ግስ ሲሆን; ይህ ግስ በተመሳሳይ ለኢዮብ እና ለኖኅ ጥቅም ላይ ውሏል። “ነቀፋ የሌለበት” ለኢዮብ (ኢዮ. 1:8) እና “ፍጹም” ለኖኀ (ዘፍ. 6: 9 [1962 ትርጉም])።

ይህ የባህሪ ልዩነት በኋለኛው ሕይወታቸው ይበልጥ በጉልህ መታየት ችሏል (ዘፍ. 27:1-28:5)። ዔሳው ደክሞትና ተርቦ ወደ ቤት ሲመጣ ያዕቆብ ምስር ወጥ እየሠራ ነበር። ለዔሳው ይበልጥ ትጉም የነበረው በዚያው ዕለት; ወዲያውኑ ሊያገኘው የሚችለው; የሚታይ እና አካላዊ እርካታ የሚሰጠው ምግብ እንጂ; ከበኵርነቱ ጋር ተያይዞ የሚመጣ ወደፊት የሚቀበለው በረከት አልነበረም (ያስተያዩ: ዕብ. 12:16-17)

“ለአብርሃም የተሰጠውን እና ለልጁ የተረጋገጠለትን የተስፋ ቃል ይስሐቅ እና ርብቃ የምኞታቸውና የተስፋቸው ታላቅ ጉዳይ አድርገውት ነበር። ኤሳው እና ያዕቆብ እነዚህን የተስፋ ቃላት ያውቁ ነበር። በመወለዳቸው ያገኙት መብት ምድራዊ ሐብት ብቻ ሳይሆን ነገር ግን መንፈሳዊ ልህቀትን የያዘ ርስት በመሆኑ ታላቅ ጠቀሜታ እንዳለው ተምረዋል። ብኩርናን የተቀበለ የቤተሰቡ ካኅን  ሲሆን በልጆቹ የዘር ሐረግ ደግሞ የዓለም አዳኝ ይመጣል።”--የኃይማኖት አባቶችና ነቢያት: ገጽ 198።

ያዕቆብ; ከወንድሙ በተቃራኒ; ለወደፊቱ በረከት የሚሰጠው መንፈሳዊ ትርጉም ትልቅ ዋጋ አለው። ሆኖም ኋላ ላይ በእናቱ ቆስቋሽነት (ዘፍ. 27) ያዕቆብ በግልጽ እና ሆነ ብሎ--ጭራሽ “ ‘እግዚአብሔር አምላክህ’ ” (ዘፍ. 27: 20) ብሎ የእግዚአብሔርን ስም ጠርቶ እስከ ማታለል ይደርሳል። ምንም እንኳ ይህን የሚያደርገው ለመልካም እንደሆነ ቢያውቅም; ሆኖም ዘግናኝ የማታለል ተግባር ይፈጽማል።

ይህን ተከትሎ የተከሰቱት ውጤቶች አሳዛኝ ነበሩ። ቀድሞውኑ የተዛባ ሁናቴ ውስጥ በነበረው ቤተሰብ ላይ ሌላ ተጨማሪ ችግር ታከለ። ያዕቆብ መልካምና የከበረ ዋጋ ያለው ነገር ይፈልግ የነበረ ሲሆን; ይህ ደግሞ የሚደነቅ ነበር (በተለይ ከወንድሙ አመለካከት አኳያ ሲነጻጸር)። ሆኖም ያን ለማግኘት ማታለልና ውሸት ተጠቀመ።

`“መልካም” የሆነው ነገር እንዲመጣ ብለን መጥፎ ከመሥራት ተመሳሳይ ወጥመድ መጠበቅ የምንችለው እንዴት ነው?`