---
title:  የቤተሰብ መባረክ
date:  25/05/2022
---

ለያዕቆብ የመጨረሻዎቹ ሰባት የስደት ዓመታት ሸክም የነበሩ ሲሆን; ያም ሆኖ ግን በጣም ፍሬያማ ነበሩ። ያዕቆብ የእግዚአብሔር ሕዝቦች የዘር ግንድ ከሚሆኑት ዐሥራ ሁለት ልጆች መካከል ዐሥራ አንዱን ይወልዳል። ይህ የያዕቆብን ታሪክ ዋንኛ ክፍል የያዘ (ዘፍ. 25:19-35:26) ሲሆን; የሚጀምረውም ሆነ የሚያበቃው እግዚአብሔር “ማህጸኗን ከፈተ” በሚል ቁልፍ ሐረግ ነው። አባባሉ ልያን እና ራሔልን ይመለከታል። በየጊዜው ይህ ቁልፍ ሐረግ መውለድን ተከትሎ የሚጠቀስ ሲሆን; ይህም ውልደቶቹ የእግዚአብሔር ተአምራዊ ድርጊት ውጤቶች ለመሆናቸው ማስረጃ ነው።

`ጥቅሶቹን ያንብቡ: ዘፍ. 29:31-30:22። በዚህ ስፍራ እየሆነ የነበረውን ነገር ትርጉም ዛሬ እንዴት እንረዳዋለን?`

እግዚአብሔር የልያን ማህጸን ስለ ከፈተላት ሮቤል የተባለ ወንድ ልጅ ወለደች። ስሙ ራኣ የተሰኘ ግስ የሚይዝ ሲሆን “ማየት” የሚል ፍቺ አለው። እግዚአብሔር በያዕቆብ እንዳልተወደደች “አየ” (ዘፍ. 29:31) ስለዚህ ሕፃኑ ለሥቃይዋ ማካካሻ ሆናት።

በተጨማሪ ለሁለተኛ ልጇ ሰማ--በዕብራይስጥ “ሻማ” የሚለውን ግስ የያዘውን ስምዖን የተባለውን ስም ሰጠችው። እግዚአብሔር የአጋርን ሥቃይ እንደ ሰማ ሁሉ (ዘፍ. 29:33) የእርሷንም ውርደትና ህመም በጥልቀት ተመልክቶ ስለ ራራላት-እነሆ “ሰማት”። የልያ ልጅ ስም “ስምዖን”; ከአጋር ልጅ “እስማኤል” ስም ጋር የሚስማማ ሲሆን; ትርጉሙ “እግዚአብሔር ይሰማል” (ዘፍ. 16:11) የሚል ነው። ልያ የመጨረሻ ልጇን ስትወልድ ይሁዳ ብላ የጠራችው ሲሆን; ትርጉሙ “ውዳሴ” ማለት ነው። ልያ እንደ ቀድሞው ሁሉ--ህመሟን ወይም ደግሞ በረከቷን አታወሳም። ይልቁንም ትኩረቷን በእግዚአብሔር ላይ በማድረግ ስለ ጸጋው ታወድሰዋለች።

የሚገርመው ልያ እንደ ገና መውለድ ሳትችል ስትቀር እግዚአብሔር ራሔልን “ዐሰባት” እናም ማህጸኗን ከፈተ (ዘፍ. 30:22)። ተወዳጇ ሚስት ራሔል የመጀመሪያ ወንድ ልጇን ለማግኘት ሰባት ዓመት; ከያዕቆብ ጋር ከታጨች ደግሞ 14 ዓመታት መጠበቅ ነበረባት (ዘፍ. 29:18; 27--ያስተያዩ: ዘፍ. 30:25)። ህጻኑን “እግዚአብሔር እፍረቴን አስወገደልኝ; እግዚአብሔር ሌላ ወንድ ልጅ ጨምሮ ይስጠኝ” ስትል ዮሴፍ ብላ ጠራችው (ዘፍ. 30:23-24)። ከእነዚህ ድርጊቶች መካከል አንዳንዶቹ የቱንም ያህል ስህተት ቢሆኑም; እርሱ ግን ሊቀበላቸውና; ከአብርሃም ዘር ታላቅ ሕዝብ ለመፍጠር ሊጠቀምባቸው ችሏል።

`ሰብዓዊ ስህተቶችና ድካሞች ቢኖሩም; አምላካዊው ዓላማ በሰማይ እና በምድር ተፈጻሚነት እንደሚያገኝ ይህ ታሪክ እንዴት ይገልጽልናል?`