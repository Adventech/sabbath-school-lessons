---
title:  የያዕቆብ መሄድ
date:  26/05/2022
---

ብኩርናውን ለማግኘት አባቱን እና ወንድሙን ያታለለውን; ይስሐቅ ለታላቅ ልጁ ለመስጠት ያዘጋጀውን ምርቃት የሰረቀውን--ነገር ግን ላባንን በታማኝነት ያገለገለውን የያዕቆብን ታሪክ ተመልክተናል። ያዕቆብ በአማቱ እንደተታለለ በሚገባ ቢያውቅም--መተው ነገሬን ከተተው; እንዲሉ; ተወው። ከያዕቆብ ተፈጥሮ አኳያ እንዴት እንዲህ የሚተውና የተባለውን የሚቀበል ባህሪ እንዳሳየ ለመረዳት አስቸጋሪ ነው። ያዕቆብ ሊያምጽ ወይም ቢያንስ ላባን ሊጋተረውና ሊሞግተው ይችል ነበር። ነገር ግን ይህን አላደረገም። የቱንም ያህል ኢፍትሐዊ ቢሆንም ላባ የጠየቀውን ብቻ አደረገ።

ራሔል የመጀመሪያ ልጇን ዮሴፍን ስትወልድ; ያዕቆብ ላባን ለ14 ዓመታት “አገልግሎአል” (ዘፍ. 30:26)። አሁን ግን ወደ ተስፋይቱ ምድር ለመመለስና ላባንን ትቶ ለመሄድ አሰበ። ያዕቆብ የገዛ ራሱ ቤት ጉዳይ (ዘፍ. 30:30) አሳስቦት ነበር።

`ጥቅሶቹን ያንብቡ: ዘፍ. 30:25-32። እዚህ ላይ ምን እየሆነ ነው? ያዕቆብ ምን ዓይነት አመክንዮ እየተጠቀመ ነው? የላባን ምላሽ ምንድን ነው?`

ከቤቱ ከወጣ ለቆየው ያዕቆብ ይህ ዙሪያ ጥምጥም ጉዞ ነበር። ያኔ መጀመሪያ; እንዲህ ለረጅም ዘመን ከአገሬ ርቄ እኖራለሁ ብሎ ላያስብ ቢችልም; ሆኖም ሁኔታዎች ለዓመታት ከገዛ አገሩ እንዲርቅ አደረጉት። አሁን ወደ ቤት የሚመለስበት ጊዜ ሲሆን--እነሆ ታላቅ ቤተሰብ አብሮት ይመለሳል። በያዕቆብ ተፈጥሮ ውስጥ የተስተዋለው ያልተለመደ ዓይነት ታዛዥነት; ምናልባት ያዕቆብ መቀየሩን ይጠቁማል። የእምነትን ትምህርት በቅጡ ተረድቷል። ይህ ማለት ያዕቆብ ለመንቀሳቀስ አምላካዊውን ምልክት እየተጠባበቀ ነበር። ያዕቆብ ለመንቀሳቀስ የወሰነው እግዚአብሔር ሲነግረው ብቻ ነው።

እግዚአብሔር እንደ “ ‘ቤቴል አምላክ’ ” ራሱን ለያዕቆብ ገልጦ; የላባንን ቤት ትቶ ወደ ተወለደበት ምድር ተመልሶ እንዲሄድ (ዘፍ. 31:13) ያዘዘው ሲሆን፤ እዚህ ላይ እግዚአብሔር የተጠቀመው ቃል አብርሃም ቤተሰቡን ትቶ እንዲሄድ (ዘፍ. 12:1) ከነገረው ጋር ተመሳሳይ ነው።

ያዕቆብ የሚሄድበት ጊዜ ላይ መድረሱን እንዲያስተውል የረዳው የላባ ወንዶች ልጆች እና የላባ አመለካከት ነበር (ዘፍ. 31:1-2)። “ያዕቆብ ዔሳውን ሄዶ መጋፈጥ ባያስፈራው ኖሮ ይህንን አታላይ ዘመዱን ከረዥም ጊዜ በፊት ትቶት በሄደ ነበር። አሁን ደግሞ የእርሱን ሀብት እንደራሳቸው ሀብት አድርገው የሚመኙት የላባ ወንድ ልጆች ይህንን ምኞታቸውን በኃይል ለማሳካት ሊፈልጉ ስለሚችሉ አደጋ ተጋርጦበታል።”---የኃይማኖት አባቶችና ነቢያት: ገጽ:215  ስለዚህ ቤተሰቡንና ንብረቱን ይዞ ሄደ; በዚህም በእግዚአብሔር የቃል ኪዳን ህዝብ ታላቅ ታሪክ ውስጥ ሌላ ምዕራፍ ጀመረ።