---
title:  የያዕቆብ መሰላል
date:  23/05/2022
---

ኤሳው ያዕቆብ የአባቱን በረከት እንደተቀበለ ሲያውቅ በወንድሙ እንደተታለ እና እንደተተካ ተረዳ (ዘፍ. 27:36); እናም ሊገድለው ፈለገ (ዘፍ. 27: 42)። በጭንቀት ውስጥ የወደቀችው ርብቃ ለሁለቱም ወንዶች ልጆች መጠፋፋት የሚያስከትለውን ይህን ወንጀል ለማስቀረት ፈለገች (ዘፍ. 27: 45)። ሰለዚህ በይስሐቅ ድጋፍ (ዘፍ. 28:5) ያዕቆብ ወደ ቤተሰቦቿ ሸሽቶ እንዲሄድ አሳሰበችው (ዘፍ. 27:43)። ያዕቆብ በስደት ጉዞው ኋላ ላይ ቤቴል “የእግዚአብሔር ቤት” ብሎ በሚጠራው ስፍራ በሕልሙ ከእግዚአብሔር ጋር የሚጋጠም ሲሆን; በዚያም ስለት ይሳላል።

`ጥቅሶቹን ያንብቡ: ዘፍ. 28:10-22 እና ከሚከተሉት ጋር ያስተያዩ--ዘፍ. 11:1-9። ቤቴል ከባቤል እንዴት ይለያል? ያዕቆብ በቤቴል ያጋጠመውን ሁኔታ በባቤል ከተፈጸመው ነገር  ጋር በማስተያየት--ከእግዚአብሔር ጋር ካለን ግንኙነት አኳያ ከዚህ ምን ትምህርት እናገኛለን?`

ያዕቆብ ባየው በዚህ ሕልም አንድ ያልተለመደ ጫፉ ሰማይ የሚደርስ ከእግዚአብሔር ጋር የተያያዘ መሰላል አየ። ናትሳቭ የሚል ተመሳሳይ የዕብራይስጥ ግስ መሰላሉን ለመጥቀስ ጥቅም ላይ የዋለ ሲሆን (ዘፍ. 28:12); “ቆሞ”(ዘፍ. 28: 13) የነበረው ጌታ ደግሞ መሰላሉንም ሆነ ጌታን አንድ አድርጎ የሚያቀርባቸው ይመስላል።

በባቤል እሳቤ መሰላሉ ሰማይ ለመድረስ ከተደረገ ሙከራ ጋር የተያያዘ ነው። እንደ ባቤል ግንብ ሁሉ መሰላሉም “ወደ ሰማይ ደጃፍ” ይደርሳል ። ይሁን እንጂ የባቤል ግንብ ወደ አምላክ ለመድረስ የሚደረገውን ሰብዓዊ ጥረት የሚያመለክት ሲሆን; የቤቴል መሰላል ግን ወደ አምላክ መቅረብ የሚቻለው በሰው ጥረት ሳይሆን እግዚአብሔር ወደ እኛ ሲመጣ ብቻ እንደሆነ በጉልህ ይገልጻል። ያዕቆብ ተንተርሶ ተኝቶ ሕልም ያየበት “ድንጋይ”; ቤቴል--“የእግዚአብሔር ቤት” (ዘፍ. 28:17--ያስተያዩ: ዘፍ. 28:22) ምሳሌ ይሆናል። ይህ ደግሞ እግዚአብሔር ለሰው ልጆች የሚያከናውነው የማዳን ሥራ ማዕከል የሆነውን ቤተ መቅደስ ያመለክታል።

ያም ሆኖ; ያዕቆብ በእርሱ ላይ የሆነውን የአምልኮ መገለጫና አስፈሪ ክስተት በመንፈሳዊነቱና ምሥጢራዊነቱ ብቻ አልወሰነውም። ማለትም; በተጨባጭ; ውጫዊ በሆነ መንገድ ምላሽ ለመስጠት ፈለገ። በመሆኑም ያዕቆብ የእግዚአብሔርን በረከት ለማግኘት ሳይሆን; ቀደም ሲል ለሰጠው አምላካዊ ስጦታ የምስጋና ምላሽ ለመስጠት ሲል “ከዐሥር እጅ አንዱን” ለእግዚአብሔር ለመስጠት ይወስናል። እዚህ ላይ እንደ ገና; እስራኤል እንደ ሕዝብ ከመነሣቷ ከረጅም ዘመናት አስቀድሞ የአሥራትን ጽንሰ ሀሳብ እንመለከታለን።

`ጥቅሱን በድጋሚ ያንብቡ: ዘፍ. 28:22። “ከምትሰጠኝ ሀብት ሁሉ ከአሥር እጅ አንዱን ለአንተ እሰጣለሁ” (ዘፍ. 28:22)። ያዕቆብ አሥራትንና ምንነቱን አስመልክቶ በዚህ ስፍራ ከሚናገረው ላይ ምን ጠቃሚ ነጥብ መውሰድ እንችላለን?`