---
title:  እነሆ አታላዩ ተታለለ!
date:  24/05/2022
---

`ጥቅሶቹን ያንብቡ: ዘፍ. 29:1-30። እግዚአብሔር የላባን ማታለል እንዴትና ለምን ፈቀደ? ያዕቆብ ምን ዓይነት ትምህርቶች አገኘ?`

ያዕቆብ መድረሻው እንደተቃረበ በመጀመሪያ የተመለከተው ድንጋይ ነበር። ምናልባትም ድንጋዩ የእግዚአብሔር መገኘት የሆነውን የቤቴል ድንጋይ የሚያመለክት ፍንጭ ሊሆን ይችላል (ዘፍ. 28:18-19)። ለነገሩ ያዕቆብ ከራሔል ጋር እንዲገናኝ ዕድል የሚፈጥርለትም ይኸው ድንጋይ ነው። ራሔል በጎቿን እየነዳች ውሃ ለማጠጣት እየመጣች መሆኑን ያዕቆብ ቆመው ከነበሩት እረኞች ሲሰማ; ድንጋዩን ከጉድጓዱ አፍ እንዲያንከባልሉት አሳሰባቸው። ሆኖም እምቢተኝነታቸው; ያዕቆብ ብቻውን ድንጋዩን የሚያንከባልልበትንና ራሱን ከራሔል ጋር የሚያስተዋውቅበትን ዕድል ሰጠው (ዘፍ. 29:11)። ራሔል ፈጥና ወደ ቤተሰቿ በመገስገስ ምላሽ ሰጠች። ይህ የያዕቆብና የራሔል የመጀመሪያ ግንኙነት ፍሬያማ ነበር: “ያዕቆብ ራሔልን… ወደዳት” (ዘፍ. 29:18) ስለዚህ ያዕቆብ ራሔልን ለማግኘት ለላባ ያገለገለባቸው እነዚያ ሰባት ዓመታት እንደ “ጥቂት ቀን” ነበሩ (ዘፍ. 29:20)።

ሆኖም ከእነዚህ ሰባት ዓመታት በኋላ ያዕቆብ ተታለለ። በሠርጉ ምሽት ያዕቆብ በአልጋው ላይ ያገኛት ታላቅ እህቷን ልያን እንጂ ራሔልን አልነበረም። ድግሱ የፈጠረውን ግርግር; የያዕቆብን ከመጠን ያለፈ ስሜታዊነትና ደካማነት ተጠቅሞ ላባ ይህን የማታለል ድርጊት ለመፈጸም አቀደ። የሚገርመው ያዕቆብ ለምን “አታለልኸኝ” (ዘፍ. 29:25 [1962 ትርጉም] ሲል የተናገረው--ስርወ ቃል ያዕቆብ በአባቱ እና በወንድሙ ላይ ያደረገውን ነገር ለመጥቀስ ይስሐቅ ከተጠቀመው ጋር ተመሳሳይ ነው (ዘፍ. 27:35)።

ይህ እሳቤ በዳይ; ተበዳይ የደረሰበትን እንዲቀምስ የሚያስገድደውን ማለትም “ዐይን በዐይን”; “ጥርስ በጥርስ” ከሚለው ሌክስ ታሊዮኒስ (የበቀል ሕግጋት) ጋር ተመሳሳይ መሆኑን ልብ ይሏል (ዘፀ. 21:24--ያስተያዩ ዘፍ. 9:6)።  ያዕቆብ የማታለል ሰለባ መሆን ምን ማለት እንደሆነ አሁን ተረድቷል። የሚገርመው እግዚአብሔር በላባ ማታለል ስለ ራሱ ማታለል ያዕቆብን አስተማረው። ምንም እንኳ ያዕቆብ እንደ አታላይነቱ (ዘፍ. 27:12) የመታለልን ምንነት ጠንቅቆ የሚያውቅ ቢሆንም፤ ነገሩ በእርሱ ላይ ሲደርስ ግን ተገረመ። ስለዚህ እንዲህ ሲል ጠየቀ: “ ‘ ለምን አታለልኸኝ?’” (ዘፍ. 29:25)። ጥያቄው ማታለል ስህተት መሆኑን እንደሚያውቅ የሚያሳይ ነበር።

`ያዕቆብ አታላይ ቢሆንም እርሱ ራሱ ተታለለ። “ፍትሕ” ሲነፈግ; ክፉ የሚሠሩ ነጻ ሲደረጉ ወይም ንጹሐን ሲሠቃዩ ስንመለከት; በእግዚአብሔር ላይ እምነት መጣልን እንዴት እንማራለን?`