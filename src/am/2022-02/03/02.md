---
title:  ቃየን እና አቤል
date:  10/04/2022
---

`ጥቅሶቹን ያንብቡ: ዘፍ. 4:1-2። ስለ ሁለቱ ወንዶች መወለድ ከእነዚህ ጥቅሶች ምን እንማራለን?`

አዳም ከኤደን የአትክልት ስፍራ ከተባረረ በኋላ በመጽሐፍ ቅዱስ ጸሐፊ የተመዘገበው የመጀመሪያው ክስተት ልጅ መውለድ እንደሆነ እንመለከታለን። በዘፍ. 4:1 በቀረበው የዕብራይስጥ ሃረግ ውስጥ የምናገኘው “ጌታ” (ያህዌ) “ወንድ ልጅ” ከሚለው ጋር በቀጥታ የተሳሰረ ሲሆን; የዚህ ጥሬ ትርጉም: “ ‘ወንድ ልጅ አገኘሁ፤ በእርግጥም ጌታ ራሱ ነው’ ” የሚል ነው። ኢንተርናሽናል ስታንዳርድ ቨርዥን የተባለው የመጽሐፍ ቅዱስ ትርጉም ደግሞ: “ ‘ወንድ ልጅ--ጌታን ወለድኩ’ ” ይላል።

ይህ ጥሬ ትርጉም ሔዋን በዘፍ. 3:15 ስለ መሲህ የተነገረውን ትንቢት ማስታወሷንና አዳኝዋ የሆነውን ጌታ እንደወለደች ማመኗን ይጠቁማል። “የአዳኙ መምጣት አስቀድሞ በኤደን የአትክልት ስፍራ ተነግሮ ነበር። አዳምና ሔዋን የተስፋውን ቃል ለመጀመሪያ ጊዜ ሲሰሙ በፍጥነት ፍጻሜውን ለማግኘት ፈለጉ። አዳኝ እንደሚሆን በማሰብ የበኩር ልጃቸውን በደስታ ተቀበሉት።”—Ellen G. White, The Desire of Ages, p. 31. ቃየን የታሪኩን አብዛኛውን ክፍል መውሰዱ እሙን ነው። እርሱ የበኩር ልጅ ከመሆኑ ባሻገር ወላጆቹ “ያመልኩት” ነበር ብሎ መናገርም ይቻላል። በምዕራፉ እንደ ተመለከተው በአጠቃላዩ የዘፍጥረት መጽሐፍ ሲናገር የሚሰማው ብቸኛ ወንድም እርሱ ነው። ሔዋን ስለ ቃየን መወለድ በደስታ ስትናገር; በአንጻሩ አቤልን አስመልክታ የተናገረችውም ሆነ የተጻፈ ነገር የለም። ተራኪው “ደግሞም ወንድሙን አቤልን ወለደች” (ዘፍ. 4:2) ብሎ ብቻ ዘግቧል። ቃየን የሚለው ስም ራሱ ቃናህ ከሚል የዕብራይስጥ ግስ የተገኘና “ማግኘት” የሚል ትርጉም ያለው ሲሆን; አንድ የከበረ እና ብርቱ ነገር ማፍራት ብሎም በእጅ ማድረግን ያመለክታል። በሌላ በኩል; የዕብራይስጡ ስም ሔቤል;  በአማርኛ አቤል “ትነት” ወይም “እስትንፋስ” (መዝ. 144:4) የሚል ፍቺ ያለው ሲሆን--የማይጨበጥ; ባዶ; ፍሬ ቢስ መሆንን ያመለክታል። ይኸው ተመሳሳይ ቃል--ሔቤል (አቤል) በመጽሐፈ መክብብ “ከንቱ” በሚል ተደጋግሞ ተጠቅሷል። ምንም እንኳ በእነዚህ አጠር ብለው በቀረቡ ጥቅሶች ከተነገረን በላይ መሄድ ባንፈልግም; ምናልባት የአዳምና ሔዋን ተስፋ እና እምነት ያረፈው በቃየን ላይ ብቻ ነበር። ምክንያቱም ወንድሙን ሳይሆን; እርሱን ተስፋ የተደረገው መሲህ አድርገው አምነው ነበር።

`በሕይወታችን ውስጥ በትክክል “ሔቤል” ሆነው ሳለ; ነገር ግን ከሆኑት በላይ የላቁና ዋጋ ያላቸው አድርገን የምንመለከታቸው ነገሮች ምንድን ናቸው? አስፈላጊ በሆኑና ባልሆኑ ነገሮች መካከል ያሉትን ልዩነቶች ማወቅ ጠቃሚ የሆነው ለምንድን ነው?`