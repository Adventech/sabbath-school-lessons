---
title:  የሰው ልጅ እርክስና
date:  14/04/2022
---

`ጥቅሶቹን ያንብቡ: ዘፍ. 4:17-24። የቃየን ውርስ ምንድን ነበር? የእርሱ ወንጀል እየጨመረ ለሄደው የሰው ዘር እርክስና መንገድ የከፈተው እንዴት ነበር?`

የቃየን አምስተኛ የልጅ ልጅ የሆነው ላሜሕ ከራሱ ወንጀል ዐውድ አኳያ የቃየንን ሲጠቅስ ይታያል። በቃየን ወንጀልና በላሜሕ ወንጀል መካከል ያለው ይህ ንጽጽር ትምህርት ሰጭ ነው። ቃየን ተመዝግቦ ስለሚገኝ ብቸኛ ወንጀሉ ዝምታን ሲመርጥ; ላሜሕ ግን ይባስ በዜማ እያዋዛ በመንገር የሚኩራራ ይመስላል (ዘፍ. 4:23-24)። ቃየን የእግዚአብሔርን ምሕረት ሲጠይቅ; ላሜሕ ግን ይህን ስለማድረጉ የተመዘገበ ነገር አናገኝም። ቃየንን የሚገድል በእግዚአብሔር ሰባት ጊዜ የበቀል ቅጣት እንደሚቀበል መገለጹ እሙን ቢሆንም; የላሜሕ ገዳይ ግን ሰባ ሰባት ጊዜ ቅጣት ያገኘዋል ብሎ ራሱን ሲሸነግል ይታያል (ዘፍ. 4:24)። ከላይ የቀረቡት ነጥቦች ላሜሕ ስለ በደለኝነቱ ከፍ ያለ ግንዛቤ እንደነበረው ፍንጭ ይሰጡናል።

በተጨማሪ ቃየን በአንድ ሚስት የተወሰነ ሲሆን (ዘፍ. 4:17); ላሜሕ ግን ከአንድ በላይ በማግባት አለሌነትን ያስተዋወቀ ሰው ነበር። በተለይ ይህን አስመልክቶ አምላካዊው ቃል: “ላሜሕ ሁለት ሚስቶች አገባ” (ዘፍ. 4:17) ይለናል። ይህ እየተባባሰና እየተስፋፋ የሄደ ክፋት; በቀጣይ የቃየን ትውልድ ላይ ተጽእኖ ማሳደሩ ምንም ጥርጥር የለውም።

ይህን የቃየን ቤተሰብ የክፋት ክስተት ምዕራፍ ተከትሎ; ወዲያውኑ መጽሐፍ ቅዱስ ቃየናዊውን አካሄድ የሚጻረር አዲስ ኩነት ዘግቦ እንመለከታለን። “አዳም ደግሞ ሚስቱን አወቀ” (ዘፍ. 4:25 [1962 ዕትም]) በውጤቱም ሴት ተወለደ። ሔዋን--በአቤል ፋንታ እግዚአብሔር “ሌላ ዘር ተክቶልኛል” [1962 ዕትም] ስትል ይህን ስም አወጣችለት።

እንደ እውነቱ ከሆነ ሴት የተባለው ስያሜ ታሪክ ከአቤል ይቀድማል። ሴት የተባለው ስም “አሺት” በመባል ከሚታወቀውና የመሲህን ትንቢት  ከሚያስተዋውቀው “አደርጋለሁ” (ዘፍ. 3:15) ከሚለው የዕብራይስጥ ግስ የመጣ ነው። መሲህአዊው ዘር በሴት የዘር ሀረግ የሚያልፍ ይሆናል። በመሆኑም ከሴት የሚጀምረው (ዘፍ. 5:3) መጽሐፍ ቅዱሳዊው የመሲህ የዘር ሃረግ ዘገባ ሄኖክን (ዘፍ. 5:21) እና ማቱሳላን አካትቶ በኖህ ይደመደማል (ዘፍ. 6:8)።

“የእግዚአብሔር ወንዶች ልጆች” (ዘፍ. 6:2) የሚለው ሐረግ እነዚህ ወገኖች የእግዚአብሔርን መልክ ጠብቀው እንዲያቆዩ (ዘፍ. 5:1; 4) የታቀዱ መሆናቸው ያሳያል። በሌላ በኩል “የሰዎች ሴቶች ልጆች” (ዘፍ. 6:2) የሚለው ሐረግ በእግዚአብሔር አምሳል የሚገኙትን ትውልዶች; በሰው አምሳል ከሚገኙት ጋር እያነጻጸረ አሉታዊ ትርጉም የሚሰጣቸው ይመስላል። እናም “በሰዎች ሴቶች ልጆች” ተጽእኖ ስር የወደቁት የእግዚአብሔር ወንዶች ልጆች “ከመካከላቸው የመረጧቸውን” ማግባታቸው (ዘፍ. 6:2) ሰው እየሄደበት የነበረውን የተሳሳተ አቅጣጫ ይጠቁማል።

`ጥቅሶቹን ያንብቡ: ዘፍ. 6:1-5። ኃጢአት ምን ያህል እንደሚበክል የሚያሳይ እንዴት ያለ ብርቱ ምስክር ነው! ኃጢአትን ከሕይወታችን ለማጥፋት በእግዚአብሔር ኃይል የምንችለውን ሁሉ ማድረግ ያለብን ለምንድን ነው?`