---
title:  የተፈጸመው ወንጀል
date:  12/04/2022
---

ጥቅሶቹን ያንብቡ: ዘፍ. 4:3-8። ቃየን ወንድሙን እንዲገድል ያደረገው ሂደት ምን ነበር? በተጨማሪ ይህን ጥቅስ ያንብቡ: 1ዮሐ. 3:12

`በቃየን የታየው አጸፋዊ ምላሽ እጥፍ ነበር: “ክፉኛ ተናደደ; ፊቱም ጠቆረ” (ዘፍ. 4:5)። የቃየን ንዴት ያነጣጠረው በእግዚአብሔር እና በአቤል ላይ ነበር። ቃየን የኢፍትሐዊነት ሰለባ እንደሆነ አድርጎ ስላሰበ በእግዚአብሔር ላይ የተናደደ ሲሆን; በአቤል ላይ የተናደደው በወንድሙ ስለቀና ነበር። በምን ቀና? በዚያ አንድ መሥዋዕት? በእነዚህ ጥቂት ጥቅሶች ከተገለጸው ጀርባ ቀደም ባሉት ጊዜያት አያሌ ነገሮች ሳይካሄዱ እንዳልቀሩ ለመገመት አያዳግትም። ጉዳዮቹ ምንም ይሁኑ ምን--ቃየን ያቀረበው መሥዋዕት ተቀባይነት ባለማግኘቱ ተጨነቀ።`

በዘፍ. 4:6 እግዚአብሔር ለቃየን ያቀረባቸው ሁለት ጥያቄዎች እርሱ ከነበረባቸው ሁለት ሁናቴዎች ጋር የተያያዙ ናቸው። እዚህ ላይ እግዚአብሔር ቃየንን አለመክሰሱን ልብ ይሏል። እንደ አዳም ሁሉ እግዚአብሔር ጥያቄዎችን የጠየቀው መልሱን ስለማያውቀው ሳይሆን; ነገር ግን ቃየን ወደ ራሱ እንዲመለከትና አሁን ያለበት ሁናቴ እንዲከሰት መንስዔ የሆነውን ነገር እንዲያስተውል ነው። ሰዎች በግልጽ ቢስቱም እንኳ ነገር ግን ሁል ጊዜም ቢሆን ጌታ የወደቁ ሕዝቦቹን ለመቤዥት ይፈልጋል። ከዚያም እግዚአብሔር እነዚህን ጥያቄዎች ከጠየቀው በኋላ አምላካዊ ምክር ሰጠው። በመጀመሪያ እግዚአብሔር ቃየንን “ ‘መልካም ብታደርግ’ ” ሲል ሰናይ ምግባር በእርሱ እንዲገለጥ ይነግረዋል። ይህ ወደ ንስሐ እንዲመጣና አመለካከቱን እንዲለውጥ የቀረበ ጥሪ ነው። ይህን ካደረገ ቃየን “ ‘ተቀባይነት’ ” እንደሚያገኝና ይቅር እንደሚባል ቃል ገብቶለታል። የእግዚአብሔር አነጋገር: ቃየን በእግዚአብሔር ፊት ተቀባይነት የሚያገኘው በራሱ ሳይሆን በእግዚአብሔር ሀሳብ መሠረት ከተጓዘ ብቻ ነው--የሚል አንደምታ አለው።  በሌላ በኩል “‘መልካም ባታደርግ ግን; ኃጢአት በደጅህ እያደባች ናት; ልታሸንፍህ ትፈልጋለች፤ አንተ ግን ተቆጣጠራት’” (ዘፍ. 4:7) ይለዋል። አምላካዊው ምክር የኃጢአትን ሥር የገለጠ ሲሆን; የሚገኘውም በራሱ በቃየን ውስጥ ነው። በዚህም ቃየን መሄድ ባለበት ቀና መንገድ ይሄድ ዘንድ እንደገና እየመከረው ነበር።

ሁለተኛው አምላካዊ ምክረ ቃል በደጁ ባደባውና ሊያሸንፈው “ ‘በሚፈልገው’ ” ኃጢአት ላይ ሊወስድ የሚገባውን ውሳኔ ይመለከታል: “ ‘አንተ ግን ተቆጣጠራት።’ ” ተመሳሳይ መርኅ በያዕቆብ መልእክት ሲስተጋባ ይታያል: “ነገር ግን እያንዳንዱ የሚፈተነው በራሱ ክፉ ምኞት ሲሳብና ሲታለል ነው” (ያዕ. 1:14)። ወንጌል የኃጢአት ይቅርታ እንደምንቀበል ብቻ ሳይሆን; ነገር ግን በኃጢአት ላይ ባለ ድል እንደምንሆን ጭምር በመንገር የተስፋ ቃል ይሰጠናል (1ቆሮ. 10:13)። በመጨረሻ; ቃየን ለሠራው ኃጢአት ከራሱ በቀር የሚያላክክበት ማንም አልነበረውም። ይህ በጥቅሉ ከእኛ ከሁላችንም ሁናቴ ጋር ተመሳሳይ አይደል?

`ይህ አሳዛኝ ታሪክ ስለ የመምረጥ ነጻነት እና እግዚአብሔር እንድንታዘዘው የማያስገድድ አምላክ ስለ መሆኑ ምን ያስተምረናል?`