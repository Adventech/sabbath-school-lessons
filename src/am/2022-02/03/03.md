---
title:  ሁለቱ መሥዋዕቶች
date:  11/04/2022
---

በቃየን እና አቤል መካከል ያለው ልዩነት በመጠሪያ ስማቸው የተንጸባረቀውን ማንነት ያገናዘበ አልነበረም። ይህ ደግሞ በተሰማሩበት የሥራ ዘርፍ ጭምር የታየ ነበር። ቃየን “ዐራሽ” (ዘፍ. 4:2) እንደመሆኑ ብርቱ ልፋት በሚጠይቅ ሥራ ተጠምዶ ነበር። “የበግ እረኛ” (ዘፍ. 4:2) የነበረው አቤል ደግሞ አሳቢነትና ርኀራኄ የሚጠይቅ ሥራ ይሠራ ነበር።

ቃየን ምድር የምትሰጠውን ፍሬ የሚያመርት ዐራሽ ገበሬ ነበር። አቤል ደግሞ የበጎች እረኛ። እነዚህ ሁለቱ የሥራ ዘርፎች የሁለቱን መሥዋዕቶች ተፈጥሮ (ቃየን ያቀረበውን የምድር ፍሬ መሥዋዕት እና አቤል ያቀረበውን የበግ መሥዋዕት) የሚገልጹ ብቻ ሳይሆን; ከሁለቱ መሥዋዕቶች ጋር ትስስርነት ያላቸውን ሁለት የተለያዩ ሥነ ልቦናዊ ዝንባሌዎችና አስተሳሰቦችንም ያሳያሉ። ቃየን በዕርሻ ሥራው ፍሬ “ለማግኘት” እየተጋ የነበረ ሲሆን; አቤል ግን የተቀበላቸውን በጎች በጥንቃቄ “ይጠብቅ” ነበር።

`ጥቅሶቹን ያንብቡ: ዘፍ. 4:1-5; ዕብ. 11:4። እግዚአብሔር የአቤልን መሥዋዕት ሲቀበል; የቃየንን ግን ሳይቀበል የቀረው ለምን ነበር? በዚህ ስፍራ የሆነውን ነገር እንዴት እናስተውለዋለን?`

“ደም ሳይፈስ የኃጢአት ሥርየት እንደሌለ ሁሉ እነርሱም [ቃየን እና አቤል] ከመንጋው በኩር የሆነውን መሥዋዕት አድርገው በማቅረብ ወደፊት ለበደላቸው ሥርየት እንደሚያመጣ ቃል በተገባው የክርስቶስ ደም ላይ ያላቸውን እምነት ማሳየት ነበረባቸው። ከዚህ በተጓዳኝ የመጀመሪያዎቹ የምድር ፍራፍሬዎች በምሥጋና ስጦታ ለጌታ መቅረብ ነበረባቸው።” (የኃይማኖት አባቶችና ነቢያት: ገጽ 70-71)

አቤል ከሚቃጠል የእንስሳ መሥዋዕት በተጨማሪ አምላካዊውን መመሪያዎች የተከተለ የምድር ፍሬዎችን መሥዋዕት ያቀረበ ሲሆን; ቃየን ግን ይህን ለማድረግ ችላ አለ። እርሱ ለመሥዋዕት የሚሆን እንስሳ አላመጣም; ይልቁንም “ከምድር ፍሬ” ብቻ ይዞ ቀረበ። ከወንድሙ አመለካከት በተቃራኒ የተስተዋለው ይህ ድርጊቱ ግልጽ አለመታዘዝ ነበር። ይህ ታሪክ ብዙውን ጊዜ ጽድቅ በእምነት (የአቤል እና የደም መሥዋዕቱ) ከማግኘት በተቃራኒ የሚደረግን ጽድቅ በሥራ (ቃየን እና የምድር ፍሬ መሥዋዕቱ) የማግኘት ዓይነተኛ ጉዳይ ተደርጎ ይታያል።

ምንም እንኳ የእነዚህ መሥዋዕቶች መንፈሳዊ አንደምታ እሙን ቢሆንም; ነገር ግን በራሳቸው የሚፈይዱት ምትሃታዊ ክስተት አልነበረም። መሥዋዕቶቹ ሁሌም ቢሆን ለኃጢአተኛው የመንፈስ ጽናት ብቻ ሳይሆን መዋጀትንም ወደ አቀረበው እግዚአብሔር አምላክ የሚያመላክቱ ምሳሌዎችና ምስሎች ብቻ ነበሩ።

`ጥቅሶቹን ያንብቡ: ሚክ. 6:7; ኢሳ. 1:11። በእነዚህ ጥቅሶች የቀረቡትን መርኅዎቸ በሕይወታችን እና አምልኮአችን ላይ ተግባራዊ ማድረግ የምንችለው እንዴት ነው?`