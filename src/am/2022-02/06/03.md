---
title:  በግብፅ መፈተን
date:  02/05/2022
---

`ጥቅሶቹን ያንብቡ: ዘፍ. 12:10-20። አብራም የተስፋይቱን ምድር ትቶ ለምን ወደ ግብፅ ወረደ? ፈርዖን ከአብራም በተለየ መልካም ምግባር ያሳየው እንዴት ነበር?`

የሚገርመው ነገር ወደ ተስፋይቱ ምድር ገና የደረሰው አብራም “በዚያ ምድር ጽኑ ራብ ገብቶ” ስለነበር (ዘፍ. 12:10) ወደ ግብፅ ለመሄድ ወሰነ። ሰዎች በረሃብ ወቅት ከከነዓን ወደ ግብፅ ይጓዙ እንደ ነበር የሚያሳዩ በቂ የጥንት ግብፃውያን የጽሑፍ ማስረጃዎች አሉ። በመካከለኛው መንግሥት ዘመን; ቅድመ ልደተ ክርስቶስ (2060-1700) በግብፃውያን ሜሪካሬ አስተምህሮ መሠረት ከከነዓን ይመጡ የነበሩ ሰዎች “ምስኪን እስያውያን” (አሙ); “ችጋራሞች”… “የውሃ  እጥረት ያለባቸው”… “በአንድ ስፍራ ተረጋግተው የማይኖሩ”; “እግሮቻቸው በምግብ ፍለጋ የቀጠኑ” በመባል ተገልጸዋል።—Miriam Lichtheim, Ancient Egyptian Literature, Volume I: The Old and Middle Kingdoms (Berkeley, CA: University of California Press, 1973), pp. 103, 104. በግብፅ መፈተን የብዙዎቹ ጥንታውያን እስራኤላውያን ችግር ነበር (ዘኁ. 14:3; ኤር. 2:18)። በዚህ የተነሣ ግብፅ ሰው በእግዚአብሔር ላይ ሳይሆን; በሰው ላይ የሚታመንበት ምሳሌ ለመሆን በቃች (2ነገሥ. 18:21; ኢሳ. 36:6)። ውሃ በየቀኑ ሲፈስ ለሚታይባት ምድረ ግብፅ እምነት አስፈላጊ አልነበረም። ምክንያቱም የምድሪቱ ተስፋ ሰጭነት እዚያው ላይ የሚታይ ነበር። እግዚአብሔር ለእርሱ የነገረው ነገር እንዳለ ሆኖ; ግብፅ በድርቅ ከተጠቃው መልአከ ምድር አኳያ ስትታይ መልካም ስፍራ ትመስል ነበር። አሁን ከነዓንን ትቶ የወጣው አብራም ዑርን ትቶ ከሄደው አብራም የተለየ ነው። ቀደም ሲል አብራም ለእግዚአብሔር ጥሪ ምላሽ በመስጠት ዑርን ለቆ የወጣ የእምነት ሰው ሆኖ ተስሎ ነበር። አሁን ግን አብራም በራሱ ፈቃድና ውሳኔ የተስፋይቱን ምድር ለቆ ሲወጣ እንመለከታለን። ከዚህ በፊት አብራም በእግዚአብሔር ይታመን ነበር። አሁን ግን የገዛ ልምዱን የሚከተል; ልቡ የፈቀደውን የሚያደርግ; ለመርኅ የማይገዛና ነገሮችን ከግል ጉዳዩ አኳያ ብቻ የሚመለከት የፖለቲከኛ ባህሪ እንመለከትበታለን። “አብርሃም ግብፅ ውስጥ በቆየበት ወቅት ከሰው ልጅ ድክመት እና እንከን ነጻ አለመሆኑን አሳይቷል። ሳራ ሚስቱ እንደሆነች እውነታውን በመሸሸግ በመለኮታዊው ጥበቃና ጥንቃቄ ላይ ክህደት መፈጸሙ፤ በህይወቱ ግዙፍ የእምነት ጉድለትና የብርታት እጦት ተምሳሌት ሆኖ ኖሮአል።”—(የኃይማኖት አባቶችና ነቢያት: ገጽ 139)።

እዚህ ላይ በጌታ ፊት ታላቅ የተባለው ሰው እንኳ ሳይቀር እንዴት ስህተት እንደሠራና; ይህም ሆኖ በፈጣሪ ያልተተወ መሆኑን እንመለከታለን። አዲስ ኪዳን በጸጋ ስለሚገኝ ደኅንነት ምሳሌ አድርጎ አብርሃምን ያቀርባል። ከጸጋው የተነሣ ባይሆን ኖሮ; አብርሃም እንደ ማንኛችንም ተስፋ ባልኖረው ነበር።

`ከትክክለኛው መንገድ ማፈንገጥ--ታማኝ ለተባሉ ክርስቲያኖች እንኳ ሳይቀር ምን ያህል ቀላል እንደሆነ አስመልክቶ ይህ ታሪክ ምን ሊያስተምረን ይገባል? አለመታዘዝ ሁሌም ቢሆን መልካም ምርጫ ያልሆነው ለምንድን ነው?`