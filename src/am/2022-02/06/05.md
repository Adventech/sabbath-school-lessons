---
title:  የባቤል ጥምር ግንባር
date:  04/05/2022
---

`ጥቅሶቹን ያንብቡ: ዘፍ. 14:1-17። የተስፋይቱ ምድር በስጦታ ተሰጥታ ወዲያውኑ የዚህ ጦርነት መካሄድ አንደምታ ምንድን ነው? ይህ ታሪክ ስለ አብራም ምን ያስተምረናል?`

ይህ በቅዱሳት መጻሕፍት የቀረበ የመጀመሪያው ጦርነት ነው (ዘፍ. 14:2)። ከሜሴፖታሚያ እና ፋርስ የተውጣጣ አራት ጥምር ግንባር ሰራዊት; ከሌላኛው ማለትም የሶዶም እና ጎሞራ ነገሥታትን ጨምሮ (ዘፍ. 14:8) የከነዓናውያን አምስት ጥምር ግንባር ሰራዊት ጋር ውጊያ መደረጉ; በመሃላቸው የነበረው ውዝግብ ከፍተኛ እንደ ነበር ይጠቁማል (ዘፍ. 14:9)። የዚህ ወታደራዊ ዘመቻ ምክንያት ከነዓናውያን ሕዝቦች በባቢሎናውያን ዙዚማውያን ላይ ማመፃቸው  ነበር (ዘፍ. 14:4-5)። ምንም እንኳ ይህ ዘገባ ስለ አንድ ታሪካዊ ግጭት የሚናገር ቢሆንም; ይህ “ዓለማቀፋዊ” ባህሪ ያለው ጦርነት እግዚአብሔር የተስፋይቱን ምድር ለአብራም ከሰጠ በኋላ ባለው አጭር ጊዜ ውስጥ ገቢራዊ መሆኑ; ለዚህ ክስተት የተለየ መንፈሳዊ ትርጉም እንዲጠሰው ያደርጋል። በጣም ብዙ ከነዓናውያን በውጊያው ተሳታፊ መሆናቸው; በግጭቱ ውስጥ ያለው ጉዳይ የምድሪቱ ሉዐላዊ ገዢ መሆንን ይጠቁማል። የሚገርመው; ጉዳዩ በትክክል የሚመለከተው አካል የአብራም ሠፈር ነበር። እርሱ ብቸኛና እውተኛ የምድሪቱ ባለቤት ቢሆንም; ቢያንስ በመጀመሪያ አካባቢ; ከውዝግቡ ውጪ የነበረ ብቸኛ ኃይል እርሱ ነበር።

አብራም የገለልተኝነት አቋም ያሳየበት ምክንያት እርሱ የተስፋይቱን ምድር ያገኘው በሰራዊት ኃይል ወይም በፖለቲካ ስልታዊ ጥበብ ባለመሆኑ ነው። የአብራም ግዛት የእግዚአብሔር ስጦታ ነበር። አብራም ወደ ጦርነት እንዲገባ የተገደደበት ብቸኛ ምክንያት የወንድሙ ልጅ ሎጥ በምርኮ መወሰዱ ነበር (ዘፍ. 14:12-13)።

“በመምሬ ታላላቅ ዛፎች አጠገብ በሰላም ይኖር የነበረው አብራም የጦርነቱን ታሪክ እና በእህቱ ልጅ ላይ የደረሰበትን መአት አንድ ከምርኮ ያመለጠ ሰው ይነግረዋል። ሎጥ ስላሳየው ምስጋና ቢስነት የታወሰው መልካም ያልሆነ ትዝታ አልነበረም። በመሆኑም ለእርሱ የነበረው በጐ ስሜት ተነሳሳና እርሱን ማዳን እንዳለበት ወሰነ። አብራም ከሁሉም በፊት ሰማያዊ ምክር በመፈለግ ለጦርነት ተዘጋጀ።” (የኃይማኖት አባቶችና ነቢያት: ገጽ 146)።

ይሁን እንጂ አብራም መላውን ጥምር ኃይል አልተጋፈጠም። ባካሄደው ፈጣን የሌሊት ኮማንዶ ዘመቻ ሎጥን በምርኮ የያዘውን የጦር ሰፈር ብቻ አጠቃ። ሎጥ ከምርኮ ነፃ ወጣ; የሶዶም ንጉሥም እንዲሁ። በዚህም ይህ ታማኝ የእግዚአብሔር ሰው ታላቅ ድፍረትና ጥንካሬ ማሳየት ቻለ። ይህን ተከትሎ በቀጠናው ተጽእኖው እየጨመረ ለመሄዱ; ሰዎች ምን ዓይነት ሰው እንደነበር መመልከት እንደቻሉና እርሱ ስለሚያመልከው አምላክ የላቀ ትምህርት ሳያገኙ እንዳልቀሩ ይታመናል።

`ተግባራችን በሌሎች ላይ ምን ዓይነት ተጽዕኖ አለው? ተግባራችን እምነታችንን አስመልክቶ ምን ዓይነት መልእክት እያስተላለፈ ይገኛል?`