---
title:  አብራም እና ሎጥ
date:  03/05/2022
---

`ጥቅሶቹን ያንብቡ: ዘፍ. 13:1-8። ባህሪ ትልቅ ዋጋ ያለው ሰለመሆኑ ይህ ታሪክ ምን ያስተምረናል?`

አብራም ወደ ግብፅ ያደረገው ጉዞ ተገቢ ያልነበረ ዙሪያ ጥምጥም ልፋት ይመስል; እነሆ አሁን በፊት ወደ ነበረበት ተመለሰ። እግዚአብሔር ከአብራም ጋር የነበረው ታሪክ; ወደ ተስፋይቱ ምድር ባደረገው የመጀመሪያ ጉዞ ከቆመበት እንደገና ይጀምራል። አብራም በመጀመሪያ ያረፈው በቤቴል ሲሆን (ዘፍ. 12: 3-6) ወደ ተስፋይቱ ምድር ባደረገው የመጀመሪያ ጉዞም ተመሳሳይ ሁኔታ ተስተውሎ ነበር (ዘፍ. 13:3)። አብራም ንስሐ ገብቶ ወደ “ራሱ” ተመልሷል: አብራም የእምነት ሰው!

አብራም ዳግም ከእግዚአብሔር ጋር የፈጠረው ግንኙነት ከሰዎች ጋር በነበረው የዕለት ከዕለት መስተጋብር እንዲሁም ከመሬት አጠቃቀም ጋር በተያያዘ ከወንድሙ ልጅ ሎጥ ጋር የተፈጠረውን ችግር በፈታበት መንገድ የታየ ነበር። የሰላም ስምምነቱን ሐሳብ ያመነጨውም ሆነ ሎጥ ያሻውን መልክአ ምድር የራሱ አድርጎ በመጀመሪያ እንዲመርጥ (ዘፍ. 13:9-10) የፈቀደው አብራም መሆኑ; እርሱ ምን ያህል ለጋስና ደግ ሰው እንደ ነበር ያመለክታል። ሎጥ የወደፊት ጎረቤቶቹ ክፋትና ርክስና (ዘፍ. 13:13) ሳያሳስበው ምርጥ የሆነውን የምድሪቱን ክፍል እና በቂ የውሃ ክምችት የያዘውን ረባዳ ስፍራ (ዘፍ. 13:10-11) ለራሱ የመምረጡ እውነታ; ስለ ስግብግብነቱ እና ስለ ባህሪው የሚገልጸው ነገር አለ። ሎጥ “ለራሱ” መርጦ ስለ መውሰዱ የሚናገረው ሀረግ; “ለራሳቸው” (ዘፍ. 6:2) ሚስት የመረጡትን ከጥፋት ውሃ አስቀድሞ የነበሩ ሰዎችን ያስታውሰናል።

በአንጻሩ የአብራም እርምጃ እምነትን መሠረት ያደረገ ነበር። ምድሪቱ በእግዚአብሔር ጸጋ ለእርሱ ተሰጠችው እንጂ እርሱ አልመረጠም ነበር። ከሎጥ በተለየ መልኩ; አብራም ምድሪቱን የተመለከተው ከአምላካዊው  ትእዛዝ አኳያ ነው (ዘፍ. 13:14)። እንደ እውነቱ ከሆነ; አብራም ከዑር እንዲወጣ ጥሪ ከቀረበለት በኋላ እግዚአብሔር እንዳናገረው በመጽሐፍ ቅዱስ ሲዘገብ ይህ ለመጀመሪያ ጊዜ ነው: “ ‘ካለህበት ስፍራ ቀና ብለህ ወደ ሰሜንና ወደ ደቡብ; ወደ ምሥራቅና ወደ ምዕራብ ተመልከት፤ ዐይንህ የሚያየውን ምድር ሁሉ ለአንተና ለዘርህ ለዘላለም እሰጣለሁ።’ ” (ዘፍ. 13:14-15)። ከዚያም አብራም በምድሪቱ ላይ “እንዲመላለስባት” እግዚአብሔር ግብዣ አቀረበለት። “እንግዲህ ምድሪቱን ስለምሰጥህ ተነሣ፤ በርዝመቷም; በስፋቷም ተመላለስባት።” (ዘፍ. 13:17)።

ጌታ ግን; እርሱ ምድሪቱን ለአብራም እየሰጠው እንደነበር በግልጽ አሳይቷል። ይህ ስጦታ ነው። አብራም ከእምነት ጋር አዋህዶ ሊይዘው የሚገባ የጸጋ ስጦታ የሆነ ወደ መታዘዝ የሚመራ እምነት። እዚህ ላይ ጌታ ለአብራም የገባውን ቃል አንድም ሳይቀር ወደ ተግባር የሚያመጣው የእግዚአብሔር ሥራ ብቻ ነው (ዘፍ. 13:14-17)።

`ብዙዎች ለእኛ እንዳሰብነው ባይሆኑልንም እንኳ; ለሌሎች ደግ እና ለጋስ መሆንን እንዴት መማር እንችላለን?`