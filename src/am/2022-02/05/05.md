---
title:  “እንውረድ” “Let Us Go Down”
date:  27/04/2022
---

`ጥቅሶቹን ያንብቡ: ዘፍ. 11:5-7 እና መዝ. 139: 7-12። እግዚአብሔር ለምን ወደዚህ ምድር ወረደ? ለዚህ መለኮታዊ ምላሽ ያነሳሳው ክስተት ምንድን ነው?`

ሰዎቹ ወደ ላይ እየወጡ የነበረ ቢሆንም; አምላክ ግን ወደ እነሱ መውረድ ነበረበት። የእግዚአብሔር መውረድ የእርሱ የበላይነት ማረጋገጫ ነው። እግዚአብሔር ሁሌም ከሰብዓዊው አቅምና ግስጋሴ በላይ ነው። እርሱ ወዳለበት ለመውጣትና በሰማይ ለመገናኘት የሚደረግ ማንኛውም ሰብዓዊ ሙከራ ከንቱ መጃጃል ነው። የሱስ ወደዚህ ምድር የመጣበት ምክንያት እኛን ለማዳን መሆኑ አያጠያይቅም። እርሱ እኛን ሊያድን የሚችልበት ሌላ አንዳች መንገድ አልነበረም።

“ሰዎቹ ይሠሩ የነበሩትን ከተማና ግንብ ለማየት” (ዘፍ. 11:5) በሚል እግዚአብሔር የተናገረው ቃል በእጅጉ ምጸታዊ ነው። እግዚአብሔር ያን ለማየት መምጣት የማያስፈልገው ቢሆንም (መዝ. 139:7-12 ያስተያዩ: መዝ. 2:4) ሆኖም ግን አደረገው። ይህ ጽንሰ ሀሳብ እግዚአብሔር ከሰው ልጆች ጋር ላለው መስተጋብር አጽንኦት ይሰጣል።

`ጥቅሶቹን ያንብቡ: ሉቃ. 1:26-33። ይህ; እግዚአብሔር ወደ እኛ ስለመውረዱ ምን ያስተምረናል?`

የእግዚአብሔር መውረድ የጽድቅ በእምነት መርኅን እና የአምላካዊውን ጸጋ ሂደትም እንዲሁ ያስታውሰናል። ለእግዚአብሔር የትኛውንም ሥራ ብንሠራም እንኳ; እኛን ለመገናኘት መምጣቱ የግድ ይሆናል። እኛን ወደ እርሱ እና ወደ መቤዠት የሚያመጣን ለእግዚአብሔር የምናደርገው ነገር አይደለም። ይልቁንም እኛን የሚያድነን እግዚአብሔር ወደ እኛ የሚያደርገው እንቅስቃሴ ነው። እንዲያውም በዘፍጥረት ከአንዴም ሁለቴ ስለ “መውረድ” የሚናገር ሲሆን; ይኸውም በስፍራው እየሆነ የነበረው ነገር ምን ያህል እንዳሳሰበው የሚያመላክት ይመስላል።

በጥቅሱ መሠረት ጌታ ሥር የሰደደ አንድነታቸውን ወደ ፍጻሜ ለማምጣት ፈለገ። ምክንያቱም የወደቀ ማንነታቸው ሊያመራ የሚችለው ወደ ባሰ ክፉ ድርጊት ብቻ በመሆኑ ነው። ግንባር የፈጠረ ሴራቸውን ወደ ፍጻሜ በማምጣት ቋንቋቸውን ለማደበላለቅ የመረጠው በዚህ የተነሣ ነበር። “የባቤል ገንቢዎች እቅድ በሐፍረት እና በሽንፈት ተጠናቀቀ። የኩራታቸው ሐውልት የሞኝነታቸው ማስታወሻ ሆነ። ይሁን እንጂ ሰዎች ያለማቋረጥ ይህን ተመሳሳይ መስመር በመከተል በራሳቸው እየታመኑ--የእግዚአብሔርን ሕጐች አለመቀበላቸውን ገፍተውበታል። ይህ መርኅ ሰይጣን በሰማይ ውስጥ ሊተገብረው የሞከረ ሲሆን ቃየንም መሥዋእቱን ባቀረበበት ወቅት ይኸው መርኅ ገዝቶታል።” (የኃይማኖት አባቶችና ነቢያት: ገጽ 131)

`ሌላውን ዓይነት ከመጠን ያለፈ መኩራራት ወይም ግብዝነት ተከትሎት የሚመጣውን የውድቀት ምሳሌ በባቤል ታሪክ እንዴት መመልከት እንችላለን?`