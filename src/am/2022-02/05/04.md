---
title:  አንድ ቋንቋ
date:  26/04/2022
---

`ጥቅሶቹን ያንብቡ: ዘፍ. 11:1-4። የ“ምድር ሁሉ” (1962 ትርጉም) ሕዝቦች አንድነት ለማምጣት ከፍተኛ ጉጉት የነበራቸው ለምንድን ነው?`

“ምድርም ሁሉ” የሚለው ሐረግ ከጥፋት ውሃ በኋላ በሕይወት የነበሩትን ጥቂት ሰዎች ያመለክታል። ሰዎቹ የተሰባሰቡበት ምክንያት በግልጽ ተጠቁሟል: ሰማይ የሚደርስ ግንብ ለመገንባት (ዘፍ. 11:4)። እንደውም እውነተኛ ዓላማቸው የራሱን; ፈጣሪ የሆነውን አምላክ ስፍራ መውሰድ ነው። የሕዝቡ ሃሳብና ተግባር የተገለጠበት መንገድ በፍጥረት ዘገባ ቀርቦ የነበረውን አምላካዊ ሃሳብና ድርጊት ያስተጋባ ነበር። “ተባባሉ” (ጥቅሶቹን ያስተያዩ: ዘፍ11:3-4 እና ዘፍ. 1:6; 9; 14 ወዘተ); “እንሥራ” (ዘፍ. 11:3-4 እና ዘፍ. 1:26)። ዓላማቸው ግልጽ ሆኖ ቀርቧል: “‘ለስማችን መጠሪያ እንዲሆን’” (ዘፍ. 11:4)። ይህ ደግሞ ለእግዚአብሔር አምላክ ብቻ ጥቅም ላይ የሚውል መግለጫ ነው (ኢሳ. 63:12-13)።

በአጭሩ የባቤል ግንበኞች ፈጣሪ የሆነውን አምላክ የመተካት የተዛባ ምኞት አንጸባርቀው ነበር። (የዚህ ጎትጓች ማን እንደሆነ እናውቅ የለ? ኢሳ. 14: 14)። የጥፋት ውሃ ትውስታ ለዚህ ፕሮጀክታቸው ትልቅ ሚና እንደ ነበረው ምንም ጥርጥር የለውም። እግዚአብሔር ዳግመኛ ምድር ላይ የጥፋት ውሃ እንደማያመጣ ኪዳን ቢገባም; እነርሱ ግን ከሌላ የጥፋት ውሃ ለመትረፍ ግዙፍ ግንብ ገነቡ። ከባቤል (ባቢሎን) ከተማ ግንባታ ጋር በተያያዘ; ምንም እንኳ ከጥቅም ውጭ ቢሆንም; የጥፋት ውሃ ትውስታ በባቢሎናውያን ባህል ውስጥ ተጠብቆ ቆይቷል። ይህ ወደ ሰማይ ለመድረስና የአምላክን ስፍራ ለመንጠቅ የሚደረግ ጥረት በእርግጥም ቀንደኛውን የባቢሎን መንፈስ ያሳያል።

የባቤልን ግንብ ታሪክ; በተመሳሳይ በዳንኤል መጽሐፍ አስፈላጊ ጭብጥ ሆኖ የምናገኘው ለዚህ ነው። የባቤልን ግንብ ታሪክ ስለሚያስተዋውቀው  ሰናዖር (ዘፍ. 11:2) የቀረበው ማጣቀሻ; በዳንኤል መጽሐፍ መጀመሪያ ላይ ናቡከደነፆር የየሩሳሌምን ቤተ መቅደስ ዕቃዎች ያመጣበትን ቦታ ለማመልከት እንደገና ተጠቅሷል (ዘፍ. 1:2)። በመጽሐፉ ውስጥ ከሚገኙ ሌሎች በርካታ መልእክቶች መካከል; ናቡከደነፆር የወርቁን ምስል ያቆመበት ክፍል በዚያው “ሜዳ” መሆኑ; ምናልባት በአእምሮ ላይ ያለውን ተጽእኖ በግሩም ሁኔታ የሚያሳይ ምሳሌ ሆኖ እናገኘዋለን። ምንም እንኳ እንደ ባቤል ሁሉ ይሄኛውም ሙከራ ቢሰናከልም; ነገር ግን የምድር ሕዝቦች በእግዚአብሔር ላይ ግንባር በመፍጠር በአንድ ላይ ለመሰባሰብ የሚያደርጉትን ሙከራ ዳንኤል የጨረሻውን ዘመን አስመልክቶ በተሰጠው ራእይ ተመልክቷል (ዳን. 2:43; ዳን. 11:43-45--ያስተያዩ: ራእ. 16:15-16)።

`ታላቁ የሰው ልጆች ዓላማ “አምላክ ለመሆን” መፍጨርጨር ነው--ሲል አንድ ያለፈው ምዕተ ዓመት ዝነኛ ዓለማዊ; ፈረንሳዊ ጸሐፊ ተናግሯል። ከኤደኗ ሔዋን ጀምሮ (ዘፍ. 3:5) በዚህ አደገኛ ውሸት የምንማረክበት ጉዳይ ምንድን ነው?`