---
title:  ግዞተኛው መዋጀት
date:  28/04/2022
---

`ጥቅሶቹን ያንብቡ: ዘፍ. 11:8-9; ዘፍ. 9:1 ከሚከተለው ጋር ያስተያዩ: ዘፍ. 1:28። እግዚአብሔር ሕዝቡን በምድር መበተኑ መዋጀት ያስገኘው ለምንድን ነው?`

እግዚአብሔር “ ‘ብዙ ተባዙ ምድርንም ሙሏት’ ” (ዘፍ. 9:1; ዘፍ. 1:28) ሲል ለሰው ልጆች ያለውን ዕቅድ እና በረከት አመለከተ። የባቤል ግንበኞች ግን ከአምላካዊው ዕቅድ በተቃራኒ እንደ አንድ ዓይነት ሕዝብ በአንድ ላይ ለመጣበቅ መረጡ። ከተማዋን ለመገንባት የፈለጉበት አንዱ ምክንያት “በምድር ላይ እንዳንበተን” (ዘፍ. 11:4) ከሚል እሳቤ ነበር። ምናልባት አንድ ላይ መሆናቸው ከመለያየታቸውና ከመበታተናው ይልቅ ኃይለኛ እንደሚያደርጋቸው ስላሰቡ; በየቦታው ለመበታተን ፈቃደኞች ሳይሆኑ እንዳልቀሩ ይታመናል። ደግሞም በአንድ በኩል ሲታይ ትክክል ነበሩ።

የሚያሳዝነው የተባበረ ኃይላቸውን ለበጎ ሳይሆን ለክፋት ሊጠቀሙበት መፈለጋቸው ነበር። “ ‘ለስማችን መጠሪያ እንዲሆን’ ” ብለው መነሣታቸው; በውስጣቸው ያለውን እብሪትና መታበይ በጉልህ ያንጸባርቃል። ሰዎች እግዚአብሔርን በግልጽ በመቃወም ለራሳቸው “ስም መጠሪያ” ለማቆም በሚፈልጉ ጊዜ; መጨረሻው መልካም ሊሆን እንደማይችል እርግጠኞች መሆን እንችላለን። በመሆኑም እግዚአብሔር ፍጹም እምቢተኝነታቸው ላይ ፍርድ በመስጠት እነሆ “በምድር ሁሉ ላይ በታተናቸው” (ዘፍ. 11:9)። በዚህም እንዲደርስባቸው ያልፈለጉት ነገር ደረሰባቸው።

በጣም የሚገርመው; “የእግዚአብሔር በር” የሚል ፍቺ ያለው ባቤል--ባላል ከተሰኘው ግስ ጋር ዝምድና አለው። ባላል “ድብልቅልቅ” (ዘፍ. 11:9) የሚል  ትርጉም አለው። ወደ እግዚአብሔር “ደጅ” ለመድረስ ስለ ፈለጉ እና ራሳቸውን እንደ አምላክ ስለቆጠሩ; መጨረሻቸው መደበላለቅና ከቀድሞው በጣም ባነሰ አቅም መወሰን ሆነ።

“የባቤል ሰዎች ከእግዚአብሔር የተነጠለ መንግሥት ለመመስረት ቆርጠው ነበር። ይሁን እንጂ ከመካከላቸው ጌታን የሚፈሩ የተወሰኑ ሰዎች ቢኖሩም በከሃዲዎች አስመሳይነት ተታለው በወጥመዳቸው ገብተዋል። ለእነዚህ ታማኞች ሲል ብቻ ጌታ ፍርዱን በማዘግየት ሰዎች የራሳቸውን እውነተኛ ባህሪ እንዲያንፀባርቁ ጊዜ ሰጣቸው። ሁኔታው እየሰከነ ሲመጣ የእግዚአብሔር ልጆች ታማኝ ያልሆኑት ህዝቦች ከሚከተሉት የተሳሳተ አካሄድ ሊመልሷቸው ጥረት ቢያደርጉም ነገር ግን ሰማይን በሚዳፈረው እንቅስቃሴያቸው ገፍተውበት ነበር። የሚሠሩት ሥራ ታልፎ ቢሆን ኖሮ ዓለምን ገና በጨቅላነቷ ሞራል ዐልባ ባደረጓት ነበር። የእነርሱ የትብብር መንፈስ የተመሰረተው በአመፅ ላይ ነው፤ ራስን ከፍ አድርጐ ለማሳየት በሚቋቋም አገዛዝ ውስጥ እግዚአብሔር ምንም ዓይነት ድርሻ ወይም ክብር አይሰጠውም ነበር።”--(የኃይማኖት አባቶች እና ነቢያት: ገጽ 130)

`ለገዛ ራሳችን “ስም ማስጠሪያ” የማቆም መሻት እንዳይኖር ከፍተኛ ጥንቃቄ ማድረግ ያለብን ለምንድን ነው?`