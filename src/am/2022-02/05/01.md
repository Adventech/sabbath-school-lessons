---
title:  የምድር ሁሉ ሕዝቦች እና ባቤል
date:  23/04/2022
---

### ለዚህ ሣምንት የመጽሐፍ ቅዱስ ጥናት የሚከተሉትን ጥቅሶች ያንብቡ
ዘፍ. 9:18–11:9; ሉቃ. 10:1; ማቴ. 1:1–17; ሉቃ. 1:26–33; መዝ. 139:7–12; ዘፍ. 1:28; ዘፍ. 9:1.

> <p>የሣምንቱ ጥናት መሪ ጥቅስ</p>
> “እግዚአብሔር  በዚያ የመላውን ዓለም ቋንቋ ስለ ደበላለቀ የከተማይቱ ስም ባቤል ተባለ። ከዚያም እግዚአብሔር ሰዎቹን በምድር ሁሉ በተናቸው።” (ዘፍ. 11:9)።

ከጥፋት ውሃ በኋላ; መጽሐፍ ቅዱሳዊው ዘገባ ትኩረቱን ከአንድ ግለሰብ (ኖኅ) አንሥቶ ወደ ሦስቱ ልጆቹ ማለትም “ሴም; ካምና ያፌት” ላይ ያደርጋል። የከነዓን አባት ለሆነው ካም የተሰጠው ልዩ ትኩረት (ዘፍ. 10:6;15); የተስፋይቱ ምድር የሆነችውን “ከነዓን” (ዘፍ. 12: 5); ይኸውም በእርሱ አማካይነት ሕዝቦች ሁሉ እንደሚባረኩ (ዘፍ. 12:3) ተስፋ የተደረገውን አብርሃማዊ ጽንሰ ሀሳብ ያስተዋውቃል።

ይሁን እንጂ መስመሩ በባቤል ግንብ አማካይነት ተሰበረ (ዘፍ. 11:1-9)። እግዚአብሔር ለሰው ልጆች የነበረው ዕቅድ አሁንም በድጋሚ ተፋለሰ። በረከት ተብሎ የታሰበው የሕዝቦች ዳግም ውልደት ለሌላ እርግማን ምክንያት ሆነ። ሕዝቦች የእግዚአብሔርን ቦታ ለመያዝ ባደረጉት መፍጨርጨር ግንባር ፈጠሩ። እግዚአብሔርም የፍርድ ምላሽ ሰጣቸው። ይህን ተከትሎ በተፈጠረው ግራ መጋባትና ውዥንብር ሕዝቡ በምድር ዙሪያ እንዲበተን ሆነ (ዘፍ. 11:8)። ይህ ክስተት እግዚአብሔር ቀደም ሲል “ምድርንም ሙሏት” (ዘፍ. 9:1) ሲል የተናገረውን ዕቅድ ወደ ፍጻሜ ያመጣ ነበር።

በመጨረሻ; ሰው በክፋት የተሞላ ቢሆንም እግዚአብሔር ግን ክፉውን ወደ በጎ ይቀይራል። እርሱ እንደ ሁልጊዜውም የመጨረሻ ቃል አለው። ካም በአባቱ ድንኳን የደረሰበት እርግማን (ዘፍ. 9:21-22) እና በባቤል ግንብ  እርግማን የተቀበለው ሕዝብ (ዘፍ. 11:9) ውሎ አድሮ የአምላካዊው በረከት ተቋዳሽ ሆነ።