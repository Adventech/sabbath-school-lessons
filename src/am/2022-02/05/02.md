---
title:  የካም መረገም
date:  24/04/2022
---

`ጥቅሶቹን ያንብቡ: ዘፍ. 9:18-27። ይህ ዕንግዳ ታሪክ ምን መልእክት ይዟል?`

ኖኅ በወይን እርሻው ያደረገው ነገር; አዳም በኤደን የአትክልት ስፍራ ያደረገውን ያስተጋባ ነበር። ሁለቱ ታሪኮች የጋራ ጭብጥ ይዘዋል: ከፍሬው መብላትና እርቃን መሆን--እርቃንን መሸፈን--እርግማን--በመጨረሻም በረከት መቀበል። ኖኅ ከአዳማዊ ሥሩ ጋር ዳግመኛ ትስስር ቢፈጥርም; በሚያሳዝን ሁኔታ ያው የውድቀት ታሪክ ይቀጥላል።

የወይን ፍሬውን ማብላላትና ወደሚያሰክር መጠጥነት መቀየር; የቀደመው አምላካዊ የፍጥረት ሥራ አካል አልነበረም። ኖኅ ራሱን መግዛትና መቆጣጠር ስለ ተሳነው ዕርቃኑን ተኛ። ካም የአባቱን እርቃነ ሥጋ “አየ” በሚል የቀረበው አገላለጽ; ሔዋን የተከለከለውን ዛፍ ፍሬ--አየች--(ዘፍ. 3:6) ወደሚለው ይጠቁመናል። ካም የአባቱን ምስጢራዊ አካል እንደው በአጋጣሚ ብቻ አለማየቱን ይህ በሁለቱ መካከል ያለ መመሳሰል ፍንጭ ይሰጠናል። ለአባቱ ችግር ቅንጣት ታክል መፍትሔ ለመፈለግ እንኳ ሳይሞክር ወሬውን ለማዳረስ ወጣ። በአንጻሩ; ካም ዕርቃኑን ትቶት የሄደውን አባታቸውን ለመሸፈን ወንድሞቹ ያሳዩት ፈጣን ምላሽ; የካምን ድርጊት ያለማወላወል ያወገዘ ነበር። በዚህ ስፍራ የቀረበው ጉዳይ በአብዛኛው ወላጅን ስለ ማክበር ይመለከታል። የቀደመውን ታሪክ የሚወክሉትን ወላጆች አለማክበር በወደፊት ሕይወት ላይ መሰናክል ይፈጥራል (ጥቅሶቹን ያስተያዩ: ዘፀ. 20:12 እና ኤፌ. 6:2)። በመሆኑም እርግማኑ በካም ብሎም በልጁ ከንዓን የወደፊት ሕይወት ላይ ተጽእኖ ይኖረዋል።

ዘረኝነት የተጸናወተውን ንድፈ ሀሳብ ለማቀንቀን ይህን ጥቅስ ጥቅም ላይ ለማዋል መሞከር; ግዙፍ የመንፈሳዊ አስተምህሮ ህጸጽ ከመሆኑ በተጨማሪ ሥነ ምግባራዊ ወንጀልም ነው። ትንቢቱ በተለይ የካም ልጅ በሆነው ከነዓን ላይ የተወሰነ ነበር። ይህን መጽሐፍ ቅዱሳዊ ዘገባ በብዕሮቹ ያሰፈረው ጸሐፊ; አንዳንዶቹ የከነዓናውያን ምግባረ ብልሹ ልማዶች ወደ አእምሮው ሳይመጡ እንዳልቀሩ ይታመናል (ዘፍ. 19:5-7; 31-35)።

ከስያሜው አኳያ ብንሄድ; “ካና” ከተሰኘ ግስ የወጣው “ከነዓን”— “በቁጥጥር ስር ማስገዛት” የሚል ፍቺ አለው። ይህ ደግሞ እርግማኑ የበረከት ተስፋ ጭምር መያዙን ያሳያል። የሴም ዝርያ የሆኑት የእግዚአብሔር ሕዝቦች ወደ ተስፋይቱ ምድር ገብተው እየመጣ ለነበረው መሲሕ መንገድ ያዘጋጁት ከነዓንን በቁጥጥር ስር በማስገባት ሲሆን; የያፌት ግዛት ደግሞ “በሴም ድንኳኖች” ይሰፋል (ዘፍ. 9:27)። ይህ እስራኤል ለዓለም የምታካፍለውን የመዳን መልእክት አቅፎ ከያዘው; አምላካዊው ኪዳን ወደ ሁሉም ሕዝቦች ከሚስፋፋበት የትንቢት ሁኔታ ጋር ይያያዛል (ዳን. 9:27; ኢሳ. 66:18-20; ሮሜ 11:25)። የካም መረገም; በጌታ የቀረበላቸውን ደኅንነት የሚቀበሉትን ማናቸውንም የካምም ሆነ የከነዓን ዘሮች ጨምሮ እንደውም ለሁሉም ሕዝቦች በረከት ይሆናል።

`የግዙፉ ጥፋት ውሃ “ጀግና” የሆነው ኖኅ; በወይን ጠጅ ተረታ ማለት ነው? ይህ እኛ ሁላችን ምን ያህል እንከን እንደማያጣን እና አምላካዊው ጸጋ በየጊዜው የሚያስፈልገን ስለመሆኑ ምን ሊነግረን ይገባል?`