---
title:  ተጨማሪ ሀሳብ
date:  29/04/2022
---

ኤለን ጂ. ኋይት; “የባቤል ግንብ” ገጽ: 125-132--የኃይማኖት አባቶችና ነቢያት። “በዚህ ቦታ ላይ ከተማ ለመመስረት እና በከተማዋ ውስጥ ደግሞ ዓለምን የሚያስደምም ከፍታ ያለው ማማ ለመሥራት ወሰኑ። እነዚህ ተግባራት ሕዝቡ ተበታትኖ እንዳይሰፍር ለማድረግ የታለሙ ነበሩ። እግዚአብሔር ሰዎች በምድር ዙሪያ እንዲሰራጩ እና እንዲቆጣጠሩት ያዘዘ ቢሆንም እነዚህ የባቤል ገንቢዎች ግን ማኀበረሰባቸውን በአንድ አካል ውስጥ አዋህደው ለመያዝ እና መላው ምድርን የማቀፍ አቅም ያለው ንጉሣዊ ቤተሰብ ለመመሥረት ቆርጠው ነበር። በመሆኑም ከተማቸው የዓለም አቀፍ ኢምፓየር መዲና ስለምትሆን ሞገሷ  የዓለምን አድናቆት እና ክብር ከማግኘቱም ባሻገር ለመሥራቾቹ ዝናን ያጎናፅፋል። እስከ ሰማይ የሚደርሰው እፁብ ድንቅ ማማ የገንቢዎቹን ኃይል እና ብልሀት የሚያሳይ ሐውልት ሆኖ እንዲቆምና የእነርሱንም ዝና በቅርብ ላሉ ትውልዶች እንዲያስተላልፍ የታለመ ነበር።

“በሰናዖር ሜዳ ላይ የሚኖሩ ሰዎች እግዚአብሔር በምድር ላይ ድጋሚ ጐርፍ እንደማይልክ የገባውን ቃል ኪዳን አያምኑም ነበር። አብዛኞቹ የእግዚአብሔርን ሕልውና የማይቀበሉ እና የጎርፉ መንስኤ ተፈጥሮአዊ ክስተት ነው ብለው የሚያምኑ ነበሩ። ሌሎች ደግሞ ልዕለ ኃያል የሆነ አካል እንዳለ በመቀበል፤ የጐርፍ ጥፋት ከመምጣቱ አስቀድሞ የነበረውን ዓለም ያወደመው እርሱ እንደሆነ የሚያምኑ ሲሆን ልክ እንደ ቃየን ሁሉ የእነርሱም ልብ በእግዚአብሔር ላይ ሸፈተ። ግንቡ ከሚገነባበት ዓላማዎች አንዱ ሌላ የጎርፍ መጥለቅለቅ ቢኖር ደኅንነታቸውን ለማስጠበቅ እንዲችሉ ነበር። የግንባታው መዋቅር የጐርፍ ውሃ ከሚደርስበት ከፍታ በላይ እንዲሠራ በማድረግ ከማንኛውም አደጋ እርቀናል የሚል አስተሳሰብ ያዙ። ወደ ደመና ክልል ለመውጣት ስለሚችሉም የጎርፉን መንስኤ ለማረጋገጥ ተስፋ አደረጉ። አጠቃላዩ እንቅስቃሴ ዓላማው የእቅድ አውጪዎቹን ክብር ይበልጥ ለማሞገስ እና የመጪ ትውልዱን አዕምሮ ከእግዚአብሔር በማራቅ ወደ ጣኦት አምላኪነት ለመምራት ነው።” (የኃይማኖት አባቶችና ነቢያት: ገጽ: 127128)።

**የመወያያ ጥያቄዎች**

`1. ለገዛ ራሳቸው ስም ማስጠሪያ ለማትረፍ በሚጥሩ ሰዎች ላይ ሊመጣ የሚችለውን ችግር; ከታሪክ አልፎ ተርፎም ከዚህ ምን ዓይነት ምሳሌ እናገኛለን?`

`2. እንደ ቤተ ክርስቲያን; ሳናስተውለውም እንኳ ቢሆን; የራሳችንን የባቤል ግንብ ለመሥራት ከመፈለግ አደጋ ማምለጥ የምንችለው እንዴት ነው? አንዳንዴ ብዙም ልብ ሳንል ይህን ለማድረግ የምንጥርባቸው መንገዶች ምንድን ናቸው?`