---
title:  ይሁዳ እና ትዕማር
date:  07/06/2022
---

በዚህ መሃል የምናገኘው የትዕማር ታሪክ ያለ ቦታው የተሰነቀረ አይደለም። የዮሴፍን በግብፅ መሸጥ (ዘፍ. 38:1) የሚዘክረውን የታሪክ ፍሰት ተከትሎ የሚመጣው ይህ ክስተት; ይሁዳ ወንድሞቹን ተለይቶ ከመሄዱ ሐቅ ጋር ስምሙ ሲሆን፤ ይህም ከእነርሱ ጋር አለመስማማት እንደነበረው ይጠቁማል። ከዚህ በተጨማሪ ጥቅሱ በርካታ ቃላትና መርኅዎችን ከቀደመው ምዕራፍ ጋር የሚጋራ ሲሆን; ክፉው ድርጊት ከደኅንነት ጋር ትስስር ወደሚኖረው መልካምና አዎንታዊ ክስተት መለወጡ; ተመሳሳይ ሥነ መለኮታዊ አስተምህሮዎችን እንደያዘ ያሳያል።

`ጥቅሶቹን ያንብቡ: ዘፍ. ምዕ. 38። የይሁዳን ባህሪ ከከነዓናዊቷ ትዕማር ጋር ያወዳድሩ። ከሁለቱ ይበልጥ ጻድቅ የሆነው ማን ነው? ለምን?`

ይሁዳ ከነዓናዊት ሚስት ያገኘ ሲሆን (ዘፍ. 38:2) ከእርሷ: ዔር; አውናን እና ሴሎም የሚባሉ የዘር ሐረጉን ያረጋገጡለትን ሦስት ወንዶች ልጆች ወልዷል። ሆኖም ዔር እና አውናን በሠሩት ዕኩይ ተግባር እግዚአብሔር ስለ ቀሰፋቸው; ይሁዳ ሦስተኛውን ልጁን ሴሎምን ለትዕማር ቃል ገባላት።

ሆኖም ከጊዜ በኋላ ይሁዳ የገባላትን ቃል የረሳ መሰለ። ሚስቱ በሞት ከተለየችው በኋላ ራሱን ከሐዘን ለማጽናናት በሄደበት ወቅት; ትዕማር ያን  የገባላትን ቃል እንዲፈጽም ለማስገደድ የዝሙት አዳሪ ገጸ ባህሪ ለመጫወት ወሰነች። ይሁዳ ማንነቷን ላልተገነዘበው ለዚህች ዝሙት አዳሪ የሚከፍላት ገንዘብ ስላልነበረው ከመንጋው ፍየል እንደሚልክላት ቃል ገባ።

ይህ በእንዲህ እንዳለ ለፍየሉ ክፍያ ዋስትና የሚሆን የማኅተም ቀለበቱን ከነማሰሪያው እንዲሁም በትሩን ለጊዜው በመያዣነት እንዲሰጣት ጠየቀችው። ይህን በዓይነቱ ልዩ የሆነ ግንኙነት ተከትሎ ትዕማር ታረግዛለች። ኋላ ላይ አመነዘረች ተብላ በተከሰሰች ጊዜ ለከሳሹ ለይሁዳ የማኅተም ቀለበቱን ከነማንጠልጠያውና በትሩ ታሳየዋለች። ይሁዳም እውነቱን በተረዳ ጊዜ ይቅርታ ጠየቃት።

የዚህ አጸያፊ ታሪክ መደምደሚያው የፋሬስ መወለድ ሲሆን; ፋሬስ “ጥሶ መውጣት” የሚል ፍቺ አለው። ልክ እንደ አያቱ ያዕቆብ እርሱም ሁለተኛ ሆኖ ቢወለድም; ነገር ግን የበኩር ልጅ በመሆኑ በዳዊት የትውልድ ሀረግ (ሩት. 4:18-22) ከዚያም አልፎ በየሱስ ክርስቶስ (ማቴ. 1:3) የትውልድ መስመር የደኅንነት ታሪክ ለመጠቀስ በቅቷል። ትዕማርን በተመለከተ ከእርሷ በኋላ ለሚመጡት አራት ሴቶች--ረዓብ (ማቴ. 1:5); ሩት (ማቴ. 1:5-6); የኦርዮ ሚስት (ማቴ. 1:16) እና የየሱስ እናት ማሪያም--የመጀመሪያዋ ናት። ከዚህ ታሪክ አንድ ትምህርት መውሰድ እንችላለን: እግዚአብሔር ትዕማርን በጸጋው እንዳዳናትና ክፉውን ወደ መልካም እንደለወጠ ሁሉ በየሱስ መስቀል ህዝቡን ያድናል። ዮሴፍን አስመልክቶ-- የዮሴፍን ችግር ለያዕቆብና ልጆቹ መዳን ይለውጠዋል።