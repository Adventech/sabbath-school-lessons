---
title:  ዮሴፍ; በግብፅ ባርነት ቀንበር ሥር
date:  08/06/2022
---

የትዕማር ታሪክ ጣልቃ መግባቱን ተከትሎ አሁን ወደ አቋረጥነው የዮሴፍ ታሪክ እናመራለን። ዮሴፍ በዚህ ወቅት ከፈርዖን ሹማምንት አንዱ ለሆነው “የዘበኞች አለቃ” ባሪያ ሆኖ በማገልገል ላይ ይገኛል (ዘፍ. 40:3-4; ዘፍ. 41: 10–12)።

`ጥቅሶቹን ያንብቡ: ዘፍ. ምዕ. 39። ዮሴፍ በጲጥፋራ ቤት ኃላፊ ሆኖ መሾሙን ስንመለከት; ለእንዲህ ያለው ስኬት ያበቁት ምክንያቶች ምንድን ናቸው?`

ዮሴፍ ወዲያውኑ ብሎ ለመናገር በሚያስደፍር መልኩ; ስኬታማ እንደሆነ እንመለከታለን (ዘፍ. 39:2-3)። ዮሴፍ በጣም ጥሩ ሰው ስለነበር ጲጥፋራ “በቤቱ ላይ ሾመው” እንደውም ከዚያ አልፎ ተርፎ “ያለውን ሀብት ሁሉ በኃላፊነት ሰጠው” (ዘፍ. 39:4)።

ይሁን እንጂ; ዮሴፍ ስኬታማ መሆኑ እንዲታበይ አላደረገውም። የጲጥፋራ ሚስት ዐይኗን ስለጣለችበት አብራው ለመተኛት ፈለገች። ዮሴፍ ግን “ይህን ክፉ ድርጊት” በመፈጸም “በእግዚአብሔር ፊት ኃጢአት” (ዘፍ. 39:9) ከሚሠራ ይልቅ ሥራውን እና ደኀንነቱን ቢያጣ እንደሚመርጥ በማያሻማ መልኩ ገለጸላት። በዮሴፍ እምቢተኛነት ውርደት የተሰማት ይህች ሴት; ዮሴፍ አስገድዶ ሊተኛት መሞከሩን ለአገልጋዮቿና ለባሏ የሐሰት ክስ አቀረበችበት። በዚህ ምክንያት ዮሴፍ እስር ቤት ተወረወረ።

እዚህ ላይ ዮሴፍ ያጋጠመው ነገር ሁላችንንም አጋጥሞን ያውቃል: ይህ ስሜት በእግዚአብሔር የመተው ስሜት ነው! ሆኖም በዚህ አስቸጋሪ ጊዜ እንኳ “እግዚአብሔር ከእርሱ ጋር ነበረ” (ዘፍ. 39:21)።

በመጨረሻ እግዚአብሔር በሰጠው ሞገስ የወህኒው አዛዥ ዮሴፍን የእስረኞች ሁሉ አለቃ አደረገው። እዚህም ልክ እንደ ጌታው ቤት; እግዚአብሔር ዮሴፍን ባረከው። በእርግጥ እርሱ ልዩ ተሰጥኦ ያለው ሰው ነው። ምንም እንኳ አሁን የሚገኝበት ሁናቴ የከፋ ቢሆንም (ለነገሩ በፊትም ሆነ አሁን ያው ባሪያ አይደል!?) ምርጥ የሆነውን ለማድረግ በተቻለው ይጥራል። ይሁን እንጂ የቱንም ዓይነት ስጦታ ቢሰጠውም; በመጨረሻ ስኬታማ እንዲሆን ያደረገው እግዚአብሔር አምላክ ብቻ እንደሆነ ጥቅሱ በግልጽ ያሳያል። “እግዚአብሔር ከዮሴፍ ጋር ሆኖ ሥራውን ሁሉ ያሳካለት ስለነበር; የወህኒ ቤት አዛዡ በዮሴፍ ኃላፊነት ስር ስላለው ሰለማንኛውም ጉዳይ ሐሳብ አይገባውም ነበር።” (ዘፍ. 39:23)።

`ጥቅሶቹን ያንብቡ: ዘፍ. 39:7-12። ዮሴፍ የጌታውን ሚስት የምንዝር ግፊት እንዴት መቋቋም ቻለ? እርሷ የጠየቀችውን መፈጸም በእግዚአብሔር ፊት ኃጢአት መሥራት እንደሆነ የተናገረው ለምንድን ነው? ስለ ኃጢአት ባሕርይና ስለ ኃጢአት ምንነት የነበረው አረዳድ ምን ያሳያል?`