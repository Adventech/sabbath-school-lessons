---
title:  የፈርዖን ሕልሞች
date:  09/06/2022
---

`ጥቅሶቹን ያንብቡ: ዘፍ. 40:1-41:36። የፈርዖን ሕልሞች ከመኮንኖቹ ሕልሞች ጋር እንዴት ይዛመዳሉ? የዚህ ዝምድና አንደምታ ምንድን ነው?`

ሁናቴዎች አሁንም ቢሆን ሰናይ ገጽታ ይዘው መሄዳቸውን እንደቀጠሉ ነው። ከጊዜ በኋላ ዮሴፍ በእስረኞች ላይ በአለቅነት መሾሙን ተመልክተናል። በእስር ቤት ከነበሩት መሃል ሁለቱ የፈርዖን የቀድሞ ሹሞች ነበሩ--የመጠጥ አሳላፊዎች አለቃ እና የእንጀራ ቤት አዛዥ (ዘፍ. 41:9-11)። ሁለቱም ሕልም አይተዋል፤ ነገር ግን የሚተረጉምላቸው ሰው በማጣታቸው ተክዘዋል (ዘፍ. 40:8)። ሆኖም በዚህ ወቅት ዮሴፍ የሁለቱንም ሕልም በየተራ ተረጎመላቸው። እንደ ሁለቱ የፈርዖን ባለሟሎች ሁሉ ፈርዖንም ማንም ሊተረጉመው ያልቻለ ሕልም ያያል (ዘፍ. 41:1-8)። በዚህ ጊዜ የመጠጥ አሳላፊዎቹ አለቃ በአምላክ ቸርነት ዮሴፍን ስላስታወሰው ጉዳዩን ለፈርዖን ነገረው (ዘፍ. 41:9-13)።  እንደ ሁለቱ የፈርዖን ባለሟሎች ሁሉ; ፈርዖንም ባየው ሕልም ተረብሾ የነበረ ሲሆን; እርሱም እነርሱ እንዳደረጉት ሕልሙን ለዮሴፍ ይነግረዋል (ዘፍ. 41:14-24) ዮሴፍም ይፈታለታል። ከባለሟሎቹ ሕልሞች በተመሳሳይ የፈርዖን ሕልሞችም ተምሳሌታዊ ይዘት አላቸው: ሁለቱ ተያያዥነት ያላቸው ሰባት ላሞች (የደለቡ እና ከሲታዎች) ልክ ተያያዥነት እንዳላቸው የእሸት ዛላዎች (ፍሬአቸው የተንዠረገገ እና የቀጨጨ) ሁለት ተከታታይ ዓመታትን የሚወክሉ ሲሆን; አንደኛው ሰናይ ሌላው ደግሞ ዕኩይ ናቸው። ሰባቱ ላሞች እንደ ሰባቱ የእሸት ዛላዎች ሁሉ ተመሳሳይ መልእክት የያዙ ሲሆን; ይህም ልክ እንደ ዮሴፍ ሕልሞች (ዘፍ. 41:32 ያስተያዩ ዘፍ. 37:9) ምንጫቸው መለኮት መሆኑን ያሳያል።

ምንም እንኳ የፈርዖንን ሕልም የፈታው ዮሴፍ ቢሆንም; ነገር ግን እነዚህን አምላክ ሊያደርጋቸው ያሉ ነገሮች (ዘፍ. 41:25;28) ለንጉሡ ያሳየው እግዚአብሔር ኤሎሒም መሆኑን ዮሴፍ ለፈርዖን በእርግጠኝነት ያቀርብለታል። ከሚከተለው የንጉሡ መግለጫ አኳያ ፈርዖን ምድሪቱን ከእርሱ በታች ሆኖ የሚገዛ አንድ ሰው ለመሾም በወሰነበት ወቅት ይህን መልእክት ያገኘ ይመስላል። “ፈርዖን ዮሴፍን እንዲህ አለው; ‘እግዚአብሔር ይህን ሁሉ ስለ ገለጠልህ; አንዳንተ ያለ አስተዋይና ብልኅ ሰው የለም። አንተ በቤተ መንግሥቴ የበላይ ትሆናለህ፤ ሕዝቤም ሁሉ ለሥልጣንህ ይገዛል፤ እኔ ከአንተ የምበልጠው በዙፋኔ ብቻ ይሆናል’ ” (ዘፍ. 41:39-40)። እንዴት ያስገርማል! ለእግዚአብሔር ምስጋና ይግባውና ዮሴፍ በጲጥፋር ቤት ላይ ከነበረው ሹመት ወደ እስር ቤት አለቃነት፤ እነሆ አሁን ደግሞ ወደ መላው ግብፅ ግዛት ገዢነት ተሸጋገረ። ሁናቴዎች እጅግ አስጨናቂ በሚመስሉበት ወቅት አምላካዊው ቸርነት ተገልጦ የታየበት እንዴት ያለ ብርቱ ታሪክ ነው!

`እግዚአብሔር ዝም ያለ በሚመስልበት ወቅት እንዴት በእርሱ መታመንና የገባውን ቃል መጠበቅ እንዳለብን አስመልክቶ ከዚህ ምን መማር እንችላለን?`