---
title:  ተጨማሪ ሀሳብ
date:  10/06/2022
---

ኤለን ጂ. ኋይት : “ዮሴፍ በግብፅ” : ገጽ 237-247--የኃይማኖት አባቶችና ነቢያት። “ዮሴፍ እና ዳንኤል የወጣትነት ዕድሜያቸውን እያገባደዱ በነበረበት በቀደመው የሕይወታቸው ምዕራፍ ከሞቀ ቤታቸው ተነጥለው በምርኮ ወደ አረማዊ አገሮች ተወሰዱ። በተለይ ዮሴፍ በተትረፈረፈ ሐብት ሊያማልሉ ለሚችሉ ፈተናዎች ተጋልጦ ነበር። በአባቱ ቤት በፍቅር የተወደደ ልጅ; በጲጥፋራ ቤት ደግሞ ባርያ; ከዚያም የቅርብ ወዳጅና የሥራ አጋር። ከሰዎች ጋር መልካም ግንኙነት በመመሥረት የተካነ። በጥናት; በጥልቅ ምልከታ እና ከሰዎች ጋር በነበረው ግንኙነት ራሱን ያስተማረ። በፈርዖን እስር ቤት የተጣለ; በግፍ የተወነጀለ; ጥፋተኛ አለመሆኑ የሚረጋገጥበት ወይም የመለቀቅ ተስፋ ያልነበረው; ነገር ግን በታላቅ ቀውስ ወቅት አገሪቱን እንዲመራ ጥሪ የቀረበለት ዮሴፍ--ንጽሕናውን ጠብቆ እንዲቆይ ያስቻለው ምንድን ነው? . . . “ዮሴፍ በልጅነቱ እግዚአብሔርን መውደድንና መፍራትን ተምሯል። በአባቱ ድንኳን ውስጥ ሆኖ; ምሽት ላይ በሶሪያ ከዋክብት ሥር; ከሰማይ ወደ ምድር ስለ ተዘረጋው የቤቴሉ ራእይ መሰላል እና በላዩ ይወጡና ይወርዱ ስለነበሩ መላእክት እንዲሁም በዙፋኑ ሆኖ ራሱን ለያዕቆብ ስለ ገለጠለት አምላክ ተደጋግሞ ተነግሮታል። ከያቦቅ አጠገብ ተነስቶ ስለነበረው ግጭት ታሪክ ሰምቷል። ያዕቆብ በደለኝነቱን ተገንዝቦ መተላለፉን ሲናዘዝ አሸናፊ እንደሆነና የልዑል አምላክን ማዕረግ እንደ ተቀበለ ተነግሮታል።

“የአባቱን መንጋዎች የሚጠብቅ እረኛ የነበረው የዮሴፍ ንጹሕና ቀለል ያለ የሕይወት ዘይቤ; አካላዊም ሆነ አእምሯዊ ማንነቱ እንዲዳብር ረድቶታል። በተፈጥሮ አማካኝነት ከእግዚአብሔር ጋር ግንኙነት በማድረግና ከአባት ወደ ልጅ የሚፈሱትን የተቀደሱ ታላላቅ እውነቶች በማጥናት; የአእምሮ ጥንካሬን አግኝቷል; ለመርኅ ጥብቅ መሆንንም ተምሯል።

“በሕይወቱ ላይ ብርቱ ቀውስ ተፈጥሮ; ከልጅነቱ አንስቶ ከኖረበት የከዓን ቤቱ ተለይቶ በግብፅ ለሚጠብቀው ባርነት ባደረገው በዚያ ዘግናኝ ጉዞ መሃል; ዮሴፍ የቤተሰቡን ድንኳን ወደ ሸሸጉት ኮረብቶች ለመጨረሻ ጊዜ  ዞር ብሎ በመመልከት የአባቱን አምላክ አስታወሰ። በልጅነቱ የተማራቸውን ትምህርቶች በማስታወስ; ምንም ይሁን ምን እንደ ሰማይ ንጉሥ ልጅነቱ ንጽህናውን ለማሳየት በሚያደርገው ውሳኔ ነፍሱ ሐሴት አደረገች።”—Ellen G. White, Education, pp. 51, 52.

**የመወያያ ጥያቄዎች**

`1.ዮሴፍን ከዳንኤል እና ከየሱስ ጋር ያነጻጽሩ። በአንድ የሚጋሯቸው ነጥቦች ምንድን ናቸው? ዮሴፍ እና ዳንኤል የየሱስን ገጽታዎች ያሳዩባቸውና የሱስ ምን እንደሚመስል በየራሳቸው የገለጹባቸው መንገዶች ምን ይመስላሉ?`

`2.በሐሙስ ትምህርት መጨረሻ በተነሣው ጥያቄ ዙሪያ በክፍል ውስጥ ተወያዩ። እንደ ዮሴፍ ሁሉ; ነገሮች መሆን እንዳለባቸው መሆን የማይችሉ ሲመስሉ; በእግዚአብሔር መታመንን እንዴት መማር እንችላለን?`