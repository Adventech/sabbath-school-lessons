---
title:  ሰንበት
date:  29/03/2022
---

`ጥቅሶቹን ያንብቡ: ዘፍ. 2:2-3; ዘፀ. 20:8-11። ሰባተኛው ቀን ሰንበት ከፍጥረት ጋር ቁርኝት የኖረው ለምንድን ነው? ይህ ግንኙነት በሰንበት አጠባበቃችን ላይ ተጽእኖ የሚያሳድረው እንዴት ነው?`

እግዚአብሔር የፍጥረት ሥራውን በሰባተኛው ቀን “ፈጽሞ” ሰንበትን አቋቋመ። ስለዚህ ሰባተኛው ቀን ሰንበት እግዚአብሔር ሥራውን በዚያን ጊዜ  መጨረሱንና; ይህን ሥራውን “እጅግ መልካም” ሆኖ እንዳገኘው የሚያመላክት የእምነታችን መግለጫ ነው። ሰንበትን መጠበቅ ማለት ለአምላካዊው የፍጥረት ሥራ ዋጋና ውበት እውቅና በመስጠት ከእግዚአብሔር ጋር ግንኙነት መፍጠር ነው።

እግዚአብሔር ከሥራው እንዳረፈ እኛም ከሥራችን ማረፍ እንችላለን። ሰንበትን ማክበር ማለት እግዚአብሔር “እጅግ መልካም” ብሎ ለጠራው የፍጥረት ሥራው አዎንታን መቸር ሲሆን፤ ይህም አካላዊ ዕረፍትን ያካትታል። ከአንዳንድ ጥንታዊ (እንዲሁም ዘመናዊ) እምነቶች በተቃራኒ; ብሉይ ኪዳንም ሆነ አዲስ ኪዳን አካልን ክፉ ብሎ አያንኳስስም። ይህ አረማዊ እንጂ መጽሐፍ ቅዱሳዊ ጽንሰ ሀሳብ አይደለም። ሰንበትን የሚጠብቁ ወገኖች ግን የገዛ ሥጋቸውን ጨምሮ ለእግዚአብሔር የፍጥረት ሥራ አመስጋኞችና ውለታውን የማይዘነጉ ናቸው። ስለዚህ በፍጥረት ሥራው ሐሴት ያደርጋሉ; ይንከባከቡታልም።

የመጀመሪያውን ሰብዓዊ ታሪክ “ፍጻሜ” የሚያመለክተው ሰንበት; በሥቃይ ውስጥ ለሚገኘው ሰብዓዊ ፍጡር እና በመቃተት ላለው ዓለምም እንዲሁ የተስፋ ምልክት ነው። ሥራውን “ፈጽሞ ነበር” የሚለው ሀረግ በዘፀ.40: 33 የማደሪያው ድንኳን በተተከለበት ወቅት ከተነገረው ጋር ተመሳሳይ ሆኖ የምናገኘው ሲሆን፤ አሁንም በድጋሚ ሰሎሞን ቤተ መቅደሱን ገንብቶ ሲጨርስ (1ነገሥ. 7:40; 51) ይኸው ሀረግ ተደግሞ መነገሩን እናነባለን። እነዚህ ሁለቱም; የወንጌል እና የደኅንነት ትምህርት የሚሰጥባቸው ስፍራዎች ነበሩ።

ከውድቀት በኋላ; በየሳምንቱ መጨረሻ የሚመጣው ሰንበት በአዲስ ሰማያትና አዲስ ምድር የፍጥረት ሥራ (ኢሳ. 65:17; ራእ. 21:1) ታምራት ብቻ ገቢራዊ ወደ ሚሆነው የመዳን ታምራት ያመላክተናል። በሰብዓዊ ሳምንታችን መጨረሻ ላይ የምናገኘው ሰንበት; የዚህ ምድር ሥቃይና ፈተናችን መጨረሻ እንደሚኖረው የሚያሳይ ምልክት ጭምር ነው።

የሱስ የታመሙትን ለመፈወስ ሰንበትን እጅግ ተገቢ ቀን አድርጎ የመረጠበት ምክንያቱ ይኸው ነው (ሉቃ. 13:13-16)። የኃይማኖት መሪዎች ከተዘፈቁበት ማንኛውም ወግና ልማድ በተቃራኒ; የሱስ በሰንበት ቀናት ባደረጋቸው ፈውሶች የመዳን ሂደት የመጨረሻ መደምደሚያ የሆነውን--ሁሉም ሥቃይ; ሕመም እና ሞት የሚያከትምበትን ጊዜ ለሕዝቡም ሆነ ለእኛ አመላከተ።

`አሁን በየሱስ ያገኘነውን እረፍት እና ደኅንነት በሰንበት ቀን በማረፍ እንዴት እየተለማመድነው ነው? (በመጨረሻ አዲስ ሰማይና አዲስ ምድር ሲፈጠር ፍጻሜ የሚያገኘውን)`