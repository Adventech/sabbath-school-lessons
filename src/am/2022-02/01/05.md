---
title:  የሰው መፈጠር
date:  30/03/2022
---

`የእግዚአብሔር የፍጥረት ሥራ መደምደሚያ የሰው መፈጠር መሆኑን ከዘፍጥረት መጽሐፍ ዘገባ እንረዳለን። ለምድር መሠራት ዓላማና መንስዔ የሆኑት ሰዎች የመላው ምድራዊ የፍጥረት ሥራ መቋጫ ናቸው። ጥቅሶቹን ያንብቡ: ዘፍ. 1:26-29 እና ዘፍ. 2:7። ስለ ሰው መፈጠር አስመልክቶ በእነዚህ ሁለት የተለያዩ ሐተታዎች መካከል ያለው ግንኙነት ምንድን ነው?`

እግዚአብሔር ሰዎችን በአምሳሉ ስለ መፍጠሩ የሚናገረው ይህ መግለጫ እጅግ አድርገው በድፍረት ከተሞሉ የመጽሐፍ ቅዱስ አነጋገሮች መሃል አንዱ ነው። በእግዚአብሔር መልክ የተፈጠሩ ሰዎች ብቻ ናቸው። “እግዚአብሔር የዱር እንስሳትን እንደ የወገናቸው” ፈጠራቸው (ዘፍ. 1:25)። “እግዚአብሔር ሰውን በራሱ መልክ ፈጠረው” (ዘፍ. 1:27)። ይህ መሠረታዊ ደንብ መንፈሳዊ ተፈጥሮ ላላቸው ሰብዓዊ ፍጡራን ብቻ ተወስኖ የቀረበ ሲሆን፤ “የእግዚአብሔር አምሳል” የተሰኘው አነጋገር አምላካዊውን አስተዳደራዊ ባህሪ ለመግለጽ ወይም ከእግዚአብሔር ጋር አልያም እርስ በርስ የሚኖረንን መንፈሳዊ ግንኙነት ለማመልከት ጥቅም ላይ እንደዋለ ሆኖ ይስተዋላል። እነዚህ ግንዛቤዎች ትክክል ቢሆኑም; አስፈላጊ የሆነውን የዚህን ፍጡር ተጨባጭ አካላዊ እውነታ ግን ሳያካትቱ ቀርተዋል። ሁለቱም ገጽታዎች ይህን ሂደት በሚገልጸው ዘፍ. 1:26: “መልክ” እና “አምሳል” በሚሉ ሁለት ቃላት መካተታቸው እሙን ነው። ጸለም ማለትም “መልክ” የተሰኘው የዕብራይስጥ ቃል አካላዊን ቅርጽ የሚያመለክት ሲሆን፤ ዲሙት ማለትም “አምሳል” ግን  ከመለኮታዊው አካል ጋር ንጽጽርነት ያላቸውን ረቂቅ ባሕርያት ያመለክታል። በመሆኑም “የእግዚአብሔር አምሳል” የተሰኘው የዕብራይስጥ እሳቤ; መጽሐፍ ቅዱስ ስለ ሰው ተፈጥሮ ካለው--አካላዊውንና መንፈሳዊውን ማንነት በአንድ ያቆራኘ ዕይታ አኳያ ሊስተዋል ይገባል። የሰዎች (ወንድ እና ሴት) አካላዊና መንፈሳዊ ማንነት በእግዚአብሔር አምሳል መፈጠሩን የመጽሐፍ ቅዱስ ጥቅሶች ያረጋግጡልናል። “አዳም ከፈጣሪ እጅ ሲወጣ በአካል; በአእምሮና በመንፈሳዊ ተፈጥሮው ከፈጣሪው ጋር መመሳሰልን ተላብሶ ነበር።”—Education, p. 15 እንደ እውነቱ ከሆነ ይህ አካላዊና መንፈሳዊ ማንነትን በአንድ ያቆራኘው የእግዚአብሔር አምሳል አረዳድ “ሰውም ሕያው ነፍስ ሆነ” (ዘፍ. 2:7) በሚለው በሌላው የፍጥረት ዘገባ በድጋሚ ማረጋገጫ አግኝቷል። “ሕያው ነፍስ” (በዕብራይስጥ: ነፍሽ) ሁለት መለኮታዊ ተግባራትን: ማለትም “አበጀው” እና “እፍ አለበት” የሚሉትን ተከትሎ የሚገኝ ውጤት ነው። እዚህ ላይ “እፍ አለበት” የተሰኘው አገላለጽ አዘውትሮ ጥቅም ላይ የሚውለው መንፈሳዊውን ገጽታ ለማመልከት ቢሆንም፤ በተጨማሪ “ከምድር ዐፈር… የተበጀው” ሰብዓዊ ማንነት ከሥነ ሕይወታዊው የመተንፈስ ችሎታ ጋር በቅርብ የተሳሰረ መሆኑንም ልብ ይሏል።

እግዚአብሔር ወደፊት ሦስተኛውን ቀዶ ጥገና የሚያካሂድ ሲሆን፤ በዚህ ወቅት ሴቲቱን ከወንዱ አካል ይፈጥራል (ዘፍ. 2:21-22)። ይህ ሴቲቱ ከወንዱ ጋር አንድ ዓይነት ተፈጥሮ ለመጋራቷ ጉልህ አጽንኦት የተሰጠበት መንገድ ነው።