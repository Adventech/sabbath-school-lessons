---
title:  ለሰው የተሰጠ ትእዛዝ
date:  31/03/2022
---

እግዚአብሔር የመጀመሪያውን ሰው እንደፈጠረ ሦስት ስጦታዎችን ሰጠው: የዔደንን አትክልት ስፍራ (ዘፍ. 2:8); ምግብ (ዘፍ. 2:16) እና ሴቲቱን (ዘፍ. 2:22)።

`ጥቅሶቹን ያንብቡ: ዘፍ. 2:15-17። ሰው ፍጥረትንና እግዚአብሔርን አስመልክቶ የተሰጠው ትእዛዝ ምን ነበር? የእነዚህ ሁለት ትእዛዞች የእርስ በርስ ተዛምዶ ምን ይመስላል?`

እግዚአብሔር ለሰው የሰጠው የመጀመሪያ ትእዛዝ የተቀመጠበትን ተፈጥሮ የተመለከተ ሲሆን ይኸውም “እንዲያለማትና እየተንከባከበ እንዲጠብቃት” (ዘፍ. 2:15) በሚል ተጠቅሷል። (የዕብራይስጡ “አቫድ”) ማለትም “እንዲያለማት” በሚል ጥቅም ላይ የዋለው ቃል ሥራን ያመለክታል። ስጦታ መቀበል ብቻውን በቂ አይደለም። ይልቁንም በተሰጠን ነገር ላይ መሥራትና ፍሬያማ ማድረግ ይጠበቅብናል። የሱስ ንብረቱን በአደራ ሰጥቶ ወደ እሩቅ አገር ስለ ሄደ ሰው በሰጠው ምሳሌያዊ ትምህርት ይህንኑ በድጋሚ ተናግሯል (ማቴ. 25:14-30)። የዕብራይስጡ “ሻማር” ወይም “እንዲጠብቃት” በሚል የቀረበው ግሥ የተሰጠን ነገር ጠብቆ የማቆየትን ኃላፊነት ያመለክታል። ሁለተኛው ትእዛዝ ምግቡን ይመለከታል። እግዚአብሔር ይህን ምግብ ለሰዎች ሁሉ መስጠቱን ማስታወስ ይኖርብናል (ዘፍ. 1:29)። በተጨማሪ እግዚአብሔር አዳምን “ ‘ከማንኛውም… ትበላለህ’ ” (ዘፍ. 2:16) ብሎታል። ሰዎች ዛፎቹንም ሆነ የሚያፈሯቸውን የሚበሉ ፍሬዎች አልፈጠሩም። ስጦታ ናቸው--የጸጋ ስጦታ!

ነገር ግን እዚህም ላይ አንድ ትእዛዝ አለ: የእግዚአብሔር ለጋስ ስጦታ ከሆነው “ከማንኛውም ዛፍ ፍሬ” በመመገብ ደስ መሰኘት ነበረባቸው። ይሁን እንጂ እግዚአብሔር በዚህ የጸጋ ስጦታ ላይ ገደብ አክሎበታል። አዎ--በተለይ የተጠቀሰውን የአንድ ዛፍ ፍሬ እንዲበሉ አልተፈቀደላቸውም ነበር። ልጓም የለሽ ደስታ ለሞት ይዳርጋል። ይህ መርኅ በኤደን የአትክልት ስፍራ ትክክል ነበር። እናም ይኸው መርኅ በብዙ መልኩ እነሆ ዛሬም አለ።

ሦስተኛው ለሰው የተሰጠው ትእዛዝ--ሦስተኛ ስጦታ የሆነችውን ሴቲቱን ይመለከታል: “ስለዚህ ሰው ከአባቱና ከእናቱ ተለይቶ ከሚስቱ ጋር ይጣመራል፤ ሁለቱም አንድ ሥጋ ይሆናሉ” (ዘፍ. 2:24)። ይህ ያልተለመደ አባባል ሰው ከትዳር አጋሩ ጋር የሚገባውን ቃል ኪዳን እና “አንድ ሥጋ” ይኸውም አንድ ሰው (ማቴ. 19:7-9) የመሆን ዓላማን የሚያጎላ ብርቱ መግለጫ ነው።

(ሴቲቱ ሳትሆን) ወንዱ ወላጆቹን ተለይቶ የመሄዱ ምክንያት ከመጽሐፍ ቅዱሳዊው አጠቃላይ የተባዕት ጾታ አጠቃቀም ጋር የተያያዘ ሊሆን ይችላል። ስለዚህ ትእዛዙ ለሴቲቱም ሊሠራ ይችላል። ያም ሆነ ይህ የጋብቻ ትስስር ከአምላክ የተገኘ ስጦታ ቢሆንም; ስጦታውን አንዴ ከተቀበሉ በኋላ ሰብዓዊውን ኃላፊነት ይጠይቃል። የትዳር ሕይወትን በታማኝነት ስኬታማ የማድረግ ኃላፊነት በወንዱም ሆነ በሴቷ--በሁለቱም ላይ ያርፋል።

`በእግዚአብሔር ስለተሰጦት ሁሉም ነገሮች አሰብ ያድርጉ። በተሰጦት ነገሮች ላይ የእርስዎ ኃላፊነቶች ምንድን ናቸው?`