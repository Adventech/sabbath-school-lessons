---
title:  ዘፍጥረት
date:  26/03/2022
---

### ለዚህ ሣምንት የመጽሐፍ ቅዱስ ጥናት የሚከተሉትን ጥቅሶች ያንብቡ
መዝ. 100: 1–3; ዘፍ. 1–2; ዘፀ. 20:8–11; ዘፀ. 40:33; ማቴ. 25:14–30; ማቴ. 19:7–9።

> <p>የሣምንቱ ጥናት መሪ ጥቅስ</p>
> በመጀመሪያ እግዚአብሔር ሰማያትንና ምድርን ፈጠረ” (ዘፍ. 1:1)

የዘፍጥረት መጽሐፍ; ብሎም መላው የመጽሐፍ ቅዱስ መልእክት የሚጀምረው በእግዚአብሔር የፍጥረት ሥራዎች ነው። የእኛ አፈጣጠር የሰብዓዊውንና መጽሐፍ ቅዱሳዊውን ታሪክ ጅማሮ የሚያመላክት እንደ መሆኑ ይህ እውነት በእጅጉ አስፈላጊ ነው። እንዲሁም ይህ እውነት የዘፍጥረት መጽሐፍ የፍጥረት ታሪክ; ከሌሎች የሰብዓዊው ፍጡር እና የመጽሐፍ ቅዱስ ታሪኮች ጋር ተመሳሳይ ታሪካዊ ሐቆችን እንደያዘ ያሳያል። በዘፍጥረት ምዕ. 1 እና 2 የሚገኙት ሁለቱ የፍጥረት ሥራን የሚያመለክቱ ጥቅሶች; በእግዚአብሔር እና በሰብዓዊው ፍጡር ዙሪያ ያሉ ትምርቶችን ይዘዋል። በዚህ ሳምንት ጥናታችን ስለ ሰባተኛው ቀን ሰንበት ጥልቅ ትርጉም የተሻለ ግንዛቤ ይኖረናል። እግዚአብሔር ሰብዓዊውን ፍጡር በአምሳሉ-እንዲሁም ከዐፈር ስለ መፍጠሩ ጠለቅ ብለን እንመለከታለን። መልካምና ክፉን ስለ ምታስታውቀው ዛፍ ዓላማ እና ከሕይወት ዛፍ ጋር ስላላት ቁርኝት ምልከታ እናደርጋለን።

ስለ መጀመሪያዎቹ ክስተቶች ከሚናገሩ የመጽሐፍ ቅዱስ ታሪኮች መሃል በጣም አስፈላጊው ስለ ጸጋ የቀረበው ነው። የእኛ አፈጣጠር ሙሉ ለሙሉ የጸጋ ብቻ ተግባር ነው። እግዚአብሔር ሰማያትንና ምድርን የፈጠረው ከሰብዓዊው  ፍጡር ሕልውና ማግኘት አስቀድሞ ነው። መፈጠራችን የእግዚአብሔር ስጦታ እንደሆነ ሁሉ መቤዠታችንም የእርሱ ስጦታ ነው። እነዚህ ሁለቱም ጽንሰ ሀሳቦች ማለትም መፈጠራችን እና መቤዠታችን በሰባተኛው ቀን ሰንበት ትእዛዝ ውስጥ መገኘታቸው የትእዛዙን ጥልቀት ያሳያል።