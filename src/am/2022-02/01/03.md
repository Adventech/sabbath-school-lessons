---
title:  ፍጥረት
date:  28/03/2022
---

`ጥቅሶቹን ያንብቡ: ዘፍ. 1:4; 10; 12; 18; 21; 25; 31 እና ዘፍ. 2:1–3። እግዚአብሔር በፍጥረት ሳምንት ሥራው “መልካም እንደሆነ አየ” በሚል የቀረበው መግለጫ አንደምታ ምንድን ነው? በፍጥረት ሥራ መደምደሚያ በተዘዋዋሪ የተጠቀሰው ትምህርት ምንድን ነው (ዘፍ. 2:1-3)?`

በእያንዳንዱ የፍጥረት ዘገባ እግዚአብሔር ሥራውን “መልካም” (በዕብራይስጥ “ቶቭ”) እያለ ይገመግማል። በአጠቃላይ ይህ ቅጽል የእግዚአብሔር የፍጥረት ሥራ የተሳካ እንደነበር እና እርሱ “መልካም እንደሆነ አየ” ብሎ የሰጠው አስተያየት “ሥራው ውጤታማ ነበር” የሚል ፍቺ አለው። ብርሃን ሆነ (ዘፍ. 1: 4)። ተክሎች ፍሬ እያፈሩ ነበር (ዘፍ. 1:12) ወዘተ።

ነገር ግን ይህ ቃል ከአንድ ተግባር ውጤታማነትም በላይ ያመለክታል። ቶቭ የተሰኘው ይህ የዕብራይስጥ ቃል ስለ ውበት ወይም ውበትን አስመልክቶ የሚሰጥ አድናቆትን ለመግለጽ በመጽሐፍ ቅዱስ ጥቅም ላይ ውሏል (ዘፍ. 24: 16)። በተጨማሪ ከሞት ጋር (ዘፍ. 2:17) ተያይዞ የሚኖርን ክፋት (ዘፍ. 2:9) ለማነጻጸር ጥቅም ላይ ውሏል።

“መልካም እንደሆነ አየ” በሚል የቀረበው ሀረግ; የፍጥረት ሥራ ውብ; ፍጹም; አንዳችም ክፋት ያልነበረበትና በግሩም ሁኔታ እየሄደ የነበረ--የሚል ፍቺ አለው። ምድር “ገና” እንደ ዛሬዋ; እንደ እኛ በኃጢአት እና በሞት ያለመጠቃቷ ጽንሰ ሀሳብ; በሁለተኛው የፍጥረት ጅማሮ የሚኖረውን ሁኔታ ያረጋገጠ ነበር (ዘፍ. 2:5)።

ይህ ስለ ፍጥረት የቀረበ መግለጫ ከዝግመተ ለውጥ ጽንሰ ሀሳቦች ጋር በእጅጉ ይቃረናል። የዝግመተ ለውጥ ጽንሰ ሀሳቦች ምድር በተከታታይ ገቢራዊ በሆኑ ድንገተኛ ክስተቶች መንስዔ ደረጃ በደረጃ ራሷን በሂደት እንደምትቀርጽ በይፋ ይናገራሉ።

በአንጻሩ የመጽሐፍ ቅዱስ ደራሲ ደግሞ እግዚአብሔር ዓለምን ሆን ብሎና ዐውቆ ወዲያው እንደፈጠራት ያረጋግጣል (ዘፍ. 1:1)። ከሥነ ፍጥረት በአጋጣሚ ወይም እንደ ዕድል የተከሰተ አንድም ነገር አልነበረም። ይህች ዓለም በእግዚአብሔር ፈቃድ እና ቃል ብቻ እንጂ በራሷ አልመጣችም (ዘፍ. 1:3)። በዘፍ. 1 በመጀመሪያ እግዚአብሔር ሰማያትንና ምድርን “ፈጠረ”- በዕብራይስጥ “ባራ” በሚል የቀረበው ይህ ግስ ጥቅም ላይ የሚውለው እግዚአብሔርን ብቻ ባለቤት በማድረግ ሲሆን; ቅጽበታዊ ተፈጻሚነት ማግኘትን ያመለክታል: እግዚአብሔር ተናገረ; ሆነ።

በዚያን ጊዜ “ሁሉ” ነገር ክንውን እንዳገኘ የፍጥረት ታሪክ የሚጠቁመን ሲሆን (ዘፍ. 1:31); እንደ ራሱ እንደ ፈጣሪ አባባል ደግሞ “እጅግ መልካም ነበረ” (ዘፍ. 1:31)። የሰማያትንና የምድርን አፈጣጠር ራሱ ዘፍ. 1:1 የሚገልጽልን ሲሆን; ዘፍ. 2:1 ደግሞ ሥራው ክንውን ማግኘቱን ይፋ ያደርግልናል። ሰንበትን ጨምሮ ሁሉም በሰባት ቀናት ውስጥ ተፈጸመ።

`ምድርና ሙላቷ የዛሬውን ገጽታ ለመያዝ ቢሊዮን ዓመታት ፈጅቶባታል የሚለው የዝግመተ ለውጥ ጽንሰ ሀሳብ; የዘፍጥረትን የፍጥረት ታሪክ ሙሉ በሙሉ ውድቅ የሚያደርገው ለምንድን ነው? ሁለቱ አመለካከቶች በሁሉም መንገድ የማይጣጣሙት ለምንድን ነው?`