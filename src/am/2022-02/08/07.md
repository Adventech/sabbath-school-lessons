---
title:  ተጨማሪ ሀሳብ
date:  20/05/2022
---

አብርሃም እግዚአብሔር ዕቅዶቹን የሚያጋራው (ዘፍ.  18:17) እጅግ የተለየ ነቢይ ስለ ነበር; ፈጣሪ አምላክ የአብርሃም ሰብዓዊ ክልል ውስጥ በመግባት በተወሰነ ደረጃም ቢሆን በልጁ መሥዋዕትነት የሚገኘውን ደኅንነት አጋራው።

“ይስሐቅ ስለ ዓለም ኃጢአት መሥዋዕት የሚሆነው የእግዚአብሔር ልጅ ምስል ነበር። ለሰው ልጅ የተዘጋጀውን የደኅንነትን ወንጌል እግዚአብሔር በአብርሃም ላይ ጫነ። ይህን ለማድረግ; እና እውነትን ለእርሱ በተጨባጭ ለማሳየት ብሎም እምነቱን ለመፈተን--ተወዳጁን ልጁን ይስሐቅን መሥዋዕት አድርጎ እንዲያቀርብለት ጠየቀው። አብርሃም የወደቀውን ሰብዓዊ ዘር የመቤዠትን ዕቅድ በጥልቅ ይረዳ ዘንድ በዚያ ልብ የሚሰብር ሐዘንና ሥቃይ ባጠላው አስፈሪ ጽልመታዊ ፈተና ውስጥ ማለፍ ነበረበት። ዘላለማዊው አምላክ ሰውን ከውድመት ለመታደግ ሲል ራሱን ክዶ የገዛ ልጁ እንዲሞት አሳልፎ መስጠቱ; ሊነገር የማይቻል መሆኑን አብርሃም ከገዛ ልጁ ተሞክሮ እንዲማር ተደረገ። አብርሃም ልጁን እንዲሠዋ የተሰጠውን መለኮታዊ ትእዛዝ በማክበር የጸናበትን የአዕምሮ ሥቃይ የሚተካከል ምንም ነገር የለም”—Ellen  G. White, Testimonies for the Church, vol. 3, p. 369.

“አብርሃም ዕድሜው በመግፋቱ ምክንያት ብዙም ሳይቆይ እንደሚሞት ቢጠበቅም ነገር ግን የተስፋውን ቃል ለልጁ በማስተላለፉ ረገድ አንድ ተግባር ብቻ ይቀረው ነበር። ይስሐቅ የእግዚአብሔርን ቃል በመጠበቅ እና የተመረጡ ሕዝቦች አባት በመሆን እርሱን እንዲወርሰው ከሰማይ የተመረጠ ቢሆንም ነገር ግን ገና ሚስት አላገባም ነበር። የከነዓን ነዋሪዎች ለጣኦት አምልኮ የተጋለጡ ሲሆኑ እግዚአብሔር ደግሞ በሕዝቦቹ እና በእነዚያኞች መካከል ጋብቻ ከተመሠረተ የጣኦት አምልኮን እንደሚያስከትል ስለሚያውቅ ይከለክል ነበር። አብርሃም በልጁ ዙሪያ ያሉ ብልሹ ተጽዕኖዎች የሚኖራቸው ውጤት ያስፈራው ነበር… በአብርሃም አእምሮ ውስጥ ለልጁ የምትሆን ሚስት የመምረጡ ጉዳይ ወሳኝነቱ ከፍተኛ ነበር። ሊድረው የሚፈልገው ከእግዚአብሔር የማታርቀውን ሴት ነው።… ይስሐቅ በአባቱ ብልሀት እና ስሜት በመተማመን በሚስት መረጣው ዙሪያ እግዚአብሔር አመራር እንደሚሰጥ ይገባው ስለነበር ጉዳዩን ለአባቱ ተወለት።”--የኃይማኖት አባቶችና ነቢያት: ገጽ 189-190።

**የመወያያ ጥያቄዎች**

`1.አብርሃም ይስሐቅን ለመሠዋት ስለ ነበረው ፈቃደኝነት በክፍል ውስጥ ተወያዩ። ይህ ዘገባ የሚገልጠውን የተለየ ዓይነት እምነት በዐይነ ህሊናዎ ለመሳል ይሞክሩ። በዚህ ታሪክ በጣም የሚያስደንቀው; በተመሳሳይ የሚያስጨንቀው ምንድን ነው? 2.የመምረጥ ነጻነትን በተመለከተስ? እምነታችን ከዚህ ተጨባጭ እውነታ ውጪ ትርጉመ ቢስ የሆነው ለምንድን ነው? የመምረጥ ነፃነትን አስመልክቶ በመጽሐፍ ቅዱስ ምን ዓይነት ምሳሌዎች አሉን? ሰዎች ይህን ነጻነታቸውን ተጠቅመው የተሳሳተ ምርጫ ቢያደርጉም; በመጨረሻ አምላካዊው ፈቃድ የሚፈጸመው እንዴት ነው?`