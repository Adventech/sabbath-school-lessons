---
title:  ሚስት ለይስሐቅ
date:  18/05/2022
---

`ዘፍ. 24 ሣራ ከሞተች በኋላ ስለ ተፈጸመው የይስሐቅ ጋብቻ ይነግረናል። ሁለቱ ታሪኮች ተዛማጅነት አላቸው።  ጥቅሶቹን ያንብቡ: ዘፍ. 24። አብርሃም ልጁ ከከነዓናውያን ሴት አንዷን እንዳያገባ በእጅጉ አሳስቦት የነበረው ለምንድን ነው?`

አብርሃም ሚስቱን ለመቅበር መሬቱን ለመያዝ እንደፈለገ ሁሉ; እግዚአብሔር ዘሮቹ ይህችን ምድር እንደሚወርሱ በገባው ቃል ኪዳን መሠረት አሁን ይስሐቅ ከተስፋይቱ ምድር ውጪ እንደማይቀመጥ አጥብቆ እየተናገረ ነው (ዘፍ. 24: 7)። በተጨማሪም ይስሐቅ የእርሱን ሙሽራ ወደ ሣራ ድንኳን ለማምጣት የወሰደው እርምጃ እንዲሁም በርብቃ አማካይነት “ከእናቱ ሞት ተጽናና” (ዘፍ. 24:67) በሚል መነገሩ; መለስ ብሎ የሣራን ሞት የሚያመለክት ሲሆን; ይህም ይስሐቅ እናቱን በሞት በማጣቱ ተሰምቶት የነበረውን ሥቃይ ያመለክታል።

ታሪኩ ጸሎት እና የጸሎት ምላሽን በሰፊው ያካተተ ከመሆኑም በላይ በአምላካዊው በቸርነት የተሞላ መግቦት እና በሰብዓዊው ነጻነት ዙሪያ የበለጸገ ነው። “በሰማይና በምድር አምላክ በእግዚአብሔር…” (ዘፍ. 24:3) የሚሉት አብርሃም የተናገራቸው ቃላት ከሁሉ አስቀድሞ ለእግዚአብሔር ፈጣሪ አምላክነት ዕውቅና የሰጠና (ዘፍ. 1:1; ዘፍ. 14:19) ራሱን መሲሑን ጨምሮ ከአብርሃም ዘር መወለድን በቀጥታ የሚመለከት ነው። “ ‘መልአኩን’ ” እና “ ‘የሰማይ አምላክ እግዚአብሔር’ ” (ዘፍ. 24:7) በሚል የቀረበው ማጣቀሻ; ቀደም ሲል ይስሐቅን ከመታረድ ወደ ታደገው የእግዚአብሔር መልአክ ያመለክታል (ዘፍ. 22:11)። መላውን ዩኒቨርስ የሚቆጣጠረው እግዚአብሔር አምላክ; ይስሐቅን ለመታደግ ጣልቃ የገባው የጌታ መልአክ; በዚህ የጋብቻ ጥያቄ ከፊት ይቀድማል።

ልጅቷ ለእግዚአብሔር ጥሪ ምላሽ ላትሰጥ የምትችልበት ዕድል ሊኖር ከመቻሉ አኳያ አብርሃም ጉዳዩን ክፍት አድርጎ ይተወዋል። እርሱ ኃያል አምላክ ቢሆንም; ነገር ግን ሰዎች እንዲታዘዙት አያስገድዳቸውም። ምንም እንኳ እግዚአብሔር ለርብቃ ያለው እቅድ ኤሊዔዘርን እንድትከተል ቢሆንም; የመምረጥ ነፃነቷ እንደተጠበቀ ነው። ይኸውም ይህች ልጅ መምጣት የማትፈልግ ከሆነ ልትገደድ አትችልም።

ስለዚህ እግዚአብሔር ለእኛ ለሰዎች የሰጠንን የመምረጥ ነጻነት ይኸውም እርሱ ስለማይደፈጥጠው በታላቅ ምስጢር የተሞላ ነጻነት እነሆ ሌላ ምሳሌ በዚህ ስፍራ እንመለከታለን። ይሁን እንጂ ሰብዓዊው ፍጡር ተጨባጭ የመምረጥ ነጻነቱን ለአያሌ አስከፊ ውሳኔዎች ቢጠቀምበትም; ነገር ግን በስተመጨረሻ የእግዚአብሔር ፍቅር እና መልካምነት አሸናፊ እንደሚሆን አሁንም ልበ ሙሉ መሆን እንችላለን።

`የሁሉም የበላይ እግዚአብሔር ሆኖ ሳለ; ነገር ግን ሁሉም ነገር እንደ እግዚአብሔር ፈቃድ ገቢራዊ አለመሆኑን ማወቃችን ሊያጽናናን የሚችለው እንዴት ነው? ለምሳሌ እንደ ዳን. ምዕ. 2 ያሉ ትንቢቶች ይህን ነጥብ የሚያረጋግጡልን እንዴት ነው?`