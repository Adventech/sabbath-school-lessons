---
title:  የሞሪያ ተራራ
date:  15/05/2022
---

`ጥቅሶቹን ያንብቡ: ዘፍ. 22:1-12; ዕብ. 11:17። የዚህ ፈተና ትርጉም ምን ነበር? ከዚህ አስደናቂ ክንውን ምን ዓይነት መንፈሳዊ ትምህርቶች ማግኘት እንችላለን?`

ዘፍ. 22 የሥነ መለኮት ምሑራንን ብቻ ሳይሆን ፈላስፎችንና አርቲስቶችን ጭምር ያስደመመ; በዓለም አቀፉ ሥነ ጽሑፍ በከፍተኛ ደረጃ የሚመደብ ነው። ይሁን እንጂ የአምላካዊውን ፈተና ፍቺ ለመረዳት አስቸጋሪ ነው። ይህ መለኮታዊ ትእዛዝ ኋላ ላይ የተሰጠውን ሰው መሥዋዕት አድርጎ የማቅረብ ክልከላ የሚቃረን (ዘሌዋ. 18:21) ከመሆኑም በላይ; እግዚአብሔር በይስሐቅ በኩል ከሰጠው አምላካዊ ዘላለማዊ ቃል ኪዳን በተጻራሪ የሚሠራ ይመስላል (ዘፍ. 15:5)።

ታዲያ እግዚአብሔር ይህን እንዲያደርግ የጠራበት ዓላማ ምን ነበር? እንዲህ በሆነ ኃይለኛ መንገድ ለምን ፈተነው?

“ፈተና” (በዕብራይስጥ ኒሳህ) የተሰኘው መጽሐፍ ቅዱሳዊ ጽንሰ ሀሳብ ሁለት ተቃራኒ ሀሳቦችን ያካትታል። አንደኛው የፍርድን ጽንሰ ሀሳብ የሚጠቅስ ሲሆን; ይኸውም በሚፈተነው ሰው ልብ ውስጥ ያለውን ነገር ለማወቅ ነው (ጥቅሶቹን ያስተያዩ: ዘዳ. 8:2 እና ዘፍ. 22:12)። ሁለተኛው የአምላካዊውን ጸጋ ዋስትና ለሚፈተነው ሰው ያመጣል (ዘፀ. 20:18-20)።

በዚህ ጉዳይ; አብርሃም በእግዚአብሔር ላይ ያለው እምነት “የወደፊት” ትውልዱን አደጋ ላይ እስከ መጣል ያደርሰዋል። ይህም ሆኖ በእግዚአብሔር ላይ እምነት ስላለው; ለማስተዋል የቱንም ያህል አስቸጋሪ ቢሆንም እርሱ የጠየቀውን ሁሉ ያደርጋል። ደግሞስ በማናየው ወይም ሙሉ በሙሉ ባልገባን ነገር ላይ እምነት ካልጣልን--እምነት ምንድን ነው?

እንዲሁም መጸሐፍ ቅዱሳዊው እምነት አቅማችንን ሁሉ ለእግዚአብሔር ስለ መስጠትና ለእርሱ መሥዋዕት አድርጎ ስለ ማቅረብ ብቻ አይደለም። በእርግጥ  ይህ የራሱ ሚና አለው (ሮሜ 12:1)። ነገር ግን በጎነቱ ለእኛ የማይገባ መሆናችንን በማስተዋል; ባለን አቅም እርሱን ማመንና ጸጋውን መቀበል ይኖርብናል። ይህ እውነት ተከትሎ በመጣው ነገር በድጋሚ ተረጋገጠ። ሁሉም የአብርሃም ሥራዎች; በርካታ በቅንአት የተሞሉ ተግባሮቹ; ከልጁ ጋር ያደረገው በህመም የተሞላ ጉዞ; ሌላው ቀርቶ ለመታዘዝና የገዛ አካሉን ክፋይ መሥዋዕት አድርጎ ለእግዚአብሔር ለማቅረብ የነበረው ዝግጁነት የቱንም ያህል አስተማሪ ቢሆንም; ሊያድነው ግን አልቻለም። ለምን? ምክንያቱም ጌታ ራሱ ለእርሱ ብቸኛ የመዳን ተስፋ ወደሆነው የሱስ የሚያመላክተውን የአውራ በግ መሥዋዕት አቅርቦ ነበር።

በዚህ ወቅት አብርሃም የአምላካዊውን ጸጋ ምንነት ሳያስተውል እንዳልቀረ ይታመናል። ምንም እንኳ የአብርሃም ተግባራት ብርቱ ምሳሌ እንደሆኑበት; እንደ እርሱ ለእግዚአብሔር አብልጠን እንድንሠራ ብንጠራም; ነገር ግን የሚያድነን የገዛ ሥራችን ሳይሆን ይልቁንም እግዚአብሔር ስለ እኛ የሠራው ሥራ ነው (ያስተያዩ: ኤፌ. 3:8 እና ሮሜ 11:33)። በሞሪያ ተራራ ላይ የተስተዋለው የአብርሃምና የይስሐቅ ታሪክ; ስለ እምነትዎና እምነትዎን እንዴት እንደሚገልጹ አስመልክቶ በግል ምን ይነግሮታል?