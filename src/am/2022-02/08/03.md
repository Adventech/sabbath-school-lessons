---
title:  እግዚአብሔር ያዘጋጃል
date:  16/05/2022
---

`ጥቅሶቹን ያንብቡ: ዘፍ. 22:8; 14; 18። እግዚአብሔር እንደሚያዘጋጅ የገባውን ቃል የፈጸመው እንዴት ነበር? ምን አዘጋጀ?`

ይስሐቅ ስለ መሥዋዕቱ እንስሳ አባቱን ሲጠይቀው አብርሃም “ ‘ለሚቃጠል መሥዋዕት የሚሆነውን በግ እግዚአብሔር ራሱ ያዘጋጃል’ ” (ዘፍ. 22:8) የሚል አስደናቂ መልስ ሰጠው። ሆኖም የዕብራይስጡ ግስ “እግዚአብሔር እራሱን እንደ መሥዋዕቱ በግ ያቀርባል” የሚል አንደምታ ሊኖረው ይችላል።  “ያዘጋጃል” (ይርኤሎ) የሚለው ግስ “ራሱን ያቀርባል” (ወይም ቃል በቃል “ራሱን ያያል”) የሚል ፍቺ ሊኖረው ይችላል።

`በዚህ ስፍራ እያየን ያለነው ጌታ ራሱ እየተሠቃየና የኃጢአታችንን ቅጣት በራሱ እየከፈለ እንደነበረ የሚያሳየውን የደኅንነትን ዕቅድ መሠረታዊ ነጥብ ነው። ጥቅሶቹን ያንብቡ: ዮሐ. 1:1-3 እና ሮሜ 5:6-8። በዚህ ስፍራ ማለትም በሞሪያ ተራራ በምሳሌነት የተተነበየው መሥዋዕት በመስቀል ላይ የሆነውን ነገር እንድንገነዘብ የሚረዳን እንዴት ነው?`

ከመስቀሉ ትዕይንት አያሌ ዘመናት ቀደም ብሎ “በቁጥቋጦው መካከል ቀንዶቹ የተጠላለፉበት” የመሥዋዕት በግ (ዘፍ. 22:13) በቀጥታ የሱስን የሚያመላክት ነበር። እርሱ በዚህ ስፍራ “የታየ” ሲሆን; አብርሃም ቆየት ብሎ “በእግዚአብሔር ተራራ ይታያል” ሲል ክስተቱን ገልጾአል። ዘፍ. 22: 14 [1962 ትርጉም])። የሱስ ራሱ “አባታችሁ አብርሃም ቀኔን ለማየት ተስፋ በማድረግ ተደሰተ፤ አየም፤ ሐሴትም አደረገ” (ዮሐ. 8:56) ሲል በዚህ ስፍራ የተስተዋለውን የአብርሃም አባባል በማስተጋባት እርሱ የተናገረውን ትንቢታዊ ቃል አመልክቷል።

“እግዚአብሔር አብርሃም ልጁን እንዲሠዋለት ያዘዘው አእምሮውን በወንጌል ተጨባጭ እውነታ ለመማረክ እና እምነቱን ለመፈተን ነበር። በዚያ በጽልመት በተዋጠ አስፈሪ የፈተና ወቅት በነበሩት ቀናት ውስጥ ያሳለፈው መከራ እግዚአብሔር አምላክ የሰውን ልጅ ለማዳን ሲል የሚከፍለው መስዋዕትነት ምን ያህል ግዙፍ እንደሆነ ከራሱ ልምድ እንዲረዳው ለማስቻል ነበር።”-የኃይማኖት አባቶችና ነቢያት: ገጽ 169-170)።

`በዚህ ስፍራ የተፈጸመው ነገር--በመስቀል ላይ የሆነውን እና እግዚአብሔር ለእኛ ሲል የተቀበለውን መከራ የበለጠ እንድንረዳ የሚረዳን እንዴት ነው? ለተደረገልን ነገር የእኛ ምላሽ ምን መሆን አለበት?`