---
title:  የሣራ ሞት
date:  17/05/2022
---

በዘፍ. 22:23 የርብቃን መወለድ ዜና የምንሰማ ሲሆን; ይህ ዜና ወደፊት በይስሐቅና ርብቃ መካከል የሚኖረውን ጋብቻ ታሳቢ ያደረገ ነው (ዘፍ. 26)። እንደዚሁም የአብርሃም ሚስት ሣራ ሞት እና ቀብር ዘገባ (ዘፍ. 23); የወደፊቱን ከኬጡራ ጋር የሚኖረውን ጋብቻ ከግምት ያስገባ እንደሆነ እናያለን (ዘፍ. 25:1–4)።

`ጥቅሶቹን ያንብቡ: ዘፍ. 23። የሣራ ሞትና ቀብር ታሪክ እግዚአብሔር ለአብርሃም በገባው የተስፋ ቃል ፍጻሜ ላይ ምን ሚና አለው?`

ከይስሐቅ መሥዋዕት ታሪክ በኋላ የሣራ ሞት መነገሩ; የልጇን ሕይወት ሊቀጥፍ ይችል በነበረው በዚህ ክስተት ተጎድታ ሊሆን እንደሚችል ይጠቁማል። ቀደም ሲል ከእርሱ ጋር ባደረገችው ጉዞ እና አልፎ አልፎ ሊከሰት በሚችል የእምነት መንሸራተት; ሣራም እንዲሁ በቀጥታም ሆነ በተዘዋዋሪ ከባሏ ጋር “ፈተና” ውስጥ ነበረች (ዘፍ. 12:11-13)።

ሣራ የተለየ አንደምታ ባላቸው ወይም ሊረብሹአት በሚችሉ ጉዳዮች እጆቿን አጣጥፋ ቁጭ የምትል ዓይነት ሴት አልነበረችም (ዘፍ. 16::3–5; ዘፍ. 18:15; ዘፍ. 21:9-10)። የእርሷ አለመኖርና ዝምታ; እንዲሁም ከዚያ አስገራሚ ክስተት በኋላ የምትሞትበት የጊዜ ሁናቴ; ከአካላዊ መገኘቷ ይልቅ ለክስተቶቹ ያላትን ጠቀሜታ ይበልጥ ይናገራል። የሣራ እርጅና የተጠቀሰው (ዘፍ. 23: 1) የአብርሃምን የሸምግልና ዕድሜ ለማስተጋባት (ዘፍ. 24:1) እንደ መሆኑ ለታሪኩ ያላትን አስፈላጊነት ያሳያል።

በመሠረቱ በብሉይ ኪዳን ዕድሜዋ የተጠቀሰላት ብቸኛ ሴት ሣራ ብቻ ስትሆን; ይህ ደግሞ ከተጨባጩ እውነታ በኋላ በታሪኩ ውስጥ ያላትን ተሳትፎ ያሳያል። አብዛኛው የምዕራፉ ክፍል በሣራ ሞት ዙሪያ ሳይሆን; በምትቀበርበት መሬት ግዢ ላይ ትኩረት ማድረጉ ከተስፋይቱ ምድር ጋር ያለውን ግንኙነት አጉልቶ ያሳያል።  እንደ ተጠበቀው የሣራ “በከነዓን ምድር” መሞት (ዘፍ. 23:2); እግዚአብሔር ምድሪቱን እንደሚወርሱ የገባውን ቃል ኪዳን ያጸና ነበር። ከአብርሃም የዘር ግንድ በተስፋይቱ ምድር የሞተችና የተቀበረች የመጀመሪያ ሰው ሣራ ናት። አብርሃም “ ‘ለአገሩ እንግዳ፤ ለሰዉ ባዳ’ ” (ዘፍ. 23:4) መሆኑ አብልጦ ስላሳሰበው; ለኬጢ ልጆች ያቀረበው ጥብቅ ሙግት የእርሱ ፍላጎት የመቃብር ቦታ ለማግኘት ብቻ እንዳልሆነ ያሳያል። እርሱን በዋነኝነት የሚያሳስበው በመሬቱ ላይ በቋሚነት የመኖሩ ጉዳይ ነው።

`ጥቅሱን ያንብቡ: ዘፍ. 23:6። ይህ ሁኔታ አብርሃም ስለነበረው መልካም ስም ምን ይነግረናል? እንደዚያ እንዲያደርግ ጌታ የተጠቀመበት መሆኑን ለመረዳት ይህ አስፈላጊ የሆነው ለምንድን ነው?`