---
title:  የዮሴፍ ወደ ሥልጣን ከፍታ መውጣት
date:  12/06/2022
---

ለዮሴፍ; የፈርዖን ሕልሞች እግዚአብሔር በምድሪቱ “ሊሠራው ያለውን” (ዘፍ. 41:28) ነገር የገለጠ ነበር። ይሁን እንጂ ዮሴፍ--ንጉሡ ፈርዖን እርሱ በሚያምነው እግዚአብሔር አምላክ እንዲያምን ጥሪ አላደረገለትም። ከዚህ ይልቅ ዮሴፍ በተግባር የተገለጠ ፈጣን ምላሽ ይሰጥ ነበር። ዮሴፍ የምጣኔ ሀብት መርኀ ግብር ንድፈ ሀሳብ ለንጉሡ አቅርቧል። የሚገርመው በፈርዖን አእምሮ የቀረው ይህ ዮሴፍ ምጣኔ ሀብትን አስመልክቶ የተናገረው ክፍል ብቻ ነበር። በዚህም ያየው ህልም ከነበረው መንፈሳዊ ትርጉም እና ሕልሙን በመስጠት ዙሪያ ካለው አምላካዊ ሚና ይልቅ; በምጣኔ ሀብት አስተምህሮዎቹ ፋይዳ ላይ ይበልጥ ፍላጎት የነበረው ይመስላል።

`ጥቅሶቹን ያንብቡ: ዘፍ. 41: 37-57። በዮሴፍ ስኬት ውስጥ የእግዚአብሔር ቦታ ምንድን ነው?`

ፈርዖን ዮሴፍን የመረጠው ሕልሙን በትክክል ስለተረጎመና መጪውን የምድሪቱን ችግር ስለገለጠ ብቻ ሳይሆን ለችግሩ መፍትሔ ስለነበረው እና “ዕቅዱ መልካም” (ዘፍ. 41:37) ስለነበር ጭምር ሲሆን; ይህ ደግሞ የፈርዖን ሹማምንት በአንድነት የተጋሩት ሀሳብ ነበር። የፈርዖን ምርጫ ከመንፈሳዊው ይልቅ በተጨባጭ ጉዳይ ነገር ላይ የሚያመዝን ይመስላል። ሆኖም “አስተዋይና ብልኅ” (ዘፍ. 41:39) በሆነው ዮሴፍ ላይ “የእግዚአብሔር መንፈስ” (ዘፍ. 41:38) መኖሩን ፈርዖን ተገንዝቦ ነበር። መግለጫው ይህ ዓይነቱ ብልሃትና ማስተዋል በተለይ ከእግዚአብሔር ብቻ እንደሚሰጥ ያሳያል። (ያስተያዩ: ዘፍ. 41:33 እና 1ነገሥ. 3:12)።

በመጽሐፍ ቅዱስ የቀረቡት ዝርዝር ጉዳዮች በሙሉ ከወቅቱ የግብፅ ታሪካዊ ሁኔታ ጋር የሚስማሙ ናቸው። ከፖለቲካ ውሳኔ አኳያ ፈርዖን ዮሴፍን ከፍተኛ ባለሥልጣን አድርጎ መመደቡ በጥንታዊቷ ግብፅ ያልተለመደ አሠራር አልነበረም።

ቀጣዮቹ ሰባት ዓመታት የተትረፈረፉ ምርቶች የተሰበሰቡባቸው ከመሆናቸው አኳያ “ልኩን መስፈርና መመዝገብ” (ዘፍ. 41:49) የማይቻል እህል መገኘቱ የአምላካዊው መግቦት ምልክት ነበር። “እንደ ባሕር አሸዋ” (ዘፍ. 41:49) በሚል የቀረበው ማነጻጸሪያ ይህ የእግዚአብሔር በረከት (ዘፍ. 22:17) መሆኑን ያሳያል። ዮሴፍ ሥራውን ውጤታማ አድርጎ የባረከለት ከእነዚህ ሁለት ክስተቶች በስተጀርባ ያለ አንድ አምላክ እንደሆነ ያንጸባርቃል። ዮሴፍ ስሞቻቸው እግዚአብሔር ለእርሱ ያደረገለትን በጎነትና ህመም ያለውን ትውስታ ወደ ደስታ (ምናሴ) መቀየሩን እና የቀድሞው መከራ ወደ ፍሬያማነት (ኤፍሬም) መለወጡን የሚያሳዩ ሁለት ወንዶች ልጆች ወልዷል። እግዚአብሔር መጥፎውን ወደ መልካም የቀየረበትን የሚያሳይ እንዴት ያለ ታላቅ ምሳሌ ነው!

`ሌሎች አምላካችንን በተጨባጭ እንዲያዩ የሚያስችለው የትኛው የሕይወታችን ክፍል ነው?`