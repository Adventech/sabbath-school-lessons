---
title:  ዮሴፍ እና ብንያም
date:  14/06/2022
---

ያዕቆብ ከራሔል የወለደውና ከእርሱ ጋር ያለው ብቸኛ ልጁ ብንያም; አብሯቸው እንዲሄድ በቀላሉ ሊፈቅድ አልቻለም። ዮሴፍን እንዳጣ ሁሉ; እርሱንም እንዳያጣ ፈራ (ዘፍ. 43:6-8)። ሆኖም የመጣውን እህል በልተው ከጨረሱና (ዘፍ. 43:2) ይሁዳ ለብንያም መመለስ ኃላፊነት ከወሰደ በኋላ (ዘፍ. 43:9); በመጨረሻ ለሁለተኛ ጊዜ ወደ ግብፅ እንዲወርዱና ብንያምም አብሯቸው እንዲሄድ ያዕቆብ ፈቀደ።

`ጥቅሶቹን ያንብቡ: ዘፍ. ምዕ. 43። የብንያም መገኘት በክስተቶች ሂደት ላይ ምን ተጽእኖ ነበረው?`

የብንያም መገኘት በክስተቶቹ ላይ ሚዛን እንዲደፋ አድርጓል። ሁሉም ወንድሞቹ በዮሴፍ ፊት ቆመው ሳለ; ዮሴፍ የሚመለከተው ብቸኛ ሰው ብንያም ነበር (ዘፍ. 43:16)። “ወንድሜ” ብሎ በብቸኝነት የጠራው ብንያምን ነው (ዘፍ. 45:12)። ብንያምን በስሙ የጠራው ሲሆን; ሌሎቹን ግን በስም አልጠቀሰም። ይልቁንም “ሰዎች” በሚል እንደተጠቀሱ እንመለከታለን (ዘፍ. 43:16)።

ዮሴፍ ብንያምን “ ‘ልጄ’ ” ብሎ የጠራው ሲሆን; ይህ ደግሞ ለእርሱ ያለውን የተለየ ፍቅር ያሳያል (ጥቅሶቹን ያነጻጽሩ: ዘፍ. 43:29 እና ዘፍ. 22: 8)። የዮሴፍ ብንያምን መባረክ “ጸጋን” (ዘፍ. 43:29) የሚያሳይ ሲሆን; እርሱ ከሌሎቹ ወንድሞቹ ያላገኘውን ጸጋ ለብንያም ይመልስለታል።

የዮሴፍ ወንድሞች በተመለሰው ገንዘብ ምከንያት እስር ቤት እንዳይገቡ ቢፈሩም; ዮሴፍ ግን የብንያምን መገኘት አስመልክቶ ግብዣ አዘጋጀላቸው። ሁኔታው ብንያም ለአጠቃላዩ ክስተት የመዋጀት ውጤት ያስገኘ ያህል ነበር። ወንድማማቾቹ የተቀመጡት እንደየ ዕድሜአቸውና የተዋረድ ክብራቸው ቢሆንም; ነገር ግን ለታናሹ ወንድማቸው ብንያም ከሌሎቹ አምስት እጥፍ የላቀ መስተንግዶ ተደረገለት (ዘፍ. 43:33-34)። ይህም ሆኖ; ከብዙ ዓመታት በፊት ዮሴፍ የአባቱ ተወዳጅ በነበረበት ወቅት; በግማሽ ወንድማቸውና በገዛ አባታቸው ላይ እንዲፈጽሙ ከገፋፋቸው ዘግናኝ ድርጊት በተቃራኒ; አሁን የተመለከቱት አድልዎ አልረበሻቸውም (ዘፍ. 37:3-4)።

“ዮሴፍ ለብንያም ይህን የተለየ ውለታ መፈጸሙ ወንድሞቹ ከዚህ በፊት ለእርሱ ያሳዩትን ቅናትና ጥላቻ አሁንም በብንያም ላይ ይደግሙት እንደሆን በማየት ለማረጋገጥ ነበር። ወንድማማቾቹ የሚነጋገሩበትን ቋንቋ ዮሴፍ አይረዳም በሚል አስተሳሰብ እርስበርሳቸው በነጻነት ይጨዋወቱ ነበር። ይህ ደግሞ የእነርሱን እውነተኛ ስሜት ለመረዳት ይችል ዘንድ ለዮሴፍ ጥሩ አጋጣሚ ፈጠረለት። አሁንም ተጨማሪ ፈተና ሊፈትናቸው ስለፈለገ ወደ አገራቸው ለመጓዝ ከመነሳታቸው አስቀድሞ በታናሽ ወንድማቸው ስልቻ ውስጥ የራሱ የብር ዋንጫ እንዲቀመጥ ትዕዛዝ ሰጠ።”--ኤለን ጂ. ኋይት: የኃይማኖት አባቶችና ነቢያት: ገጽ: 254።