---
title:  የብር ዋንጫው
date:  15/06/2022
---

`ጥቅሶቹን ያንብቡ: ዘፍ. ምዕ. 44። ዮሴፍ የብር ዋንጫው በሌሎቹ ወንድሞቹ ስልቻ ሳይሆን; በብንያም ስልቻ ውስጥ እንዲከተት ለምን አደረገ?`

ይህ ታሪክ ቀደም ብሎ ከቀረበው ጋር ይመሳሰላል። ቀደም ሲል እንዳደረገው ዮሴፍ ዝርዝር መመሪያዎችን ለቤቱ አዛዥ በመስጠት አሁንም በድጋሚ  በየሰዎቹ ስልቻ እህል እንዲቋጠር ያደርጋል። በዚህ ጊዜ ግን ውድ የሆነው የእርሱ መጠጫ ዋንጫ በብንያም ስልቻ ውስጥ እንዲከተት ዕንግዳ ትእዛዝ ይሰጣል።

ይህን ተከትሎ ነገሮች የተለየ መልክ እንዲይዙ ይሆናሉ። በከዚህ ቀደሙ ጉዞአቸው ወንድማማቾቹ ወደ ከነዓን የተመለሱት ብንያምን ይዘው ለመምጣት ሲሆን; አሁን ግን ዮሴፍን ለመጋፈጥ ወደ ግብፅ መመለስ አለባቸው። ቀደም ሲል በነበረው ሁኔታ ሁሉም በየስልቻዎቻቸው ውስጥ ተመሳሳይ ነገር አግኝተው የነበረ ሲሆን; አሁን ግን የዮሴፍ ጽዋ በብንያም ስልቻ ውስጥ ተገኝቷል በሚል እርሱ ብቻ ተለየ። በዮሴፍ ገበታ የክብር ዕንግድነት የተሰጠውና ዋንጫውን የማግኘት ዕድል የነበረው ብንያም; አሁን ያንን ውድ ዋንጫ ሰርቋል በሚል ተጠርጥሮ ክስ ተመሠረተበት። ወደ እስር ቤት ያመራል።

የብር ዋንጫው ስርቆት በወንድሞቹ ልብ ውስጥ የጥፋተኝነት ስሜት እንዲቀሰቀስ ምክንያት ሆነ። ይሁዳ ዮሴፍ የተናገረውን የተረጎመበት መንገድ ይኸው ነበር። ምክንያቱም እግዚአብሔር በእነርሱ ውስጥ ያገኘውን በደል ይጠቅሳል (ዘፍ. 44:16)። በተጨማሪ የዚህ ውድ ጽዋ መሰረቅ ከባድ ቅጣት የሚያስከትል ከመሆኑም በላይ; የሌሎች ወንድሞቹን አስተሳሰብም የሚፈትን ይሆናል።

በወንድማማቾቹ የተስተዋለው ጥልቅ ስሜትና ለጉዳዩ የሰጡት ምላሽ ከፍ ያለ ትርጉም አለው። ብንያም እንደ ወንድሙ ዮሴፍ መጥፋቱ ነው ብለው በመስጋት ሁሉም ተመሳሳይ ህመም ተጋሩ። ምንም እንኳ ዮሴፍ እንደ ብንያም ንጹህ የነበረ ቢሆንም; እነርሱም በግብፅ ባሪያ እንደሚሆኑ አስበዋል። ዐውራው በግ በይስሐቅ “ፈንታ” መሥዋዕት እንደሆነ ሁሉ (ዘፍ. 22:13) ይሁዳም በብንያም “ፈንታ” (ዘፍ. 44:33) ባሪያ ሆኖ እዚያው ለመቅረት ሀሳብ አቀረበ። ይሁዳ ራሱን እንደ መሥዋዕት; እንደ ምትክ አድርጎ ያቀረበበት ዓላማ; በአባቱ ላይ የሚደርሰውን “መከራ” ለመጋፈጥ በማሰብ ነው (ዘፍ. 44: 34)።

`በይሁዳ ምላሽ ስለ ምትክነት በምሳሌነት የተገለጸው የትኛው የፍቅር መሠረታዊ ሥርዓት ነው? እንዲህ ዓይነቱ ፍቅር መጽሐፍ ቅዱሳዊውን የድነት ሥነ መለኮታዊ አስተምህሮ እንዴት ያብራራል (ሮሜ 5:8)?`