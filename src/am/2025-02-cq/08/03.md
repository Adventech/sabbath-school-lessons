---
title:  ማለዳ ገና ጎሕ ሳይቀድ
date:   19/05/2025
---

### መተርጎም

ኢየሱስ ወደ ምድር የመጣበትን ምክንያት ስናስብ ከአባቱ ጋር ጊዜ ለማሳለፍ ማለዳ ተነስቶ መጸለዩ ምን ያስደንቃል? ኢየሱስ የግል ተልእኮውን መግለጫ ሲሰጥ “የጌታ መንፈስ በእኔ ላይ ነው፤ ለድኾች ወንጌልን እንድሰብክ፣ እርሱ ቀብቶኛልና፤ ለታሰሩት መፈታትን፣ ለታወሩትም ማየትን እንዳውጅ፣ የተጨቈኑትን ነጻ እንዳወጣ፣ [19]  የተወደደችውንም የጌታን ዓመት እንዳውጅ ልኮኛል።” (ሉቃስ 4:18-19) ብሏል። ኢየሱስ ምድራዊ ተልእኮውን ተረድቶ የእግዚአብሔር ልጅ ቢሆንም እንኳ ከአባቱ ጋር ባለው የማያቋርጥ ግንኙነት ካልተደገፈ የጥሪውን ሸክም ሰብአዊነቱ ሊሸከም እንደማይችል አውቆ ነበር።

በማርቆስ 1:35 ላይ ኢየሱስ ደቀ መዛሙርቱ ተኝተው ሳሉ ጸጥ ያለና ብቻውን የሚሆንበትን ቦታ አገኘ። በዚያን ጊዜ ኢየሱስ በስምዖን ጴጥሮስ ቤት እንግዳ ነበር። በወቅቱ በነበረው ባህል መሰረት አንድ እንግዳ ምንም ሳይናገር በጨለማ ከጋባዡ ቤት መውጣት ነውር ነበር። ኢየሱስ ከአባቱ ጋር የሚገናኝበትን የአምልኮ መሠዊያ ለማግኘት ይህንን ምድራዊ ልማድ ጥሷል። ስምዖን እና ሌሎቹ እንደሄደ ሲያውቁ በድንጋጤ ይፈልጉት ጀመር። ሲያገኙትም፣ “ሰው ሁሉ ይፈልጉሃል” አሉት (ቁጥር 37)። ኢየሱስም “ከዚህ ተነሥተን በአቅራቢያ ወዳሉት መንደሮች እንሂድ፤ እዚያም ልስበክ” ሲል መለሰላቸው (ቁጥር 38)።

ልክ ከዚያ ቀን በፊት ኢየሱስ የመላ ከተማውን አካላዊ እና መንፈሳዊ ፍላጎት አሟልቶ ነበር። እንዲሰብክላቸውና እንደገና ሲፈውስ ለማየት ተስፋ በማድረግ ብዙ ሰዎች በዚያ ጠዋት ይጠብቁት ነበር። ነገር ግን ኢየሱስ ያልተጠበቀ ነገርን አደረገ፤ በዚያ ቆይቶ እርሱን ፍለጋ የመጡትን ሕዝብ ማገልገል አልፈለገም። ኢየሱስ ከእንደዚህ ዓይነት ሰፊ የአገልግሎት ዕድል ለምን ጥሎ ሄደ? ከአባቱ ለቀኑ የሚሆን መመሪያን አግኝቶ ነበር። ከእግዚአብሔር ጋር በነበረው የጠዋት የግንኙነት ጊዜ ዕቅዶቹ የተለወጡ ይመስላል። አሁን ያለው መልካም አጋጣሚ ምንም ያህል የሚያጓጓ ቢመስልም ወንጌልን ለመስበክ ወደ ሌሎቹ ከተሞች መሄድ ነበረበት።

ይህ በማርቆስ 1 ውስጥ ካሉት በጣም አስፈላጊ ነጥቦች አንዱ ነው። በዚያ ጊዜ ኢየሱስ በማለዳ፣ በብቸኝነት እና በጸጥታ ከእግዚአብሔር ጋር ጊዜ የማሳለፍን ፍሬ አሳይቷል። ከእግዚአብሔር ጋር ቀኑን የምንጀምረው እና የቀኑን እቅዶች ለእርሱ የምናስረክበው ያኔ ነው።

### ማስታወሻ:

`የጻፍከውን እና ምልክት ያደረግክበትን ጽሑፍ ተመልከት/ች እና ምልክቶችህ/ሽ በአጠቃላይ ምን ልዩ ግንዛቤዎችን የሚያመለክቱ ይመስልሃል/ሻል?`

`ይህን ምንባብ ካጠናህ በኋላ ምን አይነት ጥያቄዎች ወደ ውስጥህ መጡ? የትኞቹ ክፍሎች አስቸጋሪ ናቸው?`

`ሌሎች ምን ዓይነት መርመሪያዎች እና መደምደሚያዎች ታገኛለህ/ሽ?`

`ለምን ነበር ኢየሱስ ከፍተኛ ቅድሚያ ከአባቱ ጋር ለብቻው ለሚያሳልፈው ጊዜ የሰጠው?`