---
title:  ለእግዚአብሔር ጊዜ የላችሁምን?
date:   22/05/2025
---

### መረዳት

ከእግዚአብሔር ጋር  ጊዜ ለማሳለፍ ጊዜ ጠቧችኃል? ስለ ክርስቶስ የመሰዋትነት ህይወት የኤሌን ዋይትን ከስር ያለውን ዘገባ አስተውሉ፦

"እንደ አይሁድ ምሑራን አስተሳሰብ ከሆነ የሃይማኖት ፍሬ ነገሩ የአገልግሎት ሽርጉድ ነው። ከሌሎች የተሻሉ ሃይማኖተኛ መሆናቸውን ለማሳወቅ በውጫዊ አገልግሎት ተማመኑ። ስለዚህ ነፍሳቸውን ከእግዚ አብሔር ለዩ፣ በራስ የመተማመን ስሜትም አደረባቸው። ይህ ዓይነት አደጋ አሁንም አለ። የሥራ ዓይነት እየጨመረ እንደሔደ መጠን ሰዎች ለእግዚአብሔር የሚሠሩት ሥራ ሲሳካላቸው በሰብአዊ ዕቅድና ስልት የመተማመን አደጋ ይኖራል። የጸሎትና የእምነት መቀነስ አዝማሚያ ይከሰታል። እኛም እንደ ደቀ መዛሙርቱ በእግዚአብሔር መተማመናችንን የመተውና ሥራችንን እንደ አዳኝ የመቁጠር አደጋ ያሰጋናል። ሥራውን የሚያሳካው የእርሱ ኃይል መሆኑን በመረዳት ሁል ጊዜ የሱስን መመልከት እለብን። ለጠፉት ነፍሳት ደህንነት በቅንነት መሥራት ቢኖርብንም በእርጋታ ለማሰላሰል፣ ለመጸለይና የእግዚአብሔርን ቃል ለማጥናት ጊዜ ሊኖረን ይገባል። በመጨረሻ ጥሩ ውጤት ለማስገኘት ብቃት የሚኖረው በብዙ ጸሎት የተከናወነና በክርስቶስ ጸጋ የተቀደሰ ሥራ ብቻ ነው።

ከሰው ሁሉ እንደ የሱስ ሕይወቱ በሥራ ብዛትና በኃላፊነት የተወጠረ ከቶ ማንም የለም፤ ሆኖም ብዙ ጊዜ ይጸልይ ነበር። ከእግዚአብሔር ጋር የማያቋርጥ ግንኙነት ነበረው። በምድራዊ የሕይወት ታሪኩ የሚከተለው ዓይነት ጽሑፍ በተደጋጋሚ ተመዝግቦ ይገኛል። «ሊነጋ ሲል ኢየሱስ በማለዳ ተነሥቶ ወጣና ለመጸለይ ወደ አንድ ገለልተኛ ቦታ ሔደ።» «ብዙ ሰዎችም እርሱን ለመስማትና ከበሽታቸውም ለመዳን ፈልገው ይሰበሰቡ ነበር። እርሱ ግን በየጊዜው ብቻውን ወደ በረሓ እየሔደ ይጸልይ ነበር።» «ከዚህ በኋላ አንድ ቀን ኢየሱስ ለመጸለይ ወደ ተራራ ወጣ፣ እዚያ ሌሊቱን በሙሉ ወደ እግዚአብሔር ሲጸልይ አደረ።>> ማር 1:35፤ ሉቃ. 5:15 ፣16 ፤ 6:12።

ሕይወቱን ለሌሎች ደህንነት አሳልፎ የሰጠው አዳኞችን ከሕዝብ መመላለሻ አውራ ጐዳናዎችና በየዕለቱ ያጅበው ከነበረው ሕዝብ ገለል ግለትን አስፈላጊ ሆኖ አገኘው። ከአባቱ ጋር ያልተቋረጠ ግንኙነት ለማድ ረግና እረፍት ለማግኘት ሲል ፋታ የማይሰጠውን ሥራውንና ክሰብአዊ ፍላጐት ጋር የነበረውን ግንኙነት ትቶ ገለል ማለት ነበረበት። ከእኛ ጋርአንድ በመሆኑ የፍላጐታችንና የድክመታችን ተካፋይ ስለሆነ ሙሉ በሙሉ በእግዚአብሔር ኃይል መተማመን ነበረበት። ስለዚህ ለሥራና ለፈተና ዝግጁ ለመሆን ይችል ዘንድ መለኮታዊ ኃይል ለማግኘት በሰዋራ ቦታ ይጸልይነበር። በኃጢአት ዓለም ውስጥ የሱስ የነፍስን ትግልና ሥታይ ተቋቋመ። ከእግዚአብሔር ጋር ግንኙነት በማድረግ ተጭኖት የነበረውን የሐዘን ሸክም ለማቃለል ቻለ፣ ምቾትናደስታም አገኘ።" (የዘመናት ምኞት አማርኛ ትርጉም  መፅሐፍ 1988 እትም ገፅ 367,368)።

### ማስታወሻ:

`ከዚህ ሳምንት ጥናት በኃላ የማለዳ ከእግዚአብሔር ጋር የመገናኛ ሰአታቹን እንዴት አጠናክራችሁ ለመቀጠል አቅዳችኋል?`

`ለማለዳ አምልኳችሁ ምን ከባድ እንቅፋት ሊሆንባችሁ ይችላል? እንዴትስ ታሻሽሉታላችሁ?`

`ከዚህ ሳምንት ጥናት በቃላችሁ የያዛችሁትን ጥቅስ በድጋሚ ተመልከቱ። እንዴት ከ ህይወታችሁ ጋር ታዋህዱታላችሁ?`