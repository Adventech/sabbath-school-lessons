---
title:  በክርስቶስ ትምህርት ቤት ውስጥ
date:   21/05/2025
---

### መጋበዝ

የኢየሱስ ሕይወት ትርጉም እና ዓላማ ባለው መንገድ እንዴት መኖር እንደምንችል ጥሩ ግንዛቤ ይሰጠናል። የክርስቶስ ተከታዮች እንደመሆናችን ሁለንተናችንን የሚጠይቅ መለኮታዊ ጥሪ ለእኛም አለን። ሐዋርያው ጳውሎስ እንዲህ ሲል ጽፏል፣ “ይህ ሁሉ ከእግዚአብሔር ነው፤ እርሱ በክርስቶስ አማካይነት ከራሱ ጋር አስታረቀን፤ የማስታረቅንም አገልግሎት ሰጠን፤ እግዚአብሔር በክርስቶስ ዓለምን ከራሱ ጋር ሲያስታርቅ የሰዎችን በደል አይቈጥርባቸውም ነበር፤ ለእኛም ደግሞ የማስታረቅ ቃል ሰጠን። ” (2 ቆሮ. 5:18, 19)። እግዚአብሔር ለእኛ አደራ የሰጠንን ይህን ቅዱስ አገልግሎት ለመፈጸም ራሳችንን ለእግዚአብሔር ሙሉ በሙሉ እና ቀጣይነት ባለው መልኩ አሳልፈን መስጠት አለብን።

እግዚአብሔር ለህይወታችን ያለው ዓላማዎች እና እቅዶች ሁለንተናችንን የሚገዳደሩ ናቸው። ብዙዎቻችን በዓለም ሥራችንን ለማሳደግ እየጣርን ነው። አንዳንዶቻችን ቤተሰብ መስርተን ልጆቻችንን ወደ እግዚአብሔር የመምራትን ፈተና እየተጋፈጥን ነው። ሌሎች ደግሞ እግዚአብሔር ለእነርሱ ያሰበውን የትዳር አጋር እየፈለጉ ነው። በሕይወታችን ውስጥ ከባድ ውጤት ያላቸው ዋና ዋና ውሳኔዎችን ስናስብ ቀናችን ከመጀመሩ በፊት እግዚአብሔርን ሳንፈልግ መውጣት በእውነት ይሆንልናልን ?

እግዚአብሔርን ለመፈለግ በማለዳ መነሳትን መምረጥ ከትርፍ እንቅልፍ ይልቅ ከእግዚአብሔር ጋር ጊዜ መውሰድ ይበልጣል ብሎ መናገር ነው። እርሱን ለመገናኘት በማለዳ መነሳት ማለት ለሕይወታችን ጥያቄዎች ሁሉንም መልሶች እንደሌሉን ተረድተን ቀናችንን ለሁሉም መልስ ካለው አምላክ  ጋር በመነጋገር ለመጀመር መወሰን ነው። እግዚአብሔርን ለመገናኘት በማለዳ በአምልኮ መሠዊያዎቻችን ሰአት ስንነሳ እግዚአብሔር የህይወታችን ባለቤት እንደሆነ እውቅና እየሰጠን ነው። እግዚአብሔርን በማለዳ ስንፈልገለው እንዲህ እያልነው ነው: “ እቅዶቼን ሁሉ ዛሬ ላንተ አሳልፌ እሰጣለሁ። ሕይወቴን በሙሉ አንተ ተቆጣጠር። በሁሉም ነገር እታመንብሃለሁ”።

ኤልን ዋይት በዚህ መልኩ ትገልፀዋለች

በማለዳ እራሳችሁን ለእግዚአብሔር ቀድሱ፤ ይህ የመጀመሪያ ሥራችሁ እንዲሆን አድርጉ። ፀሎታችሁ «ኦ! ጌታ ሆይ ውሰደኝ፣ ሙሉ በሙሉ የራስህ አድርገኝ! እቅዶቼን ሁሉ በእግርህ ስር አስቀምጣለሁ። ዛሬ ለአገልግሎትህ ተጠቀምብኝ። ከእኔ ጋር ሁንና የማደርገውን ነገር ሁሉ በአንተ የተሠራ ይሁንልኝ» የሚል ይሁን። ይህም የየዕለት ጉዳይ ነው። በየማለዳው ለዚያን ቀን እራሳችሁን ለእግዚአብሔር ቀድሳችሁ ስጡ። የእርሱ ምሪት በሚያሳያችሁ መሰረት እንዲከናወኑ አልያም እንዲቀሩ እቅዶቻችሁን ሁሉ ለእርሱ ስጡ፡፡ በዚህም መሰረት ዕለት በዕለት ሕይወታችሁን ለእግዚአብሔር እጆች ትሰጣላችሁ፤ ሕይወታችሁም ክርስቶስን ወደ መምሰል እየተለወጠ ይሄዳል።

### ማስታወሻ:

`ማርቆስ ምዕራፍ አንድን በድጋሚ አሰላስሉና በጥቅሱ ውስጥ ክርስቶስን ፈልጉት።`

`የክርስቶስን ህይወት እና ስራ ያነሳሳው እንደ ማርቆስ ምዕራፍ 1 ምን ነበር?`

`በምን አይነት የተለየ ምልከታ ወይም በድጋሚ ይህ ሰንበት ትምህርት ክርስቶስን አሳያችሁ?`

`የፀሎት ምላሽ`