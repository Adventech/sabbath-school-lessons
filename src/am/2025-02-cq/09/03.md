---
title:  ትልቅ ጉዳዮችን ያዘሉ የሌሊት ጸሎቶች
date:   26/05/2025
---

### መተርጎም

ኢየሱስ በምድራዊ አገልግሎቱ ይጋፈጣቸው የነበሩት አስፈልጊ ጉዳዩች፣ አደጋዎች እና እንቅፋቶች ማንም ሰው ሊያግጥሙት ከሚችሉት ሁሉ በላይ ነበር። ወገኖቹ ስላልተቀበሉት ሸክሙ ይበልጥ ከብዶበት ነበር (ዮሐንስ 1:11)። ክህደት ተፈጸመበት (ማቴ 26:24)፣ ታሰረ (ቁጥር 50)፣ ደቀ መዛሙርቱ ተዉት (ቁጥር 56)፣ በሐሰት ተከሰሰ (ቁጥር 60፤ 27:12)፣ ተፉበት፣ ደበደቡት (26:67)፣ ተገረፎም  በመስቀል ላይ ተሰቀለ (27:26)።

ኢየሱስ ሦስት ዓመት ተኩል ሕዝቡን ሲያገለግል ከፈሪሳውያን በየቀኑ ዛቻ ይደርስበት ነበር። ምን አልባት ኢየሱስ በአስጊ ሁኔታ ውስጥ ፍርሃትና ጭንቀት እንደማይሰማው ልናስብ እንችላለን፤ ግን ይህ እውነት ነው? ኢየሱስ በአገልግሎቱ ወቅት አስጨናቂ ጊዜያትን ሲጋፈጥ ብዙ ጊዜ ለጸሎት ወደ ገለልተኛ ሥፍራ ይሄድ ነበር። በሉቃስ 5:12–15 ላይ ኢየሱስ ለምጻሙን ፈወሰ። ተቃውሞ እንዳይነሳበት ኢየሱስ ስለ ተአምሩ ለማንም እንዳይናገር አሳሰበው፣ ነገር ግን ሰውየው ለሚያዳምጠው ሁሉ ተናገረ እናም ክርስቶስ ዝናው እየጨመረ በመምጣቱ ባለሥልጣኖች ቀኑበት። “ኢየሱስ ግን ብዙ ጊዜ ወደ ገለልተኛ ስፍራ ወጥቶ ይጸልይ ነበር።” (ቁጥር 16)። ይህ ዝም ብሎ የሚነገር ቃል አይደለም። ኢየሱስ ተልዕኮው በመስቀል ላይ ራሱን መስጠት እና ለዓለም ኃጢአት መሞት እንደሆነ ቢያውቅም በቶሎ ዝነኛ የሚሆን ከሆነ ተልዕኮው እንደሚወሳሰብ ያውቅ ነበር። አንዳንድ ጊዜ ኢየሱስ በዙሪያው በነበሩት ሰዎች ፍላጎትና የመስቀል ተልዕኮው መካከል ተይዞ ወደ ምድረ በዳ መሠዊያውና ወደ አምልኮ ቦታው ይሸሽ ነበር። እዚያም መጽናኛን፣ መመሪያን እና ወደፊት ለመራመድ ኃይልን ይቀበል ነበር። ሆኖም ኢየሱስ ሌሊቱን ሙሉ ከእግዚአብሔር ጋር እንዲገናኝ የሚያደርጉት ምክንያቶች እነዚህ ብቻ አልነበሩም።

ኢየሱስ እጁ የሰለለችበትን ሰው በሰንበት ከፈወሰ በኋላ ፈሪሳውያን ተቆጥተው “በኢየሱስ ላይ ምን ማድረግ እንዳለባቸውም እርስ በርስ ተወያዩ። ” (ሉቃስ 6:11)። በዚያን ቀን መጨረሻ ላይ ኢየሱስ ምን ተሰምቶት እንደነበር መገመት ትችላላችሁን? በመጀመሪያ የተቸገረን ሰው የመፈወስ ደስታ፤ ወዲያውም በመቀጠል በኅብረተሰቡ ውስጥ ያሉ ከብዙ ኃይል ጋር የተሳሰሩ ሰዎች እርሱን ለመግደል ሲያሴሩበት የሐዘን ስሜት ተከተለ። ኢየሱስ ከእግዚአብሔር ጋር ረጅም ሌሊት የማሳለፍ አስፈላጊ ሆኖ የተሰማው በዚህ ሁኔታ ውስጥ ነበር። ከዚህ ረጅም የአምልኮ እና የጸሎት ሌሊት በኋላ እግዚአብሔር ኢየሱስን እንዲያገለግሉ እና ከእርሱ ጋር እንዲጓዙ ደቀ መዛሙርትን እንዲመርጥ ነገረው (ቁጥር 12–16)። ኢየሱስ ደቀ መዛሙርቱን የመረጠው ከሞተ እና ወደ ሰማይ ካረገ በኃላ የወንጌል አገልግሎትን እንዲቀጥሉ ለማዘጋጀት ቢሆንም ጓደኞችን ስለፈለገም ጭምር ነበር። አይዞህ የሚለው ወገን ያስፈልገው ነበር፣ እናም በዚያ የጸሎት ሌሊት እግዚአብሔር ይህን እንዴት ማግኘት እንደሚችል ነገረው።

### ማስታወሻ:

`የጻፍከውን እና ምልክት ያደረግክበትን ጽሑፍ ተመልከት/ች እና ምልክቶችህ/ሽ በአጠቃላይ ምን ልዩ ግንዛቤዎችን የሚያመለክቱ ይመስልሃል/ሻል?`

`ይህን ምንባብ ካጠናህ በኋላ ምን አይነት ጥያቄዎች ወደ ውስጥህ መጡ? የትኞቹ ክፍሎች አስቸጋሪ ናቸው?`

`ሌሎች ምን ዓይነት መርመሪያዎች እና መደምደሚያዎች ታገኛለህ/ሽ?`

`ምን አይነት ፍላጎቶች ኢየሱስን ለፀሎት መሩት?`