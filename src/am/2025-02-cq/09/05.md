---
title:  ይሄን ሞክሩት
date:   28/05/2025
---

### መጋበዝ

በልጅነቴ ጊዜ በዓመቱ መጀመሪያ ላይ ወይም አዲስ የወንጌል ስርጭት ፕሮግራም ሲኖር ፓስተራችን አዳር የጸሎት ስብሰባ ይጠሩ ነበር። እኛ ልጆች ሌሊቱን ሙሉ ለመቆየት እድሜያችን ገና ስለነበረ በፕሮግራም ባለመሳተፋችን ሁልጊዜ እፎይታን ይሰጠን ነበር። አብዛኛውን ጊዜ እስከ ምሽት 4 ሰዓት ድረስ እንቆይ ነበር ከዚያም ሰው ወደ ቤት ወስዶ አልጋ ላይ ያስተኛን ነበር።

በሰንበት የሚደረጉ መደበኛ የቤተ ክርስቲያን አገልግሎቶች ሰው የሚሞላባቸው፣ የረቡዕ የጸሎት ስብሰባዎች ደግሞ ብዙ ሰዎች የሚታደሙባቸው ቢሆኑም አዳር የጸሎት አገልግሎቶች ላይ ግን ብዙ ሰዎች አይመጡም ነበር። እናቴንና አባቴን ጨምሮ ጥቂት መደበኛ ተሳታፊዎች ሁልጊዜም ነበሩ። ለአመታት አንድ ሰው እንዴት ሌሊቱን ሙሉ መጸለይ ይችላል ብዬ እጠይቅ ነበር። የሚናገሩት ነገር አያልቅባቸውም ወይ? እንቅልፍን እንዴት ያሸንፋሉ? በኋላ ላይ ግን ጥቂት አጫጭር ስብከቶች እና መዝሙሮች ሌሊቱን እንዲያሳልፉ እየረዳቸው እንደሆነ ተረዳሁ። ነገር ግን እኔስ? እኔስ  ይህን ማድረግ እችል ይሆንን?

መልሱ ያን አንድ አርብ ምሽት ልቤን ለእግዚአብሔር ባፈሰስኩበት እና እርሱ ፍቅርን ለእኔ ሲነግረኝ በሰማሁበት ጊዜ አገኘው። ከእግዚአብሔር ጋር ለረጅም ጊዜ ለሚደረጉ የጸሎት ጊዜያት የሚረዳ ጠቃሚ ምክርም አገኘሁ። እንደ እኔ በአምልኮ ስፍራችሁ ረጅም ጊዜን ለማሳለፍ የሚያዳግታችሁ ከሆነ በትንሹ ጀምሩ። ሌሊቱን ሙሉ በጸሎት ለማሳለፍ አትጨነቁ፤ ምናልባት በአንድ ሰዓት ጀምሩ። አስታውሱ ዋናው ግቡ ጊዜ አይደለም፤ ከእግዚአብሔር ጋር ህብረት ማድረግ ነው እንጂ። ከእግዚአብሔር ጋር ምንም ያህል ጊዜ ለማሳለፍ ብታስቡም ይህንን ቀመር እስቲ ሞክሩ፦

ከእግዚአብሔር ጋር ያላችሁን ጊዜ መንፈስ ቅዱስን በመጋበዝ ጀምሩ። እርሱ ይመጣል፣ ወደ መሠዊያውም ይስባችኋል። ቀጥሎም አንድ ጥቅስ ከመጽሐፍ ቅዱስ ክፈቱ። ጥቂት ጥቅስ ወይም ብዙ ጥቅሶች ሊሆን ይችላል። ምርጫው የእናንተ ነው። ዋናው ነገር የእግዚአብሔር ቃል ላይ በጥልቀት ማተኮር ነው። እነዚህን ነገሮች ራሳችሁን ጠይቁ፦ የዚህ ጥቅስ ዋና ነጥብ ምንድን ነው? የሚናገረው ማነው? አድማጩስ ማን ነው? በሕይወቴ ተግባራዊ ማድረግ የምችለው ነገር አለ? መለወጥ ያለብኝ ነገር አለ? ስትጨርሱ ስላነበባችሁት ጥቅስ ጸልዩ። ለእግዚአብሔር ግልጽ ሁኑ። በአእምሯችሁ ያለውን ሁሉ ንገሩት፣ ስለ ጥቅሱ ወይም ሌላ ሊያካፍላችሁ ስለሚፈልገው ነገር እንዲናገራችሁ ጠይቁት። በጭንቅላታችሁ ውስጥ ያሉትን ሌሎቹን ድምፆች ለማጥፋት ጥቂት ጊዜ ሊወስድ ቢችልም የጥረታችሁ ውጤት ግን በጭራሽ የሚያስቆጭ አይሆንም። እግዚአብሔር በኃይል ይናገራችኋል ፣ ጊዜውም ሲያልፍ አይሰማችሁም። ከእግዚአብሔር ጋር የምታሳልፉት ውድ ጊዜ የምትጓጉለት ጊዜ ይሆናል።

### ማስታወሻ:

`ሉቃስ ምዕራፍ ስድስትን በድጋሚ አሰላስሉና በጥቅሱ ውስጥ ክርስቶስን ፈልጉት።`

`በምን አይነት የተለየ ምልከታ ወይም በድጋሚ ይህ ሰንበት ትምህርት ክርስቶስን አሳያችሁ?`

`የፀሎት ምላሽ፡ `