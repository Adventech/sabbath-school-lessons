---
title:  የሙሉ ሌሊት ተዋጊዎች
date:   29/05/2025
---

### መረዳት
 
የሰማይ ግርማ ሞገስ በምድራዊ አገልግሎቱ ላይ ሳለ ወደ አባቱ ብዙ ይጸልይ ነበር። ብዙ ጊዜ ሌሊቱን ሙሉ በጸሎት ይንበረከክ ነበር። የዓለም የጨለማ ኃይሎች ተፅዕኖ ሲሰማው ብዙ ጊዜ መንፈሱ ያዝን ነበር፣ እናም ጫጫታ የበዛበትን ከተማ እና የብዙዎችን ጩኸት በመራቅ፣ ልመናውን ለማቅረብ ጸጥ ያለ ቦታ ይፈልግ ነበር። ደብረ ዘይት ለእግዚአብሔር ልጅ ለጸሎት ተወዳጅ ስፍራ ነበረች። ብዙ ጊዜ ሕዝቡ መሽቶባቸው ከዙሪያው ሲሄዱ ምንም እንኳን በቀኑ ሥራ ቢደክምም አያርፍም ነበር። በዮሐንስ ወንጌል እንዲህ እናነባለን፡- ‘ሁሉም ወደ ቤቱ ሄደ። ኢየሱስ ግን ወደ ደብረ ዘይት ሄደ።’ በከተማው ዝምታ በሰፈነበት ጊዜ እና ደቀ መዛሙርቱ የእንቅልፍ እረፍት ለማግኘት ወደ ቤታቸው ሲመለሱ ኢየሱስ አይተኛም ነበር። ደቀ መዛሙርቱ በየቀኑ በዓለም ውስጥ ከሚያጋጥሟቸው ክፉ ተጽዕኖዎች እንዲጠበቁ እና ነፍሱም ለሚመጣው ቀን ተግባራት እና ፈተናዎች እንዲበረታ እና እንዲዘጋጅ፣ መለኮታዊ ልመናዎቹ ከደብረ ዘይት ወደ አባቱ ይወጡ ነበር። ተከታዮቹ ሌሊቱን ሙሉ ሲተኙ መለኮታዊ አስተማሪአቸው ይጸልይ ነበር። በጸሎት ያጎነበሰው ራሱ ላይ የምሽት ጠልና ውርጭ ይወርድ ነበር። ምሳሌው ለተከታዮቹ ቀርቷል።

የሰማይ ግርማ ሞገስ በተልዕኮው ላይ ሳለ ብዙ ጊዜ የምሩን ይጸልይ ነበር። ደቀመዛሙርቱ የሚወደውን የፀሎት ድብቅ ቦታ ስላወቁበትና ይከተሉት ስለነበር ሁልጊዜ ወደ ደብረዘይት አያመራም ነበር። ምንም የሚረብሽ ነገር በሌለበት ምሽት ጸጥታ መረጠ። ኢየሱስ የታመሙትን መፈወስ እና ሙታንን ማስነሳት ይችል ነበር። እርሱ ራሱ የበረከት እና የጥንካሬ ምንጭ ነበር። ማዕበላትን እንኳን አዘዘ፣ እነርሱም ታዘዙለት። በሙስና ያልተበከለ ለኃጢአት እንግዳ ነበር፤ ሆኖም ግን ጸለየ። ፀሎቱም ብዙ ጊዜ በታላቅ ለቅሶና በእንባ ነበር። ለደቀ መዛሙርቱና ለራሱም ጸለየ በዚህም የሰው ልጅ በብዛት ከሚታይባቸው ፍላጎቶቻችን፣ ድክመቶቻችን እና ስህተቶቻችን ጋር ራሱን አመሳሰለ። በጸሎት በኃይል ይለምን ነበር፣ የወደቀው የሰው ሰብአዊ ዘር ምኞቶች አልነበሩትም ነገር ግን እንደ እኛ ባሉ ድካሞች ተከብቦ፣ በሁሉም ነገር እንደ እኛ ተፈትኗል። ኢየሱስ ከአባቱ እርዳታና ድጋፍ በመፈለግ መከራን ተቋቋመ።
 
ክርስቶስ ምሳሌያችን ነው። የክርስቶስ አገልጋዮች በሰይጣን ይፈተናሉ እና በብርቱ ይናወጣሉን? ኃጢአትን የማያውቀው እርሱም እንዲሁ ነበር። በእነዚህ የጭንቀት ሰዓታት ወደ አባቱ ተመለሰ። የእርሱን ምሳሌ በቋሚነት በመከተል ፀጋ እና ሀይልን በሚያስፈልገን ሁሉ ይረዳን ዘንድ መንዱን ለማዘጋጀት ወደ እዚች ምድር መጣ። የክርስቶስ አገልጋዮች ይህንን ምሳሌ ቢከተሉ፣ በመንፈሱ ይሞላሉ፣ መላእክትም ያገለግሏቸዋል” (ኤለን ጂ. ኋይት፣ የቤተ ክርስቲያን ምስክሮች፣ ጥራዝ 2 [1871]፣ 508፣ 509 ከእንግሊዘኛ ዕትም የተወሰደ)።
 


### ማስታወሻ:

`ከዚህ ሳምንት ጥናት በኋላ ጸሎትን በቁም ነገር ብትወስዱት ኖሮ ሕይወታችሁ ምን ያህል የተለየ እንደሚሆን አስቡ?
`
`በሕይወትዎ ውስጥ የጸሎት ሕይወትዎ በጣም ጠንካራ የነበረው በየትኛው ወቅት ነበር? አሁን ካልሆነ እንዴት እንደገና ማደስ ይችላሉን?
`
`ከዚህ ሳምንት ጥናት በቃላችሁ የያዛችሁትን ጥቅስ በድጋሚ ተመልከቱ። እንዴት ከ ህይወታችሁ ጋር ታዋህዱታላችሁ?
`