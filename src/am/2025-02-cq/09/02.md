---
title:  ትኩረት በግብዝነት ላይ
date:   25/05/2025
---

### መዋሃድ

“ኀይል ከእርሱ እየወጣ ሁሉንም ይፈውስ ስለ ነበር፣ ሰዎቹ ሁሉ እርሱን ለመንካት ይፈልጉ ነበር።” (ሉቃስ 6:19)። እስቲ ስለዚህ ጥቅስ ወሳኝነት ቆም ብላችሁ አስቡ። ከይሁዳ፣ ከኢየሩሳሌም፣ ከጢሮስ እና ከሲዶና የተሰበሰበ እጅግ ብዙ ሕዝብ ኢየሱስን ይከተሉት ነበር። ብዙ የታመሙና “በርኩሳን መናፍስት ይሠቃዩ” የነበሩ ሰዎች ነበሩ (ቁጥር 18)። ኢየሱስ ሁሉንም ፈወሳቸው፤ ሲያልፍ የነኩት እንኳን ተፈወሱ። ኢየሱስ የእግዚአብሔርን ኃይል ያንጸባርቅ ነበር! አንድ ሰው ካመነ፣ እርሱን በመንካት ብቻ ይፈወስ ነበር።

ሉቃስ ምዕራፍ 6 የሚጀምረው የኢየሱስ ደቀ መዛሙርት ተርበው በሰንበት ቀን እህል እየለቀሙ ሲበሉ ነው፤ ይህም ፈሪሳውያን በሚያከብሯቸው የሰንበት አከባበር ህጎች መሰረት ከባድ ስህተት ነበር። ፈሪሳውያኑ በጠየቁት ጊዜ ኢየሱስ ራሱን የሰንበት ጌታ እንደሆነ አስታወቀ። በቀጣዮቹ ጥቂት ጥቅሶች ውስጥ በሰንበት ቀን በምኩራብ ውስጥ የአንድን ምዕመን የሰለለች እጅ በመፈወስ ሥልጣኑን አሳየ፤ ይህም በፈሪሳውያን እይታ ውስጥ ሆኖ ነበር። በምዕራፉ መጨረሻ ላይ ኢየሱስ በእግዚአብሔር ሥርዓት የሚኖሩ እንዴት የተበረኩ ወይም ብፁዓን እንደሚሆኑ አስረዳ(ቁጥር 20–23)፣ በሀብታሞችና በኃያላን ላይ ወዮላችሁ በማለት ማስጠንቀቂያን አወጀ (ቁጥር 24–26)፣ ሁሉም ጠላቶቻቸውን እንዲወዱ ተገዳደረ (ቁጥር 27–36)፣ ተከታዮቹን እንዳይፈረድባቸው ሌላው ላይ እንዳይፈርዱ ነገራቸው (ቁጥር 37–42)፣ ፍሬ ማፍራት የእውነተኛ ክርስትና ምልክት እንደሆነ አረጋገጠ (ቁጥር 43–45)፣ እንዲሁም ሁሉም ጽኑ መሰረት በሆነው በክርስቶስ ላይ እንዲገነቡ አሳሰበ (ቁጥር 46–49)።

የሉቃስ ምዕራፍ 6 ትኩረት ከእግዚአብሔር ተአምራዊ ሥራዎች ይልቅ በእግዚአብሔር መንግሥት ጽድቅ እና ፈሪሳውያን በሚያስተምሩት የሐሰት “እምነት” መካከል ኢየሱስ ባወጣው ልዩነት ላይ ይመስላል። ለምሳሌ፦ ኢየሱስ በመንፈስ ድሆች የሆኑ፣ ጽድቅን የሚራቡ እና የሚሰደዱ የተባረኩ እንደሚሆኑ አስተምሯል። ይህ የአይሁድንና የፈሪሳውያንን ትምህርት ሙሉ በሙሉ የሚቃረን ነበር፤ እነርሱም ብልጽግናና ስኬት የእግዚአብሔር ሞገስ ምልክት እንደሆነና የእግዚአብሔር የተመረጠ ሕዝብ መሆናቸው ለእግዚአብሔር በረከት ብቁ እንደሚያደርጋቸው ያምኑ ነበር። ፈሪሳውያን እርሱን ለመግደል እያሴሩ ሳለ እንኳ ጠላቶቻቸውን እንዲወዱ ያስተምራቸው ነበር። በሉቃስ ምዕራፍ 6 ጸሐፊው የኢየሱስ መልእክት በዚያን ጊዜ ከነበሩት መንፈሳዊ አስተማሪዎች መልእክት ምን ያህል እንደሚለይ ለማሳየት ከፍተኛ ጥረት ያደርጋል።

የኢየሱስ ትምህርቶች ሁሉ በግል የጸሎት ጊዜው ሳይታገል የመጡ አልነበሩም። በሉቃስ 6:12 ላይ ኢየሱስ “ለመጸለይ ወደ ተራራ ወጣ፣ ሌሊቱንም ሁሉ ለእግዚአብሔር ሲጸልይ አደረ”። በቀጣዩ ቀን ሥራ ላይ በሚያደርጋቸው ከባድ ውሳኔዎች ምክንያት ተጨንቆ ነበር። በማግስቱ ጠዋት አሥራ ሁለት ደቀ መዛሙርትን ለመምረጥ እና እውነተኛውን ወንጌል ለማስተማር ከተራራው ወረደ። የኢየሱስን የዕለት ተዕለት ተግባር ስንመለከት አልፎ አልፎ ወደ አምልኮ መሠዊያው ተነጥሎ እየሄደ ሌሊቱን በጸሎት ማሳለፉ ምን ያስገርማል?

### ማስታወሻ:

`ከሉቃስ ምዕራፍ 6 የምትወደውን/ምትወጂውን ጥቅስ አሰላስል/ይ። ለማስታወስ እንዲረዳህ/ሽ ደጋግመህ/ሽ ጥቅሱን ጻፈው/ጻፊው፡፡`

`እርሱ የፈጠራቸውንና የሚያውቃቸውን የተጎዱ ሰዎችን በምድር ሲገናኛቸው ኢየሱስ ምን ዓይነት ስሜት ተሰምቶት ይሆን?`

`ኢየሱስ ግብዝነታቸውን በሉቃስ 6 ላይ ባጋለጠ ጊዜ ፈሪሳውያን ምላሽ ለመስጠት ያልቻሉት ለምንድን ነው?`