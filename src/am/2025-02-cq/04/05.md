---
title:  መጋበዝ
date:   23/04/2025
---

### መጋበዝ

መጎብኘት የምወደው አንድ ቤተ መቅደስ አለ። ወደ እዚያ ለመሄድ ብዙ ጊዜ እድልን ባላገኝም ስሄድ ግን ጊዜው የሚያልፍ አይመስለኝም። ዓለሜ ሁሉ የተስተካከለ ይሆንልኛል። በዚያ የምወዳቸውን ምግቦች ሁሉ መብላት እችላለሁ ፣ በዚያ ያሉትም ሁሉ ይወድዱኛል። እኔ በዚያ በመገኘቴ ደስ ይላቸዋል ፣ ከዚያ ስሄድ ደግሞ ያዝናሉ። ይህ ልዩ ሥፍራ ወላጆቼ የሚገኙበት ሥፍራ ነው። የትም ቢሆን ግድ የለም፣ እነርሱን የማገኛቸው ከሆነ የትኛውም ሥፍራ በቅጽበት ቤተ መቅደሴ ወደ መሆን ይለወጣል። ከዚያም ብዙም ሳይቆይ የዚህ ቤተ መቅደስ በረክቶች መፍሰስ ይጀምራሉ!

ቤተ መቅደስ የሚለው ቃል ካሉት ብዙ ትርጉሞች መካከል አንዱ ማምለጫ ወይም መጠለያ የሚለው ነው። ለምሳሌ የዱር አራዊት መጠለያ (የእንግሊዝኛ ቃሉ ሳንክቹአሪ / መቅደስ የሚል ነው) ተፈጥሯዊ የሆነውን የእንስሳቱን መኖሪያ ተፈጥሯዊ የሆነውን ውበቱን ጠብቆ እንዲቆይና የከተማ ነዋሪዎች ወይም ስልጣኔ ባለበት የሚኖሩ ሰዎች ሊያደርሱበት ከሚችሉት አደጋዎች ይጠብቃል። በዱር አራዊት መጠለያ ውስጥ አደን ፈጽሞ የተከለከለ ነገር ነው። በዚያ ያሉት የዱር እንስሳት ከአደጋ ተጠብቀው ይኖራሉ። የእግዚአብሔርም ቤተ መቅደስ እንደዚሁ የማምለጫ ቦታ ነው፤ ከዚህም በላይ ነው፤ ራስን ለመስጠት እና ለአምልኮ የተለየ ቦታ ነው። እግዚአብሔር ለእስራኤል የማምለጫ፣ የአምልኮ እና ከእርሱ ጋር ሕብረት የሚያደርጉበትን ቤተ መቅደስ እንዲገነቡ ፈልጎ ነበር።

እግዚአብሔርን ማምለክ አስደናቂ የሆነ ጥበቃን ያስገኛል። ጥናቶች እንደሚያሳዩት ጸሎት የድባቴ (depression) እና የጭንቀትን ምልክቶች በይበልጥ መቆጣጠር ይችላል።1 በመደበኛ የአምልኮ አገልግሎቶች የሚሳተፉ ሰዎች እድሜያቸው እንደሚረዝም እና የድባቴ ደረጃቸው በእጅጉ የቀነሰ እንደሆነ ተደርሶበታል።2 አእምሯችሁን በጥሩ ይዞታ መጠበቅ ከፈለጋችሁ ወይም ጭንቀት እና መረበሽ የሚሰማችሁ ከሆነ በጸሎት እና በአምልኮ የተወሰነ ጊዜ አሳልፉ። ጥናቶች አምልኮ በውጥረት እና ጭንቀት ጊዜ በውስጣችን የሚቀሰቀሰውን የፋይት ኦር ፍላይት ሪስፖንስን (fight-or-flight response) ስለሚቀንስ የልብ ምታችንን ፣ የደም ግፊታችንን፣ የግሉኮስ መጠንን ፣ ድባቴን እና ተከታታይ ህመምን እንደሚቀንስ አሳይተዋል።3 ታዲያ አሁን ውስጣችሁ እግዚአብሔርን አምልኩ የሚል ስሜት የለምን?

ወዳጄ ሆይ፣ እግዚአብሔር እኛን የፈጠረን ለአምልኮ ነው። ከኃጢአት ጥፋት በኋላ እንኳን ሰው ሁሉ አእምሮውን እየሳተሳለ ለእኛ ግን አእምሯችንን እንድንጠብቅ እግዚአብሔር የሚያዝዝልን መድኃኒት አለ። የተትረፈረፈን ሕይወት እየኖርን ሌሎችን ለማዳን ከእርሱ ጋር እንድንሰራ የሚያደርግበት መንገድ አለው። እግዚአብሔር ቤተ መቅደስን ሰርቷል፣ እኛምእንደዚሁ ማድረግ አለብን። ከእግዚአብሔር ጋር ለመገናኘት ጊዜን ቅጠሩ። የምትመርጡት ቦታ ሁልጊዜ ተመሳሳይ ላይሆን ይችላል። ነገር ግን አንድ ነገር እርግጥ ነው። ወደ እግዚአብሔር መገኘት ውስጥ ስትገቡ እርሱ በዚያ ያገኛችኋል፣ እናም በዚያ የእናንተ ቤተ መቅደስ ይሆናል - የምንጠበቅበት፣ የፈውስ እና የበረከት ቦታ።

### ማስታወሻ

`በዘጸአት 25 ላይ በድጋሚ እያሰላሰላችሁ በውስጡ ኢየሱስን ፈልጉ።`

`ከዚህ ዓለም ጫና ማምለጫን የምትፈልጉት መቼና እንዴት ነው ?`

`በዚህ ሳምንት ጥናት ኢየሱስን በተለየ መንገድ ወይም እንደገና ያያችሁት እንዴት ነው ?`