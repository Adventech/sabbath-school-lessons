---
title:  አምልኮ በአይነት እና በተምሳሌት
date:   21/04/2025
---

### መተርጎም

እግዚአብሔር እንዲሰራ ያዘዘው የምድራዊው ቤተ መቅደስ የተለየ አላማ ያላቸው ውድ ወድ እቃዎችን በውስጡ ይይዝ ነበር። ምድራዊው ቤተ መቅደስ የሰማያዊው ቤተ መቅደስ ቅጂ (ዕብ. 8፡2) እንዲሁም ወደ ኢየሱስ ክርስቶስ እና የጠፉትንየሰው ልጆችን ለማዳን ወደ ሚያደርገው አገልግሎት የሚጠቁም ነበር። በቤተ መቅደሱ ያሉት እያንዳንዱ እቃዎች እግዚአብሔርን የማምለክ እና ለእግዚአብሔር የመሰጠትን የተለያዩ ገጽታዎች የሚገልጹ ነበሩ።

የቤተ መቅደሱ የውጨኛው አደባባይ ወደ ድንኳኑ ቅጥር ስትገቡ የምታገኙት የመጀመሪያው ቦታ ሲሆን ለኃጢአት ይቅርታ የሚቃጠል መስዋዕት የሚቀርብበት መሰዊያ በዚያ ይገኛል (ዘጸ 27፡1-8)። የእስራኤል ዘጸአት የጀመረው በግብጽ እያሉ የፋሲካ በግን መስዋዕት ከማድረግ ነበር (ዘጸ 12፡1-11)፤ የዚህም በግ ደም የእስራኤላዊያንን ቤቶች በግብጽ የነበሩትን የበኩር ልጆች እንዲገድል ከመጣው ከሞት መልአክ ይጠብቃቸው ነበር (ቁጥር 12፣ 13)። በሰማይ ወዳለችው የቃል ኪዳን ሀገር የምናደርገው ጉዞ ኃጢአታችንን ለማስተሰረይ የታረደውን የፋሲካችንን በግ ኢየሱስን ስንቀበል ይጀምራል።

የቤተ መቅደሱ የመጀመሪያ ክፍል ማለትም ቅዱሱ ክፍል ውስጥ ስንገባ የገጽ ኅብስት ገበታን የምናገኝ ሲሆን ተምሳሌትነቱም በየዕለቱ ለመኖር የሚያስፈልገንን የእግዚአብሔርን ቃል የሚወክል ነው (ማቴ. 4፡4)። ቅዱሱ ክፍል ባለ ሰባት ሻማ የወርቅ መቅረዝንም ይይዝ ነበር (ዘጸ. 25፡31-40)፣ ይህም ተምሳሌትነቱ የእግዚአብሔር ህዝብ በመንፈስ ቅዱስ ኃይል የሚያጋሩትንየእውነትን ብርሃን ነው (ዘካ. 4፡2-6)። በድንኳኑ ውስጥ ከሁሉ ይልቅ የተቀደሰ ሥፍራ ከሆነው ለቅድስተ ቅዱሳን ከሁሉ ይልቅ ቅርብ የሆነው እቃ የዕጣን መሠዊያው ነው (ዘጸ. 30:1-10)፤ ይህም የሚወክለው ከእግዚአብሔር ሕዝብ ጸሎት ጋር ተያይዞ የሚደረገውን የክርስቶስን ምልጃ ነው (ኤፌ. 5፡1 ፣ ራዕይ 8፡3)። ከዕጣን መሰዊያው ላይ የሚወጣው ዕጣን ወደ ቅድስተ ቅዱሳን ክፍል ወደ እግዚአብሔር መገኘት ውስጥ ይገባል።

በስተመጨረሻ ቅድስተ ቅዱሳን ውስጥ የእግዚአብሔር ቅዱስ ሕጎች የተጻፈባቸውን የድንጋይ ጽላቶች በውስጡ የያዘው የቃል ኪዳኑ ታቦት ይገኛል (ዘጸ. 34፡1)። የእግዚአብሔር መገኘት ያለበት እንደ ዙፋን የሚሆነው የሥርየት መክደኛው እነዚህን ጽላቶች ይሸፍን ነበር። ከእግዚአብሔር ጋር የፍቅር ግንኙነታቸውን የሚያሳድጉ ሰዎች በንሥሃ ወደ እርሱ በመጡ ጊዜ ምሕረትን የሚቀበሉና ትዕዕዛዙን የሚጠብቁ ይሆናሉ።

እያንዳንዱ በቤተ መቅደሱ ውስጥ ያሉት ዕቃዎች እግዚአብሔርን የማምለክ የተለያዩ ገጽታዎችን እንደሚወክሉ ልብ እንበል - የኢየሱስን መስዋዕትነት መቀበል፣ መንፃት፣ የእግዚአብሔርን ቃል መመገብ፣ የእውነትን ብርሃን ለሌሎች ማካፈል፣ ጸሎት እና ትዕዛዛቱን መጠበቅ። እግዚአብሔር ቤተ መቅደሱን ሲሰጥ ኃጥያተኞች ከእግዚአብሔር ጋር እንዴት እንደሚታረቁ እና ከእርሱ ጋር የቀረበ ወዳጅነት እንዴት እንደሚመሰርቱ የሚገልጽን ንድፍ በዚያው ሰጥቶ ነበር።

### ማስታወሻ

`የፃፋችሁትን እና ያጠናችሁትን ጥቅስ ከተመለከታችሁ በኋላ የያዛችኋቸው ነጥቦች በአጠቃላይ የሚያመላክቷቸው ምን ምን የተለዩ አስተያየቶች አሉ?`

`ከዚህ ታሪክ ጥናት በኋላ ግር ያሏችሁ ነገሮች ምንድን ናቸው? ከታሪኩ ውስጥ ከባድ የሚባሉ ክፍሎች የትኞቹ ናቸው?`

`እዚህ ያልተጠቀሱና እናንተ የደረሳችሁባቸው ሌሎች መርሆዎች እና መደምደሚያዎች አሉ ወይ?`

`ከቤተ መቅደሱ ዕቃዎች መካከል እናንተ በሕይወታችሁ እንዲጠናከር የምትፈልጉትን ነገር የሚወክለው የትኛው ነው ? ይህንን ለውጥ ለመጀመር ምን አይነት መንገዶች አሉ?`