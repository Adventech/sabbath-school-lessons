---
title:  ቤትን ማግኘት
date:   19/04/2025
---

### መግቢያ 
የዚህን ሳምንት ትምህርት ጥቅስ ያንብቡ፡ ዘጸአት 25
**ቤትን ማግኘት**
 
እኔና ሚስቴ ከተጋባን በኋላ ወዲያውኑ በሰፈሩ ያሉ አንዳንድ ጋዜጦችን ገዝተን ማስታወቂያ እያነበብን በጣም ርካሽ የሆነ የኪራይ ቤት መፈለግ ጀመርን። ወጪ እየቆጠብን እና በምንችለው ሁሉ ገንዘብ እያጠራቀምን በአጭር ጊዜ ውስጥ የራሳችንን ቤት ለመግዛት አቅደን ነበር። የተሟሉ የቤት እቃዎች ያሉት ባለ አንድ መኝታ ቤት መኖሪያ በጥሩ ዋጋ ባገኘን ጊዜ፣ ይህ እቅዳችን በሁለት እግሩ ቆመልን። የኪራይ ውሉን ተፈራርመን እቃችንን ለመወሰድ ተዘጋጀን። እቃችንን ይዘን ከገባን በኋላ የተሟላ የቤት እቃዎች ያሉት ቤት ሲባል እቃዎቹ ጥሩ ይዞታ ያላቸው ናቸው ማለት እንዳልሆነ ብዙም ሳንቆይ ተረዳን። ሶፋዎቹ ያረጁና የደከሙ፣ አልጋው መሃሉ ላይ የሰመጠ እና የቤቱ የሙቀት ማስተካከያ በህንፃው ካሉ ከሌሎች ቤቶች ጋር በጋራ የምንጠቀምበት ነበር። ይሄኛው ቀለል ያለ ችግር ሊመስል ይችላል ነበር ግን በጣም አስቸጋሪ ጉዳይ ነበር። ሁሉም የሚያበስለው፣ የሚበላው፣ የሚያጨሰው እና አንዳንድ እዚህ መጥቀስ የማልችላቸው ነገሮች ሽታ ወደ እኛ ቤት ይመጣ ነበር። አንድ ተከራይ ማታ ማታ ማሪዋና ማጨስ ይወድ ነበር። ማታ በሚገባው የማሪዋና ጭስ ታጥነን እያደርን ብዙ ማለዳዎች ላይ ከእንቅልፋችን ራሳችንን እያዞረን ተነስተን እናውቃለን። ከትንሽ ቆይታ በኋላ ይህ አፓርትመንት ለእኛ መኖሪያ እንደማይሆን ተገነዘብን።
 
በዚህ ትንሽ እና አስቸጋሪ ቦታ መኖራችን ይበልጥ ገንዘብ እንድናጠራቅም አደረገን። ከዚያም በስድስት ወራት ውስጥ የመጀመሪያ የራሳችንን ቤት እንድንገዛ እግዚአብሔር ረዳን። በዚያው ሰፈር ውስጥ አዲስ ልማት ተጀመረና እድል ቀንቶን አነስ ያለ የጀማሪ ቤተሰብ ቤት ወይም ስታርተር ሆም ማግኘት ቻልን። ወደዚህ የገባንበትን ቀን አልረሳውም። ብዙ እቃ ስላልነበረን ለመግባት አልተቸገርንም። አዲሱ ቤታችን ልክ እንደ አፓርትመንቱ የቤት እቃዎች እና መስኮቶቹን የሚሸፍኑ መጋረጃዎች ባይኖሩትም በፍሪጃችንም ውስጥ ምግብ ባይኖረንም የአዲሱ ቤታችንን በር ስንከፍት ልባችን እየፈነጠዘና ፈገግታ በፊታችን ላይ ይታይ ነበር። በእጃችን የነበረው የምንለብሰው ልብስ እና ፍራሽ ብቻ ቢሆንም ነገር ግን በቤታችን ነበርን።
 
በግብፃውያን ግዞተኝነት ለአራት መቶ ዓመታት ከቆዩ በኋላ እግዚአብሔር የአብርሃምን ልጆች ነፃ ለማውጣትና ወደ ቤታቸው ለመውሰድ ተመኘ። ቢሆንም ግን እግዚአብሔር እስራኤላውያንን ነፃ ካወጣ በኋላ በመጀመሪያ ካደረጋቸው ነገሮች ውስጥአንዱ ለራሱ ማደሪያ ሥፍራን መገንባት ነበር። በዚህ ሳምንት እግዚአብሔር ለራሱ እንዲሰራለት ያዘዘውን ቤት እንመለከታለን።

### ማስታወሻ 
 
`ዘጸአት 25:1-9 ላይ ያለውን ታሪክ ከምትፈልጉት የመጽሐፍ ቅዱስ ትርጉም ላይ ጻፉ። ጊዜ የማይኖራችሁ ከሆነ ቁጥር 8ን እና 9ን ብቻ ጻፉ። ጥቅሱን በራሳችሁ ቃላት መጻፍም ወይም የምዕራፉን ታሪክ በአእምሯችሁ መሳል ትችላላችሁ። `
