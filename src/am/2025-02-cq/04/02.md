---
title:  ከእናንተ ጋር መኖር እፈልጋለሁ
date:   20/04/2025
---

### መዋሃድ

እስራኤል ከግብጽ ግዞት በአስደናቂ አወጣጥ ነጻ ከወጣ በኋላ እግዚአብሔር የሕዝቡን መንፈሳዊ ሕይወት መልሶ ለመገንባት ብዙ ሥራ መሰራት እንዳለበት ያውቅ ነበር። በመጀመሪያ ሙሴን ወደ ሲና ተራራ ጠርቶ አስርቱ ትዕዛዛትን በመስጠት ሕዝቡ የሚኖርበትን የሥነ ምግባር መመሪያ አዘጋጀ (ዘጸ. 20)። ጌቶችን እና ባሪያዎችን፣ በወገን ላይ መጨከንን እና እንስሳትን መንከባከብን የሚመለከቱ ሕጎችንም ሰጠ (ዘጸ. 21)። ንብረት እንዴት እንደሚያዝ (ዘጸ. 22)፣ ፍትሕ እንዴት እንደሚሰጥ ፣ ሰንበታት እና በዓላት እንዴት እንደሚከበሩ (ዘጸ. 23) እና ኪዳኑን በታማኝነት ለሚጠብቁ የተዘጋጀውን በረከት በግልጽ አስቀመጠ። ዘጸአት 24 ሙሴ መሰዊያን ሲሰራና እስራኤልም ከእግዚአብሔር ጋር ያላቸውን ኪዳን ከልባቸው ሲያጸኑ ይገልጽልናል። እግዚአብሔር ግን ገና ሥራውን አልጨረሰም ነበር።

እግዚአብሔር ከእስራኤል ጋር የኪዳን ግንኙነትን ከመሠረተ በኋላ አስገራሚ ነገርን አደረገ። በምድረ በዳ ጉዞአቸው ላይእንዳሉ አንድ ግንባታን እንዲሰሩ አዘዛቸው (ዘዳ. 25)። ሙሴን የእስራኤል ልጆች ስጦታን እንዲያመጡለት እንዲያደርግ ይህንን ግን ከልባቸው ከሚሰጡት ብቻ እንዲሰበስብ አዘዘው (ቁጥር 2)። ከዚያም በእርሱ ዘንድ ተቀባይነት ያላቸውን የስጦታ አይነቶች ብቻ እንዲያመጡ አዘዘ (ቁጥር 3-7)። ከዚህ በኋላ “በመካከላቸውም አድር ዘንድ መቅደስ ይሥሩልኝ።” ብሎ አዘዘ (ቁጥር 8)። ይህ ትዕዛዝ በጣም ከፍ ያለ ቦታ ስለነበረው የተቀሩት የዘጸአት አስራ አምስት ምዕራፎች በዚህ ቅዱስ የእግዚአብሔር ማደሪያ ግንባታ እና ዝግጅት ላይ ገለፃ የሚያደርጉ ናቸው።

እግዚአብሔር መቅደስን እንዲሰሩለት በሰጠው ትዕዛዝ ውስጥ የመጀመሪያው እና አስደናቂ የሆነው ክፍል እግዚአብሔር በመንፈሳዊ ሕይወታቸው ታማኝ ባልሆነ ሕዝብ መካከል ለማደር መወሰኑ ነው። ከግብጽ የወጡት ድብልቅ ሕዝብ (ዘጸ.12:38) ከእግዚአብሔር ጋር በመገናኘት እንዴት መኖር እንዳለባቸው አያውቁም ነበር። በእርግጥም እግዚአብሔር እስራኤል ለረጅም ዘመናት ስቃይ በበዛበት የግብጽ ግዞት ውስጥ በነበሩበት ጊዜ አብሯቸው ነበር። ነፃ ለመውጣት ሲያሰሙ የነበረውን ጩኸት ሰምቶ ነበር (ዘጸ. 3:7-10)። እግዚአብሔር በዘጸአት 25፡8-9 ላይ የተናገረው አብሮነት ግን ለየት ያለ ነበር። የማይታየው አምላክ የሚታይ መገኘቱ ከእነርሱ ጋር እንዲሆን ድንኳኑን በእስራኤላዉያን ድንኳኖች መካከል ተከለ (ዘጸ 40፡34)።

እግዚአብሔር በእስራኤላውያን መካከል ለመኖር ሲመርጥ መገኘቱ የእርሱን ጥበቃ እና ችሮታ ያረጋግጥላቸው ነበር። የእግዚአብሔር መቅደስ በእስራኤላውያን ሰፈር መካከል መገኘቱ የማያሻማ መልዕክትን የሚያስተላልፍ ነበር፤ እርሱም እግዚአብሔርን ማምለክ የሕይወት ማዕከል መሆኑን ነው። የእግዚአብሔር ቤት ከእርሱ ጋር ያሉትን ግንኙነቶች ለማደስ የሚሆን ሥፍራ፣ ምሕረትን መቀበያ ሥፍራ እና የተትረፈረፈን ሕይወትን ለማጣጣም የሚሆን ሥፍራም ነበር።

እግዚአብሔር የዚህን ቅዱስ ሥፍራ ግንባታ ሲያስጀምር ሌላ አስደናቂ ነገርን አድርጎ ነበር። በኃጢአትና በጉድለት የተሞሉ የሰው ልጆችን መቅደሱን በመገንባት እንዲያግዙት ጋበዘ። እግዚአብሔር እስራኤላውያን ምንም ነገር ቢያደርጉ የእርሱ ቤት ለእነርሱ በሩ ሁልጊዜ ክፍት እንደሆነ እንዲያውቁ ይፈልግ ነበር። እንዴት ያለ አምላክ ነው!!!

### ማስታወሻ

`ከዘጸአት 25 ውስጥ የምትወዱትን ጥቅስ በቃላችሁ ያዙ። በቃል ለመያዝ እንዲያግዛችሁ ጥቅሱን በተደጋጋሚ ጻፉት።`

`እግዚአብሔር በሰፈሩ መሃል ሳያቋርጥ በሚገኝበት ሥፍራ መኖር እንዴት የነበረ ይመስላችኋል? ሐሳቡን አመላልሱት!`

`እግዚአብሔር በሁሉም ቦታ መገኘት የሚችል ሆኖ ሳለ የሚታይ መገኛ ለምን አስፈለገው?`