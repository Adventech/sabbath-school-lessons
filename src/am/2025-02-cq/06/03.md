---
title:  እንዴት እዚህ ደረስን?
date:   05/05/2025
---

### መተርጎም

እስራኤል በአንድ ጀምበር ወደ ክህደት አልገባችም። በቀርሜሎስ የተሰበረው መሠዊያ ለዘመናት ቁልቁል ያዘቀዘቀውን ከእግዚአብሔር ጋር የነበረ ግንኙነት አመላከተ። እስራኤላዊያን እግዚአብሔር ያዘዘውን የአምልኮ ዘይቤ ለመቀየር በጀመሩበት ጊዜ መሠዊያቸው መሰንጠቅ ጀመረ። ይህ በመጨረሻ እግዚአብሔርን እንዲተው አደረጋቸው። በዘፀዓት 32፡8 እንደምናየው አሮን እውነተኛውን አምላክ ማምለክ አላስቆመም፤ ይልቁንም ከጎኑ አንድ ጥጃ ጨመረ። ሙሴ በሲና ተራራ ላይ ነበር፤ እግዚአብሔር ዝም ብሏል፤ ህዝቡ ማጉረምረም ጀመሩ። ስለዚህ አሮን አዲስ መላ ዘየደ። እግዚአብሔር የሌለ በሚመስላችሁ ጊዜ በአምልኮ ህይወታችሁ ላይ ስለምትጨምሩት ነገር ተጠንቀቁ!

የእስራኤል ንጉስ ኢዮርብዓም በኢየሩሳሌም ቤተ መቅደስ እንዳያመልኩ ህዝቡን አልከለከለም። ከበዙ ዓመታት በፊት አሮን እንዳደረገው በዳን እና በቤርሳቤህ ህዝቡ ያመልኳቸው ዘንድ ሁለት ጥጃዎችን ጨመረ (1 ነገ. 12፡25-33)። ኢዮርብዓም ደካማና ራስ ወዳድ መሪ ነበር። እርሱ ከሚገዛው ከሰሜኑ የእስራኤል መንግስት ሰዎች ወደ እግዚአብሔር ቤተ መቅደስ ለአምልኮ ቢሄዱ ለእኔ ታማኝ አይሆኑም ብሎ አሰበ። ነገር ግን እነዚህ የወርቅ ጥጃዎች ህዝቡን ጥልቅ ወደ ሆነ ክህደት መሯቸው (2 ነገ. 17፡16)። ለእኛ የተመቸ አምልኮ እውነተኛ አምልኮ ነው ማለት አይደለም።

በቀርሜሎስ ተራራ የነበረው ፍጥጫ የእስራኤልን ስር የሰደደ የሞራል ዝቅጠት አጋለጠ። ኤለን ዋይት ከእግዚአብሔር የተላከው እሳት ስለነበረው ግሩም ተፅእኖ እንዲህ በማለት ትናገራለች፡-

“በተራራው የነበሩት ሰዎች በፍርሃትና በአክብሮት በመሞላት በማይታየው በእግዚአብሔር ፊት ተደፉ። ከሰማይ የተላከውን እሳት እየተመለከቱ ለመቆየት አልደፈሩም። እንቃጠላለን ብለው ሰጉ። የኤልያስ አምላክ የእነርሱ ስግደት የሚገባው የአባቶቻቸው አምላክ እንደሆነ ስለተገነዘቡ “እግዚአብሔር እርሱ አምላክ ነው፤ እግዚአብሔር እርሱ አምላክ ነው” ብለው በታላቅ ድምፅ ጮሁ። ጩኸታቸው ጥርት ብሎ በተራራውና በታች በሜዳው ላይ አስተጋባ። እስራኤል በመጨረሻው ነቃች፤ ከተታለለችበት ወጥታ ንስሀ ገባች። በመጨረሻም ህዝቡ እግዚአብሔርን ምን ያህል እንደበደሉ አስተዋሉ። የበአል አምልኮ ከእውነተኛው አምልኮ ጋር ሲነጻጸር ምንነቱ እና ባህሪው በግልፅ ታየ። እግዚአብሔር የምድሪቱን ጠል እና ዝናብ በመከልከሉ ምን ያህል ጻድቅና መሀሪ እንደሆነ አስተዋሉ። አሁን የኤልያስ አምላክ ከጣኦታት ሁሉ በላይ መሆኑን ለመመስከር ተዘጋጁ።” (ነቢያትና ነገስታት [1917] ገፅ 153)

### ማስታወሻ

`የጻፋችሁትን የመጽሐፍ ቅዱስ ክፍል በድጋሚ ተመልከቱ። ያሰመራችሁባቸው እና ያከበባችሁባቸው ክፍሎች ምን መሰረታዊ ሃሳብን ያመለክታሉ?`

`ይህንን ክፍል ካጠናችሁ በኋላ ምን ጥያቄዎች ተነሱ? የትኛው ክፍል ለማስተዋል ይከብዳል?`

`ምን መርሆዎች እና መደምደሚያዎችን አገኛችሁ?`

`በህይወታችሁ መታደስ የሚያስፈልገው የተሰበረ መሠዊያ አለ?`