---
title:  ዋና ግድድሮሽ
date:   07/05/2025
---

### መጋበዝ

ቤተ ክርስቲያን በግል እና በህብረት አምልኮ ካጋጠሟት እጅግ ወሳኝ ከሆኑ ግድድሮሾች አንዱን በዘመናችን እያየን እንገኛለን። ይህም በዚህ ሰዓት ምናልባት በቀኝ እጃችሁ ውስጥ ወይም አጠገብ ይገኝ ይሆናል። የተለያዩ ጥናቶች በዙ ሰዎች በቀን በአማካኝ 2 ሰዓት ከ 27 ደቂቃ በማህበራዊ ሚዲያ ላይ እንደሚያሳልፉ ያሳያሉ።1 አብዛኛውን ጊዜ በስልካቸው ላይ ተተክለው ያሳልፋሉ። በአሜሪካን አገር ዕድሜያቸው ከስምንት እስከ 12 የሚሆኑ ህጻናት በቀን ከ 4-6 ሰዓታት የቴሌቪዥን፣ የስልክ ወይም መሰል መስኮቶች (screens) ላይ በማፍጠጥ ሲያሳልፉ ታዳጊዎች ደግሞ በአማካኝ ዘጠኝ ሰዓታትን በእነዚህ የስክሪን መስኮቶች ፊት ያሳልፋሉ።2 ሳይንቲስቶች በእነዚህ የስክሪን መስኮቶች ላይ ረጅም ጊዜ ማሳለፍ የአእምሮ ጤንነታችን እና ሁለንተና ደህንነታችን ላይ ስለሚያሳድሩት ተፅእኖ እያስጠነቀቁ ይገኛሉ።

ቴክኖሎጂን በተለይም የሞባይል ስልኮችን እና ማህበራዊ ሚድያን ጤናማ ባልሆነ ሁኔታ መጠቀም ገና ማስተዋል እየጀመርናቸው ያሉ የአእምሮ ጤና መጓደሎችን እየፈጠሩ ነው። በቀን ውስጥ ለረጅም ጊዜ ቴክኖሎጂን መጠቀም ለበዙ ችግሮች ያጋልጣሉ። ጥናቶች እንድሚያሳዩት ከቁጥጥር ወጪ የሆነ የቴክኖሎጂ አጠቃቀም

·   የትኩረት ችሎታችንን ይጎዳሉ።

·   ብቸኝነት እንዲሰማን ያደርጉናል።

·   የውጥረት ስሜትን ያባብሳሉ።

·   ድባቴን እና ጭንቀትን ይጨምራሉ።

·   ለራስ ሰውነት አሉታዊ አመለካከት እንዲኖር ያደርጋሉ።

·   የእንቅልፍ ዑደትን ያዛባሉ።

·   ሱስ ይፈጥራሉ።

·   ለበይነ-መረብ ጥቃት ያጋልጣሉ።

·   ብዙ ነገር አምልጦኛል የሚል የፍርሃት ስሜትን ያበረታታሉ።

·   ከእውነታው የራቀ አስተሳሰብን ይጨምራሉ።

·   የአእምሮን የማስታወስ ችሎታን ይቀንሳሉ።

አንድ ጸሐፊ የቴክኖሎጂ ስክሪን መስኮቶችን ሲገልፅ በሰጪው እና በተቀባዩ መካከል በመሆን ህይወታችን ውስጥ ጣልቃ እንደገቡ ይናገራል። ከእነዚህ መስኮቶች ጋር የምናሳልፈው ጊዜ ሲጨምር ፊት ለፊት ከመተያየት የምናገኘውን ጥቅም ያሳጡናል። “የተፈጠረነው ከእግዚአብሔር ጋር ጣልቃ የሚገባ አካል የሌለበትን ግንኙነት እንድናደርግ ነው።”3 አእምሯችን ከመለወጡ የተነሳ እግዚአብሔርን ያለቴክኖሎጂ ማምለክ ቢያቅተንስ? እናንተስ ያለ ቴክኖሎጂ እግዚአብሔርን ማምለክ ትችሉ ይሆን?

ሳይንቲስቶች ማህበራዊ ሚድያ ጤንነታችን ላይ ተጽእኖ እንደሚያሳድር ከመገንዘባቸው በፊት ኤለን ዋይት እንዲህ ብላ ፃፈች። “አንድን ነገር በመመልከት የመለወጣችን እውነታ አእምሯዊ እና መንፈሳዊ ህግ ነው። አእምሮ ብዙ ጊዜውን እንዲያተኩርበት የተሰጠውን ነገር ቀስ በቀስ ይለማመደዋል። ከሚወደው እና ከሚያከብረው ነገር ጋር ይዋሃዳል።”4የሚከተለውን አስደንጋጭ ሀተታ እንዲህ በማለት ጽፋለች። “እያንዳንዱ የአካል ክፍል ለአእምሯችን እንዲገዛ ተፈጥሯል። አእምሮ የሰውነታችን ዋና ከተማ ነው። አእምሮ መላውን ሰው ይቆጣጠራል። ክፉም ሆነ መልካም ድርጊቶቻችን ከአእምሯችን ይመነጫሉ። እግዚአብሔርን የሚያመልከውና ከሰማያዊ ፍጥረታት ጋር የሚያዛምደን አእምሯችን ነው።”5 ጉዳዩ ያለው አእምሯችን በምን ላይ ያተኩራል? ምን ልምዶችንስ እናዳብራለን? የሚለው ጥያቄ ላይ ነው። ስልኮቻችን ለመመልከት እንደመረጥነው ነገር ለመልካምም ሆነ ለክፉ መሳሪያ ሊሆኑ ይችላሉ። በስልኮቻችን የሚያዘቅጡ እና የሚነቅዙ ምስሎችን ለማየት ከመረጥን አእምሯችንን እና የማምለክ አቅማችንን እንጎዳለን። የቴክኖሎጂ መሳሪያዎች የምንሰግድላቸው አዳዲስ ጣኦታት እንዲሆኑ ልንፈቅድላቸው አይገባም።

### ማስታወሻ

`1 ነገ. 18 ላይ እያሰላሰላችሁ በዚያ ውስጥ ኢየሱስን ፈልጉ::`

`አንድን ነገር በመመልከት እየተለወጣችሁ እንደሆነ ራሳችሁን አግኝታችሁት ይሆን?`

`በዘመናችን እየተገዳደሩን ያሉ ጣኦቶች ምን አይነት ናቸው?`

`የፀሎት ርዕስ -`