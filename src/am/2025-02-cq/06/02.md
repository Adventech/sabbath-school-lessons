---
title:  በተራራው ላይ መገናኘት
date:   04/05/2025
---

### መዋሃድ

እግዚአብሔር ኤልያስን በህዝቡ ላይ ድርቅን እንዲያውጅ ሲጠራው “በእስራኤል ዘንድ በፍጥነት እየተንሰራፋ የሚገኘውን ክህድት ፍርሃት አልባ በሆነው አገልግሎቱ የሚያስቆመውን የእምነት እና የፀሎት ሰውን” መረጠ። (ኤለን ጂ ዋይት፣ ነቢያትና ነገስታት (1917) ገጽ 119) ከሶስት ዝናብ አልባ ዓመታት በኋላ ቡቃያው ረገፈ፤ ጎተራው ባዶ ሆነ፤ ህዝቡም ተራበ (ያዕ. 5፡17)። ኤልያስ ለምለም ሽንተረሮቹ በድርቅ በተቃጠሉት በቀርሜሎስ ተራራ ላይ ህዝቡ እንዲሰበሰብ ጥሪ ባደረገበት ጊዜ ሁኔታዎች ወደ ጡዘት እየደረሱ ነበር።

ህዝቡ ባያስተውሉትም ከተፈጥሯዊው ድርቀት ይልቅ የእግዚአብሔርን ህዝብ መንፈሳዊ ጥማት ውስጥ የከተተ መንፈሳዊ ድርቅ ሰቅዞ ይዟቸው ነበር። ክፉው ንጉስ አክአብ እና ንግስት ኤልዛቤል በእስራኤል ላይ በነገሱበት ዘመን አክአብ ሲዶናዊት ሚስቱን ለማስደስት እጅግ ክፉ ነገር አደረገ (1 ነገስት 16፡29-33)። ትናንሽ በሚመስሉ መንፈሳዊ ድርድሮች የተጀመሩ ድርጊቶች ወደ ከፋ ክህደት ተቀየሩ። አክአብ ለኤልዛቤል በዋና ከተማው ውስጥ 450 ነቢያት የሚያገልግሉበት የበአል ማምለኪያ ስፍራ እንዲሁም ሌሎች 400 ነቢያት የሚያስተዳድሩት የአሼራ ጣዖት አምልኮ ቦታ ገነባ። እስራኤል በጥልቅ መንፈሳዊ ጽልመት ወደቀች።

ኤልያስ ለአክአብ በቀርሜሎስ ተራራ እንዲገናኘው በነገረው ጊዜ (1 ነገ. 18፡19) ያልተለመደ መንፈሳዊ ስልጣንን ተጠቀመ። ያም የመነጨው ኤልያስ በግሉ መሠዊያ ከእግዚአብሔር ጋር ካሳለፈው ጊዜ ነበር። የቀርሜሎስ ተራራ ትዕይንት በፍርሃት የተሞላ ነበር። ለበአል እና ለአሼራ እሳት እንዲያወርዱላቸው እየጮሁ የነበሩ የጣዖት አምልኮ ነቢያት የራሳቸውን ገላ እየቆራረጡ ደማቸውን አፈሰሱ። እሳት ግን አልወረደም። ኤልያስ መስዋዕቱን የሚሠዋበት ጊዜ ሲደርስ አንድ ወሳኝ ተግባር አከናወነ፤ እያንዳንዱን የእስራኤልን ነገድ የሚወክሉ 12 ድንጋዮችን መርጦ በቀርሜሎስ ተራራ ላይ የተሰበረውን መሠዊያ አደሰ። መሠዊያውንም በውሃ ሞላው (ቁ 30-35)።

“የሰርክ መሥዋዕት በሚቀረብበት ጊዜ” ኤልያስ በጸሎት ለእግዚአብሔር መሥዋዕቱን አቀረበ (ቁ. 36)። ባለፈው ሳምንት በበረሃ የማደሪያው ድንኳን በተሰራ ጊዜ እግዚአብሔር የማለዳውን እና የምሽቱን መስዋዕት የማቅረብ ስርዓት እንዳስጀመረ አይተናል (ዘፀ. 29፡38)። ሰለሞን በኢየሩሳሌም ቤተ መቅደሱን ለመስራት በሚዘጋጅበት ጊዜ አባቱ ዳዊት የማለዳው እና የምሽቱ መስዋዕት ለህዝቡ መንፈሳዊ ህይወት ምን ያህል ወሳኝ እንደሆነ አሳየ (1 ዜና 23፡30)። እግዚአብሔር በኤልያስ አማካኝነት ያሳየው እውነተኛ አምላክ መሆኑን ብቻ አልነበረም፤ እስራኤልን ወደ ዕለታዊ የአምልኮ መሠዊያ እየመለሰ ነበር! በቀርሜሎስ ተራራ የሰፈነው ጸጥታ በምሽቱ የመሥዋዕት ሰዓት እሳት ከሰማይ በመውረዱ ተሰበረ። የዕለታዊ አምልኮን አስፈላጊነት በድጋሚ አስገነዘበ። ይህ ለእስራኤል ህዝብ ችላ የማይባል መልዕክት ነበር።

### ማስታወሻ

`1 ነገስት 18፡30-40ን በቃላችሁ አጥኑ። ለዚህም እንዲረዳችሁ በተደጋጋሚ ጻፉት።`

`የዚህ ሳምንት የመጽሐፍ ቅዱስ ክፍል እግዚአብሔር ለአምልኮ እንዴት እንደሚያዘጋጀን ምን ይነግረናል?`

`እንዲያ ባለ ወሳኝ ጊዜ እግዚአብሔር እሳት ከሰማይ እንደሚልክ ኤልያስ እንዴት እርግጠኛ ሊሆን ቻለ?`