---
title:  አናፍርም
date:   08/05/2025
---

### መረዳት

“በእስራኤል ህዝብ ተከብቦ ንጉስ አክአብን እና ሀሰተኛ ነቢያትን ሊጋፈጥ እንዲሁም የእግዚአብሔርን ክብር ከፍ ለማድረግ በብቸኝነት ፀንቶ የቆመ ኤልያስ ብቻ ነበር ...”

“ፍርሃትና ድንጋጤ ያልተጠጋው ኤልያስ የተሰጠውን መለኮታዊ ትዕዛዝ የመፈፀም ተልዕኮውን በመገንዘብ በህዝቡ ፊት ቆመ። የፊት ገፅታው አስፈሪ እርጋታ ይታይበት ነበር። ህዝቡ በፍርሃት ሆነው የሚናገረውን ተጠባበቁ። አንዴ ወደተሰበረው የእግዚአብሔር መሠዊያ፣ በመቀጠል ወደ ህዝቡ በአንክሮ በመመልከት እንደመለከት በሚያስተጋባ ታላቅ ድምፅ እንዲህ ሲል ጮኽ። “እስከመቼ በሁለት ሃሳብ ትዋልላችሁ? እግዚአብሔር አምላክ ከሆነ እግዚአብሔርን ተከተሉ፤ በአል አምላክ ከሆነ በአልን ተከተሉ።”

“ህዝቡ አንዲት ቃል አልመለሱለትም።” ለእግዚአብሔር ታማኝነቱን ሊያሳይ የደፈረ አንድ እንኳን አልነበረም። ውሸት እና እውርነት በእስራኤል ላይ እንደ ከባድ ደመና በላያቸው ተዘርግቶ ነበር። ሁሉም ወደዚህ ክህደት በአንድ ጊዜ አልወደቁም። ነገር ግን ከጊዜ ወደ ጊዜ የተሰጡትን ማስጠንቀቂያዎች እና ተግሳፆች ችላ በማለታቸው ቀስ በቀስ ወደ ለየለት ውድቀት አመሩ። እያንዳንዱ ከእውነት የሸሸ ክፉ ድርጊት እና ንስሀ ለመግባት የነበረ እምቢተኝነት የጥፋተኝነት ስሜትን እየጨመረ እና ከእግዚአብሔር እያራቃቸው መጣ። በመሆኑም በዚህ ታላቅ ቀውስ ለእግዚአብሔር ታማኝ ሆኖ ለመቆም አሻፈረኝ አሉ።

“እግዚአብሔር ስራው በእንዲህ አይነት ተጋድሎ በሚያልፍ ጊዜ የሚደረግን ቸልተኝነት እና ክህደት ይፀየፋል። መላው ዩኒቨርስ በመልካም እና በክፉ መካከል ያለውን የታላቁን ተጋድሎ የመጨረሻ ፍልሚያ በጥልቅ ትኩረት ይመለከታል። የእግዚአብሔር ህዝብ ወደ ዘላለማዊው መኖሪያ ድንበር ተጠግተዋል፤ ለሰማይ አምላክ ታማኝ ከመሆን የበለጠ ምን ጉዳይ ሊኖራቸው ይችላል? እግዚአብሔር በዘመናት መካከል ዮሴፍን፣ ኤልያስን እና ዳንኤልን የመሳሰሉ የስነ ምግባር እና እሴት ጀግኖች እንደነበሩት ዛሬም ቢሆን የእርሱ የተለየ ህዝብ እንደሆኑ ያለማፈር የሚያውጁ ልጆች አሉት። ለስራው ዝግጁ በመሆን ከተሰጣቸው ተልዕኮ ፈቀቅ የማይሉትን እና “በእግዚአብሔር ጎን የቆመ ማን ነው?” (ዘፀ 32፡26) ብለው በመለኮታዊ ኃይል በመታጀብ የሚጠይቁትን የሚከብብ ልዩ የእግዚአብሔር በረከት ያገኛቸዋል። እነዚህ ጀግኖች ከእግዚአብሔር ለመወገን የወሰኑትን ሰዎች ለነገስታት ንጉስ እና ለጌቶች ጌታ ታማኝነታችውን ለመግለፅ ወደፊት እንዲመጡ በአፅንኦት ይጠይቋቸዋል። እነዚህ ፈቃዳቸውን እና ዕቅዶቻቸውን ለእግዚአብሔር ህግ ያስገዛሉ። ስለ እርሱ ፍቅር ሲሉ ለህይወታቸው እንኳን አይሳሱም። ተልዕኳቸው ከቃሉ የሚፈነጥቀውን ብርሃን በመያዝ በማይቆራረጡ ጨረሮቹ ለዓለም እንዲያበራ ማድረግ ነው። መፈክራቸው “ታማኝነት ለእግዚአብሔር” የሚል ነው።” (ኤለን ጂ ዋይት ፣ ነቢያት እና ነግስታት {1917} ገፅ 147 ና 148}።

### ማስታወሻ

`ከዚህ ሳምንት ጥናት በኋላ ከእግዚአብሔር ጋር ባላችሁ ግንኙነት ምን መለወጥ እንዳለባችሁ ተገነዘባችሁ? ከእግዚአብሔር ጋር ያላችሁን ግንኙነት እንዴት ልታጠናክሩ ትችላላችሁ?`

`የተሰበሩትን መሠዊያዎቻችሁን እንዴት ልትጠግኑዋቸው ትችላላችሁ?`

`የመታሰቢያ ጥቅሳችሁን ከልሱ። በዚህ ሳምንት በህይወታችሁ ይህ እንዴት ተተገበረ?`