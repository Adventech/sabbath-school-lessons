---
title:  አንድ ነገር ተሰብሯል
date:   03/05/2025
---

### መግቢያ

የዚህን ሳምንት ትምህርት ጥቅስ ያንብቡ፡ 1 ነገስት 18

**አንድ ነገር ተሰብሯል**

ከእግዚአብሔር ጋር እጅግ የጠነከረ ግንኙነት ያላቸው ሰዎች አጋጥመዋችሁ ያውቃል? ከእነርሱ ጋር ስትሆኑ የእግዚአብሔር ሀልዎት እንደቀረባችሁ፤ እነርሱ ከአጠገባችሁ ዘወር ሲሉ ደግሞ የመንፈሳዊ ኤሌክትሪክ ኃይል መቋረጥ እንደገጠማችሁ ይሰማችሁ ይሆናል። እንደዚህ ያሉ ጥቂት የማይባሉ ሰዎች ገጥመውኝ ቢያውቁም የሳንዲ ሮቢንሰንን ያህል የሚሆን አላገኘሁም።

ወንድም ሮቢንሰን የወንጌል መጽሐፍትን የሚሸጡ ወጣቶችን የሚመራ የጽሑፍ ወንጌላዊ ነበር። ከእርሱ ጋር ስተዋወቅ “ሜሴጅ” ለተባለ ጥቁር አሜሪካውያንን በወንጌል በመድረስ ላይ ላተኮረ መጽሔት የሽያጭ ወኪል ሆኖ በመስራት ላይ ነበር። ወጣት ተለማማጅ አገልጋይ ስለነበርኩ ወንድም ሮቢንሰን ትኩረቱን በእኔ ላይ አደረገ። ታሪኮቹ እጅግ ማረኩኝ። ውስብስብ በሆኑ ሁኔታዎች ውስጥ ሳለ እግዚአብሔር ብዙ ጊዜ ይደርስለት ነበር።

ህይወቴ ላይ ትልቅ ተፅእኖ ያሳደረውን ታሪክ ያካፈለኝን ዕለት መቼም አልረሳውም። ወንድም ሮቢንሰን ሰባት ልጆችን የወለደ ሲሆን እጅግ የተሳካለቸውና ለእግዚአብሔር ታማኞች ነበሩ። “ወንድም ሮቢንሰን፣ እንዲህ አስገራሚ ቤተሰብ ልታፈሩ እንዴት ቻላችሁ?” ብዬ ጠየቅሁት።”

ወደ እኔ አተኩሮ ከተመለከተ በኋላ በለሆሳስ ገለጻውን ጀመረ። “ልጄ፣ የእኛ ሳይሆን የእግዚአብሔር ስራ ነው! እግዚአብሔር ሁሉን ሰርቶታል። በቤታችን መሠዊያ አለን።” ግራ ስለገባኝ ግልፅ እንዲያደርግልኝ ጠየቅሁት። “እኔ እና ባለቤቴ በቤታችን በአንድነት ለቤተሰባችን የምንፀልይበት ቦታ አለን።” ወንድም ሮቢንሰን ልጆቹ የተቀዳጇቸውን በረከቶች፤ የቀለም ትምህርት፣ ተሰጥኦቸውን፣ መልካም ትዳሩን፣ በአገልግሎቱ ያገኘውን ስኬት፤ ሁሉንም ነገር ከእግዚአብሔር ጋር በቤተሰብ መሠዊያቸው ከሚያሳልፉት ጊዜ ጋር አያያዘው። እርሱ በመናገር ላይ እያለ “በግል የአምልኮ ጊዜዬ ላይ ከባድ ጉድለት አለ” የሚል ሃሳብ ወደ አእምሮዬ መጣ። መሠዊያዬ ተሰብሮ ነበር። በዚያ ቅጽበት ኤልያስ ወደ ቀርሜሎስ ተራራ ሲወጣ የተረዳውን እውነት ተረዳሁ። ለውጥ የሚጀምረው መሠዊያውን በማደስ ነው!

በዚህ ሳምንት የፈረሰውን የእስራኤልን መሠዊያ ለማደስ እና ከእርሱ ጋር ያላቸውን ግንኙነት ወደ ነበረበት ለመመለስ እግዚአብሔር ነቢይ የላከበትን ጊዜ እንመለከታለን።

### ማስታወሻ

`1 ነገስት 18፡30-40ን ጻፉ። ጊዜ ካጠራችሁ ከቁጥር 31-33 ያለውን ጻፉ። ጥቅሶቹን በራሳችሁ አገላለፅ መጻፍ፣ ወይም አጭር ንድፍ ማዘጋጀት ትችላላችሁ።`