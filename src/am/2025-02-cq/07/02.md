---
title:  የአምልኮ መካከል (ልብ)
date:   11/05/2025
---

### መዋሃድ
 

 
ዮሐንስ ምዕራፍ 4 በመጽሐፍ ቅዱስ ውስጥ ካሉት እጅግ ኃይል ካላቸው ምዕራፎች አንዱ ነው። ኢየሱስ ወንጌልን ለጠፉት ለማድረስ የሚሄድባቸውን ጽንፎች እንመለከትበታለን። ይቅርና ለረቢ (የሃይማኖት አስተማሪ) ለአንድ አይሁዳዊ ሰው ከሳምራዊት ሴት ጋር መነጋገር በቀድሞ አይሁዳውያን ባህል የተከለከለ ነበር። አይሁዳውያን እና ሳምራውያን በተለያዩ ቤተ መቅደሶች ያመልኩ ነበር እንዲሁም የተለያዩ የኦሪት ቅጂዎችን ያነብቡ ነበር። በተጨማሪም እርስ በርስ ምንም አይነት ማህበራዊ ግንኙነት አልነበራቸውም። ሳምራዊያን የሚባሉት ከአሦር ምርኮ በኋላ ከጣዖት አምላኪ አሕዛብ ጋር ከተጋቡ እስራኤላዊያን የተወለዱ / የተገኙ ሰዎች ነበሩ። በዚህም ምክንያት ብዙ የጣዖት አምላኪዎችን ልማዶችን ተቀብለው ነበር (2 ነገሥት 17)። ሳምራውያን እስራኤላዊያን ከባቢሎን ምርኮ በኋላ የኢየሩሳሌምን ግድግዳዎች እና ቤተ መቅደስን መልሶ ለመገንባት ያደረጉትን ጥረት ለማደናቀፍ ሞክረው ነበር (ዕዝራ 4፤ ነህ. 4:1–3፤ 6:1–14)። አንድ “ጥሩ” አይሁዳዊ ከሳምራዊ ጋር ሲገናኝ በፍጹም አይታይም ነበር እና ጥላቻው የጋራ በሁለቱም ወገን የነበረ ነበር።
 
ኢየሱስ በያዕቆብ ጕድጓድ አጠገብ ሳምራዊቷን ሴት ውሃ በጠየቃት ጊዜ በርካታ የባህል ደንቦችን አፈረሰ፤ ለዚህም ነው ሴቲቱ “አንተ አይሁዳዊ ሆነህ እኔን ሳምራዊቷን እንዴት ውሃ አጠጪኝ ትላለህ?” ብላ የመለሰችው (ዮሐንስ 4:9)። ኢየሱስም “የእግዚአብሔርን ስጦታ ብታውቂና ውሃ አጠጪኝ የሚልሽ ማን መሆኑን ብትረጂ ኖሮ፣ አንቺው በጠየቅሽው፣ እርሱም የሕይወትን ውሃ በሰጠሽ ነበር” ሲል መለሰላት። ሴቲቱ ክርስቶስ ያላትን ውሃ ልትጠጣ በጠየቀችው ጊዜ ስለ የቀድሞ አምስት ባሎቿ እንዲሁም አሁን ስላለው የወንድ ጓደኛዋ ሲነግራት ከዚህ በፊት እንደማያውቃት ተገንዝባ ተደነቀች (ቁጥር 16–18)። ክርስቶስ በግል ህይወቷ ላይ የነበረው ጥልቅ ግንዛቤ የትንቢታዊ አገልግሎቱን ያሳየ ሲሆን ንስሃ መግባት እንደሚያስፈልጋትም አመልክቷል።
 
በዚህን ጊዜ ሴቲቱ በፍጥነት ርዕሱን ቀይራ በወቅቱ ከነበሩት ታዋቂ ክርክሮች ወደ አንዱ አመራች - ሰዎች እግዚአብሔርን የት ሊያመልኩ ይገባል? ወደሚል ጥያቄ። በዕዝራ ዘመን ሳምራውያን በኢየሩሳሌም የሚገኘውን ቤተ መቅደስ መልሶ በመገንባት እንዳይረዱ በተከለከሉበት ጊዜ በገሪዛን ተራራ ላይ ለራሳቸው ተቀናቃኝ ቤተ መቅደስ ሠሩ። ይህ ለዘመናት የነበረውን ጥላቻ የበለጠ አባባሰው እና ሳምራዊቷ ሴትም የጠቀሰችው ይህንን ተቃርኖ ነበር። ተቃርኖውን በጠቀሰች ጊዜ (ቁጥር 20) ኢየሱስ በመሠረቱ “ዋናው ነገር የምናመልክበት ቦታ ሳይሆን የምናመልክበት መንፈስ እና በአምልኳችን ልብ ውስጥ ያለው እውነት ነው” (ቁጥር 23) በማለት መለሰላት። እግዚአብሔር እንዲህ ያሉትን አምላኪዎችን ይፈልጋል። እርሱ መንፈስ ስለሆነ እርሱን የሚያመልኩት የእርሱ መንፈስ ቅዱስ እንደሚያስፈልጋቸው እና በመንፈስ ቅዱስ እንደተገለጠው ለእውነት ያለው ተመሳሳይ ቁርጠኝነት ሊኖራቸው ይገባል (ቁጥር 24)። ከዚያም ሴቲቱ መሲሕ ሁሉን ነገር የሚገልጥበት ቀን እንደሚመጣ አመላከተች። ኢየሱስም “የምናገርሽ እኮ እኔ እርሱ ነኝ” ሲል መለሰላት (ቁጥር 26)። ኢየሱስ ዋናው ነገር የአምልኮ ቦታው ሳይሆን ማንን እናመልካለን የሚለው መሆኑን ገለጸ።

 
### ማስታወሻ
 
 
`ከዮሐንስ ምዕራፍ 4 የምትወደውን / ምትወጂውን ጥቅስ አሰላስል/ይ። ለማስታወስ እንዲረዳህ/ሽ ደጋግመህ/ሽ ጥቅሱን ጻፈው / ጻፊው።
` 
`ሳምራዊቷ ሴት ስለ ትክክለኛ አምልኮ ግብ የተሳሳተችው እንዴት ነበር?
` 
`ክርስቶስ እንዴት ነበር ሰምራዊቷን ሴት ስለ አምልኮ የነበራትን እምነት የፈተነው? አብራሩት
`