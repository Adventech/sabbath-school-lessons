---
title:  ቁጥሮች / አሀዞች
date:   14/05/2025
---

### መጋበዝ

በ2017 እና 2018 የሰባተኛ ቀን አድቬንቲስት ቤተ ክርስቲያን በዓለም ዙሪያ 63,756 የቤተ ክርስቲያን አባላትን የዳሰሰ ጥናትን ያደረገች ሲሆን ከእነዚህ ውስጥ 17,970 የሚሆኑት ከ21-35 ዓመት የዕድሜ ክልል ውስጥ ያሉ ወጣት ጎልማሶች ነበሩ። በዚህ ጥናት ውስጥ በተሰበሰበው መረጃ መሰረት አድቬንቲስት ወጣት ጎልማሶች በየቀኑ ከእግዚአብሔር ጋር ጊዜ ለማሳለፍ እየተቸገሩ መሆኑን ያሳያል። በጥናቱ ውስጥ ከተካተቱት ወጣት ጎልማሶች መካከል 59% ብቻ ከምግብ ሰዓት ውጭ ቢያንስ በቀን አንድ ጊዜ ይፀልያሉ 41% የሚሆኑት ብቻ በየቀኑ መጽሐፍ ቅዱስን ያነባሉ። ጥናቱ በተጨማሪም 28% የሚሆኑ ወጣት ጎልማሶች የሰንበት ትምህርታቸውን በየቀኑ እንደሚያጠኑ፣ 29% ደግሞ በሳምንት ከአንድ ጊዜ በላይ እንደሚያጠኑ አሳይቷል። 14% ብቻ የኤለን ጂ ኋይትን ጽሑፎች በየቀኑ ያነባሉ፣ ሌላ 18% ደግሞ በሳምንት ከአንድ ጊዜ በላይ ያነቧቸዋል (Galina Stele, Discipling, Nurturing, and Reclaiming [2020], 161, 162)።

ይህ የተቀነጨበ የጥናታዊ ጽሑፍ በአለም ዙሪያ ስላሉ የቤተ ክርስቲያናችን ወጣቶች የአምልኮ ልምምድ ምን ይነግርዎታል? ይህ ዓይነቱ የዳሰሳ ጥናት መረጃ የአማኝን ልብ ዓላማ እና ተነሳሽነት ሊገልጽ እንደማይችል አምነን መቀበል አለብን። ለየትኛውም ሰው በየቀኑ በመጽሐፍ ቅዱስ ጥናትና በጸሎት ጊዜን ማሳለፍ በእውነት እግዚአብሔርን እያመለከ ለመሆኑ ዋስትና አይሰጥም። የመጽሐፍ ቅዱስ ጥናት፣ ጸሎት፣ መለገስ እና ምስክርነትን የመሳሰሉ ሃይማኖታዊ ልማዶች አንድ ሰው ለእግዚአብሔር ያለውን ቁርጠኝነት አመልካቾች ቢሆኑም አንድ ሰው ከእግዚአብሔር ጋር ባለው ግንኙነት ውስጥ የት እንደሚገኝ ፍጹም መለኪያ አይደሉም።

ሆኖም የዳሰሳ ጥናቱ ውጤት በእርግጠኝነት የሚያመለክተው አብዛኛዎቹ አድቬንቲስት ወጣቶች በየቀኑ ከእግዚአብሔር ጋር ጊዜን ለመውሰድ እየተቸገሩ መሆኑን ነው። አብዛኛዎቹ የጠዋት እና የማታ የአምልኮ መሠዊያዎች ተጎድተዋል። ለሰው ልጅ ለስጋው ምግብ እንደሚያስፈልገው ሁሉ ለመንፈሳዊ ህይወቱም መመገብ ያስፈልገዋል (ማቴ. 4:4) ነገር ግን አብዛኞቻችን ብዙ ምግቦችን እየዘለልን በሕይወት ለመኖር እየሞከርን ነው። ኢየሱስ ከሰማይ የወረደ የሕይወት እንጀራ ነው (ዮሐንስ 6:41)። በፍጥነት የተባላ ዳቦ የምግብ አለመፈጨት ችግርን ያስከትላል፣ ጥግ ላይ የተጣለ ዳቦ ደግሞ ይበሰብሳል፣ ነገር ግን በስርዓት የተበላ እና ያጣጣምነው ዳቦ ለአንድ ሰው የዕለቱን ጉልበት ይሰጣል። በየቀኑ የእግዚአብሔርን ቃል በዝግታ ብናነብ እና ብንደሰትበት መንፈሳዊ ሕይወትን ይሰጠናል።

እርግጥ ነው የእውነተኛው አምልኮ ልብ የሚለካው መጽሐፍ ቅዱስን በማንበብ ወይም በመጸለይ በሚጠፉቱ ደቂቃዎች ብዛት ብቻ አይደለም። ልብ ሳይለወጥ መጽሐፍ ቅዱስን በማጥናት ጊዜ ማሳለፍ ይቻላል። ስለዚህም ልባችንን ዝቅ አድርገን መንፈስ ቅዱስን መፈለግ አለብን። ያለ እግዚአብሔር መንፈስ የአምልኮ ጊዜዎቻችን ደረቅ ልማዶች ይሆናሉ፣ ነገር ግን መንፈሱ ሲኖር አምልኳችን ከእግዚአብሔር ጋር ያገናኘናል። በቤቶቻችን አምልኮ ስናደርግ እግዚአብሔር ከእኛ ጋር ሊሆን በሚወርድባቸው ጊዜያት ቤቶቻችን ትናንሽ የእግዚአብሔር መቅደሶች ይሆናሉ።

### ማስታወሻ:

`ማርቆስ ምዕራፍ አራትን በድጋሚ አሰላስሉና በጥቅሱ ውስጥ ክርስቶስን ፈልጉት።`

`የእግዚአብሔር መንፈስ ስላልነበረህ/ሽ የመጽሐፍ ቅዱስ ጥናት ምንም ጥቅም ሳያስገኝልህ/ሽ የነበርክበትን ጊዜ ማስታወስ ትችላለህ/ሽ?`

`በምን አይነት የተለየ ምልከታ ወይም በድጋሚ ይህ ሰንበት ትምህርት ክርስቶስን አሳያችሁ?`

`የጸሎት ምላሽ`