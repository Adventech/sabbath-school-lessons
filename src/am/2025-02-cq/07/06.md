---
title:  አዲስ ውቅር
date:   15/05/2025
---

### መረዳት

በዕዝራ ጊዜ የኢየሩሳሌም ቤተ መቅደስ እንደገና ሲገነባ ሳምራውያን በሕንጻው ሥራ ለመሳተፍ አይሁዶችን ጠይቀው ነበር። ይህ ዕድል ስለተነፈጋቸው በሁለቱ ሕዝቦች መካከል የከረረ ጠላትነት ተፈጠረ። ሳምራዊያን በገሪዛን ተራራ ላይ በኢየሩሳሌም ከተሠራው ቤተ መቅደስ ጋር የሚወዳደር ሌላ ቤተ መቅደስ ሰሩ። ምንም እን እንኳን ጣዖት አምልኮን ሙሉ በሙሉ ባይተውም በሙሴ የሥርዓተ ጸሎት መመሪያ መሠረት ለእግዚአብሔር ይሰግዱ ነበር። ነገር ግን መዓት ወረደባቸው ምክንያቱም ቤተ መቅደሳቸው በጠላቶቻቸው ተደመሰሰ፣ እርግማንም የወረደባቸው ይመስሉ ነበር። ያም ሆኖ ባሕላቸውንና ስግደታቸውን አልተውም። በኢየሩሳሌም የነበረው ቤተ መቅደስ የእግዚአብሔር ቤት መሆኑን እና የአይሁዶች ሃይማኖትም ከእነርሱ ሃይማኖት ይበልጣል ብለው አያምኑም ነበር።

ለሴትዮዋ ሲመልስላት ኢየሱስ “ለእግዚአብሔር አብ በዚህ ተራራ ላይ ወይም በኢየሩሳሌም ስለ መስገድ ጉዳይ የማትጨነቁበት ጊዜ እንደሚመጣ እመኚኝ። እናንተ ለማታውቁት አምላክ ትሰግዳላችሁ እኛ ግን ደኅንነት ከአይሁድ ስለሆነ ለምናውቀው አምላክ እንሰግዳለን” አላት። ኢየሱስ አይሁዶች በሳምራውያን ላይ ከነበራቸው የንቀትና የጥላቻ ስሜት ነጻ መሆኑን አሳወቀ። አሁን ደግሞ ይህች ሳምራዊ ሴት በአይሁዶች ላይ የነበራትን የንቀትና የጥላቻ ስሜት ለማጥፋት ፈለገ። የሳምራውያን እምነት በጣኦት አምልኮ የተበከለ መሆኑን ጠቅሶ ታላቁ የመዳን እውነት ለአይሁዶች በአደራ መልክ የተሰጠ መሆኑን እና መሲሕም ከአይሁዶች መካከል እንደሚነሳ ገለጸ። ስለ እግዚአብሔር ባሕርይና ስለ መንግሥቱ መርሆዎች በቅዱስ ጽሑፎች በግልጽ ተቀምጠውላቸው ነበር። ኢየሱስ እራሱን እግዚአብሔርን ከሚያውቁት አይሁዶች መካከል መደበ።

የአድማጭዋን አስተሳሰብ ከአገልግሎት ሥርዓትና ለክርክር ከሚቀርቡ ጥያቄዎች በላይ ባሉ ጉዳዮች ላይ እንዲያተኩር ለማድረግ ተመኘ። ኢየሱስ “በእውነት የሚሰግዱ ለእግዚአብሔር አብ በመንፈስና በእውነት የሚሰግዱበት ጊዜ ይመጣል፣ እንዲያውም አሁን መጥቶአል። እግዚአብሔር አብም የሚፈልገው እንደዚህ የሚሰግዱለትን ነው። እግዚአብሔር መንፈስ ነው፤ በእውነት የሚሰግዱለትም በመንፈስ ሊሰግዱለት ይገባል” አለ።

ከዚህ ላይ ለኒቆዲሞስ “ሰው እንደገና ካልተወለደ በቀር የእግዚአብሔርን መንግሥት ሊያይ አይችልም” (ዮሐ. 3:3) ብሎ የተናገረውን እውነት ነው የገለጸው። ሰዎች ከሰማይ ጋር ሊገናኙ የሚችሉት የተቀደሰ ተራራ ወይም ቤተ መቅደስ በመሻት አይደለም። ሃይማኖት በውጫዊ ቅርጽና በአገልግሎት ሥርዓት መወሰን የለበትም። ከእግዚአብሔር የሚገኝ ሃይማኖት ብቻ ነው ወደ እግዚአብሔር የሚያደርስ። እርሱን በትክክል ለማገልገል ከመለኮታዊ መንፈስ መወለድ አለብን። ይህም ልባችንን በማንጻትና አእምሯችንን በማደስ እግዚአብሔርን እንድናውቅና እንድናፈቅርው የሚያደርገን አዲስ ችሎታ ይሰጠናል፤ እርሱ ከእኛ የሚፈልግብንን ሁሉ ለመፈጸም ፈቃደኛ ያደርገናል። እውነተኛ አምልኮ ማለት ይህ ነው። ይህም የመንፈስ ቅዱስ ሥራ ውጤት ነው። እያንዳንዱ እውነተኛ ጸሎት በመንፈስ ይቀመራል፤ የዚህ ዓይነት ጸሎት በእግዚአብሔር ዘንድ ተቀባይነት አለው። ነፍስ ወደ እግዚአብሔር እጅዋን ስትዘረጋ የመንፈስ ሥራ ተገለጸ ማለት ነው፤ እግዚአብሔርም ለዚያች ነፍስ ይገለጽላታል። እርሱ የሚፈልገው የዚህን ዓይነት አማኞች ስለሆነ ሊቀበላቸውና ልጆቹ ሊያደርጋቸው ይጠባበቃል። (ከኤለን ኋይት የዘመናት ምኞት የተባለ የአማርኛ ትርጉም መጽሐፍ ገፅ 176, 177 የተወሰደ)

### ማስታወሻ:

`ከዚህ ሳምንት ጥናት በኋላ ከእግዚአብሔር ጋር ባለህ/ሽ ግንኙነት ምን ዓይነት የግል ተግባራዊ እርምጃዎች ለማድረግ አስብሃል/አስበሻል? ከእግዚአብሔር ጋር ያለህን/ሽ ግንኙነት እንዴት ማጠናከር ትችላለህ/ሽ?`

`ስለ አምልኮ ምንም ለማያውቅ ሰው የአምልኮ ግንዛቤህን/ሽ እንዴት ታካፍለዋለህ/ሽ?`

`በዚህ ሳምንት ጥናት ከ ዮሐንስ 4 በቃላችሁ የያዛችሁትን ጥቅስ በድጋሚ ተመልከቱ። እንዴት ከህይወታችሁ ጋር ታዋህዱታላችሁ?`