---
title:  ሌላኛው አዕምሮዬ
date:   12/04/2025
---

### መግቢያ

የዚህን ሳምንት ትምህርት ጥቅስ ያንብቡ፡ ዘፍጥረት 12

**ሌላኛው አዕምሮዬ**

አንድ ሰንበት፣ በቤተ ክርስቲያኔ የሚያገለግል ረዳት መጋቢ ልዩ ጥሪ አቀረበ። እያንዳንዱ ሰው ከሌላ ሰው ጋር በስልክ አብረው (selfie) ፎቶ እንዲነሱ እና ከዚያ ሰው ጋር በቀጣዩ ሳምንት በየቀኑ አብረው ለመጸለይ ቃል እንዲገቡ፣ ከዚያም መጸለያቸውን ቤተ ክርስቲያኑን በማካተት (ታግ በማድረግ)፣ በማህበራዊ ሚዲያ ላይ እንዲለጥፉ ጠየቀ። እኔ ዴርዊን ከሚባል  ጋዜጠኛ ወጣት ልጅ ጋር አብረን ለመጸለይ ተቧደንን። ነገር ግን በዕቅዱ ውስጥ አንድ ችግር ነበር፣ እርሱም የእኔ የተዘበራረቀ አእምሮ ነበር። በማንኛውም ጊዜ በአእምሮዬ ውስጥ የማስባችው ብዙ ነገሮች በመኖራቸው በየቀኑ ለዴርዊን ለመጸለይ ማስታወሴን በተመለከተ እራሴን አላመንኩም። ወደ መቀመጫዬ ስመለስ በየቀኑ ከዴርዊን ጋር የጸሎት ስብሰባዬን እንዳልረሳ የሚረዳኝን ነገር ሰራሁ። ስልኬን አውጥቼ ቀን መቁጠሪያዬ ላይ አስታዋሽ (reminder) ጨመርኩ። በየቀኑ ከጠዋቱ 11:00 ሰዓት ላይ ለዴርዊን እንድጸልይ ያስታውሰኛል። ከዚያን ወዲህ ብዙ ዓመታት ቢያልፉም፣ ስልኬ እንዳልረሳ ስለሚያስታውሰኝ አሁንም ከጠዋቱ 11:00 ሰዓት  ላይ ለዴርዊን እጸልያለሁ።

በመጽሐፍ ቅዱስ ዘመን የነበሩ ሰዎች ነገሮችን ለማስታወስ የሚረዱ የኤሌክትሮኒክስ መሣሪያዎች ባይኖራቸውም ነገር ግን ሌሎች የማስታወሻ ዘዴዎች ነበሯቸው። በዘመናቸው መረጃ በቃል የሚተላለፍበት ባህል ውስጥ አስፈላጊ ክስተቶችን በደንብ ያስታውሱ ነበር፣ በፍጹም ለማስታወስ የሚፈልጉትን ነገር ለማስታወስ የመታሰቢያ መሠዊያዎች ይሰሩ ነበር።

በመጽሐፍ ቅዱስ ውስጥ፣ ለእግዚአብሔር የተሰሩ መሠዊያዎች በተለየ መልኩ ተቀድሶ መሰጠት የተከናወነባቸውን ስፍራዎች እና የመታሰቢያ ቦታዎችን ይወክላሉ። እነዚህም አንድ ሰው ከእግዚአብሔር ጋር ያለውን የግል ልምድ፣ እውነተኛ እና ሕያው እግዚአብሔርን የመቀበል እና ለእርሱ የመስገዱ ውጫዊ ምልክቶች ናቸው። መሠዊያዎች ብዙውን ጊዜ በአንድ ሰው ሕይወት ላይ ጥልቅ ተፅእኖ የሚያሳድሩ ከእግዚአብሔር ጋር የሆኑ ልምዶችን ለማስታወስ ያገለግላሉ። እግዚአብሔር አንዳች “ልዕለ ኃያል” ወይም “እጅግ ልዩ” ነገር ሲያደርግ፣ የእግዚአብሔርን ኃያል ተግባራት የተቀበሉት ሰዎች እግዚአብሔር በሚሰራበት ወይም በሚናገርበት ቦታ ላይ መሠዊያዎች (የመታሰቢያ ቦታን) ይሠሩ ነበር። በዚህ ሳምንት አብርሃም ለራሱ፣ ለቤተሰቡ እና ለሚመጡት ትውልዶች የማስታወሻ መሠዊያ እንዲሰራ የሚያደርገውን የእግዚአብሔርን አስገራሚ ተስፋ እንመለከታለን።

### ማስታወሻ

`ዘፍጥረት 12:1–9ን ይጻፉ። ጊዜ ካልበቃዎት ቁጥር 7ን እና 8ን ብቻ ይጻፉ። እንዲሁም ክፍሉን በራስዎ ቃላት እንደገና ይጻፉ። ካልሆነም ጠቅለል ያለ ጭብጡን ወይንም የአእምሮ ካርታ (mind-map) ሊያዘጋጁለት ይችላሉ።`