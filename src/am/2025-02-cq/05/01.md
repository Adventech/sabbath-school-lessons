---
title:  ትምህርት
date:   26/04/2025
---

### መግቢያ

የዚህን ሳምንት ትምህርት ጥቅስ ያንብቡ፡ 1 ዜና መዋዕል 23

**የህይወት ፍሰት**

ጠዋት ከንጋት 11:00 ሲል ትምህርት ኖረን አልኖረን፣ ታመን ሆነ ጤነኛ ሆነን፣ ተኝተንም ሆነ ነቅተን በየትኛውም ሁኔታ ውስጥ ብንሆንም እኔ ባደግሁበት ቤት ውስጥ ያለ ሁሉም ሰው ለጠዋት አምልኮ መነሳት ነበረበት። ፕሮግራማችን መቼ እንደጀመረ ልነግራችሁ ባልችልም ግን በየትኛውም ቀን ሲቋረጥ ትዝ አይለኝም ።

ልክ ሰአቱ ከንጋቱ 10:45 ወይም እዚያ አከባቢ ሲደርስ የመጀመሪያ የተነሱ ጥሪ ያስተጋባል። እናቴ ክፍላችን ውስጥ ገብታ መግባቷን ካሳወቀችን በኋላ "ሰላም ሰላም! እንደምን አደራችሁ! የአምልኮ ጊዜው እየደረሰ ነው! ተነስታችሁ ወደ ሳሎን ኑ ልጆቼ!" ትለናለች። እናቴን በጣም ብወዳትም ነገር ግን በ10:45 ንጋት ያላት ጽናት አንዳንድ ቀናት ከምችለው በላይ ሆኖ ያሰለቸኝ ነበር። ልክ 11:00 ሰዓት ሲሆን ሳሎን ውስጥ ካልሆንን ተመልሳ ትመጣ ነበር። በዚህ ጊዜ ሙሉ በሙሉ እስክንነቃ ድረስ ትነቀንቀን ነበር። እናም ወደ አምልኮ ክፍሉ ከእርሷ ጋር እስክንሄድ ድረስ አትመለስም። ሳሎን እንደደረስንም ቤተሰቦቼ ፕሮግራሙን ለማስጀመር መዝሙር ይጀምሩ ነበር - እናም እኛም እንድንዘምር ይጠብቁብን ነበር። አሁን ላይ ብዙ መዝሙሮችን ላውቅ የቻልኩት በዚያ በየማለዳው በነበረን የአምልኮ ጊዜ ነበር። የመጽሐፍ ቅዱስ ንባብ ወይም ሐሳብ ዝማሬዎችን ተከትለው ይመጡ ነበር። ከዚያም አባቴ በጸሎት የአምልኮ መርሐ-ግብሩን ይዘጋ ነበር።

አምስት ዓይናቸው የደፈረሰ ልጆችን ለአምልኮ በንጋት 11:00 ሰዓት ለማንቃት ለምን ይህን ያህል መቸገር አስፈለገ?  ቤተሰቦቼ ጠዋታችንን ከእግዚአብሔር ጋር ካልጀመርን በቀን ውስጥ መንፈሳዊ ባዶነት እንደሚሰማን ያምኑ ነበር። እያንዳንዱን ቀን ከእግዚአብሔር ጋር ጀምረን እንድንጨርስ በቅዱሳት መጻሕፍት ውስጥ የተቀመጠውን መመሪያ (እቅድ) እንድንከተል ይፈልጉ ነበር። በዚህ ሳምንት እግዚአብሔር በቀድሞ እንዲሁም በአሁኑ ዘመን የመረጣቸው ህዝቦቹ ላይ ሕይወት ውስጥ እንዲኖር ያቋቋመውን የጠዋትና የማታ አምልኮን ሁኔታ እንመረምራለን።

### ማስታወሻ

`ከመረጣችሁት የመጽሐፍ ቅዱስ ትርጉም 1 ዜና መዋዕል 23:25-32ን ማስታወሻ ላይ ይጻፉ። ጊዜ ከጠበባችሁ ከቁጥር 30 እስከ 32 ብቻ ይጻፉ። በመቀጠልም ክፍሉን በራስዎ ቃላት እንደገና ይጻፉ ወይም ስለ ምዕራፉ የተረዳችሁትን ዋና ነገር ጻፉ።`