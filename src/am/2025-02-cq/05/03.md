---
title:  የዘውትር
date:   28/04/2025
---

### መተርጎም
 
እግዚአብሔር ሙሴን መቅደስ እንዲሠራ ካዘዘበት ጊዜ አንስቶ ሰሎሞን በኢየሩሳሌም ቤተ መቅደስን ለመሥራት ሲዘጋጅ እንዲሁም ዳዊት ሌዋውያንን እስከመደበበት ጊዜ ድረስ ከሦስት መቶ ዓመታት በላይ አልፈዋል። በእነዚያ በመሃል በነበሩት ምዕተ ዓመታት ውስጥ በሀገሪቱ ላይ ብዙ ነገሮች ተከስተዋል። በዚህ ጊዜ እስራኤላዊያን ከእግዚአብሔር ምን ያህል እንደራቁ የመሳፍንት መጽሐፍ ያሳያል። በተጨማሪም እስራኤላዊያን ወደ ጥልቅ ክህደት ውስጥ የገቡባቸውን ብዙ ጊዜያት ይገልጻል። ይህም ክህደት መንፈሳዊነታቸውን አዳክሞ እና እግዚአብሔርን አስቆጥቶ በጠላቶቻቸው በመማረክ እንዲቀጡ ተትተው ነበር። በጠላት ጭቆና ሥር ለብዙ ዓመታት በህመም እና በመከራ ከቆዩ በኋላ ንስሐ ይገቡና እግዚአብሔርን ነፃነትን ያገኙ ዘንድ ይለምኑ ነበር። ከዚያም እግዚአብሔር ነፃ አውጪ ልኮ ከእርሱ ጋር ያላቸውን ግንኙነት ያድሳል ነገር ግን እስራኤላዊያን ዑደቱን እንደገና ሲጀምሩ ያያል።
 
"ዕለታዊው" ተብሎ የሚጠራው የጠዋትና የማታ መሥዋዕት እስራኤላዊያን ወደ ክህደት እንዳይገቡ መከላከል ነበረበት። እግዚአብሔር በማለዳ አንድ በግ እና በማታ ሌላ በግ እንዲያቀርቡ እስራኤላዊያንን ሲያዝዝ የኃጢአትን ተፈጥሮ እንዲገነዘቡ ለማድረግ አስቦ ነበር። በእያንዳንዱ ቀን አእምሯቸው በኃጢአት ነገሮች ላይ ያተኮረ ነበር እንዲሁም ማድረግ የማይገባቸውን ነገሮች ያደርጉ ነበር። በየቀኑ በአንድም ሆነ በሌላ መንገድ በእግዚአብሔር ላይ ኃጢአት ሠርተዋል። እግዚአብሔር ሕዝቡ ያለ ምንም ውጤት ወይም ተጠያቂነት የኃጢአት ልማድን እንዲቀጥሉ አልፈለገም። ኃጢአት ከፍተኛ ዋጋ እንዳለው እንዲገነዘቡ ፈለገ። ሁል ጊዜ የደም መፍሰስን ይፈልጋል (ዕብ. 9:22) ብዙውን ጊዜ ደግሞ የንጹሕ ነገርን ደም (1 ጴጥ. 1:19)።

ዕለታዊ አገልግሎቱ ሌላ ዓላማም ነበረው። በእያንዳንዱ የጠዋት መሥዋዕት እስራኤላዊያን በምሳሌያዊ ሁኔታ ራሳቸውን ለእግዚአብሔር ይሰጡ ነበር። በእያንዳንዱ የማታ መሥዋዕት "እግዚአብሔር ሆይ ስለዚህ ቀን አመሰግንሃለሁ። ዛሬ በአንተ ላይ የማትወድደውን ነገር አድርጌ እንደሆን እባክህ ይቅር በለኝ። ሕይወቴን እንደገና ለአንተ ልሰጥ እፈልጋለሁ" ይሉ ነበር። እያንዳንዱ መሥዋዕት ከእርሱ ጋር ያላቸውን ግንኙነት ሲያድስ የእግዚአብሔር በረከቶች ወደ ሕዝቡ ይፈስሱ ነበር። ዛሬ ይህን የመሰጠት እና ዳግም የመሰጠት ልምድ እንዴት መቀጠል እንችላለን? ኤለን ኋይት "የክርስቲያኖች ቤቶች በዓለም ውስጥ ብርሃን መሆን አለባቸው። ከእነርሱም የጠዋትና የማታ ጸሎት እንደ ጣፋጭ ዕጣን ወደ እግዚአብሔር መውጣት አለበት። ምሕረቱና በረከቱም እንደ ጥዋት ጠል በሚቃትቱቱ ላይ ይወርዳሉ" (Tesimonies for church ጥራዝ 7 [1902], 44) በማለት ትጽፋለች። እግዚአብሔር በፍጹም ልባቸው በቋሚነት ለሚያመልኩት ልዩ በረከቶችን ይሰጣል።


### ማስታወሻ:


`የጻፍከውን እና ምልክት ያደረግክበትን ጽሑፍ ተመልከት/ች እና ምልክቶችህ/ሽ በአጠቃላይ ምን ልዩ ግንዛቤዎችን የሚያመለክቱ ይመስልሃል/ሻል?
`
`ይህን ምንባብ ካጠናህ በኋላ ምን አይነት ጥያቄዎች ወደ ውስጥህ መጡ? የትኞቹ ክፍሎች አስቸጋሪ ናቸው?
`
`ሌሎች ምን ዓይነት መመሪያዎችን እና መደምደሚያዎችን ታገኛለህ/ሽ?
`
`በዕድሜ ዘመንህ/ሽ ውስጥ ዕለታዊ የእግዚአብሔር አምልኮህ/ሽ በጣም ጠንካራ የነበረው በየትኛው ጊዜ ነበር? ያንንስ እንዴትስ ታየዋለህ/ሽ?
`