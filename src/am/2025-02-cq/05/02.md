---
title:  ለአምልኮ መዘጋጀት
date:   27/04/2025
---

### መዋሃድ

1 ዜና መዋዕል 23 ዳዊትና ሰሎሞን የሀገሪቱ (የእስራኤል) ማእከል በኢየሩሳሌም ከተቋቋመ በኋላ ቋሚ የሆነ የእግዚአብሔርን ቤተ መቅደስ ለመሥራት ያደረጉትን ዝግጅት ይተርካል (1 ዜና 23:25, 26)። የዳዊት ሕልም እግዚአብሔር ከእስራኤላዊያን ጋር ለዘላለም የሚኖርበትን ቋሚ መኖሪያ መገንባት ነበር (2 ሳሙ. 7:1-7)። ምንም እንኳን እግዚአብሔር የዳዊትን መልካም ሀሳብ ቢወድድም ይህን ክብር ግን ለልጁ ለሰሎሞን ለመስጠት መረጠ።

በዚህ ታሪክ ይበልጥ የሚያስገርመው እግዚአብሔር የሥራውን ኃላፊነት ለሌላ ሰው በሰጠ ጊዜ የዳዊት ምላሽ ነበር። አላኮረፈም ወይም አላማረረም። ሰሎሞን የእግዚአብሔርን ልዩ መመሪያ በቀላሉ እንዲፈጽም ሰፊ ዝግጅት አደረገ (1 ዜና 22)። ስንቶቻችንስ ተስፋ አስቆራጭ ነገሮችን በዚህ አይነት መንገድ እናልፋቸዋለን? ዳዊት የሕይወቱ ፍጻሜ እየደረሰ ነበር። ዙፋኑን ለሰሎሞን ባስተላለፈበት ጊዜ እንኳን ቤተ መቅደሱ በቀድሞው ንጉሥ አእምሮና ልብ ውስጥ ነበር። ዳዊት ከልጁ ጋር በመሆን ከሌዊ ነገድ 38,000 ሰዎችን ለይተው አወጡ፤ 24,000 የቤተ መቅደስ ውስጥ ስራተኞች፣ 6,000 መኮንኖችና ፈራጆች ሆነው እንዲያገለግሉ፣ 4,000 በረኞች ሆነው እንዲያገለግሉ እና ሌሎች 4,000 ሙዚቀኞች ሆነው እንዲያገለግሉ ለየ (23:4-5)።

ከቁጥሮች በተጨማሪ ዳዊት ስለ ቤተ መቅደሱ አገልግሎቶች መመሪያ ሰጠ። ዕለታዊ የጠዋት እና የማታ በቤተ መቅደሱ ውስጥ የሚደረጉ አምልኮዎች ለሁሉም ነገሮች ማዕከላዊ ነበሩ (ቁጥር 30)። ይህ እግዚአብሔር በሙሴ አማካኝነት ካህናቱ የጠዋትና የማታ መሥዋዕት እንዲያቀርቡ ባዘዘ ጊዜ የተገነረ ነበር፤ "አንዱን በግ በማለዳ ሁለተኛውንም በግ በመሸ ጊዜ ታቀርባለህ" (ዘጸ. 29:39)። በዋና ከተማው በኢየሩሳሌም በሚገኘው ቤተ መቅደስ ይህ የጠዋትና የማታ የእግዚአብሔር አምልኮ ለመላው ሕዝብ ምሳሌ ይሆናል።

የእስራኤላዊያን ሕይወት ዕለታዊ እና መሠረታዊ በሆኑ በሁለት መንፈሳዊ ልምዶች መካከል መኖር ነበረበት። እግዚአብሔር ሕዝቡ ቀናቸውን በእርሱ እንዲጀምሩ እና እንዲጨርሱ አስቦ ነበር። የእርሱን መገኘት፣ ቅርበት እና ጥበቃ ፈጽሞ እንደ ቀላል ነገር ሊቆጥሩት አይገባም ነበር። ከማኅበረሰባቸው ውጭ ካሉ ስጋቶች እንዲሁም በውስጣቸው ካሉ ፈተናዎች ለምሳሌ በዙሪያቸው ያሉትን ህዝቦች እሴቶችና ሥነ ምግባሮች ከመከተል ፍላጎት እንዲጠብቃቸው የእግዚአብሔር ኃይል ያስፈልጋቸው ነበር። እግዚአብሔር እስራኤላዊያን ግለሰቦችና ቤተሰቦች የሚከተሉትን የአምልኮ ሥርዓት እና ከእርሱ ጋር ትክክለኛ ግንኙነት እንዲኖሯቸው የጠዋትና የማታ መሥዋዕቶች አዘጋጀላቸው። እነዚህ የጠዋትና የማታ ከእግዚአብሔር ጋር ያላቸው ግንኙነቶች የእስራኤላዊያንን ሕይወት ለመጠበቅና ለመምራት የተዘጋጁ ነበሩ።

### መጻፍ:

`ከ1 ዜና 23 በምትወደው / በምትወጂው ጥቅስ ላይ አሰላስል/ይ። ለማስታወስ እንዲረዳህ/ሽ ደጋግመህ/ሽ ጥቅሱን ጻፈው/ጻፊው።`

`ትክክለኛ ዕለታዊ አምልኮ ከማድረግ የሚከለክሉህ/ሽ ተግዳሮቶች ምንድን ናቸው?`

`በዚህ ሳምንት ከእግዚአብሔር ጋር ያለህን/ሽን ዕለታዊ ጊዜ ለማሻሻል ምን እርምጃዎችን መውሰድ ትችላለህ/ሽ?`