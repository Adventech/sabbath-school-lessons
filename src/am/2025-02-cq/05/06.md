---
title:  የተቀደሱ ቅጽበቶች
date:   01/05/2025
---

### መረዳት

በዕጣን ጊዜ ካህናቱ ጥዋትና ማታ ወደ ቅዱሱ ስፍራ ሲገቡ የየዕለት መሥዋዕቱ በውጭው አደባባይ ባለው በመሠዊያው ላይ ይቀርብ ነበር። ይህ ወቅት በማደሪያው ድንኳን ውስጥ የሚሰበሰቡትን እግዚአብሔርን የሚያመልኩቱን ትኩረት የሚስብ ወቅት ነበር። በካህኑ አገልግሎት አመካኝነት ወደ እግዚአብሔር መገኘት ከመግባታቸው በፊት፣ ልባቸውን በአጽንዖት በመመርመር እና ኃጢአታቸውን በመናዘዝ መሳተፍ ነበረባቸው። በጸጥታ ጸሎት አንድ ሆነው ፊታቸውን ወደ ቅዱሱ ስፍራ አቀኑ። ስለዚህም የእነርሱ ልመና ከዕጣን ጭሱ ደመና ጋር ወደ ላይ ወጣ፣ እናም እምነት በስርየት መስዋዕትነት የተመሰለውን የተስፋውን አዳኝ ትሩፋቶች ያዘ።

ለማለዳ እና ለምሽት መሥዋዕት የተመደቡት ሰዓታት ቅዱስ ሆነው ስለሚታዩ እነዚህ ጊዜያት ለመላው አይሁድ የአምልኮ ሰዓት ተደርገው ተመድበዋል። አይሁዳውያኑ በተለያዩ አገራት በምርኮ በተበታተኑባቸው በኋለኞቹ ጊዜያት እንኳ በእነዚህ ሰዓታት ፊቶቻቸውን ወደ ኢየሩሳሌም በማዞር ልመናቸውን ለእስራኤል አምላክ ያቀርቡ ነበር። ክርስቲያኖች ይህን ልምድ እንደ ምሳሌ በመውሰድ የማለዳና የምሽት የጸሎት ጊዜ አላቸው። ምንም እንኳን እግዚአብሔር የአምልኮ መንፈስ የሌለበትን በሥርዓት ብቻ የተሞላ የልማድ አምልኮን የሚያወግዘው ቢሆንም ፤ እርሱን በመውደድ፣ ለኃጢአታቸውም ምህረት በመሻትና አምላካዊውን በረከት በመለመን ማለዳ እና ማታ በፊቱ የሚቀርቡትን በታላቅ ደስታ ይመለከታቸዋል። ሕብስቱ በዘላለማዊ መስዋዕትነት ሁል ጊዜ በጌታ ፊት ስለሚቀርብ የዘወትር መስዋዕቱ አካል ነበር። ሕብስቱ ዘወትር በጌታ ፊት ስለነበር በተጨማሪ “ሕብስተ ገጽ” በመባል ይጠራ ነበር። ሰብዓዊው ፍጡር ለጊዜያዊውም ሆነ ለመንፈሳዊው እንጀራ በእግዚአብሔር ላይ የሚተማመን መሆኑን የሚያሳየውን ሕብስት መቀበል የሚቻለው በክርስቶስ አማላጅነት ብቻ ነው።
 
እግዚአብሔር እስራኤላዊያንን በምድረ በዳ ከሰማይ መና በማውረድ እንደመገባቸው ሁሉ አሁንም ለጊዜያዊው እንጀራም ሆነ ለመንፈሳዊው በረከት በእርሱ ለጋስነት ላይ ይተማመኑ ነበር። ሕብስቱም ሆነ መናው ሁል ጊዜ ስለ እኛ በአብ ፊት ወደሚቆመው የሕይወት እንጀራ ወደ ሆነው ክርስቶስ ያመላክት ነበር። ክርስቶስ እራሱ “ከሰማይ የወረደ የሕይወት እንጀራ እኔ ነኝ” በማለት ተናግሯል (ዮሐ. 6፡48-51)። የዕጣኑ መሰዊያ ሕብስቱ በሚገኝበት ቅዱሱ ክፍል ይገኝ ነበር። ሕብስቱ በየሰንበቱ በሌላ በአዲስ ሲተካ በመሰዊያው ላይ ያለው ዕጣን ለእግዚአብሔር መታሰቢያነት ይጨስ ነበር።
 
በሰዎች ፈንታ የሚደረገው አገልግሎት ከዕለታዊው አገልግሎት በእጅጉ አስፈላጊው ክፍል ነበር። ንስሐ የሚገባው ኃጢአተኛ ለመስዋዕት ያመጣውን እንስሳ ወደ መገናኛው ድንኳን ደጃፍ ይዞ በመቅረብ እጁን በአናቱ ላይ ጭኖ ኃጢአቱን ይናዘዛል። በዚህም የግለሰቡ ኃጢአት ንጹህ ወደ ሆነው እንስሳ ይተላለፋል። እንስሳው በራሱ በበደለኛው እጅ ይታረዳል። ከዚያም ካህኑ የእንስሳውን ደም ይዞ ወደ ቅዱሱ ክፍል በመግባት በመጋረጃው ላይ ይረጨዋል። ደሙ ከሚረጭበት መጋረጃ በስተጀርባ በደለኛው የተላለፈው ሕግ በኪዳኑ ታቦት ውስጥ ይገኛል። በዚህ ሥርዓት በደለኛው ሰው የተናዘዘው ኃጢአት በተረጨው ደም አማካኝነት ወደ መቅደሱ ይተላለፋል። (ከኤሌን ዋይት የኃይማኖት አባቶችና ነቢያት አማርኛ ትርጉም መፅሐፍ ገፅ 398,399)
 
### ማስታወሻ:
`የዚህን ሳምንት ጥናት ካጠናችሁ በኋላ ከእግዚአብሔር ጋር ባላችሁ ግንኙነት ምን የግል ተግባራዊ እርምጃዎችን ለመውሰድ አሰባችሁ? ከእግዚአብሔር ጋር ያላችሁን ግንኙነትስ እንዴት ማጠናከር ትችላላችሁ?
`
`እንዴት ዕለታዊ የአምልኮ ሂደታችሁን ትገመግማላችሁ? ምንድነው የሚያስፈልጋችሁ? እንዴትስ ልታሻሽሉት ትችላላችሁ?
`

`ከ1ዜና መዋዕል 23 ጥናት በቃላችሁ የያዛችሁትን ጥቅስ በድጋሚ ተመልከቱ። ይህንን እንዴት ከህይወታችሁ ጋር ታዋህዱታላችሁ?
`