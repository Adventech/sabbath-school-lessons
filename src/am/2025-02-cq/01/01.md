---
title:  መውደቅ ይከሰታል
date:   29/03/2025
---

### መግቢያ

የዚህን ሳምንት ትምህርት ጥቅስ ያንብቡ፡ ዘፍጥረት 3:1-15

**መውደቅ ይከሰታል**

በሰባተኛ ቀን አድቬንቲስት አዳሪ ትምህርት ቤት ለመጀመሪያ ጊዜ ሁለተኛ ደረጃ ትምህርቴን መማር በጀመርኩ ጊዜ ነበር በፍቅሯ የወደቅኩት። ሁሉም የፍቅር ምልክቶችም ይታዩብኝ ነበር። ድንገት በመንገድ ላይ ሆነ በምሳ ሰልፍ ላይ ሳያት መተንፈስ እንኳን ይቸግረኝ ነበር። በመንገድ ላይ ድንገት ከተመለከተችኝ ምላሴ በአፌ ውስጥ እንደ እንጨት ደርቆ ይቀራል። አንድ ቀን በምሳ መመገቢያ ክፍል ውስጥ ድንገት ፊት ለፊቴ ቁጭ ብላ ስመለከታት የነበረኝ ከፍተኛ ጭንቀት ልታስቡት ትችላላችሁ። በፍራቻ ውስጥ ሆነን መነጋገር ጀመርን ከዚያ እየተላመድን መጣን። በዚያን ጊዜ  ወደ ትዳር እያመራን መሆናችንን እርግጠኛ ነበርኩ!

በቀጣዮቹ ሳምንታት ጓደኝነት ፈጥረን ተቀራረብን። ግንኙነታችን እንደ ህልም እያደገ ነበር፤ አንድ ቀን ላይ ግን እርሷን ለማግኘት ወደ አንዱ የትምህርት ቤታችን ጫፍ ሳመራ፣ እግዚአብሔር ለእኔ ብቻ እንደፈጠራት የማስባትን ልጅ በሌላ ወንድ እቅፍ ውስጥ አገኘኋት። በዚያ ቅጽበት የተመለከትኩት እውነታ ውስጤን እንደ ጦር ወጋኝ። ከተሳሳተ ሰው ጋር "ፍቅር ይዞኝ" እንደነበር አወቅኹ። እናም ለመግለፅ የሚያስቸግር ህመም ገጠመኝ።

ይህ የልጅነት ክህደት ህመም ግን አዳምና ሔዋን ከተሳሳተ አካል ጋር "ፍቅር ይዞአቸው" እግዚአብሔርን ሲክዱት ለፈጣሪ ከተሰማው ህመም አንፃር ሲታይ ውቅያኖስን ከጠብታ ውሃ ጋር እንደማወዳደር ነው። በሰፊ አይኖቿ እና በራስ መተማመን የተሞላችው ሔዋን በሚናገር እባብ ተማረከች። አርቆ የማያስብ እና ጥበብ የጎደለው አዳም የሚወዳትን ሴት ላለማጣት በመፍራት ፈጽሞ ላለመንካት የገባውን ቃል ጥሶ ፍሬውን በላ። በምድር ላይ የመጀመሪያዎቹ ሰዎች አለመታዘዝ በእግዚአብሔር እና የክብሩ መገለጫ በሆነው ሰው መካከል ፍጹም በሆነው ግንኙነት ውስጥ ክፍተት እና መቋረጥ አስከተለ። በዚህ ሳምንት እንደምናየው ሰይጣን አሁንም ሰዎችን ከእግዚአብሔር ጋር ያላቸውን ግንኙነት እያበላሸ በእርሱ ፍቅር እንዲወድቁ እየደረገ መሆኑን ነው።

### ማስታወሻ ጻፉ

`ከመረጣችሁት የመጽሐፍ ቅዱስ ትርጉም ዘፍጥረት 3:1-15ን በማስታወሻችሁ ላይ ጻፉ። ጊዜ ከጠበባችሁ ከቁጥር 1-4 ብቻ ጻፉ። በመቀጠልም ክፍሉን በራሳችሁ ቃላት እንደገና ጻፉት ወይም ስለ ምዕራፉ የተረዳችሁትን ዋና ዋና ነገር ጻፉ።`

``