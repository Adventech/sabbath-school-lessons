---
title:  የተስፋ ጨረሮች
date:   02/04/2025
---

### እመጋበዝ

በዚህ ሳምንት ጥናት መጀመሪያ ላይ በሌላ ሰው እቅፍ ውስጥ ስላገኘኋት የህልሜ ንግስት ስለነበረች ልጅ አካፍያችኋለሁ። በዚያ ቅጽበት የተሰማኝን በቃላት መግለጽ ከባድ ነበር። ይህ ተሞክሮ በሁለተኛ ደረጃ ትምህርት ቤት ውስጥ የሚጀመሩ የፍቅር ግንኙነቶች ከሚገጥማቸው አደጋዎች አንዱን ያሳያል። ምንም እንኳን በጊዜው እኔ ባልገነዘበውም ወጣት ታዳጊዎች ለጾታዊ ፍቅር ውጣ ውረዶች በበቂ ሁኔታ ዝግጁ አይደሉም። እኔን በጊዜው የቁጣ፣ የጸጸት፣ የተስፋ መቁረጥ እና የክህደት ድብልቅ ስሜት ሲሰማኝ ነበር። በወቅቱ እኔ ምንም ባላውቅም እንኳን እግዚአብሔር ግን ለእኔ ሌላ የተሻለ ሰው አስቦልኝ ነበር።

አዳምና ሔዋን በኃጢአት ከወደቁ በኋላ የገቡበትን አስቸጋሪ ሁኔታ መገመት ከባድ ነው። መንፈሳዊ እና አካላዊ ሁኔታቸው ወዲያውኑ ተለወጠ። የንጽህናቸው መጥፋት ራሳቸውን ለመሸፈን አስገደዳቸው። ይሁን እንጂ የሰው ጥረት እና ብልሃት ከበለስ ቅጠል ልብስ የተሻለ ምንም ነገር እንደማያመጣ በዚያ ቅጽበት ተረጋገጠ (ዘፍ. 3:7)።

ነገር ግን እስከዛሬ ድረስ የበለስ ቅጠሎችን መስፋት የሰው ልጅ አንዱ ፍላጎት ሆኖ ቀጥሏል። ብዙዎች አሁንም ራሳቸውን ለመሸፈን የበለስ ቅጠሎችን እየሰፉ ይገኛሉ። ለአንዳንዶች የበለስ ቅጠል ነገሮችን ማስወገድ ነው - ኃጢአታቸውንምክንያታዊ ያደርጋሉ እና በጭራሽ አይጋፈጡም። ለሌሎች ደግሞ የበለስ ቅጠል የስጋቸው ኃይል ነው - “እንደገና ያንን በጭራሽ አላደርግም” ይላሉ። አንዳንዶች ደግሞ መልካም ሥራዎችን "እንደማጽጃ" በመጠቀም ኃጢአታቸውን "ለማጠብ" ይሞክራሉ። በእርግጥ መልካም ማድረግ ስህተታችንን ያጥባልን? ... እውነቱ ግን ከእነዚህ አማራጮች አንዳቸውም ኃጢያታችንን አይሸፍኑልንም። አዳምና ሔዋን የሰሩት የበለስ ቅጠል ልብስ ለኃጢአታችን በቂ ሊሆን አይችልም። በበለስ ቅጠል ለመሸፈን የሚደረጉ ሙከራዎች በሙሉ ከእግዚአብሔር ለመደበቅ የሚደረጉ ከንቱ ሙከራዎች ናቸው።

ለዚህ ነበር ፍቅር የሆነው አምላካችን የጠፉትን የሚወድዳቸውን ባልተጠበቀ ሁኔታ ሊፈልግ የመጣው! ምንም እንኳን ኃጢአት ከእግዚአብሔር ጋር ያላቸውን ግንኙነት አቋርጦ የነበረ ቢሆንም እግዚአብሔር አዳምን እየተጣራ ጥንዶቹ ወደ እርሱ ዳግም እንዲመለሱ እየጋበዘ ነበር። ለኃጢአታቸው የተለያዩ ተደጋጋሚ ሰበቦችን ካቀረቡ በኋላ እግዚአብሔር እባቡን ሲገስጽ ለወደቁት ጥንዶች ደማቅ የተስፋ ጨረር ወጣላቸው፡- “በአንተና በሴቲቱ፣ በዘርህና በዘሯ መካከል፣ ጠላትነትን አደርጋለሁ፤ እርሱ ራስህን ይቀጠቅጣል፤ አንተም ተረከዙን ትቀጠቅጣለህ።” (ቁጥር 15)። የበለስ ቅጠሎች ፈጽሞ ማድረግ የማይችሉትን በእርሱ መሥዋዕት የሰውን ልጅ ከኃጢአት ሊያነፃ የሚችል አንድ አካል እየመጣ ነበር።

እግዚአብሔር ሰብዓዊ ፍጥረት ጠፍቶ እንዳይቀር ዳግም ለመመለስ ያለው ፍላጎት አዳምና ሔዋን ከወደቁ በኋላ ወደ ገነት እንዲመለስ አደረገው። ከእርሱ ጋር የነበራቸውን ግንኙነት ፣ መሠዊያቸውን ፣ መልካምነቱን የሚያስታውሱበትን ቦታ፣ የመሥዋዕት እና የጸሎት ቦታቸውን ዳግም ለማደስ እግዚአብሔር ወደ ኤደን መጣ። በዚህ ሩብ ዓመት እንደምንማረው ከእግዚአብሔር ጋር ያለንን የተሰበረ ግንኙነት መመለስ የምንችለው የፈረሰውን የአምልኮ መሠዊያችንን ስንገነባ ብቻ ነው። ወደ መሠዊያው መመለስ የሕይወት እና የእውነት ምንጭ ከሆነው ከእግዚአብሔር ጋር ዕለታዊ የግል ህብረት እንዲኖረን ግልጽ ጥሪ ያደርግልናል።

### ማስታወሻ መጻፍ

`ዘፍጥረት 3፡1–15ን እንደገና አሰላስሉ እና በዚያ ኢየሱስ ያለበትን ቦታ ፈልጉ።`

`እግዚአብሔር ለአዳምና ሔዋን ኃጢአት በሰጠው ምላሽ ውስጥ ስለ እርሱ ባህሪ ምን እንማራለን?`

`ኢየሱስን በምን በተለየ መንገድ እና ሁኔታ ታየዋለህ?`

`የፀሎት ምላሽ:`