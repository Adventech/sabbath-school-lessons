---
title:  የማይቀየረው የሰይጣን ጨዋታ / ትግል
date:   03/04/2025
---

### መረዳት 

ሰይጣን ከሰማይ ከተባረረ በኋላ የእግዚአብሔርን ውድ ፍጥረታት የአዳምን እና የሔዋንን (ራእይ 12:9) ውበትና ንጽሕና ለማበላሸት በኃይል የሚችለውን ሁሉ ለማድረግ ወሰነ። ሰይጣን ለእግዚአብሔር ካለው ከፍተኛ ጥላቻ በመነሳት ላለፉት ስድስት ሺህ ዓመታት በላይ በቅዱሳን ላይ ቁጣውን በኃይል ከማውረድ አልቀነሰም። "ዲያብሎስ ጥቂት ዘመን ብቻ እንደ ቀረው ስላወቀ፣ በታላቅ ቍጣ ተሞልቶ” እየሰራ ነው (ቁጥር 12)። ምንም እንኳን ጥቃቶቹ እየበዙና እየተደጋጋሙ ቢሆንም ጥቃቶቹ ግን አንድ ይዘት ላይ የተመሰረቱ ናቸው። በሚያስገርም ሁኔታ ጥቃቶቹ የተለመዱ ሊሆኑ ይችላሉ። ኤለን ጂ. ኋይት የሰይጣንን የሐሰት ሙግቶች ይዘት ከስር በተቀመጡት አንቀፆች ውስጥ በሚያስደንቅ ሁኔታ ትገልፀዋለች፡-
 
"ከዚህ ዛፍ በመብላት ወደ ላቀ የፍጥረት ደረጃ እንደሚደርሱና የሰፊ ጥበብ ባለቤት እንደሚሆኑ ገለጸ። እርሱ ራሱ ከዚህ ፍሬ በመብላቱ የንግግር ጥበብ ማግኘቱን በማውሳት እግዚአብሔር ከእርሱ ጋር እኩል እንዳይሆኑ በምቀኝነት እንደከለከላቸው አስረዳ። ይህንን ፍሬ እንዳይቀምሱና እንዳይነኩም ጭምር የከለከላቸው ፍሬው በያዘው አስደናቂ ጥበብ እና ኃይል ምክንያት እንደሆነ በማተት መለኮታዊው ሥልጣን በተግባር እንደማይታይና ሊያስፈራራቸው ብቻ የተሰናዳ እንደሆነ ፈታኙ ተናገረ። ከዛፉ ቢበሉ እንዴት ሊሞቱ ይችላሉ? እግዚአብሔር የላቀ ጥበብና ደስታን እንዳያገኙ ሊከለክላቸው እየተጣጣረ እንደሆነ ገለጸላቸው።
 
ከአዳም ዘመን ጀምሮ እስከ አሁን ድረስ የሰይጣን ሥራ ይህ ሲሆን ሥራውንም በተሳካ ውጤት አከናውኗል። ሰዎች የእግዚአብሔርን ፍቅር እንዲክዱና ጥበቡንም እንዲጠራጠሩ ይፈታተናቸዋል። ያልተገባ ጉጉትን የሚያጭር አጉል መንፈስ በመፍጠር የሰማይን ጥበብ እና ኃይል ምስጢር ለመሸርሸር ያላሳለሰ ጥረት ያደርጋል። እግዚአብሔር ከእነርሱ ለመሸሸግ የወደደውን ነገር በጥረታቸው ፈልገው ለማግኘት ሲዋትቱ፤ ብዙዎች በእግዚአብሔር የተገለጠውንና ለደኅንነታቸው አስፈላጊ የሆነውን መሰረታዊ እውነት ሳያስተውሉ ይቀራሉ። ሰዎች ወደ አስደናቂ የዕውቀት ጎዳና እያመሩ እንደሆነ አምነው እንዲቀበሉ በመሸንገል ከእግዚአብሔር ትእዛዛት እንዲያፈነግጡ ይፈትናቸዋል። ነገር ግን ይህ ሁሉ ሐሰተኛ የማጭበርበሪያ ዘዴው ነው። ሰዎች የዕድገት በሚመስለው ሐሳባቸው በመመካትና ከእግዚአብሔር ትዕዛዝ በማፈንገጥ እግሮቻቸውን ወደ ጥፋት፣ ወደ ውድቀትና ወደ ሞት መንገድ ያስገባሉ።
 
ሰይጣን ቅዱሳኑ ጥንዶች የእግዚአብሔርን ሕግ በመጣስ ተጠቃሚ እንደሚሆኑ ለማሳየት ሞክሯል። ዛሬስ ቢሆን ተመሳሳይ ሐሳብ ሲስተናገድ እያስተዋልን አይደል? ብዙዎች የእግዚአብሔርን ሕግ የሚከተሉትን - ጠባብ ብለው በመፈረጅ በተቃራኒው የማይከተሉት ደግሞ ሰፋ ያለ ግንዛቤ እና ሰፊ ነጻነት እንዳላቸው አድርገው ያስባሉ። ይህ በዔደን የተነገረው‘ከፍሬው በበላችሁ ጊዜ … እንደ እግዚአብሔር ትሆናላችሁ’ የሚለውን የሰይጣንን ቃል ማስተጋባት አይደለምን?” (ኤለን ጂ. ኋይት፣ አበው እና ነቢያት [1890]፣ 54፣ 55)።
 
 
### ማስታወሻ መጻፍ:
 
`ከዚህ ሳምንት ጥናት በኋላ ከእግዚአብሔር ጋር ባለህ/ሽ ግንኙነት በግል በህይወትህ/ሽ ምን የተለየ ነገር ነገኘህ/ሽ? እንዴት ከእግዚአብሔር ጋር ያለህን/ያለሽን ግንኙነት ለማጠናከር አሰብክ/ሽ?`
 
`ከእግዚአብሔር ጋር ያላቸው ግንኙነት የተበላሸ የሚመስል ህይወት ላላቸው ሰዎች ምን አይነት ተግባራዊ መፍትሔ ትመክራላችሁ? በምንስ ልትረዷቸው ትችላላችሁ?`
 
`መታሰቢያ ጥቅሱን ዳግም ይመልከቱት። እንዴት ከህይወትዎ ጋር ያዋህዱታል?`
 
