---
title:  እግዚአብሔር ተናግሯልን?
date:   30/03/2025
---

### መዋሃድ

በዔደን ገነት የተከሰተው የሰው ልጅ የውድቀት ታሪክ ቀጥተኛ ተረት የሚመስል ቢሆንም ዘፍጥረት ምዕራፍ 3፡1-6ን በጥንቃቄ ስናጠናው ወደ ኃጢአት የሚወስደውን አዳላጭ መንገድ ያሳየናል። ወደ ዘፍጥረት ምዕራፍ 3 ከማምራታችን በፊት አዲስ በተፈጠረችው ምድር ላይ ብዙ ነገሮች መከሰታቸውን መመልከት እንችላለን። እግዚአብሔር አስደናቂ መልክ እና ቀለም ያላቸውን ዕጹብ ድንቅ ዕፅዋትንና እንስሳትን ያካተተ ሥነ-ምህዳርን አስቀድሞ ፈጥሮ ነበር። በመቀጠልም አዳምን በራሱ መልክ ፈጠረው (1፡27) እና አስደናቂውን ዔድን ገነትን የመንከባከብ ኃላፊነት አስረከበው (2፡15)። ከዚያም አዳም በህይወቱ ውስጥ ያለውን ክፍተት በተገነዘበ ጊዜ እግዚአብሔር ሔዋንን በመፍጠር ሙሉ አደረገው (ቁጥር 18)። በዘፍጥረት 2፡20-24 ላይ ሔዋን አዳምን በኤደን ተቀላቀለችው፤ ከፈጣሪያቸው ጋርም በቅርብ ግንኙነት ይኖሩ ጀመር።

ዘፍጥረት ምዕራፍ 3 እግዚአብሔር ከምድር የመጀመሪያ ፍቅረኞች ጋር ያለውን የፍቅር ግንኙነት ያቋርጣል። የሰው ልጅ ውድቀት በቀላል ጥያቄ ተጀመረ፡- “በእርግጥ እግዚአብሔር ፣ ‘በአትክልቱ ስፍራ ካሉ ዛፎች ከማናቸውም እንዳትበሉ’ ብሏልን?” (ቁጥር 1)። የሰይጣንን የተንኮል ብልሃት ልብ በሉ። ሰይጣን በመጀመሪያ ያደረገው ነገር ራሱን እንደ ውብ ተናጋሪ እባብ ማስመሰል ነበር። የእባቡ መናገር  ከቦታው ሸሽታ እንድታመልጥ ለሔዋን የመጀመሪያ ፍንጭ ነበር! በዔድን ውስጥ ብዙ ውብ እባቦች ቢኖሩም አንዳቸውም ግን አይናገሩም ነበር። የሰይጣን ሁለተኛ እርምጃ ደግሞ ማብራሪያ የሚፈልግ በመምሰል በቂ ስህተት ያለበትን ጥያቄ መጠየቅ ነበር። ሔዋን ሰይጣንን ለማዳመጥ ስትዘገይ ለመሸነፍ ራሷን እያዘጋጀች ነበር።

ሔዋን ለሰይጣን ጥያቄ ትክክለኛ መልስ ከሰጠች በኋላ “ሞትን እንኳን አትሞቱም” በማለት በሃሳቧ ውስጥ የጥርጣሬ ዘርን ዘራ (ቁጥር 4)። በመቀጠልም “ከፍሬው በበላችሁ ጊዜ ዓይናችሁ እንደሚከፈትና መልካምና ክፉን በማወቅ፣ እንደ እግዚአብሔር  እንደምትሆኑ እግዚአብሔር  ስለሚያውቅ ነው” (ቁጥር 5) በማለት ሔዋን ወደ ኩራት ስሜት እንድትሳብ አደረጋት። ሰይጣን በምናቧ (በሀሳቦ) እንድትማረክ በማድረግ እንዲህ ብሎ ያንሾካሾከላት ይመስል ነበር፦ “እግዚአብሔር ከአንቺ የሆነን ነገር እየደበቀ ነው፣ ሔዋን።”  በዚያን ጊዜ ሔዋን ፍሬው የሚያጓጓ እንደሆነ አየች፣ ተመኘችው፤ ወስዳም በላችው (ቁጥር 6)።

ሰይጣን የተሻለ ነገር እንዳገኘች በማስመሰል ሔዋንን አታለላት አዳም ግን ስህተት እየሰራ መሆኑን ሙሉ በሙሉ አውቆ ፍሬውን በላ (1 ጢሞቴዎስ 2፡14)። የሔዋን አለመታዘዝ ወደ ሞት የሚያመራ መሆኑን እያወቀ ፍሬውን በላ።  ሕይወት ያለ እርሷ ሊቋቋመው የማይቻል ሆነበት። እርሷ መሞት ካለባት ከእርሷ ጋር አብሮ ለመሞት ወሰነ። አዳምና ሔዋን ሁለቱም በእግዚአብሔር አልታመኑም ነበር።

ሰይጣን አዳምና ሔዋን ለእግዚአብሔር የነበራቸውን ታማኝነት ለማፍረስ ቀላል የሚመስል ግን ከባድ ጥፋት የሚያስከትልን ስልት ተጠቀመ። እውነተኛ ማንነቱን ፈጽሞ ሳይገልጽ ማራኪ መልክን ለበሰ። ሔዋንን ውጤቱን ሙሉ በሙሉ ወዳልተገነዘበችው አንድ ውይይት መራት። የእግዚአብሔርን ባህሪ በማዛባት ለማቅረብ ሞከረ። የበለጠ ፍላጎቷ እንዲነሳሳ የልቧን ኩራት አነሳሳው። ለአዳምም ያቀረበው ፈተና በተመሳሳይ ቀላል ነበር። አዳም ያለ ሔዋን ሕይወትን መቋቋም እንደማይችል በማመን ፍሬውን በላ። በዚህ ሁሉ ውስጥ አዳምና ሔዋን ሁለቱም ከእግዚአብሔር ጋር አልተማከሩም ነበር።

### ማስታወሻ ጻፉ

`ከዘፍጥረት 3፡1–15 የምትወደውን / የምትወጂውን ጥቅስ አስታውስ/ሺ። ለማስታወስ እንዲረዳህ/ሽ ደጋግመህ/ሽ ጻፈው/ጻፊው።`

`እግዚአብሔር ሰይጣን ሔዋንን እንዳያታልል ለምን አላስቆመውም?`

`አዳም የተከለከለውን ፍሬ ለመብላት ምን ሌሎች ምክንያቶች ሊኖሩት ይችሉ ይሆናል?`