---
title:  ማስጠንቀቂያ እና ከለላ
date:   31/03/2025
---

### መተርጎም 

በዔድን የተከሰተው የሰው ልጅ ውድቀት በምድር ላይ ሺህ ዓመታትን የፈጀ የሐዘን ጉዞን አስጀመረ። ኃጢአት አዳምና ሔዋን ከእግዚአብሔር ጋር ያላቸውን ግንኙነት አፈረሰ። ዛሬም በድጋሚ የሰው ልጅ ከእግዚአብሔር ጋር ያለውን ግንኙነት እያፈረሰ ይገኛል። ከኃጢአት በፊት አዳምና ሔዋን እግዚአብሔርን በነጻነት እና በቋሚነት ያመልኩ ነበር። ከኃጢአት በኋላ ነገሮች ተቀየሩ፤ ከእግዚአብሔር ለመደበቅ እና ከዚያ ተወዳጅ እና ቅዱስ ቤታቸው ለቅቆ ለመውጣት ተገደዱ። ከእግዚአብሔር በመለየታቸው ምክንያት በሰማይ ለጀመረው ታላቅ ተጋድሎ ይህ ምድር አዲስ የጦር ሜዳን ከፈተ። ይህ ዓለም ከመፈጠሩ በፊት ሰይጣን በሚካኤል እና በመላእክቱ ላይ ከፍተኛ ጦርነት ያስከተለ አመፅን መርቷል (ራዕይ 12፡7)። ሰይጣን በሰማይ በጣም የተዋጣለት ስለነበር አንድ ሶስተኛውን መላእክት አሳሳተ (ቁጥር 4)። ይህ በሰማይ የተደረገው ጦርነት ሀሳባዊ ብቻ አልነበረም፤ አካላዊ እና የሚዳሰስ ጦርነትም ጭምር ነበር። አዳምና ሔዋን በራሳቸው ካላቸው ኃይል እጅግ የሚበልጥ ሀይል ካለው ጠላት ጋር ነበር የተጋፈጡት። እንደ ኃይለኛ ዘንዶ እና እንደ ተንኮለኛ እባብ ሆኖ “ዓለሙን ሁሉ ከሚያስተው” (ቁጥር 9) ጠላት ጋር ስምምነትን አደረጉ።
 
እግዚአብሔር ውድ የሆኑትን የእጁን ስራዎች ሳያስጠነቅቃቸው በፊት እንዲህ ያለውን አሰቃቂ ስጋት እና ውድቀት አልፈቀደም። በይበልጥ ደግም ጥብቅ እና ታማኝ በሆነ ግንኙነት እና ባልተገደበ የሰይጣን ጥቃት ከለላ እግዚአብሔር ለአዳም እና ለሔዋን ያለውን የፍቅር ግንኙነት ገልጾ ነበር። እግዚአብሔር ቅዱስ ጥንዶቹን በነፃ ፈቃዳቸው የተፈጠረውን ዓለም መመርመርን ፣ እንደፈለጉ መመላለስን፣ እንዲሁም ከእግዚአብሔር ምንም ገደብ ሳይደረግባቸው ከአንድ ነገር በስተቀር የፈለጉትን ምርጫ መምረጥን ፈቅዶላቸው ነበር። “ከመልካምና ከክፉ ዕውቀት ዛፍ እንዳይበሉ” ከሚል ክልከላ በስተቀር ሌላ ክልከላ አልተደረገባቸውም ነበር። ይህም ለእርሱ ያላቸውን ታማኝነት እና ከእርሱ ጋር ያላቸውን ግንኙነት መፈተሻ ሆኖ የተሰጠ የእግዚአብሔር ትዕዛዝ ነበር። ሰዎች ወድደውና ፈቅደው እንዲመርጡት የማይፈቅድ ፍቅር በፍጹም ፍቅር አይደለም። አዳምና ሔዋን ሁሉን የመምረጥ ነፃነት ተሰጥቷቸው ነበር፤ ነገር ግን ደህንነታቸው የሚጠበቀው ከሚወድዳቸው አምላክ ጋር በተቀራረቡበት መጠን ነበር።
 
አዳም እና ሔዋን ከእግዚአብሔር ጋር በሚያሳልፉት የጠዋትና የማታ ጊዜያት እንዲሁም በንግግራቸውም ሆነ በእርምጃቸው ሁሉ ከእርሱ ጋር በነበሩበት ጊዜ ሁሉ ለእነርሱ እንዲያገለግሉ በተመደቡ መላእክት ይጠበቁ ነበር። ዛሬ እንኳን ጤናማ ግንኙነቶች ሰዎችን በብዙ መንገዶች ይጠብቃሉ። ጭንቀትን እና ድብርትን ሲቀንሱ በራስ መተማመንን እና ርህራሄን ይጨምራሉ። ይህ ደግሞ በዚህ ኃጢአተኛ ዓለም ውስጥ ይህን ያህል ከሌሎች ሰዎች ጋር ያለን ጥሩ ግንኙነት ሊያደርግልን ከቻለ፤ በፍጹም እና ኃጢአት በሌለበት ዓለም ውስጥ ከእግዚአብሔር ጋር በየቀኑ የመገናኘት ውጤት ምን ያህል ታላቅ ሊሆን እንደሚችል አስቡት። አዳምና ሔዋን ከእግዚአብሔር ጋር ባላቸው ግንኙነት ያገኙት በረከት እግዚአብሔር ከእነርሱ እየደበቀ ያለው ነገር እንዳለ ተደርጎ ተተረጎመ። ሁሌም ቢሆን አንድ ነገር ልንረሳ አይገባንም፤ እርሱም ከሰይጣን የምንጠበቅበት ብቸኛው መንገድ ከእግዚአብሔር ጋር ባለን የጠበቀ ግንኘነት ነው።

### ማስታወሻ ጻፍ

`የጻፍከውን / የጻፍሺውን እና ምልክት ያደረግክበትን / ያደረግሽበትን ጽሑፍ ከተመለከትክ/ሽ በኋላ ምልክቶችህ/ሽ በአጠቃላይ ምን ልዩ ግንዛቤዎችን የሚያመለክቱ እንደሆኑ ለመረዳት ሞክር/ሪ?`

`ይህንን የዛሬውን ትህርት ካጠናህ በኋላ ምን አይነት ጥያቄዎች ወደ ጭንቅላትህ መጡ? የትኞቹ ክፍሎች አስቸጋሪ ናቸው?`

`ምን አይነት መርሆዎች እና ድምዳሜዎች አገኘህ/ሽ?`

`ከእግዚአብሔር ጋር ያለህ/ሽ ግንኙነት ከሰይጣን ፈተናዎች በምን መንገዶች ጠብቆሃል/ጠብቆሻል?`
