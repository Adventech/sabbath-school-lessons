---
title:  የእርሱ መገኘት ባርኮቶች
date:   25/06/2025
---

### መጋበዝ

ኢሳይያስ እግዚአብሔርን በቅድስናው እስኪመለከት ድረስ የነበረውን የአምልኮ ልምድ እንደገና አስቡ። ምን አይነት የአምልኮ ምስል ይታያችኋል? ምን ጎልቶ የሚታይ ነገር አለ?

ኢሳይያስ ምዕራፍ 6 እግዚአብሔርን በተለየ እና በአስደናቂ መመልከት እንድንችል የሚረዱን እና ልንተገብራቸው የምንችላቸው በርካታ ጠቃሚ ትምህርቶች አሉት። ልናስተውለው የሚገባን የመጀመሪያው ነገር በእግዚአብሔር ፊት የነበሩት መላእክት እርሱን ያመለኩበት መንገድ ነው። እዚህ ላይ እውነተኛ አምልኮ ምን እንደሚመስል ፍንጭ እናገኛለን። ይህ አምልኮ እግዚአብሔር የሚፈልገው ባይሆን ኢሳይያስ ባላየው ነበር። የመላእክቱ አምልኮ በእግዚአብሔር ላይ ያተኮረ ነበር። በምንም መልኩ በራሳቸው አላተኮሩም(አልተጠመዱም)። ሙሉ በሙሉ በእግዚአብሔር ላይ አተኩረው ነበር በምስጋናቸውም ባህሪውን ከፍ አድርገው ያወድሱ ነበር። እግዚአብሔርን ስናመልክ ብዙውን ጊዜ በፍላጎታችን እና በምኞታችን ላይ ለማተኮር እንፈተናለን። ይህ ስህተት አይደለም እግዚአብሔርእግዚአብሔር ራሱ ሸክማችንን ሁሉ በእርሱ ላይ እንድንጥል ያበረታታናል (1 ጴጥ. 5:7) በተጨማሪም የእግዚአብሔር መልካምነት፣ ባህሪ እና በሕይወታችን ውስጥ ያደረጋቸው ታላቅ ተግባራት ከእርሱ ጋር በምናሳልፈው ጊዜ ትኩረት ሊደረግባቸው ይገባል።

ሁለተኛው የምናስተውለው የመላእክቱ አምልኮ ቀላል መሆኑን ነው። የተወሳሰቡ ቃላት አልነበሩም ለዚህም ምክንያቱ ምንም ቃላት የእግዚአብሔርን ግርማ ሙሉ በሙሉ ሊገልጹ ስለማይችሉ ይሆናል። የተንዛዙ ትዕይንቶች የሉም—የእግዚአብሔር ግርማ በጉባዔ(በመድረኩ) መሀል ላይ ነበር። ስፍር ቁጥር የሌላቸው መላእክት በሰማይ እግዚአብሔርን እንደሚያመልኩ እና እንደሚያመሰግኑ እናውቃለን (ሉቃስ 2:13, 14)፣ ነገር ግን በኢሳይያስ ራዕይ ውስጥ ሁለቱ ብቻ ነበሩ። ምናልባት እግዚአብሔር በምናመልከው ጊዜ ልንከተለው የሚገባ ምሳሌ ለኢሳያስ እንዲሁም ለእኛ እየሰጠን ይሆናል። አምልኮ እርሱን ለማስደሰት የተንዛዛ መሆን የለበትም። እውነተኛ ልብ ይዘን ከመጣን፣ የእኛን ምንምነታችንን እና የእርሱን ታላቅነቱን ከተረዳን፣ የምስጋና ልብ ይዘን ከመጣን፣ እግዚአብሔር የመላእክትን ዝማሬ እንደተቀበለ ሁሉ አምልኳችንንም ይቀበላል።

በመጨረሻም በአምልኮ መሠዊያዎቻችን ላይ እግዚአብሔር ለእኛ ነገሮችን እንዲያደርግልን መጠበቅ አለብን። በዚህ ሩብ ዓመት መሠዊያዎችን የቅድስና፣ የቁርጠኝነት፣ የመሥዋዕት እና የአገልግሎት ቦታዎች እንደሆኑ ተምረናል። በየቀኑ በግል የአምልኮ መሠዊያዎቻችን ላይ እግዚአብሔርን ስንገናኝ ፣ በየትኛውም ቦታ ብንሆን እግዚአብሔር በእኛ ውስጥ እና በእኛ በኩል ታላቅ ነገሮችን ያደርጋል። ኢሳይያስ በእግዚአብሔር  ፊት ይቅርታ ተደረገለት እንዲሁም ነጻ (ኢሳ. 6:7)። ነቢዩ በሕይወቱ ውስጥ ያለውን ዓላማ እና ሥራ በእግዚአብሔር ፊት አገኘ። የእግዚአብሔር አገልጋይ በእግዚአብሔር ፊት ሳለ ሊያካፍል የተጠራበትን መልእክት ተሰጠው። በመሠዊያው ላይ እግዚአብሔርን ባለመገናኘታችን ምን ያህል አጥተን ይሁን!

የህይወት ዓላማችሁን ታውቃላችሁ? ስራው ለእናንተ ትክክል መሆኑን ማወቅ ትፈልጋላችሁ? ስለወደፊቱ እርግጠኛ አይደላችሁም? ወደ መሠዊያችሁ እንድትመለሱ አሳስባችኋለሁ። የምትፈልጓቸው መልሶች እዚያ እየጠበቋችሁ ናቸው፤ ከዚያም በላይ እግዚአብሔር እዚያ እየጠበቃችሁ ነው።

### ማስታወሻ:

`ኢሳይያስ ምዕራፍ 6 አሰላስሉ እና በምዕራፍ ውስጥ ክርስቶስን ፈልጉ።`

`የእውነተኛ አምልኮ ትኩረቱ ምንድን ነው?`

`ኢሳይያስ ወደ መሠዊያው መመለሳችን ለምን እንደሚያስፈልገን ምን ያስተምረናል?`

`የፀሎት ምላሽ: `