---
title:  ያልተሸፈነ
date:   05/04/2025
---

### መግቢያ

የዚህን ሳምንት ትምህርት ጥቅስ ያንብቡ፡ ዘፍጥረት 3፡16-24

**ያልተሸፈነ**

አንዳንድ ተማሪዎች የሚገርሙ ስራዎችን መስራት እንደሚችሉ ያስተዋልኩበትን ጊዜ በፍጹም አልረሳውም። የሁለተኛ ዓመት የኮሌጅ ተማሪ እያለሁ 24 ተማሪዎችን በስሬ እየተንከባከብኩኝ የተማሪዎች መኖሪያ አስተዳዳሪ ረዳት ሆኜ ጥሩ ስራ እሰራ ነበር። እንደማንኛውም ቡድን አንዳንድ ተንኮለኛ ልጆች ቢኖሩም ይህ 24 ተማሪዎችን የያዘው ቡድን ጥሩ ቡድን ነበር። ይህንንም በቅርበት ያወቅሁት በአንድ ዓርብ ከሰአት ነው።

በዚያን ዓርብ ከሰዓት እንደ ልማዴ ወደ ልብስ ማጠቢያ ክፍል ሄድኩኝ። በጥንቃቄ ነጭ ልብሶቼን ሌላ ቀለም ካላቸው ልብሶች ለይቼ የሚያስፈልጉኝን የፈሳሽ ሳሙናዎች ልክ ወላጆቼ እንዳስተማሩኝ አድርጌ ጨመርኳቸው። ሁሉንም አጥቤ ከጨረስኩ በኋላ ልብሶቼን እንዳለ ማድረቂያ ውስጥ አስቀምጬ ከሰንበት በፊት መጨረስ የነበረብኝን ስራዎች ለመስራት ከልብስ ማጠቢያው ክፍል ወጥቼ ሄድኩኝ። ከዚያም በኋላ ልብሶቼን ለመውሰድ ስመለስ ያየሁት ነገር ግራ የሚያጋባ ነበር። ልብሴ በሙሉ የለም፣ የውስጥ ልብሴም ጭምር። ማን ነው የሰውን የውስጥ ልብስ ሁሉ የሚሰርቀው? ሙሉ ልብስ ለብሼ ነገር ግን እንደዚያ ጊዜ እንዳልተሸፈንሁ የተሰማኝ ጊዜ አልነበረም።

ከዚያም በዛው ቀን ማታ የዓርብ ቀን የአምልኮ ምሽት ላይ አንድ አዲስ ገቢ ተማሪ በሽልማት ከተሰጡኝ ቲሸርቶች አንዱን ልብሴን ለብሶ አየሁ። ከኔ ውጪ በዚያ ካምፓስ ውስጥ የኔ አይነት ቲሸርት ያለው ሰው እንደሌለ ስለማውቅ እርሱ የለበሰው የኔን ልብስ እንደሆነ እርግጠኛ ነበርኩ። ሄጄም ስጋፈጠው ከቤት እንዳመጣው እና የራሱ እንደሆነ ተከራከረኝ። በዛኑ ቀን ከእነርሱ ማደሪያ ኃላፊ ጋር ማታ ወደ ልጁ ክፍል ሄደን መፈተሽ ጀመርን። ሙሉ ልብሶቼ በንጽህና ተጣጥፈው በልብስ መደርደሪያው ላይ በስነ-ስርዓት ተደርድረዋል - የውስጥ ልብሴም ጭምር!

ከብዙ ዓመታት በፊት ያጋጠመኝን ሳስብ፣ እኛ የሰው ልጆች እራሳችንን ለመሸፈን ምን ያህል ርቀት እንደምንሄድ አለማሰላሰል አልችልም። በኃጢአት ከወደቁ በኋላ አዳም እና ሔዋን እርቃናቸውን (ዘፍ 3:7) ለመሸፈን ብለው የበለስ ቅጠል ሰፍተው ለራሳቸው አገለደሙ፤ እግዚአብሔር ግን በዚህ ልብሳቸው አልተደሰተም ነበር። ኃጢአታቸውን እና አካላቸውን ይሸፍን ዘንድ ከእንስሳ ቆዳ ልብስን ሰራላቸው። ይህም ድንቅ የእግዚአብሔር የጸጋ ድርጊት ለመጀመሪያ ጊዜ የመስዋዕትን መሰዊያን እንድናይ ያደርገናል።

### ማስታወሻ ይጻፉ

`በመረጡት ትርጉም ዘፍ 3:16-24ን ደግመው ይጻፉ። ጊዜ ካጡ ደግሞ ቁጥር 21ን ብቻ ይጻፉ። በራስዎ አባባል ጥቅሱን መጻፍ፣ መግለጽ ወይም ማሰላሰል ይችላሉ። `