---
title:  አጭሩ ጥቅስ
date:   04/06/2025
---

### መጋበዝ

አንድ ጊዜ ከኤለን ኋይት ይህንን ጽሁፍ አነበብኩ፡ “ የሰው አእምሮ አንዱን የመጽሐፍ ቅዱስ እውነት ወይም ቃል ኪዳንን እንኳን አውቆ ሊጨርስ አይችልም። አንድ ሰው የክብሩን አንድ ገጽታ ተመልክቶ ሲያገኘው ሌላው ሰው ደግሞ ከሌላ አቅጣጫ ሌላ ገጽታ ያገኛል፤ ዞሮ ዞሮ ግን ሁላችን የምናየው ትንሽዬ ብልጭታን ነው። ሙሉው ወገግታ ግን ከአቅማችን በላይ ነው። ” (Ellen G. White, My Life Today [1952], 26) ። የኤለን ኋይትን ጽሁፍ በሙከራ ለማረጋገጥ አንድ ቀን የመጽሐፍ ቅዱስን አጭሩን ጥቅስ "ኢየሱስም እንባውን አፈሰሰ። ” የሚለውን  አውቄ(በሙላት ተረድቶ) ለመጨረስ ሞከርኩኝ(ዮሐንስ 11፡35)። በውስጤ በሙላት እንዲኖርብኝ (ቆላ 3፡16) ፈለግኩ።

ስለ አልአዛር ትንሳኤ ታሪክ የሚናገረውን ዮሐንስ ምዕራፍ አስራ አንድን (ዮሐ 11) ካነበብኩኝ በኋላ ይህን ጥቅስ እያሰላሰልኩኝ ወደ አእምሮዬ የሚመጡትን ሀሳቦች ሁሉ ያዝኩኝ። የኢየሱስን ርኅራኄ ተመለከትኩኝ። እነዚህ ታሪኩ ላይ የተጠቀሱት በጣም ይወዳቸው የነበሩ ጓደኞቹ ነበሩ። የአጽናፈ ሰማይ ሁሉ ፈጣሪ፣ ሕይወት ራሱ እርሱ የሆነው አምላክ፣ ቢፈልግ ወደ ሕይወት ሊያመጣው በሚችለው ሰው ሞት ማልቀሱ አስደንቆኛል። አልአዛርን ከመወለዱ በፊት ያውቀው እንደነበርም አሰብኩ። አልአዛርን አበጅቶ ወደ መኖር ያመጣው እርሱ ነው። የአልአዛርን የህይወት ጉዞ አቅዶ ቀኖቹንም ወስኗል። የማርያምን እና የማርታን ህመም ከማንም ሰብዓዊ ፍጡር በላይ ይረዳቸው ነበር። ከዚያም ሌላ ሐሳብ ወደ እኔ መጣ ክርስቶስ ለአልአዛር ካለቀሰ በቃሉ ላይ ያልተመዘገበ ሌላ ያለቀሰለት ሰው ይኖር ይሆን? እናም አሁን የሚያለቅስ ከሆነ በእኔ ምክንያት ያለቅስ ይሆንን ? በዮሐንስ 11፡35 ላይ ለጥቂት ደቂቃዎች ያሰላሰልኩ ቢሆንም የኤለን ኋይት ጽሁፍ ትርጉም በሚገባ እየተገለጠልኝ መጣ።

ተመራማሪዎች በዓለም ዙርያ ከ200 እስከ 300 ሚሊዮን የሚያህሉ ሰዎች መመሰጥን(meditation) ይለማመዳሉ ብለው ይገምታሉ። ከአመት አመት አዲስ ሰዎች በአእምሮ መመሰጥንና የመሳሰሉ የምስራቃዊ ልምምዶችን ባወቁ ቁጥር ይህ ቁጥር በፍጥነት እያደገ ነው ፤ ይህም በማህበራዊ ድህረ ገፆች እና መተግበሪያዎች እየታገዘ ነው። አንዳንድ ሰዎች ድግምቶችን ይደግማሉ ፣ እየተራመዱ ይመሰጣሉ ወይም መቁጠሪያዎችን ይጠቀማሉ። በዓለም እድገት እያሳየ ያልሆነው ነገር በእግዚአብሔር ቃል ላይ መመሰጥ ነው። ይህንን ወሳኝ መንፈሳዊ ልምምድ የመስዋዕት ህይወታችሁ ላይ እና የግል የአምልኮ ጊዜአችሁ ላይ ለምን አታካትቱትም ?

ይህ በጣም ቀላል ነገር ነው። ረብሻ የማይኖርበት ቦታ እና ጊዜ ምርጡ። የመንፈስ ቅዱስን ምሪት ጠይቁ። ብዕር(እስኪርቢቶ) እና ወረቀት አዘጋጁ። ከመጽሐፍ ቅዱስ አንድ ጥቅስን ምረጡ። በሙሉ አውዱ አንብቡትና ጠለቅ ብላችሁ ማሰብ ጀምሩ። የቃላትን እና የሐረጋትን ትርጉም መርምሩ። ስለዚህ ጥቅስ እግዚአብሔር ለእናንተ ምን መናገር እንደሚፈልግ ጠይቁት። ይህ ቀላል የአምልኮ ልምምድ የቃሉ ጥናታችሁን እና በህይወታችሁ ላይ ለመተግበር በምታደርጉት ጥረት ላይ ትልቅ ለውጥን ያመጣል።

### ማስታወሻ ፡

`በቆላስይስ 3፡16-17 ላይ ተመሰጡ ከዚያም እንደገና በዚያ ውስጥ ኢየሱስን ፈልጉ። `

`በቆላስይስ 3፡5-9 የተጠቀሱት ኃጥያቶች ውስጥ እንዳንወድቅ የእግዚአብሔር ቃል የሚጠብቀን እንዴት ነው?`

`በጣም የተባረከ የምትሉት የመጽሐፍ ቅዱስ ጥናት ልምምዳችሁ እንዴት ነበር ? ለጥናታችሁ ጥልቀትን መጨመር የምትችሉት እንዴት ነው ?`

`የጸሎት ምላሽ፡`