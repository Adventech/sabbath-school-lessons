---
title:  ተዘፍዝፎ ይቆይ
date:   02/06/2025
---

### መተርጎም

ምግብ መስራት እወዳለሁኝ። ብዙ ጊዜ ምግብ በቤቴ ውስጥ አበስላለሁኝ፤ ለቤተሰቦቼ ምግብን ሰርቼ በአንድ ላይ እንደመብላት የሚያስደስተኝ ነገር የለም። አንዳንድ ምግቦች ቃናቸው እስኪመጣ ጊዜ እንደሚወስዱ ተምሬአለሁ። ለምሳሌ ቶፉን እንደ ምሳሌ ብንወስድ ካልተዘፈዘፈ ጣዕም የሌለው እና መራራ ይሆናል፤ ነገር ግን በተገቢው ድልህ እና ቅመማ ቅመም ሲለወስ ለመብላት አስቸጋሪ የነበረው ጣፋጭ ይሆናል። የእግዚአብሔርን ቃል እያሰላሰልን ጊዜ ስንወስድ ተመመሳሳይ ነገር እንደሚሆንልን አስባለሁ።

ጳውሎስ የቆላስይስ ሰዎችን ሲገስጽ የእግዚአብሔር ቃል በሙላት ይኑርባችሁ ያለው ኤለን ኋይት ከብዙ አመት በፊት እንዲህ ብላ የፃፈችውን አንድ ነገር ያስታውሰኛል ፡”ወንድሞቼ እና እህቶቼ ፣ ታናሾች እና ታላቆች ፣ ትርፍ ጊዜ ሲኖራችሁ መጽሐፍ ቅዱሳችሁን ክፈቱና ውድ በሆኑት እውነቶቹ አእምሮአችሁን ሙሉት። በስራ ውስጥ ስትጠመዱ አእምሮአችሁን ጠብቁ ፣ በእግዚአብሔርም ላይ እንዲቆይ አድርጉ ፤ ጥቂት ብቻ አውሩ በተረፈ ግን በተጨማሪ አሰላስሉ ” (Ellen G. White, Testimonies for the Church, vol. 4 [1881], 588) ። ኤለን ኋይት እንደ መመሰጥ ወይም ሜዲቴሽን (Meditation)፣ ልቦናን በጥልቅ መመልከት እና ሌሎች የምስራቃዊ የኃይማኖት ልምምዶች እውቅ ከመሆናቸው በፊት የኖረች ሰው ነች። የእግዚአብሔርን ቃል በተመስጦ ማሰላሰል ስትል ምን ማለቷ ነው እናም ጳውሎስ የእግዚአብሔር ቃል በውስጣችሁ በሙላት ይኑርባችሁ ብሎ ከመከረው ምክር ጋር ምን የሚያገናኘው ነገር አለ ?

በብሉይ ኪዳን ሁለት የዕብራይስጥ ቃላት መመሰጥ ወይም ሜዲቴሽን ተብለው ሊተረጎሙ ይችላሉ። የአንዱ ትርጉም በጣም ዝቅ ባለ ድምጽ ነገርን ማብሰልሰል ማለት ሲሆን ሌላኛው ደግሞ በአንድ ጉድይ ላይ ከልብ መመሰጥ ወይም ማተኮር ማለት ነው። መጽሐፍ ቅዱሳዊ የሆነው የመመሰጥ ሐሳብ አንድ ከእግዚአብሔር ቃል በአንዱ ክፍል ወይም ጥቅስ ትርጉም ላይ ማውጣትና ማውረድ፣ በጥልቀት ማሰብ ወይም ማብላላት እና ማተኮር ነው። አእምሮን ባዶ ማድረግን እና ማሰብን ማቆም ከሚያበረታታው ከምስራቃዊው የመመሰጥ ወይም የሜዲቴሽን ሃሳብ ይህኛው በእርግጥም ይለያል። የመጽሐፍ ቅዱሳዊው መመሰጥ አላማ ልቦናን በእግዚአብሔር ላይ ማተኮር እና ማሰብ ነው።

በቆላስይስ 3፡16 ላይ ጳውሎስ መመሰጥ የሚለውን ቃል ባይጠቀምም ነገር ግን መጽሐፍ ቅዱሳዊ የሆነውን አእምሮን በቃሉ ላይ በጥልቀት እና በብዛት የማተኮር ሐሳብን ተረድቶት ነበር። የቆላስይስ አማኞች ከእግዚአብሔር ጋር በቃሉ ጥልቅ ሕብረትን እንዲያደርጉ ይፈልግ ነበር። የአምልኮ መሰዊያ ሥፍራችን የእግዚአብሔርን ቃል የምናነብበት ቦታ ብቻ ሊሆን አይገባም። የእግዚአብሔርን ቃል የምናሰላስልበት ሥፍራ እና የቀረው ቀናችንም እርሱን ማሰብ የምንቀጥልበት ሊሆን ይገባል። ይህ ልብን ወደ እግዚአብሔር ሽቅብ ለማቅናት የሚረዳ መንገድ ነው ብላ ኤልን ኋይት አስተምራለች።

ወሳኝ የሆነው የመሰዊያው የአምልኮ ልምምድ እርሱም በእግዚአብሔር ቃል ላይ ማተኮር እና በተመስጦ ጊዜ መውሰድ እግዚአብሔርን በይበልጥ እንድናውቀው ፣ በጥልቀት እንድንወደው ፣ በቅርበት ከእርሱ ጋር እንድንራመድ እና አብልጠን ለእርሱ እንድንኖር ይረዳናል።

### ማስታወሻ፡

`አጥንታችሁ የፃፋችሁትን ጽሁፍ ከተመለከታችሁ በኋላ የያዛችኋቸው ነጥቦች ምን የተለየ ምልከታን ይጠቁማሉ?`

`ይህን ክፍል ካነበባችሁ በኋላ ምን አይነት ጥያቄዎች ተፈጠሩባችሁ? ከባድ የሆኑ ክፍሎች የትኞቹ ናቸው?`

`ሌሎች ምን ምን መርሆዎች እና መደምደሚያዎችን አገኛችሁ?`

`የእግዚአብሔርን ቃል በችኮላ ገረፍ ገረፍ አድርጎ ከማንበብ ይልቅ ቃሉን በተመስጦ ማሰላሰል ላይ ምን ያህል ናችሁ?            እንድትሻሻሉ ሊያግዛችሁ የሚችል ነገር ምንድን ነው?`