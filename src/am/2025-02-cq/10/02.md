---
title:  የማስጠንቀቂያ ደብዳቤ
date:   01/06/2025
---

### መዋሃድ

ጳውሎስ በቆላስይስ ላሉ አማኞች ከ61 – 62 ዓ.ም ባለው ጊዜ ውስጥ ደብዳቤውን ሲጽፍ በሮም ለመጀመሪያ ጊዜ በታሰረበት ወቅት ነበር። በቆላስይስ ያለችውን ቤተ ክርስቲያን ባይጎበኛትም ግን የክርስቶስን አምላክነት የሚተች አደገኛ የኑፋቄ ትምህርት እየተሰራጨ መሆኑን ሲሰማ ታላቁ ሐዋርያ ብዕሩን ወረቀት ላይ ለማስፈር ወሰነ።  የቆላስይስ ቁልፍ የሆነው መልዕክት ክርስቶስ በፍጥረት ሁሉ እና በሰው እንዲሁም በሰማያዊ ኃይላት ሁሉ ላይ የበላይ ስለመሆኑ ነው። (ቆላ 1፡15-20 ፤ 2፡9፣ 10 ፤ 3፡1)

አማኞች በክርስቶስ በሞቱ፣ በትንሳኤው እና በአዲስ ሕይወቱ ተካፋዮች ናቸው። በእርሱ ሙሉ ናቸው። (2፡9-14፣ 3፡1-4) ኢየሱስ የትንቢት ፍፃሜ ነው ፣ በእርሱም የምናምን ለእስራኤል ቃል በተገባው ኪዳን ውስጥ ካለው በረከት እንካፈላለን። (ዘፍ 26፡4 ፤ ቆላ 1፡12፣ 21፣ 22፣ 27) ስለዚህ ሐዋርያው ሲሟገት ኢየሱስ እኛን ስለቤዠን ሙት የሆነው የድሮውን የኃጥያት ማንነት ከክርስቶስ ጋር በመስቀል በማስወገድ (2፡11-15) ክርስቶስን እና የጽድቅ ሥራን እንላበሳለን ይላል። ቆላስይስ 3 በአዲስ ሕይወት እንድንመላለስ ኃይል በተሞላበት መንገድ ያደረገው ማሳሰቢያ ነው።

ጳውሎስ ሁሉም አማኞች ልቦናቸውን “በላይ ባለው ላይ እንጂ በምድር ባለው ላይ” እንዳያደርጉ አበረታታቸው (3፡2)። ወደ ሰማይ ለሚያቀኑት ክርስቲያኖች የምድራዊ አስተሳሰብ ተገቢ አይደለም። ሕይወታችን “ከክርስቶስ ጋር በእግዚአብሔር ዘንድ ተሰውሯልና” ትኩረታችንን መቀየር አለብን (ቁ.3)። ይህ ማለት በቀደመው ኃጥያታችን አንመላለስም ማለት ነው። ከክርስቶስ የተቀበልነውን አዲስ ሕይወት ተግባራዊ እንዲሆን በሚያደርገው በመንፈስ ቅዱስ እገዛ “ ንዴትን፣ ቁጣን፣ ክፋትን፣ ተሳዳቢነትን፣ ክፉ ንግግርን፣ ” ውሸትን፣ እና የመሳሰሉትን ማስወገድ ነው (ቁ. 8፣ 9)። ጳውሎስ ግን በዚህ አላበቃም። መወገድ የሚገባቸው ነገሮች እንዳሉ ሁሉ የክርስቶስ ሥራ የሆኑትን ምህረትን፣ በጎነትን፣ ትህትናን፣ የዋህነትን፣ መቻቻልን፣ ትዕግስትን፣ ይቅርባይነትን፣ እና ከሁሉም በላይ ደግሞ “ የፍፃሜ ማሰሪያ የሆነውን ” ፍቅርን መላበስ ያስፈልጋል። (ቁ. 12-14)

ከዚያም ጳውሎስ የቆላስይስ አማኞችን የእግዚአብሔር ቃል በውስጣቸው በሙላት እንዲያድር አበረታታቸው። በሙላት የሚለው ቃል በበቂ ሁኔታ ተብሎም ሊተረጎም ይችላል። ጳውሎስ በዚህ ላይ በአንክሮ እየተናገረ ያለው በክርስቶስ የሆነውን አዲሱን ሕይወታችንን በሙላት ለመኖር የእግዚአብሔር ቃል በህይወታችን ውስጥ በበቂ ሁኔታ መኖር አለበት የሚለውን ነው። ይህ ማለት የእግዚአብሔርን ቃል በየቀኑ ማጥናት እና ማሰላሰል አለብን ምክንያቱም የእምነት እና የስነ-ምግባር ብቸኛ መመሪያችን እርሱ ስለሆነ ነው።ቃሉ ለክርስቲያን ሕይወት ኃይልን ይሰጣል። ኢየሱስ ሕያው የሆነ ቃል ስለሆነ (ዮሐንስ 1፡4) መጽሐፍ ቅዱስን ስናጠና እርሱን እናገኘዋለን፣ መንፈስ ቅዱስም እርሱን በህይወታችን ውስጥ ሕያው ያደርገዋል። ጳውሎስ ማሳሰቢያውን ሲጨርስ የቃሉን ሰዎች እርስ በእርሳቸው በመዝሙር፣ በዝማሬ እና በመንፈሳዊ ቅኔ እንዲበረታቱና በልባቸው ውስጥ ለእግዚአብሔር እንዲቀኙ አበረታታቸው። (ቆላ 3፡16)

ቆላስይስ 3 የክርስትያን ሕይወትን የአምልኮ ተግባር አድርጎ ይገልጸዋል። ከእግዚአብሔር ጋር በክርስቶስ እርቅን ስላደረግን በመንፈስ ቅዱስ ኃይል ወደ ክርስቶስ አምሳያ እንድንቀየር የመለወጥ መሰዊያ ላይ ራሳችንን በፈቃዳችን እናስረክባለን። የእግዚአብሔር ቃል ይህ ሁሉ እንዲጸና እና ወደ እግዚአብሔር ልብ እንድናቀና ያደርገናል።

### ማስታወሻ፡

`ከቆላስይስ 3 የምትወዱትን ጥቅስ በቃላችሁ ያዙት። በቃላችሁ ለመያዝ እንዲያግዛችሁ በተደጋጋሚ ፃፉት።`

`የእግዚአብሔር ቃል በሙላት ይኑርባችሁ ማለት ምን ማለት ነው?`

`በቆላስይስ 3፡1-17 ካለው የጳውሎስ ማሳሰቢያ ውስጥ ኃይለኛው ክፍል የትኛው ነው?`