---
title:  በመስቀል ላይ የተቸነከሩ
date:   03/03/2026
---

`ጳውሎስ የቆላስይስ ሰዎች እንዲገነዘቡት የፈለገው የመጽሐፍ ቅዱስ እውነት ምንድነው? ቆላ. 2፡11-15ን ያንብቡ።`

ሰዎች ሰባተኛውን ቀን ሰንበት ላለመጠበቅ ቆላ. 2፡11-15ን እንደ ምክንያት ሲጠቀሙ ምን ያህል እናያለን?

ሁለት ማብራሪያዎች እነዚህን ጥቅሶች ለመረዳት ያግዙናል። በመጀመሪያ በብሉይ ኪዳን “የሚቃወሙን በትእዛዛት የተጻፉ” ነገሮች ነበሩ (ቆላ. 2፡14)። እነዚህን ነገሮች ጲላጦስ በኢየሱስ መስቀል ላይ ካንጠለጠለው ጽሑፍ ጋር ማነጻጸር እንችላለን (ማቴ. 27:37፣ ዮሐ. 19:19, 20)። ሁለተኛ ስለ መባ የሚናገረው የሙሴ ህግ በመስቀል ላይ ተቸንክሯል (ዘዳ. 31፡24–26ን ያንብቡ)። በዐውዱ ካሉት ሌሎች ጥቅሶች ጋር ስንመለከተው፣ ቆላ. 2፡14 የሚናገረው ስለ መስዋዕት ህግ ነው።

በተጨማሪም ጳውሎስ “በክርስቶስ መገረዝ፥ . . . በእርሱ ሆናችሁ ደግሞ ተገረዛችሁ” ይላል (ቆላ. 2፡11)። መገረዝ ማለት የወንድ ብልት ሸለፈትን መቁረጥ ማለት ነው። ጳውሎስ መገረዝን እንደ ምሳሌያዊ አነጋገር ተጠቅሞ፣ እግዚአብሔር ኃጢአት እንድንሰራ የሚያደርገንን “የሥጋን ሰውነት መግፈፉን” ያሳየናል (ቆላ. 2፡11)። ጳውሎስ ይህን የልብና የአስተሳሰብ መለወጥ ከጥምቀት ጋር ያስተሳስረዋል። ስንጠመቅ አሮጌው ሰውነታችን ከኢየሱስ ጋር ይሞታል። ከዚያም አዲስ ሰው ሆነን እንነሳለን (ቆላ. 2፡11, 12)። ጳውሎስ “እናንተም በበደላችሁ . . . ሙታን በሆናችሁ ጊዜ፥ ከእርሱ ጋር ሕይወትን ሰጣችሁ። በደላችሁን ሁሉ ይቅር አላችሁ” በማለት ይገልጻል (ቆላ. 2:13)።

“በእኛ ላይ የነበረውን የሚቃወመንንም በትእዛዛት የተጻፈውን የዕዳ ጽሕፈት ደመሰሰው” የሚለውን እንደገና ይመልከቱ (ቆላ. 2፡14)። እነዚህ ቃላት ህጋዊ ትዕዛዛት የሚል ትርጉም ካለው የግሪክ ቃል የተወሰዱ ናቸው። እነዚህ ትዕዛዛት ከመንግስት ወይም ከቤተክርስቲያን ሊሰጡ ይችላሉ። ጳውሎስ ይህንን የግሪክ ቃል በሌላ ቦታ አንድ ጊዜ ብቻ የተጠቀመው ሲሆን ያውም ስለ መስዋዕት ህግ ለመናገር ነው (ኤፌ. 2፡14, 15)።

ይህ ህግ በአይሁዶች እና አይሁዶች ባልሆኑ መካከል የነበረ የጥል (የመለያየት) ግድግዳ ነው። በቆላስይስ 2 ውስጥ ጳውሎስ በኤፌሶን የተናገረውን ተመሳሳይ ሃሳብ እንድንረዳ ይፈልጋል። አይሁዳዊ ያልሆኑ ክርስቲያኖች ስለ እንስሳት መባ የሚናገረውን የሙሴን ሕግ ስለመጠበቅ ከእንግዲህ ወዲህ መጨነቅ አያስፈልጋቸውም ነበር። በተጨማሪም መገረዝ ወይም የመንጻት ሕጎችን መጠበቅ አያስፈልጋቸውም ነበር።

ስለዚህ ጳውሎስ እግዚአብሔር አሥርቱን ትእዛዛት በመስቀል ላይ ቸንክሯቸዋል እያለ እንዳልሆነ እንመለከታለን። በሌላ ቦታ ጳውሎስ ኃጢአት አሥርቱን ትእዛዛት መተላለፍ እንደሆነ ተናግሯል (ሮሜ 7፡7)።