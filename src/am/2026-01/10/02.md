---
title:  የእግዚአብሔር ጥበብ እና እውቀት (ቆላ. 2፡1-7)
date:   01/03/2026
---




ኢዮብ “ነገር ግን ጥበብ የምትገኘው ወዴት ነው? የማስተዋልስ ስፍራ ወዴት ነው?” ሲል ይጠይቃል (ኢዮ. 28:12)። ጳውሎስ ደግሞ በኢየሱስ ነው ሲል ይመልሳል።

“የተሰወረ የጥበብና የእውቀት መዝገብ ሁሉ በኢየሱስ ነው” (ቆላ. 2:3፤ ከ1 ቆሮ. 1:30 ጋር ያስተያዩ)። ኢየሱስ ካለን፣ ሁሉም ነገር አለን። ኢየሱስ “ወደ መረዳት ባለ ጠግነት ሁሉ እንድንደርስ፣ የእግዚአብሔርንም ምሥጢር እንድናውቅ” ይረዳናል (ቆላ. 2፡2)።

`እግዚአብሔር እኛን በኢየሱስ ለማዳን ያለውን ምሥጢር (ዕቅድ) ያሳየናል። ቆላ. 2:1-7ን ያንብቡ። ጳውሎስ ለቆላስይስ ቤተ ክርስቲያን መልእክቱን የጻፈበት ምክንያት ምንድነው?
`

“ፓራክሌቶሲን” የሚለው የግሪኩ ቃል “መበረታታት” ወይም “መጽናት” (ቆላ. 2፡2) ማለት ነው። ጳውሎስ የቤተ ክርስቲያን አባላትን የሐሰት ትምህርቶች የሚያስከትሉትን አደጋ እንዲገነዘቡ መርዳት ይፈልጋል። በተጨማሪም ጳውሎስ ቤተ ክርስቲያንን በክርስቲያናዊ ፍቅር አንድ እንዲሆኑ ይፈልጋል። ጳውሎስ የጻፈው ደብዳቤ እነዚህን ነገሮች ለማድረግ እንደሚረዳ ያምናል። ጳውሎስ የቆላስይስ ቤተ ክርስቲያን አባላትን “ስለ ሥርዓታቸውና በክርስቶስም ስላላቸው የእምነታቸው ጽናት” ያመሰግናቸዋል (ቆላ. 2፡5)። ቤተ ክርስቲያኗ ጠንካራ አመራር እንዳላት በማወቁ ደስ ብሎታል። ብዙ ጊዜ ሰዎች የቤተ ክርስቲያን አመራር ትኩረቱ ሥራው ብቻ እንጂ አምልኮ አይደለም ብለው ያስባሉ። ጳውሎስ ግን የቤተ ክርስቲያን አመራር እና አምልኮ የተቆራኙ መሆናቸውን ተረድቷል። ጳውሎስ የቤተ ክርስቲያን አምልኮ የሚመራበት ትክክለኛ መንገድ እንዳለ ያምናል (1 ቆሮ. 11ን ያንብቡ)። ለዚህም ነው ጳውሎስ ለጢሞቴዎስ እና ለቲቶ የቤተ ክርስቲያን መሪዎችን እንዴት መምረጥ እንዳለባቸው በጥንቃቄ ይነግራቸው የነበረው (1 ጢሞ. 3፣ ቲቶ 1)። ጠንካራ መሪዎች ቤተ ክርስቲያን እንድታድግ ይረዳሉ።

እንዲሁም ጠንካራ መሪዎች የእግዚአብሔርን ጥበብና የመጽሐፍ ቅዱስን እውነት ያከብራሉ፤ ይህንንም ለሌሎች ሰዎች ያካፍላሉ።

የጳውሎስ ባልደረቦች ትክክለኛውን አስተምህሮ ለቆላስይስ ቤተ ክርስቲያን ተናግረዋል። ለዚህም ነው የቆላስይስ ቤተ ክርስቲያን በእምነት የጠነከረችው።

`እምነታቸውንም በመጽሐፍ ቅዱስ እውነት ይደግፉ ነበር። የመጽሐፍ ቅዱስን እውነት ስንከተል፣ ከሐሰት ትምህርቶች እንጠበቃለን። ከዚህ በፊት ጠንካራ አመራር መንፈሳዊ ሕይወትዎ አብዝቶ እንዲያድግ ያደረገው እንዴት ነው? ጠንካራ መንፈሳዊ አመራር የአምልኮ ልምምድዎን ወደ ተሻለ ደረጃ የለወጠው እንዴት ነው?`