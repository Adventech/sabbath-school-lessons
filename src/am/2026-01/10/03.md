---
title:  በኢየሱስ ማደግ (ኢሳ. 61:3)
date:   02/03/2026
---



ለቆላስይስ ሰዎች የተጻፈው ደብዳቤ የሚናገረው የክርስቲያን ሕይወትን እንዴት መኖር እንዳለብን ነው፡- “እንግዲህ ጌታን ክርስቶስ ኢየሱስን እንደ ተቀበላችሁት በእርሱ ተመላለሱ” ይላል (ቆላ. 2፡6)። እውነትን ስንቀበል፣ የምንቀበለው አስተምህሮዎችን ብቻ ሳይሆን ትክክለኛ አካል ያለውን ኢየሱስን ነው። እንዲሁም ኢየሱስን ስንቀበል፣ ትምህርቶቹን ሁሉ እንቀበላለን (ኤፌ. 2፡20ን ያንብቡ)።

በተጨማሪም ኢየሱስን ስንቀበል፣ ለእኔነት እንሞታለን። ሕይወታችንንም ሙሉ በሙሉ ሕያው ለሆነው ለኢየሱስ እናስረክባለን።

ኢየሱስ ሕያው የሆነ ቃል ነው። ሕያው ቃል (ኢየሱስ) ደግሞ ከተጻፈው ቃል ከመጽሐፍ ቅዱስ ሊለይ አይችልም። በእርግጠኝነት ኢየሱስን ማወቅ የምንችለው በመጽሐፍ ቅዱስ ብቻ ነው። መጽሐፍ ቅዱስ በኢየሱስ እንዴት መኖር እንዳለብን ያስተምረናል። በምናደርገው በእያንዳንዱ ነገር እና በእያንዳንዱ ምርጫችን የመጽሐፍ ቅዱስ እውነት እና መንፈስ ቅዱስ እንዲመሩን መፍቀድ አለብን።

በቆላ. 2፡7 ላይ ጳውሎስ ክርስቲያኖችን ከእፅዋት ጋር የሚያነጻጽር ምሳሌያዊ ቃል ተጠቅሟል። “ሥር ሰዳችሁ በእርሱ ታነጹ” ይላል። ኢየሱስን እንደ ግል አዳኛችን ስንቀበለው፣ ከእርሱ ጋር እንጣበቃለን። ትምህርቶቹንም ተቀብለን እንተገብራቸዋለን።

ከዚያም “በእርሱ እናድጋለን (እንታነጻለን)” (ቆላ. 2፡7)። ኢሳ. 61:3ን፣ ማቴ. 3:10ን፣ ሉቃ. 8:11-15ን እና 1 ቆሮ. 3፡6ን ያንብቡ።

`እነዚህ ጥቅሶች በእጽዋት የተመሰለውን ቃል በተሻለ ሁኔታ እንድንረዳ የሚያግዙን እንዴት ነው? ይህ ምሳሌ እንደ ክርስቲያን ስለ እምነታችን ምን ያሳየናል?
`

ጳውሎስ ክርስቲያኖች ሊሆኑ ስለሚችሉት ሁለት ዓይነት ዕፅዋት ተናግሯል።

የመጀመሪያው ተክል “በመልካም ዛፎች” እና “እግዚአብሔር ለክብሩ በተከላቸው የጽድቅ ዛፎች” (ኢሳ. 61: 3) የተመሰሉ ክርስቲያኖችን ይመስላል። እነዚህ ክርስቲያኖች በጌታ ሁልጊዜ የሚያድጉ ናቸው። ኢየሱስንና ትምህርቱን አጥብቀው ይይዛሉ። ሁለተኛው ተክል ሰው ሠራሽ ነው። ተክሉ እውነተኛና ሕያው ይመስላል። ነገር ግን ሕይወት አልባ ወይም የሞተ ነው። የሰውን ትምህርት እንዲሁም ሰው ሰራሽ ህግጋቶችንና ሃሳቦችን ስንከተል፣ እንደ ባሪያዎች እንሆናለን (ቆላ. 2፡8)። ኢየሱስ ከኃጢአት ባርነት ነፃ አውጥቶናል። ሆኖም እኛ እንደገና ባሪያዎች ልንሆን እንችላለን (ገላ. 5፡1ን ከሐዋ. 15፡10 ጋር ያስተያዪ)።

የሐሰት ትምህርቶችን ስንቀበል፣ ኢየሱስን እንቃወማለን። ለምን? ምክንያቱም የሐሰት ትምህርቶች ስለ ኢየሱስ ከሚናገረው ወንጌል ይለዩናል። የሐሰት ትምህርቶችን ስንቀበል፣ ከመጽሐፍ ቅዱስ እውነት ይልቅ የሰዎችን ሐሳብ እየተቀበልን ነው (ገላ. 1፡ 6-9ን ያንብቡ)። በአዲስ ኪዳን ዘመን የነበሩ ክርስቲያኖች ይህንን ስህተት የመሥራት አደጋ ተጋርጦባቸው ነበር። እኛም ደግሞ ካልተጠነቀቅን፣ የዚህ አደጋ ሰለባ እንሆናለን።