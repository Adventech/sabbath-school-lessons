---
title:  ባሎችና ሚስቶች (ቆላ. 3:18, 19)
date:   15/03/2026
---



`አዲስ ኪዳን ለክርስቲያን ቤቶች ጥሩ ምክሮችን ያካትታል (ኤፌ. 5፡21–6፡9ን፣ ቆላ. 3፡18–4፡1ን፣ ቲቶ 2፡1–10ን እና 1 ጴጥ. 2፡18–3፡7ን ያንብቡ)። እነዚህ ምክሮች “የቤት መርሆዎች” ተብሎው ሲሰየሙ የቤተሰብ ራስ ማን እንደሆነ የሚናገሩ ብቻ አይደሉም። በተጨማሪም መርሆዎቹ ቤተሰቦች ግንኙነታቸውን ደስተኛና ጤናማ ለማድረግ የሚረዱ ምክሮችን ያካትታሉ። ቆላ. 3:18, 19ን ያንብቡ። ጳውሎስ በእነዚህ ጥቅሶች ውስጥ የሚሰጣቸው ምክሮች ምንድናቸው? በኤፌ. 5: 22–25, 33 ላይ ጳውሎስ የሚጨምራቸው ሌሎች ምክሮች ምንድናቸው?`


ብዙ ባሎች “ሚስቶች ሆይ፥ ለባሎቻችሁ ተገዙ” የሚለውን የመጽሐፍ ቅዱስ ጥቅስ ይወዱታል (ቆላ. 3፡18)። ነገር ግን እነዚህ ሰዎች “ለጌታ እንደሚገባ” ታዘዟቸው የሚለውን የጥቅሱን ክፍል ይዘሉታል። አዲስ ኪዳን ሴቶች ወንዶችን ሁሉ መታዘዝ እንዳለባቸው በየትኛውም ቦታ አያስተምርም። በተጨማሪም አዲስ ኪዳን ሴቶች እንደ ባሪያዎች እንዲሆኑ ወይም ባሎቻቸው የሚፈልጉትን ወይም የሚጠይቁትን ሁሉ እንዲያደርጉ አያስተምርም። ጳውሎስ እያለ ያለው ሚስት በመጀመሪያ ለጌታ፣ ቀጥሎም ለባለቤቷ ታማኝ መሆን አለባት ነው (ኤፌ. 5፡22)። ባል የሚስቱን ስብዕና (ማንነት) በራሱ ቁጥጥር ስር ማድረግ የለበትም። እንዲሁም ትክክል ወይም ስህተት የሆነውን ሊወስንላት አይገባም። መጽሐፍ ቅዱስ እና መንፈስ ቅዱስ ለራሷ እንድትወስን ይረዷታል።

ኢየሱስ ቤተ ክርስቲያንን ስለወደዳት ያድናት ዘንድ ነፍሱን አሳልፎ ሰጥቷል።

የኢየሱስ ፍቅር ባሎች ሚስቶቻቸውን እንዴት መውደድ እንዳለባቸው ያሳያል (ኤፌ. 5፡25)። ባሎች በሚስቶቻቸው ላይ መማገጥ የለባቸውም። የጋብቻ ቃል ኪዳናቸውን ማክበር አለባቸው። ባሎች ለሚስቶቻቸው በረከት የሚሆኑ ውሳኔዎችን ይወስናሉ።

ባል ሚስቱን በዚህ መንገድ ከወደዳት፣ እሱን እንድታከብር የታዘዘችውን ትእዛዝ እንድትፈጽም ይረዳታል (ኤፌ. 5፡33)።

ጤናማ በሆነ የክርስቲያን ትዳር ውስጥ ባልና ሚስት እንደ ባለትዳር ነገሮችን አብረው ያደርጋሉ። እንደ ባለትዳር ውሳኔዎችን አብረው ይወስናሉ፤ እቅዶችንም አብረው ያወጣሉ። አንዳንድ ጊዜ ልጆቻቸውን በውይይቶቻቸውና በእቅዶቻቸው ውስጥ ማካተት ይኖርባቸው ይሆናል። ነገር ግን ወላጆች በልጆቻቸው ፊት መጋጨት ወይም መጨቃጨቅ የለባቸውም። ባልና ሚስት መስማማት ባይችሉስ? መጽሐፍ ቅዱስ ምን ማድረግ እንዳለብን ይነግረናል። እቅዶቹ ከመጽሐፍ ቅዱስ እውነት ጋር እስካልተጣረሱ ድረስ፣ ሚስት የባሏን ውሳኔ መቀበል አለባት። ይህ ምክር ለቤተሰቡ ሰላምን ያመጣል።

በተመሳሳይም ብዙ ባሎች ሚስቶቻቸው በጥበብ የተሞሉ ምክሮች የሰጡባቸውን ጊዜያቶች ሊያስታውሱ ይችላሉ። ባልና ሚስት አብረው በህብረት ሲሠሩ፣ ትዳራቸው በደስታ የተሞላ ይሆናል።