---
title:  እንዴት እንደምትኖሩ ተጠንቀቁ
date:   19/03/2026
---

እንዴት እንደምትኖሩ ተጠንቀቁ (ቆላ. 4:5, 6) እንደ ክርስቲያን ልናውቀው የሚገባን ዋናው የመጽሐፍ ቅዱስ እውነት የትኛው ነው? እርግጥ ነው ኢየሱስ ክርስቶስ ስለ ኃጢአታችን መሞቱ ነው። እርሱ ከኃጢአት ጋር በምናደርገው ተጋድሎ እናሸንፍ ዘንድ ብርታት ይሰጠናል። በኢየሱስ ስናምን፣ የዘላለምን ሕይወት ማግኘት እንችላለን። ይህንን የመጽሐፍ ቅዱስ እውነት በራሳችን ልንማረው አንችልም። እግዚአብሔር ስለዚህ ጉዳይ ሊነግረን ይገባ ነበር። እግዚአብሔር ይህንን እውነት ቃሉ በሆነው በመጽሐፍ ቅዱስና በልጁ በኢየሱስ አሳይቶናል። ስለ እውነት፣ እውቀትና ጥበብ ብዙ የምናውቀው፣ እግዚአብሔር እነዚህን ነገሮች በቃሉ ስለገለጸልን ነው። እግዚአብሔር ብዙ እውቀትንና ጥበብን ይሰጠናል። አምላክ ሕይወታችን በዚህ እውቀትና ጥበብ መሞላቱን እንዲያሳይ ይፈልጋል።

`ቆላ. 4:5, 6ን አንብበው የሚከተሉትን ጥያቄዎች ይመልሱ። ጳውሎስ ጠቢብ ለመሆን መጠንቀቅ ያለብን በየትኞቹ ጊዜያት ነው ይላል? ይህስ የሆነው ለምን ይመስላችኋል?`

የሚያሳዝነው ክርስቲያን ብንሆንም፣ አንዳንድ ጊዜ የክርስቲያን ባህሪ የለንም! ጳውሎስ እስራኤላውያን በክፉ ባህሪያቸው ምክንያት ሌሎች ሰዎች እግዚአብሔርን እንዲነቅፉት (እንዲሰድቡት) እንዳደረጓቸው ይናገራል፡- “በእናንተ ሰበብ የእግዚአብሔር ስም በአሕዛብ መካከል ይሰደባል” ( ሮሜ 22:4)። ባህሪያችን ትልቅ ተጽእኖ አለው። ስለዚህ በኢየሱስ የማያምኑትን ጨምሮ፣ ለሁሉም ሰው ደግ መሆን አለብን (ቲቶ 2፡5ን እና 2 ጴጥ. 2፡2ን ያንብቡ)። የክርስቲያን ቤት ሰዎች ኢየሱስን በእኛ ውስጥ እንዲመለከቱት ሊረዳቸው ይችላል። በተጨማሪም ሰዎች ቢያበሳጩን እንኳን፣ መታገሥና ደግ መሆን አለብን። ያኔ እምነታችን ትክክለኛ መሆኑን ያያሉ።

በቆላ. 4፡6 ላይ ጳውሎስ ስለምንናገራቸው ቃላት “ለእያንዳንዱ እንዴት እንድትመልሱ እንደሚገባችሁ ታውቁ ዘንድ ንግግራችሁ ሁልጊዜ፥ በጨው እንደ ተቀመመ፥ በጸጋ ይሁን” በማለት ይናገራል (ቆላ. 4:6)። በዚህ ጥቅስ ውስጥ ጳውሎስ ስለምንናገራቸው ቃላት የሰጠን ምክር ሦስት ክፍሎች አሉት። በመጀመሪያ ንግግራችን መልካም ከመሆን የላቀ መሆን አለበት። ንግግራችን በእግዚአብሔር ፍቅር የተሞላ መሆን አለበት።

ሁለተኛ የምንናገራቸው ነገሮች ለሰዎች የሚጠቅሙ መሆን ይኖርባቸዋል።

`ሦስተኛ ምን እንደምንናገር እናውቅ ዘንድ የመንፈስ ቅዱስ እርዳታ ያስፈልገናል። በትክክለኛው ጊዜ መናገር የሚገባንን ትክክለኛውን ቃል ሊሰጠን የሚችለው መንፈስ ቅዱስ ብቻ ነው። በተጨማሪም መንፈስ ቅዱስ የሰዎችን አእምሮና ልብ ለእነሱ የምናካፍለውን መልእክት ይሰሙ ዘንድ ያዘጋጃቸዋል። ስለ ንግግሮቻችሁና ድርጊቶቻችሁ አስቡ። በኢየሱስ ላይ ስላላችሁ እምነት ለሌሎች ሰዎች ምን መልእክት ይሰጣሉ?`