---
title:  አንዱ ለሌላው መጸለይ
date:   18/03/2026
---

`ቆላ. 4:2-4ን ያንብቡ። እነዚህ ጥቅሶች ስለ ጸሎት ምን ጠቃሚ መርሆዎችን ያስተምሩናል? ጳውሎስ ሰዎች እንዲጸልዩለት የጠየቀው ስለምንድነው?`

እርዳታ ለሚያስፈልገው ሰው ልንናገራቸው ከምንችላቸው እጅግ አስፈላጊ ቃላት መካከል አንዳንዶቹ “እየጸለይኩልህ ነው” የሚሉት ናቸው። ጸሎት ሰማይ ከእኛ ጋር የሚነጋገርበትና የሚገናኘት መንገድ ነው። “ከእግዚአብሔር እቅድ ውስጥ አንዱ ክፍል የምንለምናቸውን ነገሮች ለኛ መስጠት ነው። እግዚአብሔር የሚሰጠን ስለምንጠይቀውና በእምነት ስለምንጸልይ ነው። እርሱን ካልጠየቅነው፣ እነዚህን ነገሮች አንቀበላቸውም።” —ኤለን ጂ. ዋይት፣ ታላቁ ተጋድሎ፣ ገጽ 525።

`ጳውሎስ ስለ ጸሎት ሲናገር የተጠቀማቸውን ቃላት ልብ ይበሉ፡- “ትጉ፣” “ሁልጊዜ የነቃችሁ ሁኑ”፣ “ነቅታችሁ ጠብቁ” እና “እግዚአብሔርን ማመስገን አትርሱ” (ቆላ. 4፡2)። እነዚህ ቃላት የጳውሎስ ጸሎት የእምነት ጸሎት እንደሆነ ይነግሩናል (ቆላ. 4፡2)። በሌላ ቦታ ጳውሎስ “ዘወትር (ሁልጊዜ)” እንድንጸልይ (ኤፌ. 6፡18) እና “ሳናቋርጥ እንድንጸልይ” (1 ተሰ. 5፡17) ይነግረናል። በተጨማሪም “እንዴት እንድንጸልይ እንደሚገባን አናውቅምና፥ ነገር ግን መንፈስ ራሱ በማይነገር መቃተት ይማልድልናል” ይላል (ሮሜ8፡26)። ቆላ. 4:3ን እንደገና ያንብቡ። በዚህ ጥቅስ ውስጥ ጳውሎስ “እግዚአብሔር የቃሉን ደጅ ይከፍትልን ዘንድ ስለ እኛ ጸልዩ” ይላል። እምነትህን እንድታካፍል እግዚአብሔር የሚከፍትልህ “በር” ምን ይመስልሃል?`

እንዲሁም ጳውሎስ መናገር የሚገባውን ቃል እንዲሰጠው ጸልዮአል። አንዳንድ ጊዜ የጳውሎስን ደብዳቤዎች ስናነብ፣ ጳውሎስ ምን መናገር እንዳለበት እንዳልተጠራጠረ ወይም እንዳልተጨነቀ እናስብ ይሆናል። እዚህ ላይ ግን ስለ ኢየሱስ የሚናገረውን ወንጌል ሁሉም ሰው እንዲረዳው አድርጎ ይሰብክ ዘንድ እንዲጸልዩለት ጠይቋል (ቆላ. 4፡4)። ጳውሎስ የንጉሱን ቤት ጨምሮ በሮም መንግሥት ውስጥ ላሉ ትልቅ ስልጣን ለነበራቸው መሪዎች መልእክቱን መስበክ በጣም አስፈላጊ እንደሆነ ተረድቶ ነበር።

“ለመጸለይ ሁልጊዜ መንበርከክ አያስፈልገንም። ብቻችሁን ስትሆኑ፣ ስትራመዱና የየዕለት ስራችሁን ስትሰሩ፣ ከአዳኛችሁ ጋር የመነጋገርን ልምድ ጀምሩ።

ይረዳችሁ ዘንድ በልባችሁ ጸልዩ። ሁልጊዜም በዚህ መንገድ ጸልዩ። ኃይልና እውቀት እንዲኖራችሁ ጸልዩ። እያንዳንዱ እስትንፋሳችሁ ጸሎት ይሁን።”—ኤለን ጂ. ዋይት፣ የፈውስ አገልግሎት፣ ገጽ 510, 511።