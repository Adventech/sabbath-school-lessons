---
title:  ኢየሱስን ማወቅ
date:   05/02/2026
---

`ፊል. 3:10-16ን ያንብቡ። ጳውሎስ በእነዚህ ጥቅሶች ውስጥ የተናገራቸው አንዳንድ ሃሳቦች ምንድን ናቸው?`

ኢየሱስን ከማወቅ የበለጠ አስፈላጊ ነገር እንደሌለ የተረጋገጠ ነው። ኢየሱስን ስናውቀው፣ እርሱ ይቀበለናል (ማቴ. 7፡21-23ን ያንብቡ)። ታዲያ እርሱን እንዴት ልናውቀው እንችላለን? ኢየሱስን የምናውቀው መጽሐፍ ቅዱስ ስለ እርሱ ስለሚነግረን ነው። መጽሐፍ ቅዱስን ስናነብና በተገለጠው እውነት ስንኖር ኢየሱስን እናውቀዋለን።

በምድር በነበረ ጊዜ ይከተሉት እንደ ነበሩት፣ ኢየሱስን ፊት ለፊት ልናውቀው አንችልም። ነገር ግን ምን እንደሆኑ ተመልከቱ:- ቃሉን አላስተዋሉትም ነበር። ስለዚህ ቃሉን ለማስተዋልም ሆነ ይመራን ዘንድ መንፈስ ቅዱስ ያስፈልገናል (ዮሐ. 16፡13ን ያንብቡ)። ኢየሱስን የበለጠ ባወቅነው ቁጥር፣ ወደ እርሱ የበለጠ እንጠጋለን። ኢየሱስ ከመንፈሳዊው ሞት እንድንነሳ ይረዳናል (ፊል. 3፡10)። ከዚያም በእርሱ አዲስ ሕይወት እንኖራለን (ሮሜ 6፡4)። በተጨማሪም እርሱ መከራ እንደተቀበለ መከራ ስንቀበል፣ በልባችን ወደ ኢየሱስ የበለጠ እንቀርባለን (ፊል. 3፡10)። እያንዳንዱ ፈተና፣ አስቸጋሪ ጊዜ እና መጥፎ ገጠመኝ ኢየሱስ ለእኛ ሲል የተቀበለውን መከራ እንድናውቅ ይረዳናል።

ከዚያም ኢየሱስን እና እኛን ለማዳን ያለውን እቅድ በተሻለ ሁኔታ እንረዳለን።

ጳውሎስ ከኢየሱስ ጋር ያለንን ልምምድ ከሩጫ ጋር አመሳስሎታል። “በክርስቶስ ኢየሱስ ከፍ ከፍ ያለውን የእግዚአብሔርን መጥራት ዋጋ እንዳገኝ ወደ መጨረሻው ምልክት እፈጥናለሁ (እሮጣለሁ)” ይላል (ፊል. 3፡14)። የእግዚአብሔርን ስጦታ (ሽልማት) ለመቀበል እሮጣለሁ ነው የሚለው። ኢየሱስ ሞተ፣ ተነሳ፣ ወደ ሰማይም አረገ። በተመሳሳይ መንገድ፣ እግዚአብሔር የዘላለምን ሕይወት ሽልማት እንድንቀበል ይጋብዘናል።

እርግጥ ነው ኢየሱስ ሥጋችንን እስኪለውጠው ድረስ፣ ያን ቀን መጠባበቃችንን እንቀጥላለን (ፊል. 3፡21)። ሆኖም እርሱን ስናውቀው፣ በየቀኑ በልባችን እንዲኖር እንጋብዘዋለን። ከዚያም አሁን መሆን የምንችለውን ያህል ኢየሱስን እንመስላለን።

`ጳውሎስ ይህንን ልምምድ ከምንም ነገር በላይ ፈልጎት ነበር። እኛም ይህንን ልምምድ ከፈለግነው እንደ ሯጮች መሆን አለብን። ሯጮች ከኋላቸው ማን እንዳለ ወይም ምን ያህል ርቀት እንደሮጡ ትኩረት አይሰጡትም። በሩጫው መጨረሻ ላይ ስለሚጠብቃቸው ሽልማት ነው የሚያስቡት። ስህተቶቻችሁንና ውድቀቶቻችሁን አዘውትራችሁ ወደ ኋላ አለመመልከታችሁ ጥቅሙ ምንድነው? እግዚአብሔር አሁን በኢየሱስ ቃል የገባላችሁን ተስፋ ሁሉ ወደ ፊት መመልከት ያለባችሁ ለምንድን ነው?`