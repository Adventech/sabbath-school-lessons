---
title:  ኢየሱስን አብዝቶ ማክበር
date:   11/01/2026
---

`ፊል. 1:19, 20ን ያንብቡ። ጳውሎስ ፍርድ ቤት ሲቀርብ ምን ይደርስብኛል ብሎ ጠብቆ ነበር? ከእስር ቤት ከመውጣት የበለጠ አስፈላጊው ነገር ምንድን ነው ብሎ ያስብ ነበር?`

ጳውሎስ የደረሰበትን ሥቃይ ከሌሎች ክርስቲያኖች የህይወት ተሞክሮ ጋር አነጻጽሮታል። “በድካም አብዝቼ፥ በመገረፍ አብዝቼ፥ በመታሰር አትርፌ፥ በመሞት ብዙ ጊዜ ሆንሁ። አይሁድ አንድ ሲጎድል አርባ ግርፋት አምስት ጊዜ ገረፉኝ። ሦስት ጊዜ በበትር ተመታሁ፤ አንድ ጊዜ በድንጋይ ተወገርሁ፤ መርከቤ ሦስት ጊዜ ተሰበረ፤ ሌሊትና ቀን በባሕር ውስጥ ኖርሁ። ብዙ ጊዜ በመንገድ ሄድሁ፤ በወንዝ ፍርሃት፥ በወንበዴዎች ፍርሃት፥ በወገኔ በኩል ፍርሃት፥ በአሕዛብ በኩል ፍርሃት፥ በከተማ ፍርሃት፥ በምድረ በዳ ፍርሃት፥ በባሕር ፍርሃት፥ በውሸተኞች ወንድሞች በኩል ፍርሃት ነበረብኝ፤ በድካምና በጥረት ብዙ ጊዜም እንቅልፍ በማጣት፥ በራብና በጥም ብዙ ጊዜም በመጦም፥ በብርድና በራቁትነት ነበርሁ።” (2 ቆሮ. 11:23–27)። በተጨማሪም ጳውሎስ “የቀረውንም ነገር ሳልቆጥር፥ ዕለት ዕለት የሚከብድብኝ የአብያተ ክርስቲያናት ሁሉ አሳብ ነው” ይላል (2 ቆሮ. 11፡28)። 

`ጳውሎስ ከመሠረታቸው አብያተ ክርስቲያናት ጋር ምን አይነት ግንኙነት ነበረው? ጳውሎስ በኢየሱስ እንዲያምኑ ካደረጋቸው ሰዎች ጋር የነበረው ግንኙነት ምን ነበር? 1 ቆሮ. 4:14-16ን፣ 1 ተሰ. 2:10, 11ን፣ ገላትያ. 4:19ን፣ እና ፊል. 10ን ያንብቡ።`

ኢየሱስ እኛን ለማዳን ያለውን ሁሉ ሰጠ። በተመሳሳይ መንገድ፣ ጳውሎስ ለቤተ ክርስቲያን አባላት፡- “እኔ ግን ስለ ነፍሳችሁ በብዙ ደስታ ገንዘቤን እከፍላለሁ፥ ራሴን እንኳ እከፍላለሁ (አሳልፌ እሰጣለሁ)” ብሏቸው ነበር። ኢየሱስ እንደኖረ በኖርን ቁጥር፣ አንዳንድ ሰዎች ላይወዱን ይችላሉ። ለዚህ ነው ጳውሎስ “በእውነትም በክርስቶስ ኢየሱስ እግዚአብሔርን እየመሰሉ ሊኖሩ የሚወዱ ሁሉ ይሰደዳሉ” (2 ጢሞ. 3፡12) በማለት ያስጠነቀቀን። ነገር ግን ለምናምነው ነገር መከራን ለመቀበል ፍቃደኛ ስንሆን፣ ሕይወታችን የመጽሐፍ ቅዱስን እውነት ግሩም በሆነ ሁኔታ ያሳያል (ከፊል. 1፡7 ጋር ያነጻጽሩ)። “ጳውሎስ በእስር ቤት ሆኖም ታጋሽና ደስተኛ ነበር። ድፍረቱና እምነቱ አስደናቂ ስብከት ነበር።”⎯ኤለን ጂ፣ ዋይት፣ የሐዋርያት ሥራ፣ ገጽ 464።