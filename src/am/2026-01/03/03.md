---
title:  ሞትም በረከት ነው (2 ቆሮ. 10:3-6)
date:   12/01/2026
---



`ክርስቲያኖች በመሆናችን በመልካም እና በክፉ መካከል በሚደረገው ዓለም አቀፋዊ ተጋድሎ ተካፋዮች ነን። ይህ ተጋድሎ በዙሪያችን እየተካሄደ ነው። በእኛም ሕይወት ይካሄዳል። እኛም በየቀኑ የዚህ ተጋድሎ አካል ነን። እስከ ዕለተ ሞታችን ድረስም ተጋድሎው ይቀጥላል። ይህንን ተጋድሎ የምንጋፈጠው ለምንድን ነው? በዚህ ተጋድሎ የምንጠቀማቸው መሳሪያዎች ምንድን ናቸው? 2 ቆሮ. 10፡3-6ን ያንብቡ።`


መልካምም ይሁኑ ክፉ፣ በጣም ኃይለኛ መንፈሳዊ መሳሪያዎች ሀሳቦች ናቸው።

ሰይጣን ሰዎችን ለማታለል የተሳሳቱ ሀሳቦችን ይጠቀማል። በተጨማሪም የሰይጣን “መሳሪያዎች” ክፉና አጸያፊ ቃላትን፣ ታማኝ አለመሆንንና ቃል ማጠፍን፣ ኃፍረትን፣ ፍርሃትን እና ሌሎች ብዙ መጥፎ ነገሮችን ያጠቃልላል። ክርስቲያኖች ሌሎች ሰዎችን ለመጉዳት ማንኛውንም ክፉ ነገር መጠቀም የለባቸውም፤ ፍቅርን፣ ምሕረትን፣ ሰላምን፣ ገርነትን፣ ታጋሽነትን፣ ቸርነትን እና መሻትን መግዛትን እንጂ። እጅግ ኃይለኛው መሣሪያችን መጽሐፍ ቅዱስ ነው። መጽሐፍ ቅዱስን በጥበብ መጠቀም አለብን፤ ለዚህም መንፈስ ቅዱስ ይረዳናል (ኤፌ. 6፡17)። አንድ ሰው የመጽሐፍ ቅዱስን እውነት እንዲያምን ሊያደርግ የሚችለው እግዚአብሔር ብቻ ነው። እኛ የሱ መልክተኞች ነን።

`እግዚአብሔር ሥራውን ለመስራት ይጠቀምብናል። ፊል. 1:21, 22ን ያንብቡ። በእነዚህ ጥቅሶች ውስጥ የጳውሎስን ሐሳብ እንዴት እንረዳዋለን? ይህ የመጽሐፍ ቅዱስ እውነት በእግዚአብሔር እና በሰይጣን መካከል ያለውን ዓለም አቀፋዊ ተጋድሎ የበለጠ እንድናስተውለው የሚረዳን እንዴት ነው?`


ዓለም አቀፋዊው ተጋድሎ መንፈሳዊ ውጊያ ነው። የምንዋጋው የሃሳብና የእምነት ጦርነትን ነው። ኢየሱስ በመስቀል ላይ ስለ እኛ ይህን ገድል አሸንፏል። ከኢየሱስ ጋር እስከተጣበቅን ድረስ፣ ብንሞትም እንኳን አንሸነፍም። ጳውሎስ በዚህ ምድር ሳለ የሚደርስበትን ማንኛውንም ነገር ሁሉ ተቀብሏል። ሕይወቱን ለእግዚአብሔር አደራ ሰጠ። በሰማያዊው የፍርድ አደባባይ የሱ ዳኛ ጌታ ነበር። እግዚአብሔር ፍትሃዊ ውሳኔ እንደሚሰጠው ታምኖ ነበር። ስለዚህ ጳውሎስ ስለ ወደፊቱ አልተጨነቀም ነበር።

እንደ ክርስቲያን ሰዎች የኛ “ባለዕዳዎች” ስለሆኑ ወይም “ስለተጋፉን” ለመብታችን መታገል የለብንም። መጋደል ያለብን ትክክለኛ ስለሆነው ነገር ነው።

በተጨማሪም በሁሉም ነገር እግዚአብሔርን መታዘዝ አለብን። ከክፉ ጋር በምናደርገው ተጋድሎ ማሸነፍ የምንችለው እግዚአብሔርን በመታዘዝ ብቻ ነው። ምሳሌያችን የሆነው ኢየሱስ በሁሉም ነገር እግዚአብሔርን ታዘዘ። ጳውሎስ ስለዚህ ጉዳይ በፊልጵስዩስ 2 ላይ የበለጠ ይናገራል። 

`በመልካም እና በክፉ መካከል ያለው ዓለም አቀፋዊ ተጋድሎ፣ አሁን በህይወትዎ ውስጥ እየተካሄደ ያለው እንዴት ነው? ከክፉው ጋር ያለውን ተጋድሎ ኢየሱስ አሸንፏል። ይህ የመጽሐፍ ቅዱስ እውነት ተስፋ የሚሰጥዎት እንዴት ነው?
`