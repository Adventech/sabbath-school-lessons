---
title:  በእግዚአብሔር ተስፋዎች መታመን
date:   13/01/2026
---

`ፊል. 1:21-24ን ያንብቡ። ጳውሎስ “ለእኔ ሞትም ጥቅም ነው” ሲል ምን ማለቱ ነው? (ፊል. 1:21)?`

ብዙ ሰዎች ፊል. 1፡21-24ን በተሳሳተ መንገድ ይረዱታል። በእነዚህ ጥቅሶች፣ ጳውሎስ መኖርን ከመሞት ጋር ያነጻጽረዋል። ክርስቲያን የሚኖረው ለኢየሱስ ነው፤ ለእርሱም ሊሞት ይችላል። ለኢየሱስ ከሞትን፣ ያ ለእኛ “መልካም” ነው። ሰዎች ለኢየሱስ ለመሞት ዝግጁ መሆናችንን ሲመለከቱ፣ ሞታችን ስለ እምነታችን ኃይለኛ ስብከት ይሆናል (ፊል. 1፡21)። ስለዚህ ጳውሎስ ሲሞት ወዲያውኑ ወደ ሰማይ እንደሚሄድ እየተናገረ አይደለም። ስንሞት ምንም ነገር አናውቅም። ኢየሱስ እስኪያነቃቸው ድረስ ሙታን በመቃብር ውስጥ ያርፋሉ (መክ. 9:5ን እና ዮሐ. 5: 28, 29ን ያንብቡ)። ለዚህም ነው አልዓዛር ከሞተ በኋላ፣ ኢየሱስ “ወዳጃችን አልዓዛር ተኝቶአል፤ ነገር ግን ከእንቅልፉ ላስነሣው እሄዳለሁ” ያላቸው (ዮሐ. 11:11)።

ሰዎች እንደሞቱ ወዲያውኑ ወደ ሰማይ የሚሄዱ ቢሆንስ? ይህ ለምስኪኑ አልዓዛር ምን ሊመስል እንደሚችል በአእምሮዎ ያስቡ። በሰማይ ከአራት አስደሳች ቀናት በኋላ፣ አንድ መልአክ “መጥፎ” ዜና ይዞ ወደ አልዓዛር መጣ። “አዝናለሁ አልዓዛር።

ኢየሱስ ወደ ምድር እንድትመለስ እየጠየቀህ ነው። እዚህ መቆየት አትችልም!”

በእርግጥ ይህ ታሪክ ትንሽ ሞኝነት ሊመስል ይችላል፤ አይደለም እንዴ? ሆኖም ሰዎች ሲሞቱ ወደ ሰማይ ይሄዳሉ የሚለው አስተሳሰብ ለምን የተሳሳተ እንደሆነ እንድንገነዘብ ይረዳናል። ሞት ህልም የሌለበት እንቅልፍ ነው። ኢየሱስ በዳግም ምጽአቱ ተከታዮቹን ከዚህ እንቅልፍ ይቀሰቅሳቸዋል። ከዚያም ኢየሱስ በምድር ላይ በሕይወት ከሚቆዩት ተከታዮቹ ጋር ወደ ሰማይ ይወስዳቸዋል (1 ተሰ. 4:16, 17). በተጨማሪም ጳውሎስ:- “በመሥዋዕት እንደሚደረግ፥ የእኔ ሕይወት ይሠዋልና፥ የምሄድበትም ጊዜ ደርሶአል” ይላል (2 ጢሞ. 4: 6)። በእግዚአብሔርም ጸጋ ከሞት እንደሚነሳ ተናግሯል (ፊል. 3፡11)። ከዚያም ኢየሱስ ጳውሎስንና ሁሉንም የእግዚአብሔርን ህዝቦች በሰማይ ወደ አዘጋጀላቸው ቤት ይወስዳቸዋል (ዮሐ. 14:3፣ 1 ቆሮ. 2:9).

ጳውሎስ ለኢየሱስ ሊሞት ተዘጋጅቶ ነበር። ሆኖም በሕይወት መቆየቱ ለፊልጵስዩስ ሰዎች እንደሚሻል ያውቅ ነበር (ፊል. 1፡24)። ለኢየሱስ መኖር ወይስ ለእርሱ መሞት ይሻለናል? ይህን ጥያቄ መመለስ ቀላል አይደለም። ጳውሎስ “በእነዚህም በሁለቱ እጨነቃለሁ” በማለት ለመወሰን መቸገሩን ተናግሯል (ፊል. 1፡23)። ሁለቱም አማራጮች መልካም ሆነው ታይተውት ነበር (ፊል. 1፡23)።