---
title:  በእምነት ብትፀኑ. . . (ቆላ. 1:23)
date:   23/02/2026
---



`ቆላ. 1:23ን ያንብቡ። ጳውሎስ በዚህ ጥቅስ ውስጥ ለቆላስይስ ቤተ ክርስቲያን ምን የሚያበረታቱ ቃላትን ጻፈላቸው? እነዚህ ቃላት የጳውሎስን መልዕክት ለሚያነቡ ሰዎች ተስፋ የሚሰጡት እንዴት ነው? በተጨማሪም ቆላ. 2:5ን እና ኤፌ. 3:17ን ያንብቡ።
`

ጳውሎስ የቆላስይስ ክርስቲያኖችን በእምነታቸው እንዲጸኑ ያበረታታቸዋል።

ጳውሎስ የእምነታቸውን ማረጋገጫ አስቀድሞ ተመልክቷል። በእምነታቸውም ጠንካራ እና ታማኝ እንደሆኑ ያውቃል (ቆላ. 2፡5)። ደግሞም ተስፋቸው የተመሰረተው በጽናት በማመናቸው ላይ ነበር። እምነታቸው መጠንከርና ማደግ ነበረበት። በቆላ. 1፡23 ላይ “መጽናት” የሚለው ቃል ተስፋ አለመቁረጥ ማለት ነው። መጽሐፍ ቅዱስ ታማኝ ባለመሆን ሰባተኛውን ትእዛዝ የተላለፈችውን ሴት ወደ ኢየሱስ ስላመጧት የአይሁድ መንፈሳዊ መሪዎች ለመናገር ይህንኑ ቃል ይጠቀማል። የአይሁድ መሪዎች በዚህች ሴት ላይ ምን ማድረግ እንዳለባቸው ኢየሱስን መጠየቃቸውን ቀጠሉ (ዮሐ. 8፡7)።

በተጨማሪም ጴጥሮስ ከእስር ቤት ካመለጠ በኋላ፣ መጽሐፍ ቅዱስ ስለ እሱ ለመናገር “ቀጠለ” የሚለውን ቃል ይጠቀማል። ሮዳ የተቆለፈውን በር ለጴጥሮስ ሳትከፍትለት፣ እሱ በደጅ እንዳለ ለሁሉም ለመንገር ወደ ውስጥ ሮጣ በሄደች ጊዜ፣ ጴጥሮስ በሩን ማንኳኳቱን ቀጠለ (ሐዋ. 12፡16)። እንዲሁም ጳውሎስ ጢሞቴዎስን በመጽሐፍ ቅዱስ እውነት ማመኑን እንዲቀጥል ለማበረታታት “ቀጥል” የሚለውን ቃል ተጠቅሟል (1 ጢሞ. 4:16)። በቆላ. 1፡23 ላይ ጳውሎስ ለአንባቢዎቹ በእግዚአብሔር በማመን እና በመታመን እንዲጸኑ (እንዲቀጥሉ) ያበረታታቸዋል።

በሚቀጥለው ሳምንት እንደምናየው፣ ጳውሎስ የቆላስይስ ሰዎች ስለ መልካሙ የምሥራች የተሳሳቱ ሃሳቦችን እንዲቀበሉ አይፈልግም (ቆላ. 2:8, 20–22ን ያንብቡ)።

ጳውሎስ የቆላስይስ ክርስቲያኖች በእምነት እያደጉ እንዲሄዱ፣ የእግዚአብሔር ቃል ለሆነው ለመጽሐፍ ቅዱስ ያላቸውም ፍቅር እንዲበረታ ይፈልጋል (ማቴ. 7:25ን፣ ኤፌ. 2:20ን እና ኤፌ. 3:17ን ያንብቡ)። ጳውሎስ የቆላስይስ ሰዎች እንደማይናወጥ ሕንፃ እንዲሆኑ ይፈልጋል። ያን ጊዜ በወንጌሉ ላይ ያላቸው ተስፋ ምንጊዜም የጸና ይሆናል።

`ስለዚህ ጉዳይ ጳውሎስ በ1 ቆሮ. 15፡58 ላይ “ስለዚህ፥ የተወደዳችሁ ወንድሞቼ ሆይ፥ ድካማችሁ በጌታ ከንቱ እንዳይሆን አውቃችኋልና የምትደላደሉ፥ የማትነቃነቁም፥ የጌታም ሥራ ሁልጊዜ የሚበዛላችሁ ሁኑ” ይላል። በእምነት የመፅናት ልምምድዎ ምን ይመስላል? በፅናት ለመቀጠል መምረጥ አስፈላጊ የሆነው ለምንድነው? ያለዚያ ምን ይሆናል?`