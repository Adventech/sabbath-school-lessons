---
title:  የእግዚአብሔር ዘላለማዊው ዕቅድ (ቆላ. 1:24, 25)
date:   24/02/2026
---


`ቆላ. 1:24, 25ን ያንብቡ። በእነዚህ ጥቅሶች ውስጥ ጳውሎስ ለኢየሱስ ስለተቀበለው መከራ ሲናገር ምን ይላል?
`

 ጳውሎስ ለቆላስይስ ቤተ ክርስቲያን መልእክቱን የጻፈው በሮም ታስሮ እያለ ነው።

በእርግጠኝነት ጳውሎስ በዚህ ጊዜ በስቃይ ውስጥ ነበር። ጳውሎስ እስረኛ ስለነበር እንደ ቀድሞው ከቦታ ቦታ ተዘዋውሮ መስበክ አልቻለም ነበር (ሐዋ. 20፡20)። ምናልባትም ይህ ሁኔታ ከመታሰር የበለጠ ጳውሎስን አስጨንቆት ይሆናል። ኢየሱስ ተከታዮቹን ለእምነታቸው ሲሉ መከራን ሊቀበሉ እንደሚገባቸው አስጠንቅቋቸዋል (ማቴ. 24:9፣ ዮሐ. 16:33)። ነገር ግን እግዚአብሔር ቃል የገባልን በሰማይ ያሉት በረከቶች “የአሁኑን ዘመን ሥቃይ ምንም እንዳይደለ እንድናስብ” ያደርጉናል (ሮሜ 8፡18)። ስለዚህ ጳውሎስ ለቆላስይስ ሰዎች ሲል መከራ ስለተቀበለ ደስ አለው። ጳውሎስ ችግሮቹን በደስታ ይቀበላቸው የነበረው ለቤተክርስቲያን በረከት እንደሚሆኑ ስለሚያውቅ ነው (ቆላ. 1፡24)።

ጳውሎስ በወኅኒ ውስጥ ቢሆንም፣ “የእግዚአብሔር ቃል ግን አይታሰርም!” (2 ጢሞ 2:9)። ጳውሎስ በእስር ቤት እያለ በፊልጵስዩስ እና በኤፌሶን ለሚገኙ አማኞች እንዲሁም ለፊልሞና ደብዳቤ ጻፈላቸው። ከእስር ቤት ከወጣ በኋላ፣ 1ኛ ጢሞቴዎስን እና ቲቶን ጻፈ። እንደገና ለመጨረሻ ጊዜ በሮም ሲታሰር፣ 2ኛ ጢሞቴዎስን ጻፈ። ባጭሩ ጳውሎስ በእስር ቤት ያሳለፈው ጊዜ ለቤተ ክርስቲያን ያኔም ሆነ አሁን በረከት ነው፤ ምክንያቱም ሰፊውን የአዲስ ኪዳን ክፍል ጽፏልና። በተጨማሪም የዕብራውያንን መጽሐፍ የጻፈው በዚህ ጊዜ ይመስለናል።

እኛን ለማዳን የተዘጋጀው የእግዚአብሔር ዘላለማዊ እቅድ፣ የጳውሎስን እና የሌሎችንም ተሞክሮ ያካትታል። የጳውሎስም ሆነ የሌሎቹ የኢየሱስ ተከታዮች አገልግሎቶች ሁሉ የእግዚአብሔር እቅድ አካል ነበሩ። በብሉይ ኪዳን ዘመን የነበሩት የእግዚአብሔር ልዩ መልእክተኞችም አገልግሎት፣ የሙሴን ጨምሮ፣ የእቅዱ አካል ነበሩ (ቆላ. 1፡25፣ 26)። በነገው ትምህርታችን ስለ እግዚአብሔር እቅድ የበለጠ እንመለከታለን። ለጊዜው ጳውሎስ አገልግሎቱ ከታላቁ እቅድ ውስጥ ትንሹ ክፍል እንደሆነ ያውቅ እንደነበር ልንረዳ ይገባል። እግዚአብሔር ይህንን እቅድ ያዘጋጀው ሰማያትንና ምድርን ከመፍጠሩ በፊት ነው (ማቴ 13፡35፣ ኤፌ. 1፡4)። ስለ ራስዎ ህይወት ያስቡ። `የሚወስኗቸው ትልቅም ሆኑ ትንሽ ውሳኔዎች እኛን ለማዳን ካለው ከትልቁ ከእግዚአብሔር እቅድ ጋር እንዴት ይጣጣማሉ? የምንወስነው ውሳኔ በእርግጥ “ትንሽ” መሆኑን ማወቅ እንችላለን? ትንሹ ውሳኔ ከጊዜ በኋላ የምንረዳው ትልቅ ውሳኔ እንዴት ሊሆን ይችላል?`
