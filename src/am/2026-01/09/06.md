---
title:  የታላቁ ተጋድሎ ምንነት
date:   26/02/2026
---

`ቆላ. 1:28, 29ን ያንብቡ። በእነዚህ ጥቅሶች ውስጥ ጳውሎስ ስለ ምን እየተናገረ ነው?`

የጳውሎስ የስብከት ርዕስ ኢየሱስ እና በመስቀል ላይ መሞቱ ነው (1 ቆሮ. 1፡ 23)። ኤፌ. 5፡27 ኢየሱስ ክርስቶስ እኛን ለማዳን ለምን እንደሞተ ይነግረናል፡- “እድፈት ወይም የፊት መጨማደድ ወይም እንዲህ ያለ ነገር ሳይሆንባት ቅድስትና ያለ ነውር ትሆን ዘንድ ክብርት የሆነችን ቤተ ክርስቲያን ለራሱ እንዲያቀርብ ፈለገ”። ጳውሎስ ፍላጎቱ የሱ ስብከት “በክርስቶስ ፍጹም የሚሆን ሰውን ሁሉ ለማቅረብ” እንዲረዳ ነበር (ቆላ. 1፡ 28)። ጳውሎስ ሕዝቡን ስለ መጽሐፍ ቅዱስ እውነትና እንዴት መኖር እንዳለባቸው ያስተምራቸውና ያስጠነቅቃቸው ነበር (2 ተሰ. 2:15፣ 1 ጢሞ. 4:11፣ 1 ጢሞ. 5:7፣ ቲቶ 1:9)። ጳውሎስ ክርስቲያኖች ኢየሱስን ከተቃወሙት ሊከሰቱ ስለሚችሉት መጥፎ ነገሮች፣ እንዲሁም ስለ ሐሰተኛ መምህራን አደገኛነት አስጠንቅቋል (ሐዋ. 20፡29–31፣ ሮሜ 16፡17)።

እንደ ክርስቲያን የመጽሐፍ ቅዱስን አስተምህሮዎችና ማስጠንቀቂያዎች ስንቀበል እናድጋለን። በኢየሱስ ማደግ ጠቃሚ ሀሳብ ነው። ወላጆች በልጃቸው የመጀመሪያ ቃላት እና የመጀመሪያ እርምጃዎች ይደሰታሉ። ልጃቸው ማንበብ ሲማር ደስ ይሰኛሉ ። ነገር ግን አንድ ሰው ልጁ ከብዙ አመታት በኋላ መራመድ ወይም ማውራት ባይችልስ? ወላጆች ይጨነቃሉ፣ አይደለም እንዴ? ማደግ የህይወት የተፈጥሮ ዑደት ነው።

በቆላ. 1፡28 ላይ “ፍጹም ወይም ምሉዕ” ተብሎ የተተረጎመው የግሪኩ ቃል “ቴሌዮስ” ነው። “ቴሌዮስ” ማለት ፍጹም የሆነ እና በምንም መልኩ ያልተበላሸ ነገር ማለት ነው። በእምነት እያደግን ስንሄድ፣ የእግዚአብሔርን ህግ የበለጠ እናስተውላለን፤ ከእኛም የሚጠብቅብንን እንዲሁ (መዝ. 119፡96)። የእግዚአብሔር ህግ “የልብንም ስሜትና አሳብ እንደሚመረምር” እንረዳለን (ዕብ. 4:12)።

ሆኖም መጠንቀቅ አለብን። ለዚህ ነው ጳውሎስ በቆላ. 1፡28 ላይ “እየገሠጽን ወይም እያስጠነቀቅን” የሚለውን ቃል የሚጠቀመው። “ለሰው ቅን የምትመስል መንገድ አለች፣ ፍጻሜዋ ግን የሞት መንገድ ነው” (ምሳ. 14: 12)። መጽሐፍ ቅዱስን ስናጠና፣ መንፈስ ቅዱስ ጥበብን ይሰጠናል። የሐሰት አስተምህሮዎች ብዙውን ጊዜ የተወሰነ እውነት አላቸው። ነገር ግን እነዚህ አስተምህሮዎች መጽሐፍ ቅዱስ ከሚናገረው ላይ ይጨምራሉ ወይም ይቀንሳሉ (ኢሳ. 8፡20ን ያንብቡ)። ከዚያም መጽሐፍ ቅዱስ የሚናገረው ነገር ለዘመናችን ገጣሚ መሆኑን መጠራጠር እንጀምራለን። ስለዚህ መጽሐፍ ቅዱስን ስናጠና ጠቢባን መሆን አለብን። ያኔ የመጽሐፍ ቅዱስ እውነትን ከሐሰት አስተምህሮዎች ለይተን እናውቃለን።