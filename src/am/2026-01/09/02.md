---
title:  ከኃጢአት ድነናል
date:   22/02/2026
---

`ቆላ. 1:21, 22ን ያንብቡ። ጳውሎስ በእነዚህ ጥቅሶች ውስጥ ምን እያለ ነው? ከእግዚአብሔር ተለይተን የእርሱ ጠላቶች የነበርን ስለ መሆናችን ሲናገር ምን ማለቱ ነው? የኢየሱስ ሞት ይህንን ሁኔታ ሁሉ የሚለውጠው እንዴት ነው? በተጨማሪም ኤፌ. 5:27ን ያንብቡ።`

ጳውሎስ ይኖር የነበረው እና መልዕክቱን የጻፈው ከሁለት ሺህ ዓመታት በፊት ነው። በልባቸው ውስጥ የእግዚአብሔር ፍቅር ከሌለ በስተቀር፣ ሰዎች ክፉ እንደሆኑ ተረድቷል። ከሁለት ሺህ ዓመታት በኋላ ከጳውሎስ ጋር ማን ሊከራከር ይችላል? አንድ ሰው ሰዎች ኃጢአተኞች ናቸው የሚለውን የክርስቲያን አስተምህሮ ለመቀበል እምነት አያስፈልገንም ብሏል። የምሽት ዜናዎችን መመልከት በቂ ነው፣ አይደለም እንዴ?

ምንም እንኳን ክፉ ብንሆን፣ እግዚአብሔር እኛን ለማዳን ፍጹም እቅድ አዘጋጀ።

ነገር ግን የኃጢአትን ችግር ለመፍታት ብቸኛው መንገድ የኢየሱስ መሞት ነበር።

በኤደን ኃጢአት ከሠሩ በኋላ፣ እግዚአብሔር አዳምና ሔዋንን ሊፈልጋቸው ሄደ። አዳምና ሔዋንም ከበደሉ በኋላ ከእግዚአብሔር ተሸሸጉ። አምላክም አዳምን ጠርቶ “ወዴት ነህ?” አለው (ዘፍ. 3፡9)። ዛሬም እግዚአብሔር እኛን መፈለጉን ቀጥሏል።

እኛ እንደ ጠፉ በጎች ነን። እግዚአብሔር እያንዳንዱን የጠፋውን በግ አንድ በአንድ ይፈልጋል። በዘፍ. 3፡15 ላይ የእግዚአብሔርን የማዳን እቅድ እናያለን። ይህ ጥቅስ ስለ ኢየሱስ የተነገረው የወንጌል ተስፋ ነው።

ስለ ኢየሱስ የሚናገረው መልካሙ የምሥራች ሦስት ክፍሎች አሉት። እነዚህ ሦስት ክፍሎች ለመረዳት ቀላል ናቸው፡- ክፍል 1፡- እኛ ረዳተ ቢስ ኃጢአተኞች ነን። ኃጢአተኞች በመሆናችን ምክንያት ራሳችንን ማዳን አንችልም። ስለዚህ ለኛ ኃጢአት ይሞት ዘንድ ኢየሱስ መጣ (ሮሜ 5:6–8ን ያንብቡ)።

ክፍል 2፡- ኢየሱስ የሞተው ለኃጢአታችን መሆኑን መቀበል አለብን። ከዚያም ኃጢአታችንን ተናዝዘን መጠመቅ አለብን። እነዚህን ነገሮች ስናደርግ፣ ኢየሱስ ይቅር ይለናል። ከበደለኝነት ስሜትም ነፃ ያደርገናል (ሮሜ 5:9–11ን እና ሮሜ 6:6, 7ን ያንብቡ)።

ክፍል 3፡- ኢየሱስ ካዳነን በኋላ የምንኖረው ሕይወት ከእርሱ ኃይል የተነሣ ነው። ሕይወታችንን ለእርሱ እናስረክባለን። እርሱም ይለውጠንና አዲስ ልብ ይሰጠናል።

ከዚያም እርሱ በእኛ ውስጥ ይኖራል (2 ቆሮ. 5:17–21ን እና ገላ. 2: 20ን ያንብቡ) ።

እነዚህ ሦስት ክፍሎች በአንድ ጊዜ ወይም በተለያየ ጊዜ ሊፈጸሙ ይችላሉ።

የእያንዳንዱ ሰው ልምምድ የተለያየ ሊሆን ይችላል። ሆኖም የሚያመሳስለን አንድ ነገር አለ - ሁላችንም ኢየሱስን ለመቀበል ዝግጁ መሆን አለብን። በየማለዳው ህይወታችንን ለኢየሱስ ስናስረክብ፣ እነዚህን ሶስቱን ክፍሎች እንደገና መለማመድ እንችላለን። ማስታወስ ያለብን እጅግ አስፈላጊው ነገር መዳናችንን ነው ምክንያቱም ኢየሱስ ለኃጢአታችን ሞቷልና።