---
title:  ኢየሱስ እግዚአብሔር ማን እንደሆነ በሙላት ያሳየናል
date:   15/02/2026
---

በመስታወት ወይም በፎቶ ራሳችንን ስንመለከት፣ የእኛን ቅጂ እናያለን። ግን ምስሉ ጠፍጣፋ (ባለ ሁለት ገጽታ) ነው። ሃውልት ከፎቶ የተሻለ ነው። ቀራፂ የአንድን ሰው ሃውልት ከእንጨት ወይም ከድንጋይ ሊቀርጸው ይችላል። ሃውልት ከምስል ይልቅ አንድ ሰው ምን እንደሚመስል የተሻለ እይታ ይሰጠናል። ሆኖም ሃውልት ህያው ከሆነና ከሚተነፍስ ሰው ጋር አንድ አይነት አይደለም። መጽሐፍ ቅዱስ ኢየሱስ ሕያው የእግዚአብሔር አምሳያ እንደሆነ ይናገራል። ስለዚህ ኢየሱስ እግዚአብሔር ማን እንደሆነ በትክክል ያሳየናል። ዘፍ. 1:26, 27ን፣ ዘፍ. 5:3ን፣ 1 ቆሮ. 15:49ን፣ 2 ቆሮ. 3:18ን እና ዕብ. 10፡1ን ያንብቡ። 

`እነዚህ ጥቅሶች እያንዳንዳቸው ስለ ምን ይናገራሉ? ቅጂ ምንድን ነው? አንድ ቅጂ ከዋናው ነገር ጋር የሚመሳሰለው እንዴት ነው? ኢየሱስ የእግዚአብሔር ትክክለኛ ቅጂ የሆነው እንዴት ነው? እንዲሁም ኢየሱስ ከቅጂ በላይ የሆነው እንዴት ነው?`

እግዚአብሔር ሰዎችን የፈጠራቸው እርሱን እንዲመስሉ ነው። አካል አለን።

እናስባለን፣ ስሜት አለን፣ እንወዳለን። ግንኙነት እንዲኖረን እንፈልጋለን። እግዚአብሔር በዚህ መልኩ ፈጥሮናል ምክንያቱም እኛ የእርሱ አምሳያዎች ነን። ሆኖም እኛ ልክ እንደ እግዚአብሔር አይደለንም። ስለዚህ እኛ የእርሱ ፍጹም ቅጂ (አምሳያዎች) አይደለንም።

`እግዚአብሔርን ማሳየት የምንችለው በከፊል ብቻ ነው። ኢየሱስ ግን የማይታየውን አምላክ “እንድናየው” ይረዳናል። ኢየሱስ “እኔን ያየ አብን አይቶአል” ብሏል (ዮሐ. 14፡9)። ኢየሱስ “የክብሩ መንጸባረቅና የባሕርዩ ምሳሌ” ነው (ዕብ. 1:3)። ኢየሱስ እግዚአብሔር የሚያስበውን ይነግረናል። ኢየሱስ እግዚአብሔር ማን እንደሆነ ያሳየናል። ኢየሱስ አብ ማን እንደሆነ ሊያሳየን የሚችለው ለምንድን ነው? ማቴ. 11:27ን እና ዮሐ. 1:1, 2, 14, 18ን ያንብቡ።`

ኢየሱስ ከአብ ጋር ስላለው ግንኙነት የሚናገርባቸውን ሌሎች መንገዶችን አስተውሉ፡-

•“አባቴ እስከ ዛሬ ይሠራል፣ እኔም ደግሞ እሠራለሁ“ (ዮሐ. 5፡17)። •“እኔና አብ አንድ ነን“ (ዮሐ. 10፡30)። •“በእኔ በቀር ወደ አብ የሚመጣ የለም” (ዮሐ. 14፡6)። እንዲሁም ኢየሱስ ስለ ራሱ ለመናገር የእግዚአብሔርን ስም በተደጋጋሚ ይጠቀማል። እግዚአብሔር “እኔ እኔ ነኝ” ይላል (ዘጸ. 3፡14ን ያንብቡ)። ኢየሱስ “እኔ የዓለም ብርሃን ነኝ” ብሏል (ዮሐ. 8፡12)። እንዲሁም “መልካም እረኛ እኔ ነኝ” ይላል (ዮሐ. 10፡11) ።

በተጨማሪም ዮሐ. 10: 14ን፣ ዮሐ. 11: 25ን፣ ዮሐ. 14: 11ን እና ዮሐ. 8: 58ን ያንብቡ።
