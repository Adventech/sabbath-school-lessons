---
title:  ኢየሱስ - የመላው ቤተ ክርስቲያን መሪ
date:   17/02/2026
---

`ኤፌ. 1:22ን እና ቆላ. 2:10ን ያንብቡ። ጳውሎስ በእነዚህ ጥቅሶች ውስጥ ኢየሱስ “ራስ” እንደሆነ ይናገራል። ይህ ቃል ትርጉሙ ምንድነው? ጳውሎስ ኢየሱስ “የቤተ ክርስቲያን ራስ ነው” ሲል ምን ማለቱ ነው? (ኤፌ. 5:23)`

“ራስ” የሚለው ቃል ብዙውን ጊዜ ታላቅ መሪን ለማመልከት ያገለግላል።

ብሉይም ሆነ አዲስ ኪዳን ይህንን የቃላት ምስል ብዙ ጊዜ ይጠቀማሉ። በሚቀጥሉት ምሳሌዎች ውስጥ “ራስ” እና “መሪዎች” የሚሉትን ቃላት ልብ ይበሉ፡-

1. ዘጸ. 18፡25፡- “ሙሴም ከእስራኤል ሁሉ አዋቂዎችን መረጠ፥ በሕዝቡም ላይ የሺህ አለቆች፥ የመቶም አለቆች፥ የአምሳም አለቆች፥ የአሥርም አለቆች አድርጎ ሾማቸው”።
2. ዘኍ. 31፡26፡- “ካህኑ አልዓዛር የማኅበሩም አባቶች አለቆች (ራሶች)”።
3. ዘዳ. 28፡13፡- ቢታዘዙት እግዚአብሔር እስራኤልን “ራስ ያደርጋቸዋል እንጂ ጅራት አያደርጋቸውም”።
4. ኢሳ. 7፡8፡ “የሶርያ ራስ ደማስቆ ነው፥ የደማስቆም ራስ ረአሶን ነው”።
5. ሆሴ. 1፡11፡- “የይሁዳ ልጆችና የእስራኤል ልጆች በእንድነት ይሰበሰባሉ፣ ለእነርሱም አንድ አለቃ ይሾማሉ”።
6. ሚክ. 3:9:- “እናንተ የያዕቆብ ቤት አለቆች ስሙ”።
7. 1 ቆሮ. 11፡3፡- “የወንድ ሁሉ ራስ ክርስቶስ ነው”።

`ስለዚህ ኢየሱስ የቤተ ክርስቲያን ራስ ወይም መሪ ነው። መሪ ስለሆነ ኢየሱስ ቤተ ክርስቲያንን ይመራታል፤ ያስተምራታል፤ እንድታድግ ይረዳታል። በተጨማሪም ኢየሱስ ለቤተ ክርስቲያን ሰላምንና አንድነትን ይሰጣል። በ1 ቆሮ. 12፡12-27 ጳውሎስ ቤተ ክርስቲያንን “በአካል” ይመስላታል። ይህ ምሳሌ ስለ ቤተ ክርስቲያን ምን ያስተምረናል?`

ሰውነት ያለ ራስ መኖር እንደማይችል፣ ቤተክርስቲያንም ያለ ኢየሱስ መኖር አትችልም። የአካል ክፍል ሲጎዳ ወይም ሲቆረጥ፣ ህይወት ከባድ ሊሆን ይችላል።

`ብዙውን ጊዜ አንድን ነገር ካላጣነው በቀር፣ ምን ያህል አስፈላጊ እንደሆነ አናውቀውም። እግር ወይም ዓይን ማጣት ቢኖርብዎ፣ የትኛውን ይመርጣሉ? መልስዎ እያንዳንዱ አባል ለቤተ ክርስቲያን ምን ያህል አስፈላጊ እንደሆነ ምን ይነግርዎታል?`