---
title:  መጀመሪያ የተወለደው ልጅ
date:   16/02/2026
---

በአዲስ ኪዳን “በኩር” የሚለው ቃል በአብዛኛው ስለ ኢየሱስ ለመናገር ጥቅም ላይ ውሏል (ሉቃ. 2፡7፣ ሮሜ 8፡29፣ ዕብ. 1፡6 እና ራዕ. 1፡5ን ያንብቡ)። አሁን “በኩር” የሚለውን ቃል የምንጠቀመው መጀመሪያ ለተወለደ ወንድ ልጅ ነው። በመጽሐፍ ቅዱስ ውስጥ ግን ቃሉ ከሌሎች ወንድሞቹና እህቶቹ አስቀድሞ የተወለደ ወንድ ልጅ ማለት ላይሆን ይችላል። ለዚህም ምክንያቱ መጽሐፍ ቅዱስ አንድ ልጅ ከአባቱ ጋር ያለውን ልዩ ግንኙነት ለማስረዳት ቃሉን ስለሚጠቀመው ነው። መጽሐፍ ቅዱስ ከታላላቅ ወንድሞቻቸው ይልቅ ኃያል ስለሆኑት ወጣት ወንዶች ልጆች ብዙ ምሳሌዎችን ይሰጠናል። ከነዚህም ውስጥ ይስሐቅ፣ ያዕቆብ እና ዮሴፍ ይገኙበታል። ታናሹ ልጅ ከወንድሞቹ ይልቅ ኃያል ስለ መሆኑ ሌላኛው ምሳሌ ዳዊት ነው። ዳዊት ሰባት ወንድሞች ነበሩት። ሁሉም የዳዊት ወንድሞች የእሱ ታላላቆች ነበሩ። እግዚአብሔር ግን ዳዊትን ንጉሥ እንዲሆን መረጠው (1 ሳሙ. 16፡10-13)። ስለዚህ እግዚአብሔር ዳዊትን እንደ በኩር ልጁ አደረገው፤ ከምድርም ነገሥታት ይልቅ ኃያል አደረገው (መዝ. 89፡27)።

`ደግሞም እግዚአብሔር ለሙሴ እስራኤል የበኩር ልጁ እንደሆነ ነገረው (ዘጸ. 4፡22)። እነዚህ ጥቅሶች “በኩር” የሚለው ቃል ከሌሎች ይልቅ አስፈላጊ እና ኃያል የሆነ ሰው ማለት እንደሆነ ያሳዩናል። ቆላ. 1:15–17ን ያንብቡ። ጳውሎስ ኢየሱስ በሰማይና በምድር ያለውን ሁሉ የሚቆጣጠር በኩር እንደሆነ የተናገረባቸው ምክንያቶች ምንድን ናቸው?`

ጳውሎስ እግዚአብሔር ሌላ ነገር ከመፍጠሩ በፊት ኢየሱስን እንደፈጠረው እየተናገረ አይደለም። ጳውሎስ እያለ ያለው ኢየሱስ ሁሉን ለራሱና በራሱ ኃይል ፈጥሮታል ነው (ቆላ. 1፡16)። ስለዚህ እግዚአብሔር ሰማይንና ምድርን የፈጠረው ከኢየሱስ ጋር ነው። በተጨማሪም ኤፌ. 3፡9ን፣ ዮሐ. 1፡1–3ን እና ራዕ. 4፡11ን ያንብቡ።

ጳውሎስ ኢየሱስ ሁሉን ነገር እንደፈጠረ ሲናገር፣ እግዚአብሔር ሰማይንና ምድርን ፈጠረ ማለቱ ነው። ኢየሱስ የምናየውንና የማናየውን ሁሉ ፈጥሯል። ኢየሱስ ሁሉንም ነገር በመደገፍ ሥራቸውን እንዲሠሩ ያደርጋል። ኢየሱስ በሁሉም ነገር ላይ ሥልጣን አለው - በመላእክትም ጭምር (ኤፌ. 3፡10፣ ኤፌ. 6፡12)። ጳውሎስ ኢየሱስ ሁሉን ከመፍጠሩ በፊት ሕያው እንደነበር ተናግሯል (ቆላ. 1፡17)። ጳውሎስ ኢየሱስ በኩር ነው ያለበትን ሌላ ምክንያት ሲናገር ሁሉም ነገር በእርሱ ተጋጥሞአል ይላል።
`
ኢየሱስ ይህንን ሥራ መሥራት የሚችለው እርሱ ስለፈጠረንና ስላዳነን ነው። እግዚአብሔር ፈጠረን፣ ደግሞም ሞተልን። የእኛ መልካም ሥራ በዚህ ስጦታ ላይ ምን ሊጨምር ይችላል? ሥራችን ኢየሱስ በመስቀል ለኛ በፈጸመው ነገር ላይ ምን ሊጨምር ይችላል? ይህ ሃሳብ እጅግ የተሳሳተ የሆነው ለምንድነው?`