---
title:  ከእግዚአብሔር ጋር መስማማት (ቆላ. 1:19, 20)
date:   19/02/2026
---



`ቆላ. 1:19, 20ን ያንብቡ። መስቀሉ ከእግዚአብሔር ጋር እንድንስማማ የሚረዳን እንዴት ነው?`


በቆላ. 1: 19, 20 ላይ ጳውሎስ “እግዚአብሔር ሙላቱ ሁሉ በእርሱ እንዲኖር፥ በእርሱም በኩል በመስቀሉ ደም ሰላም አድርጎ በምድር ወይም በሰማያት ያሉትን ሁሉ ለራሱ እንዲያስታርቅ ፈቅዶአልና” ይላል። እግዚአብሔር በኢየሱስ ውስጥ ለማኖር የመረጠው “ሙላቱ” ምንድን ነው? ዮሐንስ ያስረዳናል። ኢየሱስ “ጸጋንና እውነትንም ተመልቶ” ነበር (ዮሐ. 1፡14)። ጸጋ የሚለው ቃል ምሕረትን፣ ይቅርታን፣ ፍቅርን እና ኃጢአትን ድል ማድረግን ያጠቃልላል።

የእግዚአብሔር “ሙላት” ወይም ጸጋ ከፍቅሩ፣ ይቅር ባይነቱ እና ትዕግሥቱ የበለጠ ብዙ ነገሮችን ያካትታል። የእግዚአብሔር ሙላት (ማንነቱ) አዳዲስ ነገሮችን የመሥራት ኃይሉንም ይጨምራል። በተጨማሪም እግዚአብሔር አሮጌውን ነገር እንደገና አዲስ ማድረግ ይችላል። ከሁሉም በላይ የእግዚአብሔር ጸጋ የእርሱን ጥበብ ያካትታል።

እግዚአብሔር የኃጢአትንና የሞት ችግሮችን ፈቷል። “በእርሱ የሚያምን ሁሉ የዘላለም ሕይወት እንዲኖረው እንጂ እንዳይጠፋ እግዚአብሔር አንድያ ልጁን እስኪሰጥ ድረስ ዓለሙን እንዲሁ ወዶአልና” (ዮሐ. 3:16)።

ኢየሱስ መሞት ነበረበት። ያም እግዚአብሔር ኃጢአተኞችን ማዳን የሚችልበት ብቸኛው መንገድ ነበር። እግዚአብሔር ከወደደን ከትልቅ ፍቅሩ የተነሳ ኢየሱስን በመስቀል ላይ እንዲሞት ፈቀደ። እግዚአብሔር ይህንን ነገር ያደረገው ለእኛና በሰማይ ላሉት ሁሉ ነው።

ኢየሱስ በመስቀል ላይ በሞተ ጊዜ፣ እግዚአብሔር በሰማይና በምድር ላሉ ኃጢአተኞች ሁሉ ያለውን ፍቅር ማረጋገጫ ሰጠ። ለዚህ ነው ጳውሎስ “ለዓለም ለመላእክትም ለሰዎችም” ይመለከቱን ዘንድ እንደ ትዕይንት ሆነናልና ያለው (1 ቆሮ. 4፡9)። “በሰማይ ያሉ ፍጥረታት ኢየሱስን በመስቀል ላይ ተሰቅሎ አዩት። ተገረሙ፣ አዘኑም። ... ሰይጣን በእግዚአብሔር ላይ እንደ አመጸ፣ ከሰይጣን ጋር የሚተባበሩ ሁሉ እንዲሁ ያደርጋሉ። እግዚአብሔር ፍቅር ነው። ነገር ግን ክብሩ ኃጢአተኞችን ያጠፋቸዋል። ለኃጢአተኞች እግዚአብሔር ሁሉንም ነገር እንደሚያቃጥል እሳት ነው። በእግዚአብሔርና በሰይጣን መካከል ያለው ታላቁ ተጋድሎ ሲከሰት፣ መላእክቱ ይህንን ነገር አልተረዱትም ነበር። …

“ሆኖም በእግዚአብሔርና በሰይጣን መካከል ያለው ታላቁ ተጋድሎ ሲያበቃ፣ ሁሉም ሰው ይህን የመጽሐፍ ቅዱስ እውነት ይገነዘባል። ከዚያም የእግዚአብሔር ኃጢአተኞችን የማዳን ዕቅድ ይፈጸማል። በዚያን ጊዜ መላእክትና ሰዎች ሁሉ የእግዚአብሔርን ፍቅርና ጥበብ ያስተውላሉ።”—ኤለን ጂ. ዋይት፣ የዘመናት ምኞት፣ ገጽ 760–764።
