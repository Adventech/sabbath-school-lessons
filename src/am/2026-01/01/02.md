---
title:  ጳውሎስ:- የክርስቶስ ኢየሱስ እስረኛ
date:   28/12/2025
---

ጳውሎስ በፊልጵስዩስና በቆላስይስ ለሚኖሩ ሰዎች ደብዳቤ ጻፈላቸው። ጳውሎስ በእስር ቤት ሆኖ ስለጻፋቸው፣ መልዕክቶቹ የወኅኒ ደብዳቤዎች ተብለው ይጠራሉ።

`በተጨማሪም ጳውሎስ ለኤፌሶን ሰዎች እና ለፊልሞና በእስር ቤት እያለ ደብዳቤ ጽፎላቸዋል። አብዛኞቹ የመጽሐፍ ቅዱስ ሊህቃን፣ ጳውሎስ የፊልጵስዩስን እና የቆላስይስን መልዕክቶች በሮም ሳለ ከ60-62 ዓ.ም አካባቢ እንደጻፋቸው ያምናሉ (ሐዋ. 28፡16ን ያንብቡ)። ኤፌ. 3፡1ን እና ፊልሞና 1ን ያንብቡ። ጳውሎስ ስለ እስር ቤት ቆይታው ምን ተናገረ?`

ጳውሎስ ኢየሱስን ለማገልገል ሕይወቱን ሁሉ ሰጠ። እግዚአብሔር ለጳውሎስ ያለው እቅድ እስረኛ መሆንን የሚጨምር ከሆነ፣ ጳውሎስ ለዚያም ዝግጁ ነበር።

ጳውሎስ ለምን እንደታሰረ ምክንያቱን ሲነግረን፡- “ስለ ወንጌልም በሰንሰለት መልእክተኛ ሆንሁ” ይለናል (ኤፌ. 6:20)። ጳውሎስ ከመታሰሩ በፊት፣ ወደ ተለያዩ ቦታዎች እየተጓዘ ይሰብክ ነበር። አብያተ ክርስቲያናትን ይመሰርት እና ለእግዚአብሔርም ሥራ ሠራተኞችን ያሰለጥን ነበር። ምናልባት ጳውሎስ “ለምን ታሰርሁ? ነጻ ብሆን ኖሮ ለእግዚአብሔር እጅግ ብዙ አገለግል ነበር!” ብሎ አስቦ ሊሆን ይችላል። በኋላም ጳውሎስ ለሁለተኛ ጊዜ ወደ እስር ቤት ገባ። በዚያም እያለ 2ኛ ጢሞቴዎስን ጻፈ። ስለዚህ ጳውሎስ በእስር ቤት ሆኖ ቢያንስ አምስት የአዲስ ኪዳን ደብዳቤዎችን ጽፏል።

ጳውሎስ እስረኛ የነበረበትን ከተማ ስም አልነገረንም። አንዳንድ የመጽሐፍ ቅዱስ ሊህቃን ጳውሎስ በኤፌሶን ወይም በቂሳርያ እስረኛ እንደነበረ ይናገራሉ። ነገር ግን ጳውሎስ በኤፌሶን ታስሮ እንደነበረ የሚያረጋግጥ ምንም አይነት የመጽሐፍ ቅዱስ ማስረጃ የለም። ጳውሎስ በቂሳርያ እስረኛ ነበር? አዎን፣ ቢሆንም ጳውሎስ መጀመሪያ ወደ ቂሳርያ በሄደበት ወቅት አደጋ ላይ አልነበረም። በኋላ ግን ጳውሎስ ለፊልጵስዩስ ሰዎች ሲጽፍላቸው፣ ህይዎቱ በእርግጥ አደጋ ውስጥ ነበር (ፊል. 1፡20ንና ፊል. 2፡17ን ያንብቡ)።

ጳውሎስ ለፊልጵስዩስ ሰዎች የጻፈው ደብዳቤ፣ የት ታስሮ እንደነበር ፍንጭ ይሰጠናል። በመጀመሪያ ጳውሎስ ልዩ ስለነበረ ቤተ መንግሥት ይናገራል። ይህ ቤተ መንግስት የአካባቢው ገዥ መኖሪያ ሊሆን ይችላል። ኢየሱስ ወደ እየሩሳሌም ቤተ መንግሥት ተወስዶ ጲላጦስ ፈርዶበት ነበር (ማቴ. 27፡27፣ ዮሐ. 18፡33)። ጳውሎስ እስረኛ ሆኖ በተላከበት በቂሣርያም ልዩ ቤተ መንግሥት ነበረ (ሐዋ. 23፡35)። ነገር ግን ጳውሎስ ‘ልዩ ቤተ መንግስት’ የሚሉትን ቃላት ለቦታ ስያሜ አልተጠቀመባቸውም። ጳውሎስ እነዚህን ቃላት ሰዎች ለማለት ይጠቀምባቸዋል። ስለ ኢየሱስ የተማሩ 9,000 የሚሆኑ የሮም ጠባቂዎችን ያመለክታል (ፊል. 1፡13)። እነዚህ ወታደሮች ከሮማውያን ሠራዊት ውስጥ በጣም ጀግና ተዋጊዎች ነበሩ። እነሱ የሮምን ንጉሥ እና እስረኞችን ይጠብቁ ነበር።

ሁለተኛ ጳውሎስ “በንጉሡ ቤት ከሚኖሩ ክርስቲያኖች” ሰላምታ ልኮላቸዋል (ፊል. 4፡22)። ስለዚህ ጳውሎስ ለፊልጵስዩስ ሰዎች መልዕክቱን በጻፈ ጊዜ በሮም እስረኛ ነበር ማለት ነው።

ጳውሎስ በቤተ መንግስት ውስጥ ከሚኖሩ እና ከሚሰሩ ሰዎች ጋር ግንኙነት ነበረው።