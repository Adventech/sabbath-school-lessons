---
title:  ጳውሎስና ቈላስይስ
date:   31/12/2025
---

መጽሐፍ ቅዱስ ጳውሎስ የቆላስይስን ከተማ እንደጎበኘ አይናገርም። ነገር ግን ኤጳፍራ በዚያ ይኖር እንደነበር እናውቃለን (ቆላ. 4፡12)። ኤጳፍራም በቆላስይስ ስለ ኢየሱስ መልካሙን ምሥራች ያካፈለ የመጀመሪያው ሰው ነበር (ቆላ. 1፡7)። ኤጳፍራ እንዴት ክርስቲያን ሊሆን ቻለ? መልሱን በእርግጠኝነት አናውቀውም። ምናልባት ኤጳፍራ ክርስቲያን የሆነው፣ ጳውሎስ በአቅራቢያው በኤፌሶን ሳለ በ50ዎቹ አጋማሽ ላይ ሊሆን ይችላል። በጳውሎስ አገልግሎት ምክንያት፣ “በእስያ የኖሩት ሁሉ አይሁድም የግሪክ ሰዎችም የጌታን ቃል ሰምተዋል” (ሐዋ. 19፡10፣ ከሐዋ. 20፡31 ጋር ያነጻጽሩ)።

የዮሐንስ ራእይም የኢየሱስ ተከታዮች መልካሙን የምሥራች በእስያ ላሉ ሁሉ እንዳካፈሉ ይነግረናል (ራእይ 1:4)። ለስኬታቸው ምክንያቱ ምን ነበር? የጳውሎስ ስብከት ነበር። ሰዎች የጳውሎስን መልእክት ለመጀመሪያ ጊዜ የሰሙት በኤፌሶን ነበር።

ኤፌሶን በትንሿ እስያ ውስጥ ወሳኝ ከተማ እና ትልቅ የባህር ወደብ ነበረች። ኤጳፍራ ጳውሎስ በኤፌሶን ሲሰብክ ሰማ። ኤጳፍራም ከጳውሎስ የሥራ አጋሮች አንዱ ሆነ።

ከዚያም ኤጳፍራ ወደ ቤቱ ወደ ቆላስይስ ተመልሶ መልካሙን የምስራች በዚያ አካፈለ።

የቆላስይስ ከተማ ከሎዶቅያ በስተደቡብ ምስራቅ በ15 ኪ.ሜ ርቀት ትገኛለች።

የከርሰ ምድር ተመራማሪዎች አሁን በቆላስይስ መቆፈር ጀምረዋል። ስለዚህ በዚህ ጊዜ ስለ ከተማዋ ብዙ ነገሮችን አናውቅም። እስከ 10,000 የሚደርሱ አይሁዶች በዚያ የአገሪቱ ክፍል ይኖሩ እንደነበር እናውቃለን። በቆላስይስ ይገበያዩባቸው የነበሩት ሳንቲሞች በዚያ የሚኖሩ ሰዎች ብዙ አማልክትን ያመልኩ እንደነበር ያሳያሉ። ስለዚህ ክርስቲያኖች በቆላስይስ መልካሙን የምሥራች ለሌሎች ለመናገር ተቸግረው ነበር። በተጨማሪም ክርስቲያኖች በዚያች ከተማ ለእግዚአብሔር ታማኝ ሆነው ለመኖር ተቸግረው ነበር።

`ፊልሞና በቆላስይስ ይኖር የነበረ ሌላኛው ክርስቲያን ነበር። ምናልባት ፊልሞና ከኤጳፍራ ጋር በተመሳሳይ ጊዜ ክርስቲያን ሆኖ ሊሆን ይችላል። ፊልሞና 1:15, 16ን ያንብቡ። በተጨማሪም ቆላ. 4:9ን ያንብቡ። ጳውሎስ ፊልሞናን ለአናሲሞስ ምን እንዲያደርግለት ጠየቀው?`

የሮም ሕግ ጳውሎስ አናሲሞስን ወደ ፊልሞና መልሶ መላክ እንዳለበት ይደነግጋል። አናሲሞስ ባሪያ ነበር። ሆኖም ጳውሎስ ፊልሞናን፣ ለአናሲሞስ እንዲራራለት ጠየቀው። በተጨማሪም ፊልሞና አናሲሞስን በኢየሱስ ክርስቶስ ወንድሙ እንደሆነ አድርጎ እንዲቆጥረው ጠየቀው (ፊልሞና 1፡16)። በእርግጥ የባርያ ስርዓት ክፉ ነው። ጳውሎስ አናሲሞስ አርነት እንዲወጣ እንዲፈቅድለት ለፊልሞና ቢነግረው እንመኝ ነበር። (በአሜሪካ የባርያ ስርዓት ወቅት፣ ኤለን ጂ. ዋይት ለሰባተኛ ቀን አድቬንቲስቶች፣ የኮብላይ ባሪያ ህግን እንዳይታዘዙ ተናግራለች። ይህ ህግ ሰዎች የኮበለሉ ባሪያዎችን ወደ ጌታቸው እንዲመልሱ ያዝዛል።) ታዲያ ጳውሎስ ለፊልሞና የሰጠውን ምክር እንዴት ልንረዳው ይገባል?