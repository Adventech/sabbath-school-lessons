---
title:  በፊልጵስዩስ እና በቆላስይስ ያሉ አብያተ ክርስቲያናት
date:   01/01/2026
---

`ፊል. 1:1-3ን እና ቆላ. 1:1, 2ን ያንብቡ። መጽሐፍ ቅዱስ በፊልጵስዩስ እና በቆላስይስ ስላሉት አብያተ ክርስቲያናት ምን ይነግረናል? ለምንድነው ይህ መረጃ በጣም አስፈላጊ የሆነው?`

ጳውሎስ ብዙ ጊዜ በመልእክቶቹ ክርስቲያኖችን ቅዱሳን ብሎ ሰላምታ ያቀርብላቸዋል፤ ምክንያቱም በጥምቀት ቤተ ክርስቲያንን ተቀላቅለዋልና። ጥምቀት ከአሮጌ ኑሯቸው ተላቀው የተለዩ የእግዚአብሔር ሕዝቦች መሆናቸውን ያሳያል። በብሉይ ኪዳንም እግዚአብሔር እስራኤላውያንን የተለዩ ሕዝቦች እንዲሆኑ መርጧቸዋል።

እግዚአብሔር ወንድ እስራኤላዊያንን ምልክት ይሆን ዘንድ እንዲገረዙ አዘዛቸው። መገረዝ ማለት የወንድ ብልት ሸለፈትን መቁረጥ ማለት ነው። ይህ ምልክት እስራኤላውያን ከአህዛብ ተለይተው የእግዚአብሔር መሆናቸውን ያሳያል። እግዚአብሔር እስራኤልን የተለዬ ርስቱ አደረገው። እስራኤላውያንም ቅዱስ ህዝብ እንዲሆኑለት ፈለገ (ዘጸ. 19:5, 6ን ከ1 ጴጥ. 2:9, 10 ጋር ያስተያዩ)። በተመሳሳይም እግዚአብሔር ክርስቲያኖችን ቅዱሳን እንዲሆኑ ይፈልጋል። ጥምቀት የእግዚአብሔር መሆናችንን ያሳያል።

ጳውሎስ በመልእክቶቹ ላይ በፊልጵስዩስ እና በቆላስይስ ለሚገኙ ክርስቲያኖች ያቀረበውን ሰላምታ እናስተያይ። ጳውሎስ በፊልጵስዩስ ላሉ “ሽማግሌዎችና ዲያቆናት” ደብዳቤ ጽፎላቸዋል (ፊል. 1፡1)። እንዲሁም ጳውሎስ በቆላስይስ ለሚኖሩ “በክርስቶስ ቅዱሳንና ታማኝ ለሆኑ ወንድሞች” ጽፏል (ቆላ. 1፡2)። አዲስ ኪዳን ስለ “ታማኝ ወንድሞች” ሲናገር፣ እነዚህ ሰዎች በቤተ ክርስቲያን ውስጥ ለእግዚአብሔር የተለየ ሥራ እንደሚሠሩ እንረዳለን (ኤፌ. 6፡21ን፣ ቆላ. 4፡7ን እና 1 ጴጥ. 5፡12 ያንብቡ)። ስለዚህ ጳውሎስ እየተናገረ ያለው በፊልጵስዩስ እና በቆላስይስ ላሉ የቤተ ክርስቲያን አባላት እና መሪዎች ነው። በሌሎች የመጽሐፍ ቅዱስ ክፍሎች፣ እነዚህ መሪዎች በቤተክርስቲያን ውስጥ ስለሚያከናውኑት ሥራ እንማራለን (1 ጢሞ. 3፡1-12ን እና ቲቶ 1፡5-9 ያንብቡ)።

እነዚህ የተለያዩ ሚናዎች፣ አመራር ከመጀመሪያው ጀምሮ ለእግዚአብሔር ቤተ ክርስቲያን አስፈላጊ እንደነበረ እንድናስተውል ይረዱናል።

ጳውሎስ ጢሞቴዎስን፣ ኤጳፍራን እና ሌሎች ክርስቲያኖችን የአጥቢያ አብያተ ክርስቲያናት መሪዎች እንዲሆኑ አሠልጥኗቸዋል። ጳውሎስ መሪዎችን ማሠልጠን አስፈላጊ ሥራ እንደሆነ ያስብ ነበር። እነዚህ መሪዎች ጳውሎስ በከተሞች ውስጥ መልካሙን የምሥራች እንዲሰብክ ረድተውታል። ጳውሎስ ወንጌልን ለማካፈል እና ለቤተ ክርስቲያን አመራር እቅድ ነበረው። የሰባተኛ ቀን አድቬንቲስት ፈር ቀዳጆችም ይህንን እቅድ ተከትለዋል። ጳውሎስ በፊልጵስዩስ እና በቆላስይስ ላሉት አብያተ ክርስቲያናት መልክት ከመጻፉ ከረጅም ጊዜ በፊት፣ በኢየሩሳሌም የነበረችው ቤተ ክርስቲያንም ይህንን እቅድ ተግብራው ነበር (ሐዋ. 6፡1-6ን እና ሐዋ. 11፡30ን ያንብቡ)። የኢየሩሳሌም ቤተ ክርስቲያን “ሌሎች አብያተ ክርስቲያናት ሊከተሉት የሚገባቸው የአመራር አርአያ ነበረች።”—ኤለን ጂ. ዋይት፣ የሐዋርያት ሥራ፣ ገጽ 91።
