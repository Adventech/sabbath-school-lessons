---
title:  የጸሎት ኃይል (ቆላ. 1:9-12)
date:   08/01/2026
---



`በቆላ. 1፡9-12 ያለውን የጳውሎስን ጸሎት ያንብቡ። ጳውሎስ እግዚአብሔር ለቆላስይስ ሰዎች ምን እንዲያደርግላቸው ነው የጠየቀው?`


ጳውሎስ የቆላስይስ ቤተ ክርስቲያን “የእግዚአብሔርን ፍቃድ በማወቅ” እንድትሞላ ጸልዮአል። ጳውሎስ የእግዚአብሔርን ፍቃድ ያውቁ ዘንድ “ጥበብ እና መንፈሳዊ ማስተዋል” እንዲሰጣቸው አምላክን ይለምናል (ቆላ. 1፡9)። ጥበብ የሚገኘው እግዚአብሔርን ሙሉ በሙሉ በመተማመን ነው። እኛ ደግሞ እግዚአብሔር የሚፈልገውን ለማድረግ ፈቃደኛ መሆን አለብን (ዮሐ. 7፡17)። በምናውቀውና በራሳችን ማስተዋል ልንደገፍ አይገባም (ምሳ. 3፡5)። ሰዎች ብዙ ጊዜ “እግዚአብሔር ለእኔ ያለው እቅድ ምንድን ነው?” ብለው ይጠይቃሉ። እግዚአብሔር ለሕይወታችን ያለውን እቅድ ከአራት አስፈላጊ ነገሮች እንማራለን፡-
1. መጽሐፍ ቅዱስ:- እግዚአብሔር ከሰጠን የጥበብ ስጦታዎች ሁሉ የላቀው መጽሐፍ

ቅዱስ ነው። ስለዚህ እግዚአብሔርን ለሕይወታችን ያለውን ዕቅድ ለማወቅ ከመጽሐፍ ቅዱስ መጀመር አለብን።
2. የትንቢት መንፈስ:- እግዚአብሔር የትንቢት መንፈስንም ሰቶናል። የትንቢት መንፈስ ተብለው የተሰየሙት የኤለን ጂ. ዋይት ጽሑፎች ናቸው። ጽሑፎቿ በመጨረሻው ዘመን ለሚኖሩ የእግዚአብሔር ሕዝቦች የጥበብ ምንጭ ናቸው። ንጉሥ ኢዮሣፍጥ ለእስራኤላውያን “በአምላካችሁ በእግዚአብሔር እመኑ፥ ትጸኑማላችሁ፤ በነቢያቱም እመኑ፥ ነገሩም ይሰላላችኋል አላቸው” (2 ዜና 20:20)።
3. ከእግዚአብሔር የተሰጡ ልምምዶች:- ከእግዚአብሔር የተሰጡ ልምምዶች:- ነገሮች እንዲሆኑ ወይም እንዳይሆኑ እግዚአብሔርን በጸሎት ልንጠይቀው እንችላለን (ቆላ. 4፡3)።
4. መንፈስ ቅዱስ:- የመንፈስ ቅዱስን ድምጽ ስናውቅ፣ እርሱ ይመራናል። “ወደ ቀኝም ወደ ግራም ፈቀቅ ብትል፣ ጆሮችህ በኋላህ መንገዷ ይህች ናት በእርስዋም ሂድ የሚለውን ቃል ይሰማሉ” (ኢሳ. 30፡21)።

ጳውሎስ የቆላስይስ ሰዎች ሕይወት “በነገር ሁሉ ጌታን ደስ የሚያሰኝ” ይሆን ዘንድ ጸልዮአል (ቆላ. 1፡12)። በእርግጥ ያለ እርሱ እርዳታ እግዚአብሔርን ደስ ማሰኘት የሚችል ማንም የለም። ስለዚህ እግዚአብሔር ይምረናል። ጌታ ለእርሱ እንደሚገባ እንመላለስ ዘንድ ያዘናል (ኤፌ. 4፡1፣ 1 ተሰ. 2፡12)። ጳውሎስ እንደሚናገረው በኢየሱስ ጸንተን መኖር አለብን (ቆላ. 2፡6፣ 3፡7፣ 4፡5)። ይህንን ለማድረግ ደግሞ የእግዚአብሔርን ሕግ መጠበቅ አለብን (ዘጸ. 18፡20)። ይህም የሚሆንልን በመንፈስ እርዳታ ብቻ ነው (ሕዝ. 36፡27)።

ጳውሎስ የቆላስይስ ሰዎችም ሆነ የእኛ ሕይወት እግዚአብሔርን በሁሉም መንገድ ደስ የሚያሰኘው ይሆን ዘንድ ይጸልያል። ከዚያም ጳውሎስ ይህንን እንዴት ማድረግ እንምንችል ይነግረናል:-

(1) ማንኛውንም “በጎ ሥራ ማድረግ”፤ (2) “በእግዚአብሔር እውቀት ማደግ“ (ቆላ. 1:10, 9)፤ (3) በመጨረሻም “አብን በደስታ ማመስገን” ናቸው (ቆላ፣ 1፡12)።
