---
title:  መንፈሳዊ እውቀትና ማስተዋል (ፊል. 1፡12-18)
date:   06/01/2026
---



የፊልጵስዩስ ሰዎች ጳውሎስ እንደታሰረ ሲሰሙ አዘኑ። ይህ ዜና ለምን እንዳሳዘናቸው መረዳት እንችላለን። አሁን የጳውሎስ አገልግሎት ተገድቦ ነበር።

`መጓዝም ሆነ መስበክ አይችልም ነበር። ኢየሱስ አዳኝ መሆኑን ለሕዝቡ ለማስተማር የአይሁድን አብያተ ክርስቲያናት መጎብኘት አይችልም ነበር። ጳውሎስ አብያተ ክርስቲያናትን መመስረት አይችልም ነበር። የፊልጵስዩስ ሰዎች ጳውሎስን እንዲጎበኘውና እንዲያበረታታው አፍሮዲጡን ላኩት። ጳውሎስ እስር ቤት በመሆኑ ምን ተሰማው? ስለ ገጠመኙ ከነበረው ሃሳብና ስሜት ምን ትምህርት እናገኛለን? መልሶቹን ለማግኘት ፊል. 1:12-18ን ያንብቡ።
`
ጳውሎስ ለፊልጵስዩስ ሰዎች የላከላቸው መልእክት ሳያስገርማቸው አይቀርም።

የጳውሎስ መንፈሳዊ ግንዛቤ በእስር ቤት ያሳለፈውን ጊዜ እንደ በረከት እንዲቆጥረው ረድቶታል። ወኅኒ የጳውሎስን አገልግሎት በጭራሽ አላቆመውም ነበር። ለዚህ ነው ጳውሎስ “ይህ የደረሰብኝ መከራ በእውነት ወንጌልን ብዙ ሰዎች እንዲያውቁት ረድቷቸዋል” የሚለው (ፊል. 1:12)። ጳውሎስ እሱን የሚጠብቁ የሮም ወታደሮች የእግዚአብሔር መንግሥት ዜጎች ሊሆኑ እንደሚችሉ ተመልክቶ ነበር። ጳውሎስ በእስር ቤት መሆኑ ሌሎች ሰዎችን ለጌታ ተግተው እንዲሠሩ እንዳበረታታቸው ተረድቷል።

የሚያሳዝነው አንዳንድ የቤተ ክርስቲያን መሪዎች ጳውሎስ ስለታሰረ የበለጠ ታዋቂ የሚሆኑና ሥልጣን የሚኖራቸው መስሏው ነበር። ጳውሎስ ስለተገለለ፣ እነዚህ መሪዎች ሕዝቡ ለስብከታቸው የበለጠ ትኩረት እንደሚሰጥ አስበው ነበር። የራስ ወዳድነት ምሳሌ መሆናቸው እጅግ ያሳዝናል። ይባስ ብሎ እነዚህ ሰዎች የቤተ ክርስቲያን አባላት ነበሩ! ከጳውሎስ አስቀድሞ ኤርምያስ እንዲህ ሲል አስጠንቅቆን ነበር:- “የሰው ልብ ከሁሉ ይልቅ ተንኰለኛ እጅግም ክፉ ነው፤ ማንስ ያውቀዋል?” (ኤር. 17:9)።

በእርግጥ ሁሉም ሰው ክፉ አልነበረም። እንዲያውም አንዳንድ ክርስቲያኖች ጌታን አብዝተው ያገለግሉ ነበር። እነዚህ አገልጋዮች ጳውሎስን በጣም ይወዱት ስለነበር፣ በእምነቱ ምክንያት የደረሰበት መከራ በኢየሱስ የበለጠ እንዲታመኑ አድርጓቸው ነበር።

`አሁን፣ አስቀድመው ለመሄድ ይፈሩ ወደ ነበሩባቸው ቦታዎች ሄዱ። በፊት ለመናገርም ሆነ ለመስበክ ይፈሩ ነበር። አሁን ግን ፍርሃት አይሰማቸውም ነበር። በእነዚህ ደፋር ሠራተኞች ምክንያት፣ ብዙ ሰዎች ኢየሱስንና መልካሙን የምሥራች ተቀበሉ። ከዚህ በፊት ያጋጠሟችሁና እምነታችሁን ያጠነከሩ አንዳንድ መጥፎ ገጠመኞች ምንድን ናቸው? እነዚህ ገጠመኞች እንድታድጉ የረዷችሁ እንዴት ነው? በእግዚአብሔርም የበለጠ እንድትታመኑ የረዷችሁስ እንዴት ነው?`