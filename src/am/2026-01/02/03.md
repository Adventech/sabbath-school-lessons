---
title:  የጳውሎስ ጸሎት
date:   05/01/2026
---

`በፊል. 1፡9-11 ያለውን የጳውሎስን ጸሎት ያንብቡ። ጳውሎስ የጸለየው ስለ ምንድን ነው? እግዚአብሔርን የለመነባቸው ትልልቅ ነገሮች ምንድናቸው? መልስዎ ስለ ጸሎት ምን ይነግርዎታል?`

የጳውሎስ ጸሎት በግሪክ ቋንቋ 43 ቃላት ናቸው። ነገር ግን በእነዚህ ጥቂት ቃላት ውስጥ ምኞቱንና ፍላጎቱን ሁሉ አጠቃሏል። ጳውሎስ ስለ ፍቅር፣ እውቀት፣ ማስተዋል፣ ሐቀኝነት፣ ንጹህና የዋህ ልቦና እንዲሁም የተቀደሰ ህይወት ለመኖር ስለሚያስፈልጋቸው ኃይል ይጸልያል። ጸሎቱ ለመላው ቤተ ክርስቲያን እና ስለ ስኬቷ እንጂ ለራሱ አልነበረም።

ጳውሎስ ስለ ጸለየባቸው አንዳንድ ነገሮች በጥልቀት እንመልከት፡-

1. ፍቅር፡- ጳውሎስ ቤተ ክርስቲያን የበለጠ አፍቃሪ እንድትሆን ብቻ አይጸልይም፤ ጥቢብም እንድትሆን እንጂ። ጳውሎስ ቤተ ክርስቲያን መንፈሳዊ ማስተዋል እንዲኖራት ይፈልግ ነበር። ይህንን ማስተዋል ማግኘት የምንችለው ከእግዚአብሔር ጋር ግንኙነት ካለን ብቻ ነው። እንዲሁም መጽሐፍ ቅዱስ በማጥናት እውቀትን እናገኛለን (ኤፌ. 1:17ን፣ ኤፌ. 4:13ን እና 1 ጢሞ. 2:4ን ያንብቡ)።
2. እውቀት እና ማስተዋል፡- እውቀት እና ማስተዋል፡- እውቀትና ማስተዋል ሲኖረን ትክክለኛውን ነገር ስህተት ከሆነው ለይተን ለማወቅ እንችላለን። ትክክለኛውን ነገር ስንመርጥ ደግሞ፣ የተቀደሰ ልብ እና ንጹህ አእምሮ ይኖረናል (ፊል. 1፡10)።
3. ሐቀኝነት፡- በግሪክ ቋንቋ ሐቀኛ መሆን የሚለው ቃል “በፀሐይ ብርሃን መፈረድ” ማለት ነው። ይህም ባህሪያችን ቅዱስ መሆን እንዳለበት ያሳየናል። “ክርስቲያኖች የሚያደርጉት ነገር ሁሉ እንደ ፀሐይ ብርሃን ግልጽ መሆን አለበት።”—ኤለን ጂ. ዋይት፣ ክርስቶስን ማንጸባረቅ፣ ገጽ 71። ይህ ጥቅስ ትክክለኛ ትርጉሙ ምንድን ነው? ተንኮለኛ መሆን ወይም ምንም ነገር በድብቅ ማድረግ የለብንም። ሕይወታችንና ድርጊታችን ግልጽ እና ሐቀኛ መሆን አለበት። ስለዚህ በጓዳችን አንድ ነገር ብለን፣ ከዚያም በአደባባይ ሌላ ነገር ማድረግ የለብንም። የግል ህይወታችንና በህዝብ ፊት የምንኖረው ኑሮ መመሳሰል አለበት።
4. ንጹህና ቅን ልቦና፡- ሰው በኢየሱስ ለማመን እንዲያዳግተው የሚያደርግ ማንኛውንም ነገር መናገርም ሆነ ማድረግ የለብንም።
5. የተቀደሰ ሕይወት የመኖር ኃይል፡- ያለ ኢየሱስ የተቀደሰ ሕይወት መኖር አንችልም። ጳውሎስ ስለዚህ ሃሳብ ሰፋ ባለ መልኩ ለሮሜ እና ለገላትያ ሰዎች በጻፈው ደብዳቤ ላይ ተናግሯል። በፊልጵስዩስ 3 ላይም ስለዚህ ጉዳይ ጽፏል። ኢየሱስ እስኪመጣ ድረስ ፍቅራችን “ከፊት ይልቅ እያደገ” ሊሄድ የሚችለው እንዴት ነው (ፊል. 1፡9)? ይህ የመጽሐፍ ቅዱስ እውነት ለክርስቲያን ሕይወት አስፈላጊ የሆነው ለምንድነው? 1 ቆሮ. 13፡1-8ን ያንብቡ።