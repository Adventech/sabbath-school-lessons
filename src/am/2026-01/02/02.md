---
title:  ህብረት በቤተ ክርስቲያን (ፊል. 1:3-8)
date:   04/01/2026
---



`ፊል. 1:3-8ን አንብበው የሚከተሉትን ጥያቄዎች ይመልሱ። ጳውሎስ የሚያመሰግንበት ምክንያት ምንድን ነው? በፊልጵስዩስ ላሉ ክርስቲያኖች ተስፋ ይሰጣቸው ዘንድ ምን ተናገረ? እርሱ የተናገራቸው ቃላት ዛሬም ለእኛ በጣም አስፈላጊ የሆኑት ለምንድን ነው?
`

ጳውሎስ እስረኛ ነበር። የታሰረውም በፊልጵስዩስ ከነበሩት ክርስቲያኖች በጣም ርቆ ነበር። ቢሆንም ጳውሎስ እጅግ ይጠነቀቅላቸው ነበር። በፊልጵስዩስ የነበረችነውን ቤተ ክርስቲያን የመሰረታት ጳውሎስ ነበር። ስለዚህ የጳውሎስ ልብ በዚያ በነበሩት ክርስቲያኖች ፍቅር የተሞላ ነበር። ለዚህም ነው “በክርስቶስ ኢየሱስ ፍቅር ሁላችሁን እንዴት እንድናፍቃችሁ እግዚአብሔር ምስክሬ ነው” ብሎ የተናገራቸው (ፊል. 1: 8)።

ጳውሎስ ስለ እነርሱ እግዚአብሔርን ያመሰግናል። የጳውሎስ የምስጋና ጸሎት፣ ኢየሱስ በሰማይ ስለኛ የሚሠራውን ሥራ እንድናስተውል ይረዳናል። ኢየሱስ ሊቀ ካህናችን ነው።

በብሉይ ኪዳን የቤተ መቅደስ አገልግሎት፣ ሊቀ ካህኑ የደረት ኪስ ይደርብ ነበር። በዚህ የደረት ኪስ ላይ 12 የዕንቁ ድንጋዮች ነበሩበት። ለ12ቱ የእስራኤል ነገዶች፣ ለእያንዳንዳቸው ስማቸው የተጻፈበት አንድ የዕንቁ ድንጋይ ነበራቸው። ስለዚህ ሊቀ ካህኑ የደረት ኪሱን ሲለብስ፣ ስማቸውን “በልቡ ውስጥ” ከመሸከም ጋር ተመሳሳይ ነበር (ዘጸ. 28፡29)። ከዚያም ስለ እነሱ ረድኤትን ለማግኘት ወደ እግዚአብሔር ይቀርብ ነበር።

የእኛ ሊቀ ካህን የሆነው ኢየሱስም የህዝቡን ስም በልቡ ተሸክሞታል። ከዚያም ለእኛ ረድኤትን ይቀበል ዘንድ ወደ አብ ይቀርባል። በፊል. 1፡3 ላይ፣ ጳውሎስ “ባሰብኋችሁ ጊዜ ሁሉ አምላኬን አመሰግናለሁ” ይላል። ይህ ጥቅስ ጳውሎስ ከፊልጵስዩስ ክርስቲያኖች ጋር የነበረውን የጠበቀ ወዳጅነት ያሳየናል። ጳውሎስ የኢየሱስን መከራ እንደ ተካፈለ ሁሉ (ፊል. 3፡10)፣ የፊልጵስዩስ ሰዎችም ከጳውሎስ ጋር መከራን ተቀብለዋል።

በተጨማሪም የፊልጵስዩስ ሰዎች የጳውሎስን አገልግሎት ደግፈዋል (ፊል. 4፡14, 15)። እርሱም ካመናችሁበት “ከፊተኛው ቀን እስከ ዛሬ ድረስ ወንጌልን በመስበክ አብራችሁ ሠርታችኋል” ይላቸዋል (ፊል. 1፡5)። ለዚህም ነው ጳውሎስ ስለ እነርሱ እግዚአብሔርን የሚያመሰግነው። ደግሞም “በደስታ” ይጸልይላቸው ነበር (ፊል. 1፡4)።

ጳውሎስ በወኅኒ በመታሰሩ አይተክዝም ነበር። የእስር ቤት ልምምዱን፣ እግዚአብሔርን የሚያመሰግንበት ጊዜ እንደነበር ተናግሯል። ጳውሎስ እስረኛ ሆኖ እንኳን፣ በወኅኒ ቤት ስለ ኢየሱስ መልካሙን የምሥራች ይናገር ነበር። በተጨማሪም ጳውሎስ መልካሙ የምሥራች የመጽሐፍ ቅዱስ እውነት መሆኑን አረጋግጧል። ጳውሎስ ባጭር ጊዜ ፍርድ ቤት እንደሚቀርብ ያውቅ ነበር። ሆኖም እርሱን ይበልጥ ያስጨንቀው የነበረው ከእስር ቤት መውጣቱ ሳይሆን፣ ወታደሮቹንና በወኅኒ ቤት ይጎበኙት የነበሩትን ሰዎች ማዳን ነበር። ጳውሎስን በሕይወት መኖሩ ወይም መሞቱ አላሳሰበውም ነበር። እግዚአብሔር በእርሱ በሚታመኑት ሁሉ ላይ የጀመረውን “መልካሙን ሥራ” እንደሚፈጽመው ያምን ነበር (ፊል. 1፡6)።