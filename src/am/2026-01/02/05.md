---
title:  በልብ ውስጥ እግዚአብሔር የሚሠራው ሥራ
date:   07/01/2026
---

`ጳውሎስ ከቆላስይስ ሰዎች ጋር የነበረው ግንኙነት ከፊልጵስዩስ ክርስቲያኖች ጋር ከነበረው ግንኙነት የተለየ ነበር። ጳውሎስ የቆላስይስ ሰዎችን ፊት ለፊት በአካል ካልተገናኙት ውስጥ ይመድባቸዋል (ቆላ. 2፡1)። ልክ እንደ ፊልጵስዩስ ሰዎች ሁሉ፣ ጳውሎስ በቆላስይስ ለነበሩት ክርስቲያኖች እግዚአብሔርን ያመሰግን ነበር። ሁልጊዜም ይጸልይላቸው ነበር። ጳውሎስ እግዚአብሔርን የሚያመሰግንባቸው ሦስት ነገሮች ምንድናቸው? ቆላ. 1፡ 4-8ን ያንብቡ።`

ጳውሎስ ስለ ሦስት ቅዱስ ተግባራት ወይም መልካም ባሕርያት ይናገራል፡- እምነት፣ ተስፋ እና ፍቅር። በሌሎች መልእክቶቹም ስለ እነዚህ ሦስት ነገሮች ተናግሯል (1 ቆሮ. 13፡13ን፣ 1 ተሰ. 1፡3ን እና 1 ተሰ. 5፡8 ያንብቡ)። ስለ እነዚህ ነገሮች የቆላስይስ ሰዎችን እንደማያመሰግን አስተውለዋል? የእነዚህ ሥጦታዎች ምንጭ አምላክ ስለሆነ፣ ጳውሎስ በሰማያት ያለውን አባቱን አመሰገነ። ያዕቆብ “በጎ ስጦታ ሁሉ ፍጹምም በረከት ሁሉ ከላይ ናቸው” ይላል (ያዕ. 1፡17)። እግዚአብሔር ለእኛ ያለውን ፍቅር ስንመለከት፣ በኢየሱስ እናምናለን (ኤፌ. 2፡4-8)። በኢየሱስ ስናምን ደግሞ፣ እግዚአብሔር ልባችንን በሰማያዊ ተስፋ ይሞላዋል። ጴጥሮስ ተስፋ እግዚአብሔር ለልጆቹ ከሚሰጣቸው በረከቶች አንዱ ነው ይላል። “ለሕያው ተስፋና ለማይጠፋ፥ እድፈትም ለሌለበት፥ ለማያልፍም ርስት እንደ ምሕረቱ ብዛት ሁለተኛ የወለደን የጌታችን የኢየሱስ ክርስቶስ አምላክና አባት ይባረክ፤ ይህም ርስት … ለእናንተ በሰማይ ቀርቶላችኋል” (1 ጴጥ. 1: 4)።

በተጨማሪም ጳውሎስ ምንጩ መጽሐፍ ቅዱስ ስለሆነ፣ መልካሙን የምሥራች ልንተማመንበት እንደምንችል ተናግሯል። መጽሐፍ ቅዱስ የእግዚአብሔር ቃል ነው (2 ቆሮ. 6፡7ን እና 2 ጢሞ. 2፡15ን ያንብቡ)። መጽሐፍ ቅዱስ በእርሱ በሚያምኑ ሰዎች ሕይወት ውስጥ ይሠራል (1 ተሰ. 2፡13)። ጌታ እንዲህ ይላል፡- “ቃሌ የምሻውን ያደርጋል፣ የላክሁትንም ይፈጽማል” (ኢሳ. 55፡11)። የኢየሱስ ተከታዮች ምሥራቹን በሚሰብኩበት ጊዜ፣ መንፈስ ቅዱስ የሰዎችን ልብ ይነካል። ህይወታቸውም ተለውጦ መልካም ይሆናል፤ ምክንያቱም ወንጌሉ “የሕይወት ቃል” ነውና (ፊል. 2፡16)። ወንጌሉ በአጭር ጊዜ ውስጥ ወደ ብዙ ቦታዎች ደርሷል። ኢየሱስ ከሞተ ከ30 ዓመታት በኋላ፣ ጳውሎስ ወንጌሉ “ከሰማይ በታች ባለው ፍጥረት ሁሉ ዘንድ ተሰብኳል” ብሎ ተናግሯል (ቆላ. 1:23)።

ሮማውያን የሰሯቸው መንገዶች ጉዞንና ተግባቦትን ቀላልና ፈጣን አድርገውት ነበር። ነገር ግን ለወንጌል ስርጭቱ ስኬት ዋንኛው ምክንያት የእግዚአብሔር ፍቅር ኃይል ነው።

የእግዚአብሔር ፍቅር አዲስ መንፈሳዊ ሕይወት ይሰጠን ዘንድ በወንጌሉ አማካኝነት ይሰራል (ያዕ. 1፡18፣ 1 ጴጥ. 1፡23፣ 2 ቆሮ. 5፡17)።