---
title:  በፊልጵስዩስ የነበረ አለመግባባት (ፊል. 2፡1-3)
date:   18/01/2026
---



`በቤተ ክርስቲያን ውስጥ አለመግባባትን የፈጠረው ምን ነበር? ጳውሎስ ችግሩን የሚፈታው ምንድን ነው አለ? ፊል. 2:1-3ን ያንብቡ።`


እርግጥ ነው በቤተ ክርስቲያን ውስጥ የነበረው ችግር ጳውሎስን አሳዝኖታል።

በፊልጵስዩስ የነበረችውን ቤተ ክርስቲያን የመሠረታት ጳውሎስ ስለነበር፣ ቤተ ክርስቲያኗን በጣም ይወዳት ነበር። አዎን በቤተ ክርስቲያን ውስጥ የነበረው ግጭት ልቡን አቁስሎታል። በሮም እንደነበሩት የቤተ ክርስቲያን መሪዎች ራስ ወዳድ ወይም ትዕቢተኞች እንዳይሆኑ ጳውሎስ የፊልጵስዩስን ሰዎች ያስጠነቅቃቸዋል (ፊል. 1፡16)።

እነዚህ መሪዎች የበለጠ የሚጨነቁት ፊተኛ ወይም ታዋቂ ለመሆን ነበር። የኢየሱስን ወንጌል ለመደገፍ ደንታ አልነበራቸውም።

ጳውሎስ ራስ ወዳድ የሆነ ልብ እንዳይኖረንና ትዕቢት እንዳያጠቃን ያስጠነቅቀናል (ገላ. 5፡20)። በተጨማሪም ያዕቆብ “ቅንዓትና አድመኛነት ባሉበት ስፍራ በዚያ ሁከትና ክፉ ስራ ሁሉ አሉ” ይላል (ያዕ. 3፡16)። የሚታበዩ ሰዎች ራሳቸውን ከሚገባቸው በላይ አስፈላጊ እንደሆኑ አድርገው ያስባሉ። ለዚህም ነው ጳውሎስ ለገላትያ ሰዎች በጻፈው ደብዳቤ ላይ “እርስ በርሳችን እየተነሣሣንና እየተቀናናን በከንቱ አንመካ” የሚለው (ገላ. 5: 26) ። ጳውሎስ እነዚህን ችግሮች ለመፍታት ማድረግ ስላለብን ነገሮች ይዘረዝራል፡-
1. የኢየሱስን ምሳሌ መከተል፡- ጳውሎስ በልብ ውስጥ ያሉ ኃጢአቶችን ድል

ለመንሳት የኢየሱስ ሕይወት እንዴት ያለ ሁነኛ ምሳሌ እንደሆነ ያሳያል።

2. ፍቅር፡- ኢየሱስ የእግዚአብሔርን ፍቅር ገልጦልናል። እርሱም “እኔ እንደ ወደድኋችሁ እርስ በርሳችሁ ትዋደዱ ዘንድ ትእዛዜ ይህች ናት” ይለናል (ዮሐ. 15፡12)።

3. ከመንፈስ ቅዱስ ጋር መተባበር፡- መንፈስ ቅዱስ የቤተ ክርስቲያን አባላትን ልብ ለልብ እንዲቀራረቡ ይረዳቸዋል። የቀደመችው ቤተ ክርስቲያን ይህንን የጠበቀ ህብረት ተለማምዳ ነበር (ሐዋ. 2፡42፣ ከ2 ቆሮ. 13፡14 ጋር ያነጻጽሩ)።
4. ትሁት ልብ፡- ኢየሱስ በህይወቱ ፍቅርንና ይቅር ባይነትን አሳይቷል (ማቴ. 9:36ን፣ ማቴ. 20:34ን እና ማር. 1:41ን ያንብቡ)። የመልካሙን ሳምራዊ (ሉቃ. 10፡33) እና የጠፋውን ልጅ (ሉቃ. 15፡20) ስዕላዊ ታሪኮች በመጠቀም ስለ ፍቅርና ይቅርታ አስተምሯል።

5. ርኅራኄ፡- ኢየሱስ በምድር ሲመላለስ ርኅሩኅ ነበር። የተከታዮቹም ሕይወት ርኅራኄን ሊያሳይ ይገባዋል (ሉቃ. 6፡36)።

6. ሰላም እና አንድነት፡- ጳውሎስ “በክርስቶስ ኢየሱስ የነበረ ይህ አሳብ በእናንተ ዘንድ ደግሞ ይሁን” እንዳለው እንዲሁ ልናደርግ ይገባል (ፊል. 2፡5)።