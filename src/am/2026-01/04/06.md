---
title:  የአምልኮ ሕይወታችን ምስጢር
date:   22/01/2026
---

`ኢየሱስ ሰው ለመሆን የተወው ምን ነበር? ሮሜ 8:3ን፣ ዕብ. 2:14-18ን እና ዕብ. 4፡15ን ያንብቡ።`

የእግዚአብሔር ልጅ የሆነው ኢየሱስ በመንፈስ ቅዱስ እርዳታ የሰው ልጅ ሆነ።

ይህ እንዴት ሊሆን ቻለ? ዘላለማዊ የሆነው አምላከ እንዴት ሟች ሊሆን ቻለ? ይህ ጳውሎስ “እግዚአብሔርንም የመምሰል ምሥጢር ያለ ጥርጥር ታላቅ ነው” (1 ጢሞ. 3፡16) ያለው ነው። የአምልኮ ሕይወታችን ምስጢርም ይሄው ነው።

በፊል. 2 ላይ ጳውሎስ ኢየሱስ ከእኛ እንደ አንዱ ይሆን ዘንድ ስላደረጋቸው ነገሮች ሰፋ አድርጎ ይናገራል።

1. “እርሱ በእግዚአብሔር መልክ” ይኖር ነበር (ፊል. 2፡6)። “በእግዚአብሔር መልክ” የሚለው ሀረግ ‘ሞርፌ’ ከሚለው የግሪክ ቃል የመጣ ነው። ‘ሞርፌ’ ኢየሱስ እግዚአብሔር መሆኑን ያሳያል (ከዮሐ. 1፡1 ጋር ያነጻጽሩ)።
2. “ሰማይን ለመተው መረጠ” (ፊል. 2፡7)። “የባሪያን መልክ ይዞ … ራሱን ባዶ አደረገ” (ፊል. 2:7)። እግዚአብሔር የሆነው ኢየሱስ ሥልጣኑንና ክብሩን ትቶ ሰው ሆነ። ኢየሱስ ሰይጣን ኃጢአት እንድንሠራ ሲፈትነን የሚሰማን ስሜት ይገባዋል።
3. “ራሱን አዋረደ” (ፊል. 2፡8)። ኢየሱስ ሰው መሆን ብቻ ሳይሆን አገልጋይ ሆነ። ኢየሱስን ከሉሲፈር ጋር ያነጻጽሩ። ኢየሱስ ለማገልገል መጣ፣ ነገር ግን ሉሲፈር የበላይ ለመሆን ፈለገ።
4. “ለሞትም ይኸውም የመስቀል ሞት እንኳ የታዘዘ ሆነ” (ፊል. 2፡8)። ኢየሱስ ይኖርበት በነበረው ዘመን እጅግ አስከፊው ሞት በመስቀል ላይ መሰቀል ነበር። ኢየሱስ ይህን ሞት ሊሞት መረጠ። እግዚአብሔር አብ እና ኢየሱስ የመስቀሉን ሞት አስቀድመው “የሰላም ምክር” በማድረግ አቅደውት ነበር (ዘካ. 6፡13)። ኢየሱስ በመስቀል ላይ ከመሞቱ ከብዙ መቶ አመታት በፊት አብ እና ኢየሱስ እቅዳቸውን ለእስራኤላውያን ገልጸውላቸዋል። በዓላማ ላይ ተሰቅሎ የነበረው እባብ የኢየሱስ ሞት ምሳሌ ነበር። ሙሴ ይህን እባብ ከናስ ሠርቶ በምድር ላይ ከፍ አድርጎ በዓላማ ላይ ሰቀለው። ይህ እባብ ኢየሱስ ወደዚህ ምድር መጥቶ የሚሰራውን የማዳን ሥራ ያሳይ ነበር (ዘኁ. 21፡9፣ ዮሐ. 3፡14)። ጳውሎስ “እኛ በእርሱ ሆነን የእግዚአብሔር ጽድቅ እንሆን ዘንድ ኃጢአት ያላወቀውን እርሱን ስለ እኛ ኃጢአት አደረገው” በማለት ገልጾታል (2 ቆሮ. 5:21)።
