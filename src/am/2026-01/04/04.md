---
title:  ራስን መግዛት
date:   20/01/2026
---

በዓለም ዙሪያ ያሉ ብዙ ኩባንያዎች ኮምፒውተሮችን ከሰው አእምሮ ጋር ለማገናኘት እየሞከሩ ነው። ልሂቃን ኮምፒውተሮችን በመጠቀም ሃሳባችንን ለመለወጥ ይፈልጋሉ። ከእነዚህ ፈጠራዎች መካከል አንዳንዶቹ ሰዎች በሽታን ይቆጣጠሩ ዘንድ ይረዷቸዋል ብለው ተስፋ ያደርጋሉ። በእርግጥም ጥሩ ሀሳብ ነው አይደል? ነገር ግን እነዚህ ኮምፒውተሮች የሰውን አእምሮ መጥፎ በሆኑ መንገዶች ለመቆጣጠር ጥቅም ላይ ሊውሉ እንደሚችሉ ያስቡ። በብዙ መንገዶች አእምሯችን ልክ እንደ ኮምፒውተር ነው የሚሰራው - የተሻለ ነው እንጂ። በየቀኑ አዳዲስ መረጃዎች፣ እውቀቶች እና ሀሳቦች ወደ አእምሯችን ይገባሉ። ይህም መረጃ ሀሳባችንን እና ባህሪያችንን ሊቀይረው ይችላል። ቴሌቪዥን በብዛት ስንመለከት፣ ሰዎች ምን እንደሚያደርጉ እና እንደሚያስቡ እናያለን። ብዙም ሳይቆይ እንደ ተዋናዮቹ ማሰብ እና ማድረግ እንጀምራለን። በተወሰነ መልኩ ሀሳባቸው በአእምሯችን ውስጥ “የተተከለ” ይመስላል።

` ኢየሱስ መንፈስ ቅዱስ አእምሮአችንን እንዲቆጣጠረው እንድንፈቅድለት ይፈልጋል (ሮሜ 8፡6)። አዎን መንፈስ ቅዱስ እንዲቆጣጠረን መፍቀድ እንችላለን። ያለዚያ የሰው ሃሳብ ይቆጣጠረናል (1 ቆሮ. 2፡11, 12)። አስተማሪያችን ማን ይሆን? ምንስ እየተማርን ነው? “እንደ ክርስቶስ ኢየሱስ ማሰብና ማድረግ” ማለት ምን ማለት ነው? (ፊል. 2:5ን ያንብቡ)`

ዞሮ ዞሮ ምን ማሰብ እንዳለብን የምንወስነው እኛ ነን። ግን ልባችንን መለወጥ አንችልም። ሊለውጠን የሚችለው እግዚአብሔር ብቻ ነው። መንፈስ ቅዱስ በልባችን ላይ “ንቅለ ተከላ” እንደሚያደርግ ሐኪም ነው። በልባችን ውስጥ ያለውን እናይ ዘንድ እንዲረዳን መንፈስ ቅዱስ የሚጠቀመው ኃይለኛ መሣሪያ መጽሐፍ ቅዱስ ነው።

“የእግዚአብሔር ቃል ሕያው ነውና፥ የሚሠራም፥ ሁለትም አፍ ካለው ሰይፍ ሁሉ ይልቅ የተሳለ ነው፥ ነፍስንና መንፈስንም ጅማትንና ቅልጥምንም እስኪለይ ድረስ ይወጋል፥ የልብንም ስሜትና አሳብ ይመረምራል” (ዕብ. 4:12)። ያለ መንፈስ ቅዱስ እርዳታ ትክክለኛ ማንነታችንን ማወቅ አንችልም። የገዛ ልባችን ያታልለናል (ኤር. 17፡ 9)። “ማታለል” ተብሎ የተተረጎመው የዕብራይስጥ ቃል “አኮቭ” ነው። ይህ ቃል እንድንሰናከልና እንድንወድቅ የሚያደርግ ጎርባጣ መንገድ ማለት ነው። መጽሐፍ ቅዱስ ይህንን ቃል የሚጠቀመው የራሳችንን ሐሳብ ልናምነው እንደማንችል ለማስረዳት ነው።

መጀመሪያ ልባችንና አእምሮአችን መለወጥ አለበት። “የእግዚአብሔር ፈቃድ እርሱም በጎና ደስ የሚያሰኝ ፍጹምም የሆነው ነገር ምን እንደ ሆነ ፈትናችሁ ታውቁ ዘንድ በልባችሁ መታደስ ተለወጡ እንጂ ይህን ዓለም አትምሰሉ” (ሮሜ 12፡2)።