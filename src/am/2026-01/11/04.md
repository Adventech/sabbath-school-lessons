---
title:  ኢየሱስን በትክክል ማወቅ
date:   10/03/2026
---

`ቆላ. 3:6-11ን ያንብቡ። በእነዚህ ቁጥሮች ውስጥ የጳውሎስ መልእክት ምንድነው?`

በቆላ. 3፡8 ላይ ያለው ቃል፣ ታላቅ ስለሆነው ከሞት ወደ ሕይወት ስለመለወጥ ይናገራል። “እንግዲህ በምድር ያሉቱን ብልቶቻችሁን ግደሉ” (ቆላ. 3፡5)። “አሁን ግን እናንተ ደግሞ ቍጣንና ንዴትን ክፋትንም፥ ከአፋችሁም ስድብን የሚያሳፍርንም ንግግር እነዚህን ሁሉ አስወግዱ” ይላል (ቆላ. 3: 8)። ሁሉም ቁጣ መጥፎ አይደለም። እግዚአብሔር በኃጢአት ላይ ይቆጣል፤ ኢየሱስም እንዲሁ (ማር. 3:5፣ ራእ. 6:16)።

የእግዚአብሔር ቁጣ ግን ቅዱስ ነው። ሰዎች ስለሆንን፣ መጽሐፍ ቅዱስ “ተቆጡ ኃጢአትንም አታድርጉ” በማለት ያስጠነቅቀናል (ኤፌ. 4፡26)። ለዚህም ነው ያዕቆብ “ስለዚህ፥ የተወደዳችሁ ወንድሞቼ ሆይ፥ ሰው ሁሉ ለመስማት የፈጠነ ለመናገርም የዘገየ ለቍጣም የዘገየ ይሁን፤ የሰው ቍጣ የእግዚአብሔርን ጽድቅ አይሠራምና” ብሎ የተናገረው (ያዕ. 1:19, 20)። አሮጌውን የኃጢአት ሕይወታችንን ትተነዋል (ቆላ. 3፡9)።

`ስለዚህ አንዳችን ለሌላችን መዋሸት የለብንም (ከዘሌ. 19:11, 18 ጋር ያስተያዩ)። ጳውሎስ ስለ አሮጌው ሰው ወይም ስለ አሮጌው ሕይወት ይናገራል። ያ ምን ማለት ነው? ያስ ከአዲሱ ሕይወት ጋር እንዴት ይነጻጸራል? ሮሜ 6፡6ን እና ኤፌ. 4፡22–24ን ያንብቡ።`

ለእኔነት ስንሞት፣ እግዚአብሔር አዲስ ሕይወት ይሰጠናል። በልባችን ውስጥ ሕጉን “ይጽፈዋል”። ያም ማለት እግዚአብሔር በልባችን ውስጥ ላለው ለሕጉ ፍቅር እንዲኖረን ያደርገናል (2 ቆሮ. 3፡4-18)። እንድንታዘዘውም ኃይል ይሰጠናል።

እነዚህ ምሳሌአዊ አገላለጾች የኢየሱስ ስንሆን፣ እርሱ ሕይወታችንን አዲስ እንደሚያደርገው እንድንገነዘብ ይረዱናል (2 ቆሮ. 5፡17)። “የፈጠረውንም ምሳሌ እንዲመስል እውቀትን ለማግኘት የሚታደሰውን አዲሱን ሰው ለብሳችሁታል” (ቆላ. 3:10)። “እርሱም የማይታይ አምላክ ምሳሌ ነው” (ቆላ. 1፡15)። ኢየሱስ ክርስቶስ እግዚአብሔር ማን እንደ ሆነ በሙላት ያሳየናል። መጽሐፍ ቅዱስ ደግሞ ስለ ኢየሱስ ያስተምረናል። ኢየሱስን ስናውቀው፣ እርሱን “እንመስል ዘንድ” ይለውጠናል (2 ቆሮ. 3፡18)። ከዚያም ፍጹም የሆነውን ውበቱንና ፍቅሩን የበለጠ እናሳያለን (2 ቆሮ. 2፡18)።

የኢየሱስ ስንሆን፣ ሀብታም ሆንን ድሃ፣ አይሁዳዊ ሆንን አልሆንን ልዩነት አያመጣም። ሁላችንም የእግዚአብሔር መንግሥት ዜጎች እንሆናለን (ቆላ. 3፡11)።