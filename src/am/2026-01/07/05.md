---
title:  ስለ እነዚህ ነገሮች አስቡ
date:   11/02/2026
---

እግዚአብሔር ልናስተውለው ከምንችለው በላይ የሆነ ሰላም ይሰጠናል። ይህ ሰላም ደግሞ “ልባችሁንና አሳባችሁን በክርስቶስ ኢየሱስ ይጠብቃል” (ፊል. 4፡7)።

መንፈሳዊ ሕይወታችንን መጠበቅ አለብን። በፊል. 4: 7 ላይ “ይጠብቃል” የሚለው ቃል የመጣው “ፍሩሬዎ” ከሚለው የግሪክኛ ቃል ነው። በግሪክ ቋንቋ ይህ ቃል ከተማን በቡድን ከጠላቶች የሚጠብቁ ወታደሮችን ለማመልከት ጥቅም ላይ ውሏል (2 ቆሮ. 11፡ 32ን ከሐዋ. 9፡24 ጋር ያመሳክሩ)።

`በልባችን ውስጥ ሰላም የመኖሩ ሌላው እጅግ አስፈላጊው ክፍል የእግዚአብሔርን ሕግ መታዘዝ ነው። “ሕግህን ለሚወድዱ ብዙ ሰላም ነው፥ ዕንቅፋትም የለባቸውም” (መዝ. 119:165)። ፊል. 4:8, 9ን ያንብቡ። በእነዚህ ጥቅሶች ውስጥ ጳውሎስ ለአንባቢዎቹ ምን ምክር ይሰጣል?`

በፊል. 4: 8, 9 ላይ ጳውሎስ አእምሯችንን በስድስት አስፈላጊ ነገሮች እንድንሞላ ይነግረናል። ጳውሎስ የእሱን ምሳሌ እንድንከተል ያደፋፍረናል። በተጨማሪም በዝርዝሩ ውስጥ ስላካተታቸው ነገሮች ስለ እያንዳንዳቸው ይናገራል። ስለሚከተሉት ነገሮች እንድናስብ ያበረታታናል፡-

1. እውነተኛ የሆነውን፡- ኢየሱስ ብዙውን ጊዜ ትምህርቱን የሚጀምረው “እውነት እላችኋለሁ” በማለት ነበር። መላው አዲስ ኪዳን እውነት ለእግዚአብሔር እጅግ አስፈላጊ እንደሆነ ይነግረናል (ሐዋ. 26:25ን፣ ሮሜ 1:18ን፣ 1 ቆሮ፣ 13:6ን፣ 2 ቆሮ. 4:2ን፣ ኤፌ. 4:15ን፣ 1 ጢሞ. 3:15ን፣ ያዕ. 1:18ን፣ 1 ጴጥ. 1:22ን እና 1 ዮሐ. 2:21ን ያንብቡ)።
2. ጭምትነት (ሐቀኝነት) ያለበትን፡- ኢየሱስን ስለምንወደውና እርሱ እውነት ስለሆነ፣ ሁልጊዜ ሐቀኛ መሆን አለብን (ከ1 ጢሞ. 3: 8, 11 እና ከቲቶ 2: 2 ጋር ያመሳክሩ)።
3. ጽድቅ (ትክክል) የሆነውን፡- እግዚአብሔር ሁልጊዜ ትክክል የሆነውን ስለሚያደርግ ቅዱስ ነው።
4. ንፁህ የሆነውን፡- ሀሳባችንና ባህሪያችን ንጹህ መሆን አለባቸው። የእግዚአብሔርን ቅዱስ ሕይወት በእምነት እንቀበላለን። ሕይወቱም ንጹሕ ያደርገናል (1 ዮሐ.3፡3ን ያንብቡ።)
5. ተወዳጅ የሆነውን (ፍቅር ያለበትን)፡- ይህ ቃል በተፈጥሮ ውስጥ ስለምናየው ውበት ይናገራል። እግዚአብሔር በምድር ላይ ብዙ ውብ ነገሮችን ፈጥሮአል።
6. መልካም የሆነውን፡- መልካም ሰው ደግ፣ ተንከባካቢ እና አፍቃሪ ነው።

እንዲሁም ሁልጊዜ አመስጋኝ ልንሆንባቸው ስለሚገቡን ነገሮች አስቡ።