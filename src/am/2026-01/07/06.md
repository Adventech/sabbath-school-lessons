---
title:  ለደስተኛ ሕይወት የጳውሎስ ምክር
date:   12/02/2026
---



`(ፊል. 4:10–13, 19) ፊል. 4:10–13, 19ን ያንብቡ። ጳውሎስ ደስተኛ እንድንሆን ምን ምክር ይሰጠናል?`


አስቸጋሪ ጊዜያት በሚከሰቱበት ጊዜ፣ በእርግጥ አስፈላጊ ስለሆኑ ነገሮች ማሰብ እንጀምራለን። ረሃብ፣ ህመም፣ ስቃይ እና ማጣት እግዚአብሔር ለሚሰጠን በረከቶች አመስጋኞች እንድንሆን ይረዱናል። ስናዝን ወይም ስንቸገር በእግዚአብሔር ላይ ያለን እምነት እንድንጸና ያደርገናል (ፊል. 4፡12)።

እንዲሁም የሚበቃ ወይም ከምንፈልገው በላይ ሲኖረን ሁሉንም ነገር በቅጽበት ልናጣ እንደምንችል ሁልጊዜ ማስታወስ አለብን (ምሳ. 23፡5ን ያንብቡ)። ኢዮብም ሆነ ጳውሎስ ስንወለድ ወደ ዓለም ከእኛ ጋር ምንም ነገር እንዳላመጣን ይነግሩናል። ስንሞትም ከእኛ ጋር ወደ መቃብር የምንወስደው ምንም ነገር የለም (ኢዮ. 1፡21፣ 1 ጢሞ. 6፡7)።

መጽሐፍ ቅዱስ አስደሳች ሕይወት መኖር እንድንችል አስደናቂ ተስፋዎችን ይሰጠናል። ጥቂቶቹን እንመልከት፡- •መዝ. 23፡1፡- “እግዚአብሔር እረኛዬ ነው፥ የሚያሳጣኝም የለም”። •ማቴ. 6፡32፡- “ይህ ሁሉ እንዲያስፈልጋችሁ የሰማዩ አባታችሁ ያውቃልና”። •1 ጴጥ. 5:7:- “እርሱ ስለ እናንተ ያስባልና የሚያስጨንቃችሁን ሁሉ በእርሱ ላይ ጣሉት”። •ፊል. 4፡19፡- “አምላኬም እንደ ባለ ጠግነቱ መጠን በክብር በክርስቶስ ኢየሱስ የሚያስፈልጋችሁን ሁሉ ይሞላባችኋል”።

በተጨማሪም መጽሐፍ ቅዱስ ከሁሉ የላቀውን ይህን ተስፋ ይሰጠናል፡- “ኃይልን በሚሰጠኝ በክርስቶስ ሁሉን እችላለሁ” (ፊል. 4፡13)። እግዚአብሄር እንዲረዳንና ኃይሉን እንዲሰጠን ብቻ ሳይሆን፣ እርሱ የሚበጀንን እንዲያደርግልንም ልንጠይቀው ይገባል።

እግዚአብሔር የሚከተሉትን ነገሮች እንዲሰጠን እና የተስፋ ቃሎቹንም እንዲፈጽምልን ልንጠይቀው እንችላለን፡-

•ቤተሰባችንን እና ጓደኞቻችንን እንዲያድናቸው (1 ጢሞ. 2፡3, 4)። •እምነታችንን ለማካፈል ድፍረት እንዲኖረን (ራዕ. 22፡17)። •ይቅር እንዲለን (1 ዮሐ. 1፡9)። •የእግዚአብሔርን ህግ ለመታዘዝ ኃይል እንዲኖረን (ዕብ. 13፡20, 21)። •የሚጠሉንንና የሚጎዱንን ሰዎች መውደድ እንድንችል (ማቴ 5፡44)። •ችግሮቻችንን ለመፍታት ጥበብ እንዲሰጠን (ያዕ. 1፡5)። •መጽሐፍ ቅዱስን እንድናስተውል ጥበብ እንዲሰጠን (ዮሐ. 8፡32)።