---
title:  ለእግዚአብሔር መኖር (ቆላ. 4:14, 15)
date:   25/03/2026
---



`ቆላ. 4:14, 15ን እና 2 ጢሞ. 4:10, 11ን ያንብቡ። ሉቃስ ከዴማስ የሚለየው እንዴት ነው? የተለየ የሆነውስ ለምንድን ነው?`


ዮሐንስ “ዓለምን ወይም በዓለም ያሉትን አትውደዱ፤ ማንም ዓለምን ቢወድ የአባት ፍቅር በእርሱ ውስጥ የለም” ይለናል (1 ዮሐ. 2:15)። ሉቃስ ለኢየሱስ የነበረው ፍቅር፣ እስከ ጳውሎስ የሕይወት ፍጻሜ ድረስ፣ ለጳውሎስ ታማኝ እንዲሆን አድርጎታል።

ዴማስ ግን እንደዚህ አልነበረም። ዴማስ በላይ በሰማይ ያለውን ከመውደድ ይልቅ፣ የዚህን ዓለም ነገሮች አብልጦ ይወድ ነበር። የሚከተሉትን ጥቅሶች ያንብቡ። ኢየሱስ ዳግም እስኪመጣ ስንጠብቅ ሳለ፣ እነዚህ ጥቅሶች ምን ምክር ይሰጡናል?

`1. ማር. 13፡32-37`

`2. ቲቶ 2፡11-14`


`3. 2 ጴጥ. 3፡10-14`


ኢየሱስም ሆነ ተከታዮቹ እንድንተጋና እንድንጠነቀቅ ደጋግመው ያስጠነቅቁናል።

ኢየሱስ ተመልሶ ስለሚመጣ፣ ሁልጊዜ ዝግጁ መሆን አለብን። ከተዘጋጀን፣ ምጻቱ ድንገት አይደርስብንም። የሚያሳዝነው ግን ብዙዎች ልክ ኢየሱስን ይከተሉት እንደነበሩት ሰዎች ይሆናሉ። ኢየሱስ እንዲተጉና እንዲጸልዩ ነግሯቸዋል (ማር. 14፡38)። ሆኖም ብዙ ሰዎች ዝግጁ ይሆኑ ዘንድ፣ እግዚአብሔር እንዲያደርጉ የሚጠይቃቸውን አይተገብሩትም።

የልባችሁ ትኩረት ምን ላይ ነው? ለዚህ ጥያቄ የምንሰጠው ምላሽ ለዳግም ምጽአቱ ዝግጁ እንደሆንን ወይም እንዳልሆንን ይነግረናል። ሁለት ጌቶችን ማገልገል አንችልም።

ኢየሱስን ወይም ሰይጣንን መምረጥ አለብን።

ኢየሱስ ለሎዶቅያ ቤተ ክርስቲያን በሰጠው መልእክት፣ ዝግጁ እንሆን ዘንድ ምን ማድረግ እንዳለብን ይነግረናል (ራዕ. 3፡14-22)። በመጀመሪያ ኃጢአታችንን መናዘዝ አለብን። በሁለተኛ ደረጃ ልባችንን ለኢየሱስ መክፈት አለብን። ኢየሱስ ሕይወታችንን ሙሉ በሙሉ እንዲቆጣጠረው ልንፈቅድለት ይገባል። በሦስተኛ ደረጃ እምነትና ፍቅር እንዲሰጠን ኢየሱስን መጠየቅ አለብን። ይህ እምነትና ፍቅር በእሳት እንደነጠረ ወርቅ ነው። ወርቅን በከፍተኛ ሙቀት ስታቀልጡት፣ ቆሻሻዎቹ ሁሉ ይወገዳሉ። ከዚያም ወርቁ ንጹህ ይሆናል። እሳት በህይወታችን የሚያጋጥሙንን መከራዎችና ፈተናዎች ሁሉ ያመለክታል። እነዚህ ፈተናዎች ከኃጢአት ጋር የምናደርገውን ተጋድሎ ለማሸነፍና ኃጢአትን ከልባችን ለማስወገድ ይረዱናል።