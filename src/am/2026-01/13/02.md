---
title:  ወንጌልን ስለ ማካፈል የምንማራቸው ትምህርቶች (ቆላ. 4:7-9)
date:   22/03/2026
---



ስለ ኢየሱስ የሚናገረውን መልካሙን የምሥራች (ወንጌል) ስለ ማካፈል ከጳውሎስ ብዙ እንማራለን። ጳውሎስ 13,400 ማይል (21,565 ኪሎ ሜትር) ያህል ተጉዟል። ይህ መረጃ አስደናቂ ነው ምክንያቱም ጳውሎስ አብዛኛውን ጉዞ ያደርግ የነበረው በእግር ነበር! አንዳንድ ጊዜ ደግሞ ጳውሎስ ታስሮ ነበር።

ጳውሎስ ቆሮንቶስንና ኤፌሶንን ጨምሮ በከተሞች ብዙ ጊዜ አሳልፏል። እነዚህም ከተሞች የንግድ ማዕከሎች ነበሩ። ጳውሎስ አገልጋዮችን ከእነዚህ ማዕከላት ወደ ትንንሽ ከተሞች ይልክ ነበር። እነዚህ አገልጋዮች ደግሞ በትንንሽ ከተሞች ውስጥ ይኖሩ ለነበሩ ሰዎች የኢየሱስን ወንጌል ይሰብኩ ነበር። በተጨማሪም ጳውሎስ የመሠረታቸውን አብያተ ክርስቲያናት ይጎበኝ ነበር። ጳውሎስ በእነዚህ አብያተ ክርስቲያናት ውስጥ የነበሩትን አዳዲስ ክርስቲያኖች በእምነታቸው እንዲበረቱ ለማድረግ ፈልጎ ነበር።

`ጳውሎስ ራሱ በአካል አብያተ ክርስቲያቱን መጎብኘት ሳይችል ሲቀር፣ ደብዳቤዎችን ይልክላቸው ነበር። በዚህ መንገድ የቤተ ክርስቲያን አባላት እርሱ እንደሚያስባቸውና እንደሚጠነቀቅላቸው ያውቁ ነበር። ቆላ. 4:7-9ን ያንብቡ። ከኤፌ. 6፡21 ጋር ያስተያዩ። ጳውሎስ በእነዚህ ጥቅሶች ስለ ቲኪቆስ የተናገረው ምንድነው? ጳውሎስ ቲኪቆስንና አናሲሞስን ወደ ቆላስይስ የላከበት ምክንያት ምን ነበር?`


ቲኪቆስና አናሲሞስ ለቆላስይስ ሰዎች ምን ዜና እንደነገሯቸው አናውቅም።

ጳውሎስ ከጻፈው መልእክት ተነስተን፣ ዜናው ተስፋን ይሰጣቸው ዘንድ የታለመ መሆኑን መናገር እንችላለን (ቆላ. 4፡7-9)። ቲኪቆስና አናሲሞስ ጳውሎስ በእስር ቤት ስለነበረው ቆይታ ተርከውላቸው ይሆናል። ይህ በጳውሎስና በአብያተ ክርስቲያናት መካከል የነበረው የመልእክት ልውውጥ አስፈላጊ ነበር። የጳውሎስ ደብዳቤዎች የቤተ ክርስቲያን አባላትን አንድ ለማድረግ ያግዙ ነበር።

ቲኪቆስ ማለት “እድለኛ “ ማለት ነው። ጳውሎስ ቲኪቆስን ያምነው ነበር።

ጳውሎስ ቲኪቆስ ታማኝ ሰባኪና አገልጋይ እንደነበረ ተናግሯል። ጳውሎስ ወደ ኢየሩሳሌም በሚያደርገው ጉዞ አብረውት እንዲሄዱ እሱንና ከእስያ አንድ ሌላ ሰው መርጦ ነበር (ሐዋ. 20፡4)። ጳውሎስና እነዚህ ሁለት ሰዎች በከተማው ለነበሩ ምስኪን ክርስቲያኖች ስጦታ አምጥተውላቸው ነበር። ቲኪቆስ ጳውሎስ በሮም በድጋሚ በታሰረበት ወቅት አብሮት ነበር። ከዚያም ጳውሎስ ቲኪቆስን በኤፌሶን የነበረችውን ቤተ ክርስቲያን እንዲረዳት ወደዚያ ላከው (2 ጢሞ. 4፡12)። በተጨማሪም ጳውሎስ ቲኪቆስን በቀርጤስ ወደነበረው ወደ ቲቶ ሊልከው አስቦ ነበር (ቲቶ 3፡12)። አናሲሞስም ከቲኪቆስ ጋር አብሮ ወደ ቆላስይስ ተጓዘ። አናሲሞስ ክርስቲያን የሆነው በሮም ከጳውሎስ ጋር ከተገናኘ በኋላ ነበር (1ኛ ትምህርትን ያንብቡ)። ጳውሎስ አናሲሞስም ታማኝ ክርስቲያን እንደነበረ ተናግሯል። በተጨማሪም ጳውሎስ በቆላስይስ ስለሚኖሩት ክርስቲያኖች ሕይወት ለማወቅ ፈልጎ ነበር። ቤተ ክርስቲያኗም በቀላሉ አንድ ሰው መልእክት አስይዛ ወደ ጳውሎስ መላክ ትችል ነበር። በዚህ መንገድ ጳውሎስ ለክርስቲያኖች የነበረውን ፍቅር በመግለጽ፣ በኢየሱስ ላይ የነበራቸው እምነት እንዲያድግ ረድቷቸዋል።