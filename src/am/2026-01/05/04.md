---
title:  ህያው መስዋዕት
date:   27/01/2026
---

`ፊል. 2:17ን፣ 2 ጢሞ. 4:6ን፣ ሮሜ 12:1, 2ን እና 1 ቆሮ. 11፡1ን ያንብቡ። እነዚህ ጥቅሶች ምን ያስተምሩናል?`

ጳውሎስ ለኢየሱስ መሞትን እንደማይፈራ አስቀድሞ ተናግሯል (ፊል. 1፡20- 23)። አሁን ደግሞ ጳውሎስ “በእምነታችሁ መሥዋዕትና አገልግሎት ተጨምሬ ሕይወቴ እንኳ ቢፈስ፥ ደስ ብሎኛል” ይላል (ፊሊ. 2፡17)። ይህ ምሳሌአዊ አነጋገር በብሉይ ኪዳን ጊዜ ይቀርብ ከነበረው የመጠጥ ቁርባን የተወሰደ ነው። የእግዚአብሔር ሕዝቦች ዘይትን፣ ወይንን ወይም ውኃን ለእግዚአብሔር መስዋዕት አድርገው ያፈሱ ነበር (ዘፍ. 35:14ን፣ ዘጸ. 29:40ን እና 2 ሳሙ. 23:15-17ን ያንብቡ)። ይህ መስዋዕት በአዲስ ኪዳን ማርያም የፈጸመችውን ድርጊት እንድናስታውስ ይረዳናል። ማርያም እጅግ ውድ የሆነ ሽቱ በኢየሱስ ራስና እግር ላይ አፈሰሰች (ማር. 14፡3-9፣ ዮሐ. 12፡3)። በእርግጥ የማርያም ስጦታ እውነተኛ የመጠጥ ቁርባን አይደለም። ሆኖም ስጦታዋ ኢየሱስን ምን ያህል እንደምትወደው ያሳየናል። ስለዚህ የማርያም ስጦታ ኢየሱስ ለኃጢአታችን በመስቀል ላይ ላቀረበው መስዋዕት ፍጹም የሆነ ምሳሌ ነው። ጳውሎስ እግዚአብሔርን በማገልገል ላይ እያለ ቢሰዋ ደስ ይለው ነበር። ሕይወቱም ለእግዚአብሔር እንደ መስዋዕት “ይፈሳል”።

በብሉይ ኪዳን ጊዜ፣ የእግዚአብሔር ህዝቦች ሌሎች ስጦታዎችን የሚያቀርቡት ከመጠጥ ቍርባን ጋር ነበር (ዘኍ. 15፡1-10፣ 28፡1-15ን ያንብቡ)። ስለዚህ የጳውሎስ ሕይወት የፊልጵስዩስ ሰዎች ከሚያቀርቡት ስጦታ ላይ እንደሚጨመር የመጠጥ ቁርባን ነበር።

ስጦታቸው ሕይወታቸው ነበር። የፊልጵስዩስ ሰዎች እግዚአብሔርን ለማገልገል ሙሉ ሕይወታቸውን ሰጥተው ነበር። ሕያው መስዋዕት ነበሩ (ሮሜ 12፡1)። የመጀመሪያዎቹ ክርስቲያኖች ከቤት ወደ ቤት እየሄዱ እምነታቸውን ያካፍሉ ነበር (ሐዋ. 5፡42)። መስማት ለሚፈልጉ ሁሉ ወንጌልን ተናገሩ። መጽሐፍ ቅዱስን ለማጥናት ሰዎችን ወደ ቤታቸው ይጋብዟቸው ነበር (ሐዋ. 12:12፣ 1 ቆሮ. 16:19፣ ቆላ. 4:15፣ ፊልሞና 1:1, 2)። ለምን እንዳመኑ ከመጽሐፍ ቅዱስ ምክንያታቸውን ያቀርቡ ነበር (ሐዋ. 17፡11፣ 18፡26፣ 1 ጴጥ. 3፡15)። የአድቬንቲስት እምነት ፈር ቀዳጆችም እንዲሁ ያደርጉ ነበር። እነሱ ቄሶች ሁሉንም ሥራ እንዲሠሩ አይጠብቁም ነበር። ወንጌልን ለጎረቤቶቻቸው ያካፍሉ ነበር። እምነታቸውንም እንዲሁ። የመጽሐፍ ቅዱስ ጥናቶችን ያካሂዱ ነበር። ቄሱ ተመልሶ ሲመጣ ያጠምቃቸው ዘንድ ሰዎችን ያዘጋጁ ነበር። ባጭሩ የአድቬንቲስት እምነት ፈር ቀዳጆች ሕያው መስዋዕት ነበሩ። እነሱ ያደረጉትን ማድረግ የለብንምን? 