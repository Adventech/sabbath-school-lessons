---
title:  እግዚአብሔር በልባችን እንዲኖር እና በህይወታችን እንዲሰራ መፍቀድ (ፊል. 2:12, 13)
date:   25/01/2026
---



ጳውሎስ ኢየሱስ ፍጹም ምሳሌያችን ነው ይላል። ኢየሱስ በልቡ ኩራት አልነበረበትም። እግዚአብሔርም ለህይወቱ ያዘጋጀውን እቅድ ታዘዘ። ጳውሎስ የፊልጵስዩስ ሰዎች ወንጌልን ከተቀበሉ በኋላ ስላሳዩት ታዛዥነት አመስግኗቸዋል (ሐዋ. 16:13-15, 32, 35ን ያንብቡ)። መታዘዛቸውንም እንዲቀጥሉ ነግሯቸዋል።

ጳውሎስ አሁንም የኢየሱስን ምሳሌ እንዴት እንደምንከተል ያመለክተናል።

`ለመዳን ወደ ኢየሱስ እንመጣ ዘንድ መስቀሉ እንዴት እንደሚያስተምረን ይገልጻል። ጳውሎስ “በፍርሃትና በመንቀጥቀጥ የራሳችሁን መዳን ፈጽሙ” ሲል ምን ማለቱ ነው? ፊል. 2:12, 13ን ያንብቡ።`


በፊል. 2፡12, 13 ላይ ጳውሎስ ስለ ወንጌል አዲስ ወይም የተለየ አስተምህሮ አልሰጠንም። በፊልጵስዩስ የሚገኘው መልካሙ የምሥራች፣ ጳውሎስ በሮሜ መጽሐፍና በሌሎች መልእክቶቹ ውስጥ የጠቀሰው ነው። ስለ አንድ ርዕስ በመጽሐፍ ቅዱስ ውስጥ ስናጠና፣ መከተል ያለብን አስፈላጊ መርህ አለ። መጽሐፍ ቅዱስ ስለ ርዕሰ ጉዳዩ የሚናገረውን ሁሉ ማጥናት አለብን። የዚህ ሳምንት ርዕሳችን እግዚአብሔር የሚያድነን እንዴት ነው የሚል ነው። ይህን ርዕስ በተሳሳተ መንገድ መረዳት ቀላል ነው። ስለዚህ ለመረዳት የሚያስቸግር ርዕስ ስናጠና፣ ከላይ የተጠቀሰውን አስፈላጊ መርህ መከተል አለብን ምክንያቱም ርዕሱን በደንብ እንድናስተውል ይረዳናልና። ሮሜ 3:23, 24ን፣ ሮሜ 5:8ን እና ኤፌ. 2፡8-10ን ያንብቡ። 

`እግዚአብሔር እንዴት እንደሚያድነን እነዚህ ጥቅሶች ምን ያስተምሩናል?`

እግዚአብሔር በፍቅሩና በምህረቱ እንደሚያድነን ምንም ጥያቄ የለውም።

ራሳችንን ማዳን አንችልም። የራሳችን መልካም ባህሪ ሊያድነን አይችልም። ማመን መቻላችን ራሱ የርሱ ስጦታ ነው። ይህንን ስጦታ የምናገኘው መንፈስ ቅዱስ በልባችን ውስጥ ሲሰራ ነው። መንፈስ ቅዱስ እንድናምን ይረዳናል። እግዚአብሔር አዲስ ልብ ሲሰጠን፣ ባህሪያችን ይለወጣል። ህጉንም መታዘዝ እንችላለን። የእግዚአብሔር መንፈስ ትክክለኛውን ነገር ለማድረግ እንድንመርጥ ይረዳናል። በተጨማሪም ኃጢአትን እምቢ እንድንል መንፈስ ቅዱስ ይረዳናል።

እግዚአብሔር በልባችን እንዲኖር ስንፈቅድለት፣ ሕይወታችንን ይለውጠዋል።

ከዚያም እግዚአብሔርን “በፍርሃትና በመንቀጥቀጥ (በአክብሮት)” መታዘዝ እንችላለን (ፊል. 2፡12)። ፊል. 2:12 እግዚአብሔርን ልንፈራው ይገባል ማለት ነው? በጭራሽ! እግዚአብሔር የእኛና ከእኛ ጋር መሆኑን ማስታወስ አለብን። እርሱ ሁልጊዜ ይጠነቀቅልናል። ስለዚህ እርሱን ልናከብረውና ልንታዘዘው ይገባናል (መዝ. 2፡11ን ያንብቡ።)