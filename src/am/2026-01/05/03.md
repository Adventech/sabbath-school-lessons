---
title:  በሌሊት የሚያበሩ ከዋክብት (ፊል. 2:15, 16)
date:   26/01/2026
---



በፊል. 2፡14 ላይ ጳውሎስ ለፊልጵስዩስ ሰዎች የለገሰው ምክር “ሳታንጐራጉሩ ክፉም ሳታስቡ ሁሉን አድርጉ” የሚል ነው። ሁላችንም የበኩላችንን ጥረት ሳናደርግ በቤተ ክርስቲያን ውስጥ ሰላምና አንድነት ሊኖር አይችልም። በቤተ ክርስቲያን ውስጥ ሰላምና አንድነት የሚኖረው ከኢየሱስ ጋር ግንኙነት ሲኖረን ነው። በተጨማሪም የእግዚአብሔር ቃል የሆነውን መጽሐፍ ቅዱስ መታዘዝ አለብን። ያኔ የኢየሱስ ሁነኛ ምስክሮች መሆን እንችላለን። እኛም “በዓለም እንደ ብርሃን እንታያለን” (ፊል. 2፡15)። መጽሐፍ ቅዱስን በቀላሉ ለመረዳት በተዘጋጀው የእንግሊዝኛው ትርጉም “በሌሊት እንደሚያበሩ ከዋክብት” እናበራለን ይላል። ከመንገድ መብራቶች እና ከተማዎች ስንርቅ፣ በሌሊት በሰማይ ላይ ያሉ ከዋክብትን በግልጽ እናያቸዋለን። የጠቆረው ሰማይ ከዋክብትን ደምቀው እንዲያበሩ ያደርጋቸዋል። ሕይወታችንም እንዲሁ ነው። በዙሪያችን ያለው ክፋት ይህችን ምድር ጨለማ ስፍራ ያደርጋታል። በዙሪያችን ያለው ክፋት ሲበዛ፣ ልክ እንደ ደማቅ ከዋክብት እናበራለን። 

`ሌሎች በዙሪያችን ካሉ እግዚአብሔርን ከማያውቁ ሰዎች እጅግ የተለየን መሆናችንን ያያሉ። ጳውሎስ እንደ እግዚአብሔር ልጆች ምን መሆን እንዳለብን ይናገራል? እኛስ ምን ማድረግ አለብን? ፊል. 2:15, 16ን ያንብቡ።`


የእግዚአብሔር ልጆች ስለሆንን የተቀደሰ ሕይወት መኖር አለብን። ያን ጊዜ “ያለ ነቀፋ የዋሆችም ነውርም የሌለባቸው የእግዚአብሔር ልጆች እንሆናለን” (ፊል. 2፡15)።

ኢዮብ የኖረው በዚህ መልኩ ነበር (ኢዮ. 1:1, 8ን፣ 2:3ን፣ 11:4ንና 33:9ን ያንብቡ)። የዋህ ሰው ንፁህ ልብ አለው። እንዲህ ያለ ሰው ማንንም አይጎዳም። ለዚህም ነው ኢየሱስ በእምነታችን ምክንያት ለሚያሳድዱን “እንደ ርግብ የዋሆች በመሆን” ማንንም አትጉዱ የሚለን (ማቴ. 10:16)። ጳውሎስ “ለክፉም የዋሆች እንድትሆኑ እወዳለሁ” ሲል ከክፉ ነገር ራቁ ማለቱ ነው (ሮሜ 16፡19)። የዜና አውታሮቻችን ብዙ ጊዜ አሰቃቂ ዘገባዎችን እና ታሪኮችን ያሳዩናል። ስለዚህ ዳዊት የተናገረው ዛሬም ልንከተለው የሚገባ ጠቃሚ መመሪያ ነው፡- “በዓይኔ ፊት ክፉን ነገር አላኖርሁም” ይላልና (መዝ. 101፡ 3)። እንደ እግዚአብሔር ሕዝቦች የተለየን ለመሆን መፍራት የለብንም። እምነታችን ከክፉ ነገር ይለየናል። በጨለማ ሰማይ ውስጥ እንደሚያበሩ ብርሃናት ማብራት አለብን (ፊል. 2፡15)። ይህንን ማድረግ የምንችልበት ብቸኛው መንገድ ክፋትን በመቃወምና እግዚአብሔርን በመታዘዝ ነው (ፊል. 2፡16)። 

`ምርጫዎቻችን የምንኖረው ለኢየሱስ ወይም ለዚህ ሕይወት እንደሆነ ያሳያሉ (ፊል. 2፡16ን፣ ከ1 ቆሮ. 9፡24-27 ጋር ያስተያዩ)። “መንጻት” ያለባቸው የሕይወትዎ ክፍሎች የትኞቹ ናቸው?`
