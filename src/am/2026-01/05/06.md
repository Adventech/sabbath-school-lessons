---
title:  እንደ አፍሮዲጡ የሆኑትን ሰዎች አክብሩ (ፊል. 2፡25-30)
date:   29/01/2026
---



`ጳውሎስ ስለ አፍሮዲጡ ምን አለ? አፍሮዲጡ ጠንካራ ክርስቲያን ሠራተኛ መሆኑን የሚያሳይ ምን ነገር አደረገ? ለምላሹ ፊል. 2:25-30ን ያንብቡ።`


ጳውሎስ ስለ አፍሮዲጡ ወደ ፊልጵስዩስ ሰዎች ከጻፈው መልእክት ውጭ በሌላ ቦታ ላይ አልተናገረም። ጳውሎስ ከተናገራቸው ቃላት ስለ አፍሮዲጡ ብዙ እንማራለን። አፍሮዲጡ የተባለው የግሪክ ሴት አማልክት ለሆነችው ለአፍሮዳይት ክብር ነው። የአፍሮዲጡ ስም ክርስቲያን ከመሆኑ በፊት የሐሰት አማልክትን ያመልክ እንደነበር ያሳየናል። አፍሮዲጡ ከጳውሎስ ጋር አብሮ እንደሠራ እናውቃለን። ይህም የሆነው በፊልጵስዩስ ሊሆን ይችላል። ጳውሎስ አፍሮዲጡን ከወታደር ጋር ያመሳስለዋል (ከፊል. 1፡27 ጋር ያነጻጽሩ)። እርግጥ ነው፣ አፍሮዲጡ መልካሙን የምሥራች ለማካፈል “ተጋድሏል”። አንዳንድ ጊዜ ልክ እንደ ወታደር አደጋ ይጋረጥበት ነበር። ሆኖም ለጌታ መስዋዕት ለመሆን አልፈራም ነበር (ፊል. 2፡30)። የፊልጵስዩስ ቤተ ክርስቲያንም የእነሱ መልእክተኛ ይሆን ዘንድ አፍሮዲጡን መርጣ ነበር። አፍሮዲጡ ጳውሎስን በእስር ቤት ጎብኝቶ የሚያስፈልገውን ሁሉ አሟላለት (ፊል. 2፡25)። በተጨማሪም የፊልጵስዩስ ሰዎች አፍሮዲጡ ለጳውሎስ ገንዘብ እንዲወስድለት ሰጡት (ፊል. 4፡18)። እነዚህ የገንዘብ ስጦታዎች አስፈላጊ ነበሩ። የሮም እስረኞች የራሳቸውን ምግብ፣ ልብስ፣ ብርድ ልብስና ሌሎች ቁሳቁሶችን መግዛት ነበረባቸው። ያለዚያ እነዚህን ነገሮች እንዲያሟሉላቸው በቤተሰቦቻቸው እና በጓደኞቻቸው ላይ ጥገኛ ይሆኑ ነበር (ከሐዋ. 24፡23 ጋር ያስተያዩ)። ጳውሎስ በሮም ለሁለተኛ ጊዜ የነበረውን የእስር ቆይታ ሊያገባድድ ተቃርቦ ሳለ፣ ጢሞቴዎስን ከክረምት በፊት እንዲመጣና ጳውሎስ በጢሮአዳ የተወውን በርኖስ (ኮት) እንዲያመጣለት ጠየቀው (2 ጢሞ. 4: 21, 13)። ጳውሎስ በቀዝቃዛው የድንጋይ ወኅኒ ቤት ውስጥ ይህ ወፍራምና የሱፍ ኮት ያስፈልገው ነበር። በተጨማሪም ጳውሎስ ደብዳቤውን ወደ ፊልጵስዩስ እንዲወስድለት አፍሮዲጡን ጠየቀው (ኤለን ጂ. ዋይት፣ የሐዋርያት ሥራ፣ ገጽ 479ን ያንብቡ)። በፊልጵስዩስ ቤተ ክርስቲያን ውስጥ ችግሮች ነበሩ (4ኛ ትምህርትን ያንብቡ)።

ስለዚህ ጳውሎስ አፍሮዲጡን ሊልከው ከሚፈልገው ጊዜ አስቀድሞ ቶሎ ወደ ፊልጵስዩስ ሰዎች መልሶ ላከው። ጳውሎስ ለፊልጵስዩስ ሰዎች አፍሮዲጡን በጌታ ደስታ እንዲቀበሉት ነገራቸው (ፊል. 2፡29)። ጳውሎስ የፊልጵስዩስ ሰዎች በእስር ቤት ውስጥ በመሆኑ ስለ እሱ እንዳይጨነቁ ማረጋገጥ ፈለገ። በተጨማሪም አፍሮዲጡ የኢየሱስን ምሳሌ ስለ ተከተለ የፊልጵስዩስ ሰዎች እንዲያከብሩት ነገራቸው (ፊል. 2፡6-11፤ ከሉቃ. 22፡25-27 ጋር ያስተያዩ)። “አክብሩ” ተብሎ የተተረጎመው የግሪክኛ ቃል በአዲስ ኪዳን ውስጥ ጥቂት ጊዜ ብቻ ጥቅም ላይ ውሏል፡- (1) ለሮማዊው ወታደር (ሉቃ. 7፡2)፣ (2) በበዓል ላይ ለነበሩት እንግዶች (ሉቃ. 14:8) እና (3) ለኢየሱስ (1 ጴጥ. 2:4, 6)።

አፍሮዲጡ በዚህ ልዩ ቡድን ውስጥ ተካትቷል። በሙሉ ልቡ ጌታን አገልግሏልና።