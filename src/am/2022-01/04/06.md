---
title:  ወንድም እንደ አርአያ
date:  20/01/2022
---

ኢየሱስ የሰውን ተፈጥሮ የወሰደበትና በመካከላችን የኖረበት ምክንያት አርአያችን(ምሳሌያችን) መሆን እንዲችል ነው፤ በእግዚአብሔር ፊት በትክክለኛው መንገድ የመኖር ምሳሌ ሊሆን የሚችል ብቸኛው እርሱ ነው።

`ዕብራውያን 12:1-4ን ያንብቡ። እንደ ሐዋርያው አነጋገር የክርስትና ህይወት ሩጫን መሮጥ ያለብን እንዴት ነው?`

በዚህ ጥቅስ ሐዋርያው በእምነታቸው ምሳሌ የሆኑ ሰዎች የዘረዘረበት መደምደሚያ ነው። ይህ ጥቅስ ኢየሱስን “የእምነታችን ጀማሪና ፈፃሚ” ብሎ ይጠራዋል። አርኬጎስ የሚለው የግሪክ ቃል “ቀዳሚ” ተብሎ ሊተረጎም ይችላል። ኢየሱስ የሩጫው ቀዳሚ የሆነው ከአማኞች ፊት በመሮጡ ነው። እንደውም ዕብራውያን 6:20 ኢየሱስን ከፊት ቀዳሚ ብሎ ይጠራዋል። “ፈፃሚ” የሚለው ቃል ኢየሱስ በእግዚአብሔር ማመንን እጅግ ንፁህ በሆነው መንገድ መተግበሩን ያመላክታል። ይህ ጥቅስ ኢየሱስ የኛን ሩጫ በስኬት መሮጡንና በእምነት መኖር ማለት ምን ማለት እንደሆነ በፍፅምና ያሳየው እርሱ መሆኑን ይገልፃል።

ዕብራውያን 2:13 ላይ “ደግሞም:እኔ በእርሱ እታመናለሁ፤ ደግሞም፦ እነሆኝ እኔን እግዚአብሔር የሰጠኝንም ልጆች” ይላል። በዚህ ቦታ ኢየሱስ እምነቱን በእግዚአብሔር ላይ ማድረጉን እየተናገረ ነው። ይህ ጥቅስ የኢሳያስ 8:17-18ን ኃሳብ ያስተጋባል።

ኢሳያስ እነዚህን ቃላት የተናገረው በሰሜን እስራኤላውያንና በሶርያ የመወረር ፍርሃት ውስጥ ባለበት ጊዜ ነበር (ኢሳ. 7:1-2)። የርሱ ማመን የንጉስ አሃዝን አለማመን ያሳብቃል (ኢሳ. 7:1-11)። የዳዊት ልጅ(ዘር) እንደመሆኑ ቀድሞውኑ እንደ ልጁ እንደሚጠነቀቅለት ቃል ገብቶለት ነበር። አሁን እግዚአብሔር ለአሃዝ የገባውን ቃል በምልክት ሊያረጋግጥለት ፈለገ። ሆኖም ንጉስ አሃዝ ምልክት መጠየቅ አሻፈረኝ ብሎ ወደ ሶርያውያን ንጉስ ቴልጌልፌልሶር “እኔ ባሪያህና ልጅህ ነኝ” (2 ነገስት 16:7) ብሎ መልዕክት ላከበት። እጅግ ያሳዝናል! አሃዝ የእግዚአብሔር ልጅ ከመሆን ይልቅ የቴልጌልፌልሶር ልጅ መሆንን መረጠ።

`ኢየሱስ ግን በእግዚአብሔርና ጠላቶቹን በእግሩ ስር እንደሚያደርግለት በገባው ቃል ታመነ (ዕብ. 1:13; ዕብ. 10:12-13)። እግዚአብሔር ተመሳሳይ ቃል ለኛ ገብቶልናል፤ ስለዚህ ኢየሱስ እንዳደረገው ልናምነው ይገባናል(ሮሜ 16:20)። በየዕለቱ በምንመርጣቸው ምርጫዎች በእግዚአብሔር ላይ መተማመንን መማር የምንችለውና መተማመናችንን የምናሳየው እንዴት ነው? ቀጥሎ በህይወትዎ የሚመርጡት ወሳኝ ምርጫ ምንድነው? ይህ ምርጫዎ በእግዚአብሔር መታመንዎን የሚያሳየው እንዴት ነው?`