---
title:  ተጨማሪ ሀሳብ
date:  21/01/2022
---

ዕብራውያን 2:13 ኢየሱስ ለአባቱ ስለወንድሞቹ  የሚናገረውን ኃሳብ ይዟል። “እነሆኝ እኔ እግዚአብሔር የሰጠኝም ልጆች” ዕብ. 2:13 ፓትሪክ ግሬይ ስለዚህ ሲናገር በዚህ ቦታ ኢየሱስ እንደ ወንድሞቹ ጠባቂ እንደተገለጠ ይናገራል። ቱቴላ ኢምፑቤረም የሚባለው የሮማውያን ስርዓት በቤቱ ውስጥ አባት ሲሞት “ታናናሾቹ አድገው ኃለፊነት መሸከም እስኪችሉ ድረስ ለታናናሾቹ እንክብካቤ ለማድረግና ውርሳቸውንም ለመጠበቅ ኃላፊነት የሚወስደው በአብዛኛው ታላቅ ወንድምየው ነው፤ በዚህም ታላቅ ወንድምየው በተፈጥሮ ለታናናሾቹ ማድረግ ያለበትን የመጠንቀቅ ደረጃ ከፍ ያደርገዋል።” የዕብራውያን መልዕክት እኛን እንደ ኢየሱስ ወንድምና እንደ ልጆቹ የገለፀበትን ምክንያት ይህ ያስረዳል። እንደ ታላቅ ወንድማችን ኢየሱስ ሞግዚታችን; ጠባቂያችንና አስተማሪያችን ነው።

“ክርስቶስ ወደ ምድር መጥቶ ሰብአዊ ስጋን የለበሰውና የሰው ወኪል ሆኖ የቆመው የሰው ልጅ ከሰይጣን ጋር ባለበት ትግል ከአብና ከወልድ ጋር የጠበቀ ግንኙነት ካለው እያንዳንዱን የህጉን ጥያቄ ሊታዘዝ እንደሚችል ለማሳየት ነው።” Ellen G. White, Selected Messages, book 1, p. 253 “በህይወቱና በትምህርቱ ኢየሱስ ከአባቱ የፈለቀውን ራስ ወዳድ ያልሆነ አገልግሎት በመስጠት ምሳሌ ሆነ። እግዚአብሔር ለራሱ አይኖርም። ዓለምን በመፍጠርና ሁሉንም ነገር በመደገፍ ሁልጊዜ ሌሎችን እያገለገለ ነው።

“እርሱ በክፎዎችና በበጎዎች ላይ ፀሐይን ያወጣልና፥ በጻድቃንና በኃጢአተኞችም ላይ ዝናቡን ያዘንባልና።” ማቴ. 5:45 ይህ አይነቱን አገልግሎት እግዚአብሔር ለልጁ ሰጥቶታል። ኢየሱስ የሰው ልጆች ራስ እንዲሆን የተሰጠው ማገልገል ማለት ምን ማለት እንደሆነ ምሳሌ ሆኖ ለማሳየት ነው።” ኤለን ጂ. ኋይት; የዘመናት ምኞት; ገፅ 649

**የመወያያ ጥያቄዎች**

`1. የዕብራውያን መልዕክት እንደሚነግረን ኢየሱስ ወንድማችን የሆነው እኛን ለማዳን ሲል ነው። እኛን ለማዳን አብ ያደረገውን ደግሞ እናስብ። ለዚህ አስደናቂ እውነት ጀርባን መስጠት እጅግ አሳዛኝ ስህተት የሚሆነው ለምንድነው?`

`2. ኢየሱስ እንደ እኛ “ከኃጢአት በታች ሊሆን የተሸጠ” (ሮሜ 7: 14) ሆኖ አለመወለዱ ለኛ ምን ይጠቅመናል? ስለ ሙሴ እናስብና ሙሴ እንደ እስራኤላውያኑ ባርያ አለመሆኑ ለእስራኤላውያኑ ምን ጠቀማቸው? በትንሹም ቢሆን የሙሴ ታሪክ ኢየሱስ ለኛ ያደረገውን እንድናስተውል የሚረዳን እንዴት ነው?`

`3. በኛ ህይወት ውስጥ መከራ ስላለው ሚና ጊዜ ወስደው ያስቡ። ምንም እንኳን አንዳንዴ መልካም ውጤት ቢያመጣም መከራ በራሱ መልካም ነገር እንደሆነ ማሰብ የሌለብን ለምንድነው?`