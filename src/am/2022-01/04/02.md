---
title:  ወንድም እንደ ቤዛ
date:  16/01/2022
---

`ዘሌዋውያን 25:25-27; 47-49ን ያንብቡ። በድህነት ምክንያት ንብረቱን ወይም ነፃነቱን ያጣውን ሰው ሊቤዠው የሚችለው ማነው?`

በሙሴ ህግ መሠረት አንድ ሰው እጅግ ድሃ ከመሆኑ የተነሳ ለመኖር ሲል ንብረቱን ወይም ራሱን መሸጥ ቢኖርበት ንብረቱን ወይም ነፃነቱን መልሶ የሚያገኘው የኢዮቤልዩ ዓመት በሆነው በሃምሳኛው ዓመት ነው። የኢዮቤልዩ ዓመት እዳዎች የሚሰረዙበት; ንብረቶች የሚመለሱበት እንዲሁም ባሪያዎች ነፃነታቸውን የሚያገኙበት “ታላቁ” የሰንበት ዓመት ነው። ሆኖም ሃምሳ ዓመት መጠበቅ ረዥም ጊዜ ነው። የሙሴ ህግ የቅርብ ዘመዱ የራሱን ንብረት ከፍሎ በእዳ የተያዘው ዘመዱን በፍጥነት መቤዠት(ነፃ ማውጣት) እንዲችል ያዘዘው ለዚያ ነው።

`ዕብራውያን 2:14-16ን ያንብቡ። በዚህ ጥቅስ ውስጥ ኢየሱስና እኛ የተገለፅነው እንዴት ነው?`

ይህ ጥቅስ እኛን የዲያብሎስ ባሪያ እንደሆንን ኢየሱስ ደግሞ ቤዛችን እንደሆነ ይገልፃል። አዳም በኃጢአት ሲወድቅ የሰው ልጅ በሰይጣን ኃይል ስር ወደቀ። በውጤቱም ኃጢአትን የመቋቋም ኃይል የለንም (ሮሜ 7:14-24)። ከዚህ የከፋው ደግሞ በመተላለፋችን ምክንያት ልንከፍለው የማንችል የሞት ቅጣት ተጥሎብናል(ሮሜ 6:23)። ስለዚህ የነበርንበት ሁኔታ ተስፋ ቢስ ነበር። ሆኖም ኢየሱስ የኛን ተፈጥሮ ወስዶ ልክ እንደኛ ስጋና ደም ሆነ። የኛ ቅርብ ዘመድ ሆኖ ተቤዠን። “ወንድሞቼ” ብሎ ሊጠራን አላፈረም (ዕብ. 2:11)። የኛን ተፈጥሮ በመውሰዱና እኛን በመዋጀቱ በአስገራሚ ሁኔታ መለኮታዊነቱን ገለጠ። በብሉይ ኪዳን የእስራኤል እውነተኛው ቤዛ የቅርብ ዘመዳቸው ያህዌ ነው (መዝ. 19:14; ኢሳ. 41:14; ኢሳ. 43:14; ኢሳ. 44:22; ኤር. 31:11; ሆሴ. 13:14)።

`ክርስቶስ ከእርስዎ ጋር መቅረቡን የበለጠ ጥልቅ በሆነ ሁኔታ መለማመድ የሚችሉባቸው መንገዶች የትኞቹ ናቸው? ይህንን ልምምድ ማግኘት ለእርስዎ እጅግ ጠቃሚ የሆነው ለምንድነው?`