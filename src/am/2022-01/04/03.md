---
title:  ወንድሞቼ ብሎ ሊጠራቸው አላፈረም
date:  17/01/2022
---

የእብራውያን መልዕክት እንደሚነግረን ኢየሱስ እኛን ወንድሞቼ ብሎ ሊጠራን አላፈረብንም (ዕብ. 2:11)። ከአብ ጋር አንድ መሆኑ እንዳለ ሆኖ ኢየሱስ የርሱ ቤተሰብ አካል አድርጎ አቅፎናል። ይህ አንድነት የዕብራውያን መልዕክት አንባቢዎች በዙሪያቸው ከነበሩት ማህበረሰብ ከደረሰባቸው ይፋዊ ነቀፋ ጋር ይለያያል (ዕብ. 10:33)።

`ዕብራውያን 11:24-26ን ያንብቡ። የሙሴ ውሳኔዎች ኢየሱስ ለኛ ያደረገውን የሚመስሉት በምን መልኩ ነው?`

ለሙሴ የፈርኦን የልጅ ልጅ ተብሎ መጠራት ምን ማለት እንደ ሆነ አስባችሁታል? በጊዜው በነበረው ኃያል ግዛት ውስጥ ከፍ ያለ ስፍራ የሚሰጠው ነበር። የእውቀትና የውትድርና ስልጠናን ስለወሰደ እጅግ ማራኪ ሰው ሆነ። እስጢፋኖስ ስለ እርሱ ሲናገር ሙሴ “በቃሉና በሥራው የበረታ ሆነ” (ሐዋ. ሥራ 7:22) ይላል። ኤለን ኋይትም ሙሴ ከግብጽ ወታደሮች የተመረጠውና ፈርኦን ደግሞ “ልጁ ያሳደገችው ይህ ልጅ እርሱን እንደሚተካው ያስብ ነበር” (የሃይማኖት አባቶችና ነቢያት ገፅ 245)። ሙሴ ግን እነዚህን በረከቶች ሁሉ ትቶ ካልተማሩትና አቅመቢስ ባርያዎች ከሆኑት ከእስራኤላውያን ጋር ለመቆም መረጠ።

`ማቴዎስ 10:32-33; 2 ጢሞ. 1:8; 12ንና ዕብራውያን 13: 12-15ን ያንብቡ። እግዚአብሔር ከኛ የሚጠይቀው ምንድነው?`

ለዕብራውያን መልዕክት አንባቢዎች አስቸጋሪ የነበረው ይህ ነው። ስደትና መገፋት ካጋጠማቸው በኋላ ብዙዎቹ በኢየሱስ ማፈር ጀመሩ። አንዳንዶቹም በተግባራቸው ኢየሱስን ከማክበር ይልቅ በግልፅ የማዋረድ አደጋ ውስጥ ወደቁ (ዕብ. 6:6)። ስለዚህ ጳውሎስ በተደጋጋሚ በእምነታቸው እንዲፀኑ ያበረታታቸዋል (ዕብ. 4:14; ዕብ. 10:23)።

እግዚአብሔር ኢየሱስን እንደ አምላካችንና እንደ ወንድማችን ሊያየው ይፈልጋል። እዳችንን ስለከፈለ ቤዛችን የሆነ ሲሆን “ልጁ በብዙ ወንድሞች መካከል በኵር ይሆን ዘንድ፥ አስቀድሞ ያወቀን የልጁን መልክ እንድንመስል”(ሮሜ 8:29)

`እንዴት መኖር እንዳለብን በማሳየት ወንድማችን ሆኗል። እኛን እንደ ወንድምና እህቶቹ ለማቀፍ ኢየሱስ መወሰን የነበረበትን ውሳኔ ለጥቂት ደቂቃዎች ያስቡ። ኢየሱስ ያደረገው ሙሴ ካደረገው በላይ ራስን ማዋረድ የሆነው ለምንድነው? ይህ እግዚአብሔር ለእኛ ስላለው ፍቅር ምን ያስተምረናል?`