---
title:  እንደ እኛ ስጋና ደም
date:  18/01/2022
---

የዕብራውያን መልዕክት እንደሚነግረን ኢየሱስ የሰውን ተፈጥሮ የለበሰው የእኛ ወኪል ለመሆንና ለኛ መሞት እንዲችል ነው(ዕብ. 2:9; 14-16; ዕብ. 10: 5-10)። የድነት ዕቅድ መሠረትና የዘላለም ሕይወት የማግኛ ብቸኛ ተስፋችን ይህ ነው።

`ማቴዎስ 16:17; ገላትያ 1:16; 1 ቆሮ. 15:50ና ኤፌ. 6: 12ን ያንብቡ። “ስጋና ደም” የሚለው አገላለፅ ከሰው ተፈጥሮ ከየትኛው ድክመት ጋር ይገናኛል?`

ሥጋና ደም የሚለው አገላለፅ የሰብዓዊ ዘርን ደካማነት (ኤፌ. 6:12); አለማስተዋል (ማቴ. 16:17; ገላ. 1:16) እና ሟች መሆን (1 ቆሮ. 15:50) የሚገልፅ ነው። የዕብራውያን መልዕክት ኢየሱስ “በሁሉ ነገር” ወንድሞቹን መሠለ ይላል(ዕብ. 2:17)። ይህ አገላለፅ ኢየሱስ ሙሉ በሙሉ ሰው ሆኗል የሚል ትርጉምን ይሰጣል። ኢየሱስ እንዲሁ መምሰል ብቻ ሳይሆን ሰው ሆኖ ከእኛ እንዳንዱ ሆኖ ነበር። በተጨማሪም መልዕክቱ ኢየሱስ ኃጢአት ከመሥራት አንፃር ከኛ የተለየ እንደሆነ ይናገራል። በመጀመሪያ ኢየሱስ ምንም ኃጢአት አላደረገም (ዕብ. 4:15)። በሁለተኛ ደረጃ ኢየሱስ የነበረው ስብዕና “ቅዱስ; ንፁህ; በኃጢአት ያልተበከለ; ከኃጢአተኞች የተለየ”(ዕብ. 7:26) ነበረ።

እኛ ክፉ ተፈጥሮ ነው ያለን። ለኃጢአት ባሪያ መሆናችን ጥልቅ በሆነው በራሳችን ተፈጥሮ ውስጥ ይጀምራል። እኛ “ሥጋውያን; ከኃጢአት በታች የተሸጥን” ነን (ሮሜ 7:14-20)። መልካሞቹን ሥራዎቻችንን እንኳን እኔነትና ሌሎች የኃጢአት መነሻ ምክንያቶቻችን ያበላሹብናል። ሆኖም የኢየሱስ ተፈጥሮ በኃጢአት አልተበላሸም ነበር። እንደዚህ መሆን ነበረበት። ኢየሱስ እንደኛ “ሥጋዊ ከኃጢአት በታች የተሸጠ” ቢሆን ኖሮ እርሱም አዳኝ ያስፈልገው ነበር። በተቃራኒው ኢየሱስ ሊያድነን መጥቶ ለኛ ሲል ራሱን በእግዚአብሔር ፊት “ነቀፋ የሌለበት” መስዋዕት አድርጎ አቀረበ(ዕብ. 7:26-28; ዕብ. 9:14)።

ከዚያም ኢየሱስ ለኃጢአታችን እንከን አልባ መስዋዕት ሆኖ በመሞት የሰይጣንን ኃይል አጥፍቶ ይቅር እንድንባልና ከእግዚአብሔር ጋር እንድንታረቅ መንገድን ከፈተ (ዕብ. 2:14-17)። በተጨማሪም በአዲሱ ኪዳን ተስፋ በገባው መሠረት ህጉን በልባችን በመፃፍ የፅድቅ ህይወት መኖር የምንችልበትን ኃይል በመስጠት ኢየሱስ የኃጢአትን ኃይል ሰበረ(ዕብ. 8:10)። ስለዚህ ኢየሱስ ጠላትን በማሸነፍና እኛን ሙሉ በሙሉ ነፃ በማውጣት “ህያው የሆነውን አምላክ”(ዕብ. 9:14) እንድናገለግል አስቻለን። ደግሞም የሰይጣን የመጨረሻው ጥፋት በመጨረሻው ፍርድ ጊዜ ይሆናል (ራዕይ ዮሐ. 20:1-3; 10)።

`በኢየሱስ በኩል የድል ተስፋ እያለንም ብዙዎቻችን በኃጢአት ውስጥ እየተንከባለልን ያለነው ለምንድነው? ምኑ ላይ ነው የተሳሳትነው? በክርስቶስ ባለን ከፍ ያለ ጥሪ ልክ መኖር የምንችለው እንዴት ነው?`