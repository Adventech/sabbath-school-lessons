---
title:  በመከራ ውስጥ ፍፁም መሆን
date:  19/01/2022
---

`ዕብራውያን 2: 10; 17; 18ንና ዕብራውያን 5:8-9ን ያንብቡ። በኢየሱስ ህይወት ውስጥ መከራ ምን ነበር?`

ሐዋርያው እንደሚናገረው እግዚአብሔር አብ ኢየሱስን “ፍፁም ያደረገው በመከራዎች ውስጥ ነው”። ይህ አገላለፅ አስደናቂ ነው። ፀሐፊው ሲናገር ኢየሱስ “የክብሩ መንጸባረቅና የባሕርዩ ምሳሌ” (ዕብ. 1:3) ሲሆን በተጨማሪም ኃጢአት አልባ; ነቀፋ የሌለበት; ያልረከሰና ቅዱስ ነው (ዕብ. 4:15; ዕብ. 7: 26-28; ዕብ. 9:14; ዕብ. 10:5-10)። ይህ ማለት ኢየሱስ ምንም አይነት የግብረገብ እንከን አልነበረበትም ማለት ነው። ሆኖም የዕብራውያን መልዕክት ኢየሱስ እኛን ማዳን እንዲችል ፍፁም በመሆኛ ሂደት ውስጥ እንዳለፈ ይናገራል። ኢየሱስ ፍፁም ሆነ ስንል የኛ አዳኝ እንዲሆን ብቁ ሆነ ማለት ነው።

1. ኢየሱስ በመከራ ውስጥ “ፍፁም የሆነው” የመዳናችን ራስ ለመሆን ነው (ዕብ. 2:10)። አብ ፍትሃዊ በሆነ መልኩ እንዲያድነን ኢየሱስ በመስቀል ላይ በመሞት መስዋዕት መሆን ነበረበት። ኢየሱስ ብቸኛው ፍፁም የሆነ መስዋዕት ነው። አምላክ እንደመሆኑ ኢየሱስ ፈራጅ ሊሆን ይችላል፤ ነገር ግን መስዋዕት በመሆኑ ምክንያት ሊያድነንም ይችላል።

2. ኢየሱስ መታዘዝን የተማረው በመከራ ውስጥ ነበር (ዕብ. 5: 8)። መታዘዝ ለሁለት ነገሮች አስፈላጊ ነበር። በመጀመሪያ መታዘዙ መስዋዕቱ ተቀባይነት እንዲያገኝ አስቻለው (ዕብ. 9:14; ዕብ. 10: 5-10)። በሁለተኛ ደረጃ በመከራ ውስጥ ማለፉ የኛ ምሳሌ እንዲሆን አስችሎታል (ዕብ. 5:9)። ኢየሱስ መታዘዝን “የተማረው” ከዚያ በፊት ተለማምዶት ስለማያውቅ ነው። አምላክ እንደመሆኑ ለማን መታዘዝ ይኖርበታል? እንደዘላለማዊ ልጅነቱና ከእግዚአብሔር ጋር አንድ እንደመሆኑ እንዲሁም የዩኒቨርስ ገዢ እንደመሆኑ ሌሎች ነበሩ እርሱን የሚታዘዙት። ስለዚህ ኢየሱስ ካለመታዘዝ ወደ መታዘዝ ሳይሆን ከሉዓላዊ ገዢነት ዝቅ ብሎ ወደ መገዛትና ወደመታዘዝ ነው የተሻገረው። የከበረው የእግዚአብሔር ልጅ ታዛዥ የሰው ልጅ ሆነ።

3. መከራዎች ኢየሱስ የሚራራና ታማኝ ሊቀካህን መሆኑን ገለጡ(ዕብ. 2:17-18)። መከራዎች ኢየሱስን የበለጠ ሩህሩህ አላደረጉትም። በተቃራኒው ከመጀመሪያውም እኛን ለማዳን በመስቀል ላይ ለመሞት የፈቀደው እርሱ መሃሪ(ሩህሩህ) ስለነበረ ነው(ዕብ. 10:5-10ን ከሮሜ 5:7-8 ጋር ያነፃፅሩ)። ሆኖም የኢየሱስ ወንድማዊ ፍቅር የተገለፀው በመከራዎቹ ውስጥ ነበር።

`ኃጢአት አድርጎ የማያውቀው ኢየሱስ መከራን ከተቀበለ እኛም እንደ ኃጢአተኝነታችን መከራን እንቀበላለን። የህይወትን አሳዛኝ ገፅታዎች እየተቋቋምን በተለያዩ ታላላቅ መንገዶች ፍቅሩን በገለፀልን አምላክ ላይ ተስፋንና መተማመንን ማግኘት የምንችለው እንዴት ነው?`