---
title:  ከእንግዳ አስተምህሮዎች ተጠንቀቁ
date:  23/03/2022
---

`ዕብራውያን 13:9ን; ዕብራውያን 2:9ን; ዕብራውያን 4:16ንና ዕብራውያን 6:19-20ን ያነፃፅሩ። ፀጋ የሚገኘው ከየት ነው? ልባችንስ የሚጠነክረው እንዴት ነው?`

በዕብራውያን 13:9 ላይ የተጠቀሰው በሀሰት ትምህርቶችና በምግቦች መካከል ያለው ግንኙነት ንፁህ በሆኑትና ባልሆኑት ምግቦች መካከል ስላለው ልዩነት የሚናገር አይመስልም። ለምን? በመጀመሪያ ጳውሎስ ንፁህና ንፁህ ስላልሆኑት ምግቦች እየተጨነቀ አልነበረም። በሐዋ. ሥራ 15 ላይ የቀደመችው ቤተክርስትያን አማኞች በፀጋ መዳናቸውንና(የሐዋ. ሥራ 15:7-11) ከምግብ ጋር የተያያዙ አንዳንድ መመሪያዎችን መከተላቸውን እንዲቀጥሉ(የሐዋ. ሥራ 15:19-20) አሳስባለች። ንፁህ የሆኑና ያልሆኑትን የሚዳስሰውና ሌሎቹ ህግጋት ከፀጋ ጋር የተቃረኑ አይደሉም። እንደውም ጳውሎስ እንደሚሞግተው አዲሱ ኪዳን ህጉን በልባችን ውስጥ አድርጓል(ዕብ. 8:10-12)። ሆኖም እሱ እያለ ያለው የኢየሱስ ታላቅ መስዋዕትና ካህናዊ ምልጃ በቤተመቅደሱ ሲካሄዱ ከነበሩት የእንስሳት መስዋዕቶችና የሌዋውያኑ ምልጃ የሚበልጥ መሆኑን ነው(ዕብ. 8:4-5; ዕብ. 10:1-18)።

በሁለተኛ ደረጃ ዓውዱን ስንመለከት ጳውሎስ እየወቀሳቸው ያለው አማኞች ከተወሰኑ ምግቦች መታቀባቸውን ሳይሆን ያንን የሚያደርጉት ፀጋን ለማግኘት በመሆኑ ነበር(ዕብ. 13:9)። ምናልባትም ፀጋን ያስገኛሉ ተብለው በሚታሰቡና የቤተመቅደሱ የእንስሳት መስዋዕቶች ርዝራዥ በሆኑ የአይሁድ ልማዶችና ምግቦች እንዳይሳተፉ እያስጠነቀቃቸው ይሆናል። ሆኖም ፀጋ በነዚህ ምግቦች አማካኝነት ሳይሆን በኢየሱስ ክርስቶስ መስዋእትና ምልጃ ብቻ ነው። አማኞች ሊመገቡት የሚገባቸው መስዋእት ያም የክርስቶስ መስቀል አላቸው(ዕብ. 13:10; ዮሐ. 6:47-58)።

በዕብራውያን መልዕክት ውስጥ ፀጋ የሚመጣው ከእግዚአብሔር ዙፋን ነው(ዕብ. 4:16)። በክርስቶስ በኩል የመጣው ይህ ፀጋ ከራሱ ከእግዚአብሔር ዙፋን ጋር የተሳሰረ ጠንካራ መልህቅ ነው(ዕብ. 6:19-20ን ከዕብ. 4:16 ጋር ያነፃፅሩ)። በክርስቶስ መስዋዕት አማካኝነት የምንቀበለው ይህ ፀጋ መፅናትንና እርግጠኝነትን ወደ ልባችን ያመጣል። ልብ በዚህ መልኩ ሲፀና በአዳዲስ ትምህርቶች አይወሰድም(ዕብ. 13:9)፤ ከእግዚአብሔርም መንገድ አይርቅም(ዕብ. 2:1)።

`በክርስቶስ ሙሉ መስዋዕት ላይ ጠለቅ ብለው ያስቡ። በዚህ መስዋዕት ላይ “ለመጨመር” እኛ የምንሠራቸው ሥራዎች በክርስቶስ ላይ ከተመሠረተው ወንጌልና ፀጋ ጋር የሚቃረነው ለምንድነው?`