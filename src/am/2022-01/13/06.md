---
title:  ከሰፈሩ ውጪ ወዳለው ኢየሱስ ሂዱ
date:  24/03/2022
---

`ዕብራውያን 13:10-14ን ከማርቆስ 8:34; ከማቴ. 10:38; ከሉቃስ 14:27ና ከገላ. 2:20 ጋር ያነፃፅሩ። ከሰፈሩ ውጪ ወዳለው ኢየሱስ መሄድ ማለት ምን ማለት ነው?`

ከበሩ ውጪ ያለው ቦታ ከሰፈሩ ሁሉ እጅግ የቆሸሸው ነበር። መስዋዕት የሚሆኑት እንስሳት ሆድ ዕቃዎች የሚቃጠሉት እዚያ ነው(ዘሌ. 4:12)። ለምፃሞች ከሰፈሩ ውጪ እንዲቀመጡ ይገደዱ ነበር(ዘሌ. 13:46)፤ እግዚአብሔርን የሚሳደቡና ሌሎች ወንጀለኞች የሚወገሩት እዚያ ነበር(ዘሌ. 24:10-16; 23; 1 ነገ. 21:13; የሐዋ. ሥራ 7:58)። እነዚህ መመሪያዎች የሚያሳስቡት እግዚአብሔር ያለው በሰፈሩ ውስጥ ብቻ እንደሆነ ነበር። ንፁህ ያልሆነ ነገር ሁሉ ወደ ውጪ ይጣል ነበር፤ ምክንያቱም እግዚአብሔር በውስጥ ያልነፃ ወይም ያልተቀደሰ ነገርን ማየት አይፈልግም(ዘሁ. 5:3; ዘዳ. 23:14)። ኢየሱስ በመስቀል ላይ የተሰቃየው ከኢየሩሳሌም ውጪ ነበር (ዮሐ. 19:1720)። በርሱ ላይ ሆኖ የነበረውን ሀፍረት ይህ ይበልጥ ያጎላዋል(ዕብ. 12:2)።

“የእግዚአብሔርን ስም ተሳድበሃል” ተብሎ በይፋ ጥፋተኛ ስለተባለ በእስራኤል ተገፍቶ ከግንቡ ውጪ ተገደለ (ማር. 14:63-64; ዘሌ. 24:11; 16)። ኢየሱስ ከሰፈሩ ውጪ እንደ ማፈሪያ ርኩስና ያልተቀደሰ ነገር ተጣለ (ዕብ. 12:2)። ሆኖም ጳውሎስ አማኞች እርሱ የተሸከመውን ነቀፌታ በመሸከም ከሰፈሩ ውጪ እንዲከተሉት ይመክራል (ዕብ. 12:2; ዕብ. 13:13)። ከግብፅ ብዙ ሃብት ይልቅ የክርስቶስን ስድብ ለመሸከም የመረጠው ሙሴ የተከተለው ይህንን መንገድ ነበር(ዕብ. 11:26)።

ተቃርኖ በሚመስል መልኩ የዕብራውያን መልዕክት እንደሚነግረን እግዚአብሔር ያለው ከሰፈሩ ውጪ ሆኗል። ኢየሱስን ከሰፈሩ ውጪ መከተል ስድቡን ወይም ነቀፌታውን ከመሸከም በተጨማሪ እስራኤላውያን ለወርቁ ጥጃ ከሰገዱ በኋላ ሙሴ የእግዚአብሔርን ድንኳን ከሰፈሩ ውጪ ሲያወጣው ህዝቡ “ጌታን እንደፈለገ” እርሱን መፈለግን የሚያካትት ነው(ዘፀ. 33:7)። ይህ ታሪክ እንደሚያስታውሰን ልክ እስራኤላውያን በወርቅ ጥጃው እንዳጋጠማቸው አማኝ ያልሆኑት ኢየሱስን ከካዱ አብንም እንደሚክዱ ማሳያ ነው (ዘፀ. 32:33)። ስለዚህ የስቃይና የሀፍረት መንገድ ወደ እግዚአብሔር የሚወስድ መንገድም ነው።

ጳውሎስ አንባቢዎች የእምነታቸው ጀማሪና ፈፃሚ የሆነውን ኢየሱስን እንዲከተሉ አሁን ያሉት መከራዎች ጊዜያዊና “የሰላምን ፍሬ እርሱም ጽድቅን የሚያፈሩ” እንደሆኑ እንዲያውቁ እየጋበዛቸው ነው(ዕብ. 12:11)። የተበላሸውን ከተማ ወይም ሰፈር ወደኋላ ትተው በእግዚአብሔር የተሠራችውንና የምትመጣውን ከተማ ለመፈለግ እየወጡ ነበር (ዕብ. 13:14; ዕብ. 11:10;16)።

`ለእርስዎ ኢየሱስን ከሰፈሩ ውጪ መከተል ማለት ምን ማለት ነው? በዙሪያዎ ባሉ ሰዎች መገፋትና ሀፍረትን ሊያመጡብዎ የሚችሉ የእምነት ህይወት ገፅታዎች የትኞቹ ናቸው?`