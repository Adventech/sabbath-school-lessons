---
title:  አብራችሁ ቀጥሉ
date:  29/12/2021
---

በእንደዚህ አይነት ሁኔታዎች ውስጥ ጳውሎስ አንባቢያን ምን እንዲያደርጉ መከራቸው? ለኛ ጥቅም በሚሆን መልኩ ከዕብራውያኑ ምን እንማራለን? ኤልያስ ከተስፋ መቁረጡ እንዲያገግም እግዚአብሔር እንዴት እንደረዳው እንመርምር።

`1 ነገስት 19:5-18ን ያንብቡ። እግዚአብሔር የአገልጋዩን የኤልያስን እምነት ለመመለስ ምን አደረገ?`

ከቀርሜሎስ በኋላ እግዚአብሔር ኤልያስን የያዘበት ሁኔታ አስደናቂ ነው ምክንያቱም እግዚአብሔር የተጎዱትንና እምነታቸውንም መልሰው ለማግኘት የሚታገሉትን በምን አይነት ጥበብና እንክብካቤ እንደሚይዛቸው ስለሚያሳይ ነው። እግዚአብሔር ለኤልያስ ብዙ ነገሮችን አድርጎለታል። መጀመሪያ ለስጋዊ ፍላጎቱ ተጠነቀቀለት። ምግብ እንዲበላና እረፍት እንዲያደርግም አዘጋጀለት። ከዚያም በዋሻው ውስጥ በትህትና “ኤልያስ ሆይ እዚህ ምን ታደርጋለህ? ብሎ በመጠየቅ ጌታ እንዴት እንደሚሰራና አላማውንም እንዴት እንደሚያሳካ በጥልቀት እንዲረዳ አገዘው።

እግዚአብሔር በንፋሱ፤በመሬት መንቀጥቀጡ ወይም በእሳት ውስጥ አልነበረም ነገር ግን በለስላሳው ድምጽ ውስጥ ነበረ። ከዚያም እግዚአብሔር ለኤልያስ ስራ ሰጠውና ማረጋገጫ ደግሞ ሰጠው።

`ዕብራውያን 2:1፤ ዕብ 3:12-14፤ ዕብ 5:11-6:3 እና ዕብ 10:19-25ን ያንብቡ። ጳውሎስ አማኞች ማድረግ ስላለባቸው ነገር ምን ምክር ሰጠ?`

በመላው ዕብራውያን መልዕክት ውስጥ አንባዎቹ ወደ ትክክለኛው ጥንካሬና እምነት እንዲመለሱ ሐዋርያው የሰጣቸውን መመሪያዎች እናገኛለን።አንደኛው ጉዳይ የተቸገሩ አማኞችን መርዳት ላይ ያተኮረ ነው። እንግዳ ተቀባዮች እንዲሆኑና የታሰሩትን በመጠየቅ የሚያስፈልጋቸውን በማሟላት እንዲረዷቸው ይመክራል። እግዚአብሔር እንደማይተዋቸው በማስታወስ እነርሱም ቸር እንዲሆኑ አስተምሯል(ዕብ.13:1-6)። በተጨማሪም ጳውሎስ ሲገስጻቸውና ሲያበረታታቸው ነበር።

ቀስ በቀስ እንዳይንሸራተቱ ሲያስጠነቅቃቸው(ዕብ.2:1)፤ “የማያምን ክፍ ልብ” እንዳይኖራቸው ሲያስጠነቅቃቸው የነበረ ሲሆን ስላመኑት ነገር ባላቸው ማስተዋል እንዲያድጉ ደግሞ አበረታቷቸዋል(ዕብ.5:11-6:3)። በቤተክርስትያን ፕሮግራሞች ላይ በቋሚነት መገኘት ሰላለው ጥቅምም ኃሳብ ሰጥቷል(ዕብ.10:25)። ለማጠቃለል እርስ በርስ በመበረታታት፤ፍቅርንና መልካም ስራን በማበረታታት አብረው እንዲቀጥሉ በመምከር እንዲሁም በነርሱ ፋንታ በሰማዩ ቤተ መቅደስ እያገለገለ ያለውን ኢየሱስን ከፍ በማድረግ አብራርቷል(ዕብ.8:1-2፤ዕብ.12:1-4)።