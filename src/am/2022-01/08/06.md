---
title:  አዲሱ ኪዳን የልብን ችግር የፈታ ነው
date:  17/02/2022
---

`ኤር. 31:33 እና ህዝ. 36:26-27 ላይ የሚገኙትን የአዲስ ኪዳን ተስፋዎች ያነፃፅሩ። በምን መንገድ ይዛመዳሉ?`

የመጀመሪያው የቃል ኪዳን ጽሁፍ በድንጋይ ፅላት ላይ በእግዚአብሔር ተፅፎ እግዚአብሔር ከህዝቡ ጋር ለገባው ቃል ኪዳን ምስክር እንዲሆኑ በታቦቱ ውስጥ ይቀመጥ ነበር (ዘጸ. 31:18፤ ዘዳ. 10:1-4)። በጽላቱ ላይ የተጻፈው ፅሁፍ ሊሰበር ወይም ሊወረወር ኤርሚያስ እንደተመለከተውም ሊቀደድ ወይንም ሊቃጠል የሚችል ነበር (ኤር. 36:23)። አሁን ግን እግዚአብሔር ህጉን በህዝቡ ልብ ውስጥ ይፅፈዋል። ልብ የሚወክለው ማስታወስ እና መረዳት የሚችለውን አይምሮአችንን ነው (ኤር. 3:15፤ ዘዳ. 29:4) በተለይም በንቃት የሚሰጡ ውሳኔዎችንም ይገልጽልናል (ኤር. 3:10፤ 29:13)።

ይህ የተስፋ ቃል እያንዳንዱ በቀላሉ ህጉን አውቆ ወደ ህጉ መድረስ እንደሚችል ማረጋገጫን አይሰጠንም። ከምንም በላይ አስፈላጊው ነገር በህዝቦች ልብ ውስጥ ትክክለኛውን ለውጥ ማምጣት መቻል ነው። እስራኤል ላይ ያለው ችግር ሀጢያታቸው “በብረት ብዕር እና በተሾለ እብነ በረድ… በልባቸው ጽላት ተቀርጾ” ተቀምጧል (ኤር. 17:1)። በልባቸው እልከኝነት ስለሚመሩ (ኤር. 13: 10 ኤር. 23:17) በጎ የሆነውን ነገር ማድረግ አይችሉም (ኤር. 13:23)። ኤርሚያስ እያወጀ ያለው ስለ ህጉ መለወጥ አይደለም ምክንያቱም የእስራኤል ችግር ህጉ ሳይሆን ልባቸው ነበር። እግዚአብሔር ለእስራኤል ስላደረገው ነገር በበጎነት የተሞላ ምላሽ በመስጠት ታማኝነታቸውን እንዲገልፁ ይፈልጋል ስለዚህ በታሪካዊ ዳራ ፍቅሩንና እንክብካቤውን በመግለፅ አስርቱን ትዕዛዛት ሰጣቸው (ዘፀ. 20:1-2)።

እግዚአብሔር ህጉን እንዲታዘዙ የፈለገው ለእነርሱ ምርጥ የሆነውን ነገር ሊሰጣቸው ስለሚሻ ነው፤ ከግብፃውያን ዘንድ በታላቅ ሀይል ነፃ ማውጣቱ ይህንን እውነታ ይገልፃል። መታዘዛቸው ምስጋናቸውን ከእርሱ ጋር ያላቸውን ግንኙነት የሚገልጹበት መንገድ ነው። ዛሬም ይህ ነገር ለኛም እውነት ነው። ኢየሱስ ለኛ በመሞት የገለፀው ፍቅር እና እንክብካቤ የአዲስ ኪዳን መክፈቻ ነው (ሉቃስ 22:20)። እውነተኛ መታዘዝ የፍቅር መግለጫ ሆኖ ከልብ ይመነጫል (ማቴ. 22:34-40)። መንፈስ ቅዱስ በአማኙ ህይወት ውስጥ ስለመኖሩ ማሳያው ይህ ፍቅር ነው። እግዚአብሔር በመንፈሱ በኩል ፍቅሩን አፈሰሰልን (ሮሜ 5:5) ይህም በፍቅር ይገለፃል (ገላ. 5:22)።

`ጥንታዊ እስራኤላውያን ስለ ክርስቶስ ሞት ሳይረዱ እግዚአብሔርን ሊወዱት ከተገባቸው እኛ ታዲያ ከእነርሱ በተሻለ ሁኔታ እግዚአብሔርን እንዴት አብልጠን አንወደው? መታዘዝ የፍቅርን እውነታ የሚገልፀው እንዴት ነው?`