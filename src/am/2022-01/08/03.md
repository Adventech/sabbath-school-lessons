---
title:  አዲስ እና የታደሰ
date:  14/02/2022
---

`ዕብ. 8:10-12ን ከዘዳ. 6:4-6፤ ዘዳ. 30:11-14 እና ኤር. 31: 31-34 ጋር ያነፃፅሩ። ስለ አዲሱ ኪዳን ባህሪ ምን የሚያስተምሩን ነገር አለ?`

በዕብራውያን መጽሐፍ የምናገኘው የአዲስ ኪዳን ተስፋ ወደ ኤርምያስ መጽሐፍ እንድንመለስ ያደርገናል። በኤርሚያስ መጽሐፍ መሠረት እግዚአብሔር በአዲስ ኪዳን በኩል የገባው የተስፋ ቃል አስቀድሞ በሙሴ በኩል ከእስራኤል ጋር የገባውን ቃል ኪዳን ዳግም ያደሰ ነበር (ኤር 31:3134)። ስለዚህ ኤርምያስ 31 የሚናገረው ስለ አዲስ ኪዳን ሳይሆን ቀድሞ ከእስራኤል ጋር ስለተገባው ኪዳን “መታደስ” ነው ብሎ መከራከር ይቻላል። እንደውም አዲስ ለሚለው ቃል የዕብራይስጥ አቻው “ሃዳሻህ” የሚል ሲሆን “መታደስን” ወይንም “ፍፁም አዲስነትንም” የሚገልፅ ነው።

የብሉይ ኪዳን ችግር ህዝቡ ህጉን መጣሱ (ዕብ. 8:8-9) ነው። ችግሩ ያለው ቃል ኪዳኑ ላይ ሳይሆን ህዝቡ ላይ ነበር። እስራኤል በተሰጠው ምሳሌ በኩል የመሲሁን መምጣት መመልከት ቢችሉ እና በእርሱ ላይ እምነታቸውን ማሳረፍ ቢችሉ ኖሮ ቃል ኪዳኑ አይፈርስም ነበር። እንደዛም ሆኖ በእስራኤላውያን ታሪክ የቃል ኪዳኑ ዓላማ የተፈፀመላቸው እና ህጉን በልቦናቸው ያደረጉ ብዙዎች ነበሩ (መዝ. 37:31፤ መዝ. 40:8፤ መዝ. 119:11፤ ኢሳ. 51:7)። አዲሱ ኪዳን የብሉይ ኪዳን መታደስ ስለሆነ በእርግጥም አዲስ ነው። ኤርምያስ የገለፀው “አዲስ ኪዳን” ሕዝቡ ክህደት ውስጥ በተደጋጋሚ በመውደቃቸው ምክንያት ከመማረካቸው አስቀድሞ ተጥሶ ዳግም ስለታደሰው የቃል ኪዳኑ ይዘት ብቻ እያሰበ አልነበረም። ህዝቡ ወደክህደት የገቡት ከእግዚአብሔር ጋር በገቡት ኪዳን ውስጥ ከነርሱ የሚጠበቀውን ስላላደረጉ ነበር (ኤር. 13:22)።

ስለዚህ እግዚአብሔር አዲስን ነገር ሊያደርግ ቃል ገባ (ኤር. 31:22)። ኪዳኑ “ከአባቶቻቸው ጋር” እግዚአብሔር እንደገባው ያለ ኪዳን አይሆንም (ኤር. 31:32)። በህዝቡ ታማኝነት ማጉደል የተነሳ በሙሴ በኩል እግዚአብሔር የሰጠው ቃል ኪዳን ተፈፃሚ ሊሆን አልቻለም። አሁን ኢየሱስ ለሚሻል ኪዳን ዋስ ስለሆነ (ዕብ. 7:22) እግዚአብሔር የእርሱን ቃል ኪዳን ይፈጽመዋል። እግዚአብሔር ህጉን አልለወጠም ወይንም ያስቀመጠውን መመዘኛ ዝቅ አላደረገም። በምትኩ ለቃል ኪዳኑ ዋስ እንዲሆን ልጁን ላከ (ዕብ. 7:22፤ ዕብ. 6:18-20)። ቃል ኪዳኑ ላይ በረከት ብቻ እንጂ እርግማን የሌለበት ኢየሱስ ፍጹም በሆነ ሁኔታ ስለፈፀመው ነው።

`2ጢሞ. 2:13ን ያንብቡ። እኛ ከሌሎችና ከእቅዶቻችንን ጋር ያለንን ግንኙነት ግምት ውስጥ ስናስገባ እግዚአብሔር ለህዝቡና ለእቅዱ ካለው ታማኝነት ምን የምንማረው ነገር አለ?`