---
title:  የአዲስ ኪዳን አስፈላጊነት
date:  13/02/2022
---

`ዕብ. 7:11-19ን ያንብቡ። አዲሱ ኪዳን ያስፈለገው ለምን ነበር?`

በዕብራውያን መጽሐፍ መሠረት በመልከ ጼዴቅ ሹመት ኢየሱስ ካህን ሆኖ መሾሙ አዲሱ ኪዳን ተመርቆ መከፈቱን ያመላክተናል። ብሉይ ኪዳን በሌዋውያን ክህነት በኩል የተሰጠ ነበር (ዕብ. 7:11)። የሌዊ ክህነት በእግዚአብሔር እና በእስራኤል መካከል አማላጅ ሆነው እንዲያገለግሉ ሲያደርጋቸው ህጉም ሌሎች ሰዎችን በሞላ ከክህነት ውጪ ያደርጋቸዋል። ጸሐፊው ሲደመድም የክህነቱ መለወጥ የክህነት ህጉ እንዲሁም ቃል ኪዳኑ መለወጡን (ዕብ. 7:12; 18-19) ያመላክታል።

የብሉይ ኪዳን ችግር ፍጹምነትን አለማጎናፀፉ ነበር (ዕብ. 7:11)። ጳውሎስ እየነገረን ያለው ስለ ሌዊ ክህነት እና ስለአገልግሎቱ (ስለ መስዋዕትነቱ; ስለ ማዕዱ ወዘተ) ነው። የእንስሳት መስዋዕትነቱ እውተኛና ሙሉ መንፃትም ሆነ ወደ እግዚአብሔር መድረስን ሊያመጡ አልቻሉም (ዕብ. 10:1-4; ዕብ. 9: 13-14; ዕብ. 10:19-25) የአዲሱ ኪዳን አስፈላጊነት እውነታ እግዚአብሔር ብሉይ ኪዳንን ለእስራኤል መስጠቱ ፍትሃዊ አይደለም የሚያስብል አይደለም የሌዋውያን እና የቤተ መቅደሱ አገልግሎት የታቀደው እስራኤላውያንን ከጣኦት ለመጠበቅ እና የወደፊቱን የየሱስ አገልግሎት ለማመልከት ነው። የዕብራውያን መጽሐፍ አጽንኦት ሰጥቶ የሚነግረን መስዋዕቱ “ሊመጣ ያለው የበጎ ነገር ጥላ ነው” (ዕብ. 10:1)

መስዋዕቱ ወደ ኢየሱስ በማመላከት ህዝቦቹ ተስፋቸውን እና እምነታቸውን “የዓለምን ሀጢአት የሚያስወግድ የእግዚአብሔር በግ” ላይ እንዲያደርጉ ነው (ዮሐ. 1:29ን ከኢሳ. 53 ጋር ያነፃፅሩ) ጳውሎስ ስለ ህጉ ሲናገር “ህግ ወደ ክርስቶስ የሚያመጣ ሞግዚታችን ነው” (ገላ. 3:24) ካለው ወይንም ደግሞ “የሚያምኑ ሁሉ ይጸድቁ ዘንድ ክርስቶስ የሕግ ፈጻሚ ነውና” (ሮሜ 10:4) ካለው ሀሳብ ጋር ተመሳሳይነት አለው። በሌላ አባባል፤ አስርቱ ትዕዛዛት በጎና ፍጹማን ቢሆኑም ጽናትን ግን ሊሰጡን አይችሉም (ሮሜ 3:20፤ ሮሜ 7:12-14)። ለጽድቅ የሚያስፈልገውን ፍፁማዊ መመዘኛ ይሰብካሉ እንጂ ጽድቅን አያመጡልንም። ልክ ፊትን በመስታወት ማየት የፊት ጉድፍን እንደማያስወግድ ማለት ነው። ፍጹም ፃድቅ ለመሆን የኢየሱስ ምትክነት ያስፈልገናል።

`ህጉ ሊያድነን ያልቻለው ለምንድነው? ደግሞስ ሁሉንም ህጎች ያለእንከን ብንጠብቅ እንኳን የማያድኑን ለምንድነው?`