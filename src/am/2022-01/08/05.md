---
title:  አዲሱ ኪዳን የሚሻል የተስፋ ቃል አለው
date:  16/02/2022
---

ከብሉይ ኪዳን የበለጠ ትልቅ ሽልማት ስላለው (ሰማያዊ ቤት፤ የዘላለም ህይወት ወዘተ) አዲሱ ኪዳን “የተሻለ የተስፋ ቃል” አለው ለማለት እንፈተን ይሆናል። እውነታው ግን እግዚአብሔር ለብሉይ ኪዳን አማኞችም ለእኛም የሚሰጠው ተመሳሳይ ሽልማትን ነው (ዕብ. 11:10፤ 13-16 ያንብቡ)። ዕብ. 8: 6 ላይ “ስለሚሻል የተስፋ ቃል” የሚናገረው ስለተለያዩ የተስፋ ቃል አይነቶች ነው።

በእግዚአብሔር እና በእስራኤል መካከል የነበረው ቃል ኪዳን በእርሱና በእስራኤል መካከል በግልፅ የተከናወነ የቃል ኪዳን ልውውጥ ነበር። እግዚአብሔር ቀዳሚውን እርምጃ ተራምዶ እስራኤልን ከግብጻውያን ነፃ አወጣና ወደ ተስፋይቱ ምድር እንደሚያደርሳቸው ቃል ገባላቸው።

`ዘጸ. 24:1-8 እና ዕብ. 10:5-10ን ያነፃፅሩ። በነዚህ ሁለቱ ቃል ኪዳኖች መካከል ያለው መመሳሰልና ልዩነት ምንድነው?`

በእግዚአብሔር እና በእስራኤል መካከል ያለው ቃል ኪዳን የተረጋገረጠው በደም ነው። ይህ ደም የተረጨው እግዚአብሔርን በሚወክለው በመሰዊያው ላይ እንዲሁም ህዝቡን በሚወክለው በአስራ ሁለቱ ምሰሶዎች ላይ ነበር። የእስራኤል ህዝቦች እግዚአብሔር የተናገረውን በሙሉ ለመታዘዝ ቃል ገቡ። ይህ መለኮታዊ ቃል ኪዳን ሲሆን እኛም ወደዚህ ኪዳን ስንገባ ይፈልግብናል። “የዘላለም ህይወት ጉዳይ ቀደምት ወላጆቻችን በሀጢአት ሳይወድቁ በገነት በነበሩበት ጊዜ እንደነበረው ሲሆን ይህም ለእግዚአብሔር ህግ ፍፁም መታዘዝና ፍጹም ጽድቅ ነው። የዘላለም ህይወት ከዚህ ከጎደሉ ቅድመሁኔታዎች ተሰጥቶ ቢሆን ኖሮ ዩኒቨርስ ሁሉ አደጋ ላይ ይጣል ነበር።

የኃጢአት መንገድ ተከፍቶ በውጤቱም ሀዘንና ምስቅልቅል ያለ ህይወት ዝንተአለም ሰፍኖ ይኖር ነበር።” ኤለን ጂ. ኋይት; ወደ ክርስቶስ የሚመራ መንገድ; ገፅ 57 (በአማርኛው) እግዚአብሔር የአዲሱን ኪዳን መጠይቅ ሙሉ በሙሉ በሚያሟላ መንገድ መለሰልን፤ ምክንያቱም አንድያ ልጁ መጥቶ የቃል ኪዳኑ ተስፋ በርሱ በኩል እንዲፈጸምና ፍጹም ህይወት በመኖሩ በእምነት ይህን ሁሉ እንድንቀበል አድርጎናል። የኢየሱስ መታዘዝ ለቃል ኪዳኑ ተስፋ ዋስትና ይሰጠናል (ዕብ 7:22)። እግዚአብሔር የቃል ኪዳኑን ባርኮት ለእርሱ ከሰጠው በኋላ እርሱ ደግሞ ለእኛ እንዲሰጠን ይጠበቅበታል።

በእርግጥም “በክርስቶስ” የሆኑ ሁሉ ለእርሱ በተገባው ቃል ኪዳን ሁሉ ሀሴትን ያደርጋሉ። በሁለተኛ ደረጃ ህጉን መጠበቅ እንድንችል እግዚአብሔር መንፈስ ቅዱስን ሰጥቶናል።

`ክርስቶስ ህጉ የሚጠይቀውን ጥያቄ በሙሉ ስለመለሰ ተስፋዎቹ ለእኛም ስለመፈፀማቸው ጥርጥር የለንም። ይህ 2 ቆሮ. 1:20-22 ያለውን ክፍል እንድናስተውል እንዴት ያግዘናል? በዚህ ስፍራ ላይ የምናገኘው አስደናቂ ተስፋ ምንድነው?`