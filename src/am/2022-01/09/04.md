---
title:  የኢየሱስ ፍፁም መስዋዕት
date:  22/02/2022
---

`ዕብራውያን 7:27ንና ዕብራውያን 10:10ን ያንብቡ። በነዚህ ጥቅሶች ውስጥ የኢየሱስ መስዋዕት የተገለፀው እንዴት ነው?`

“በአገልግሎት እንዳይቀጥሉ ሞት ስለከለከላቸው ዘሌዋውያን ካህናቱ ቁጥራቸው ብዙ” ሲሆን(ዕብ. 7:23) ዘላለም ከሚኖረውና ዘላለማዊ ክህነት ካለው ከኢየሱስ ጋር በንፅፅር ተቀምጧል(ዕብ. 7:24-25)። ዘሌዋውያን ካህናቱ በየዕለቱ በየዓመቱ “የአምላኪውን ህሊና የማያነፁ”(ዕብ. 9:9; ዕብ. 10:1-4) መስዋዕቶችንና ስጦታዎችን ያቀርቡ ነበር። ኢየሱስ ግን አንድ ጊዜ ራሱን የማያዳግም መስዋዕት አድርጎ በማቅረብ (ዕብ. 10:10-14) ህሊናችንን በማንፃት(ዕብ. 9:14; ዕብ. 10:1-10) ኃጢአታችንን አስወግዶልናል(ዕብ. 9:26)። የኢየሱስ መስዋዕት ከእንስሳቱ መስዋዕት የሚበልጠው እርሱ የእግዚአብሔርን ፈቃድ ሙሉ በሙሉ የፈፀመ የእግዚአብሔር ልጅ ስለሆነ ነው(ዕብ. 7:26-28; ዕብ. 10:5-10)። የኢየሱስ መስዋዕት ለአንዴና ለመጨረሻ ጊዜ መሆኑ የተለያዩ ትርጓሜዎች ይኖሩታል።

በመጀመሪያ የኢየሱስ መስዋዕት ሙሉ በሙሉ ውጤታማና በሌሎች ሊበለጥ የማይችል መስዋዕት ነበር። የሌዋውያኑ መስዋእቶች ውጤታማ ስላልነበሩ መደጋገም ነበረባቸው፤ “ፍፁም ሊያደርጋቸው ቢችል ኖሮ መስዋዕት ማቅረቡን ይተዉት አልነበረምን? (ዕብ. 10:2)። በሁለተኛ ደረጃ በብሉይኪዳን የነበሩት የተለያዩ አይነት መስዋዕቶች በሙሉ ፍፃሜያቸውን ያገኙት በመስቀሉ ነው። ስለዚህ ኢየሱስ እኛን ከኃጢአት ማንፃት(ዕብ. 9:14) ብቻ ሳይሆን ኃጢአትን ከህይወታችን አውጥቶ በመጣል ቅድስናንም ይሰጠናል(ዕብ. 10:10-14; ዕብ. 9:26)። ካህናቱ ህዝቡን ወክለው በቤተመቅደሱ ውስጥ በእግዚአብሔር ፊት ከመቆማቸው በፊት መንፃትና ራሳቸውን ቀድሰው መስጠት ነበረባቸው(ዘሌዋውያን 8;9)።

የኢየሱስ መስዋዕት በድፍረት በእግዚአብሔር ፊት እንድንቀርብና(ዕብ. 10:10-14) እንደ “ንጉስ ካህናት” እንድናገለግለው(ዕብ. 9:14; 1ጴጥ. 2:9) ያነፃናል እንዲሁም ይቀድሰናል(ዕብ. 10:10-14)። በመጨረሻም የኢየሱስ መስዋዕት ለመንፈሳዊ ህይወታችን ምግብን ይሰጠናል። ተመልክተን ልንከተል የሚገባንን ምሳሌ ይሰጠናል። ስለዚህ የእብራውያን መልዕክት አይናችንን በኢየሱስ ላይ በተለይም በመስቀሉ ላይ ወደተካሄዱት ክስተቶች ተመልክተን ምሳሌውን እንድንከተል ይጋብዘናል (ዕብ. 12:1-4; ዕብ. 13:12-13)።

`መስቀሉ እግዚአብሔር በኛ ላይ የሚያፈሳቸው በረከቶች ሁሉ መሠረት ነው። ከኃጢአት መንፃትን; ለማገልገል መቀደስንና ለዕድገት ምግብን ይሰጠናል። በኢየሱስ የተሰጠንን ልምምድ በተሻለ መልኩ መለማመድ የምንችለው እንዴት ነው?`