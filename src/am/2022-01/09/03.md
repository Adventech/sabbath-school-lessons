---
title:  የተለያዩ አይነት መስዋዕቶች
date:  21/02/2022
---

የኢየሱስ ሞት ለኃጢአታችን ይቅርታን ወይም ስርየትን አስገኝቶልናል። የኃጢአት ስርየቱ ኪዳኑን ለመተላለፋችን የሚገባንን ቅጣት ከመሰረዝ በላይ ነው። ሌሎች አስፈላጊ ይዘቶችም ነበሩት። የእስራኤላውያኑ የመስዋዕት ስርዓት አምስት አይነት መስዋዕቶች የነበሩት ለዚያ ነው። እያንዳንዱ መስዋዕት የክርስቶስን መስቀል የበለፀገ ትርጉም ለመግለፅ ያገለግል ነበረ።

`ኤፌሶን 3:14-19ን ያንብቡ። ጳውሎስ እንዲፀለይ የጠየቀው ስለምን ነበር?`

የሚቃጠል መስዋዕት እንስሳው ሙሉ በሙሉ በመስዋዕቱ ላይ ተቃጥሎ የሚያልቅበት ነው(ዘሌዋውያን 1)። ይህም ለኛ ሲል ሙሉ በሙሉ ህይወቱን ያጣውን ኢየሱስን ይወክል ነበር። ስርየት የኢየሱስን ሙሉ መሰጠት የሚጠይቅ ነው። ከእግዚአብሔር ጋር እኩል የነበረ ቢሆንም “የባርያን መልክ በመያዝ ራሱን ባዶ አደረገ” (ፊል. 2:5-8)። የእህል ቁርባን (መስዋዕት) እግዚአብሔር ለህዝቡ ምግብን ስለሰጠ የምስጋና ስጦታ ነበር (ዘሌዋውያን 2)። የዘላለም ህይወት ያገኘንበትንና “የህይወት እንጀራ” የሆነውን ኢየሱስንም ይወክል ነበር (ዮሐ. 6:35; 48)።

የደህንነት ወይም የህብረት መስዋዕት እግዚአብሔር ስለሰጠው ደህንነት ከወዳጆችና ከቤተሰቦች ጋር አብሮ መመገብን የሚያሳይ ነው። በመስዋዕቱ ሰላምን ለኛ የሰጠውን ክርስቶስን ይወክላል (ኢሳ. 53:5; ሮሜ 5:1; ኤፌ. 2:14)። ደግሞም ስጋውንና ደሙን በመጠጣት በኢየሱስ መስዋዕት አብረን መካፈል እንዳለብን ያስተምረናል (ዮሐ. 6:51-56)። የኃጢአት መስዋዕት ለኃጢአት ስርየት የሚገኝበት ነበር (ዘሌ. 4:1-5:13)።

ይህ መስዋዕት መቤዥትን ለማምጣት(ዘሌ. 17:11) የሚሞተውን የእንስሳውን ህይወት የሚወክለውን ደም ሚና ያሳያል። ይህም ከኃጢአታችን የዋጀንን የኢየሱስን ደም ያመላክት ነበር (ማቴ. 26:28; ሮሜ 3:25; ዕብ. 9:14)። ለበደል መስዋዕት (ዘሌ. 5:14 - 6:7) የካሳ ክፍያ መክፈል በሚቻልባቸው ጉዳዮች ይቅርታን ያሰጡ ነበር። ይህም የእግዚአብሔር ምህረት ለበደልናቸው ሰዎች ካሳን ከመክፈል ነፃ እንደማያደርገን ያስተምረናል።

የቤተመቅደስ መስዋዕቶቹ የመዳን ልምምድ ኢየሱስን እንደ ምትክ ከመቀበል በላይ እንደሆነ ያስተምሩናል። ከርሱ ልንመገብ; እርሱ ያካፈለንን ለሌሎች ልናካፍልና ለበደልናቸው ሰዎች ካሳን ልንከፍል እንደሚገባን ያስተምሩናል።