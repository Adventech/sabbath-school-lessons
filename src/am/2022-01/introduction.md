### አዘጋጅ: ፕሮፌሰር ፌሊክስ ኮርቴዝ ትርጉም: በበረከት እና ብሩክ ፈለቀ

ይህ የጎልማሶች ሰንበት ትምህርት የመጽሐፍ ቅዱስ ጥናት መምሪያ የሚዘጋጀው በሰባተኛ ቀን አድቬንቲስት ቤተ ክርስቲያን ዋና መስሪያ ቤት በሆነው በጀነራል ኮንፍረንስ ውስጥ ሆኖ፤ የጎልማሶች የመጽሐፍ ቅዱስ ጥናት መምሪያን በሚያዘጋጀው ቢሮ ነው። መምሪያዎቹ የሚዘጋጁት የጀነራል ኮንፈረንስ አስተዳደር ኮሚቴ ንዑስ ኮሚቴ በሆነውና የመጽሐፍ ቅዱስ ጥናት መምሪያዎችን በሚያሳትመው የሰንበት ትምህርት ሕትመት ቦርድ ነው። የታተመው መምሪያ በውስጡ ዓለም አቀፋዊ የሆነ የምዘና ኮሚቴ ሀሳቦችንና የሰንበት ትምህርት ሕትመት ቦርድን ማረጋገጫ ስለሚያንጸባርቅ የአዘጋጁን (የአዘጋጆችን) ሀሳብ ብቻ የሚወክል አይደለም። በኢትዮጵያ አድቬንቲስት ማተሚያ ቤት ታተመ

የዕብራውያን መልዕክት፡-በነዚህ የመጨረሻ ቀናት

ለመጀመሪያ ጊዜ ያያት በቤተክርስትያን ውስጥ ነበር። በራሱ ኃሳቦች ተውጦ ወዲያና ወዲህ ሲል ድንገት ተመለከታት። ስዕሉ ሁለት ሜትር ቁመትና ሶስት ሜትር ርዝመት ነበረው፤ ነገር ግን በስዕሉ ውስጥ ያለችው ሴት የወጣቱን ትኩረት ወሰደች ከርሷ ላይ አይኑን ማንሳት ያልቻለው ለምን ይሆን? ምንድነው ነገሩ? ከተወሰነ ማሰላሰል በኋላ አይኗ እንደሆነ አስተዋለ። ስዕሉ ፊቷን ብቻ የያዘ ሲሆን እሷም በአንድ ነገር ላይ አይኗን ጥላ ነበር። ግን ምን ላይ? ለምንስ እንደዚያ አተኮረችበት? ከዚያ ቀን በኋላ ለረዥም ጊዜያት ያንን ስዕል ከአዕምሮው ሊያወጣው አልቻለም።

ከብዙ ዓመታት በኋላ የስዕሉ ሰዓሊ አርኖልድ ሜኔዝ አንዳንድ ሚስጥሮቹን ገለጠለት። ስዕሉ ተመልካቾች በአይኗ ላይ እንዲማረኩ የተሳለ ነው፤ ነገር ግን ዋናው ሚስጥር በአይኗ ብሌን ላይ ነበር። ቀረብ ብለን ከተመለከትነው እሷ ምን ትመለከት እንደነበር በነጸብራቁ ውስጥ እናገኛለን። አይኖቿ የተሰቀለው ክርስቶስ ላይ ያተኮሩ ነበሩ።

በዕብራውያን መልዕክት ውስጥ የተቀረጸው ኢየሱስ ተመሳሳይ የመያዝ ኃይል ያለው ነው። ኢየሱስ በመጀመሪያ በአብ ቀኝ ተቀምጦ ዓለማትን እንደሚገዛ ሆኖ ተገልጿል። ዕልፍ አዕላፍ መላዕክት ያከብሩታል፤ ያመልኩታል እናም ያገለግሉታል (ዕብ. 1፡5-14፤ ዕብ. 12፡22-24)፤ በሞቱ የሰይጣንን ሽንፈት ስላረጋገጠ የመግዛት መብትን አግኝቷል (ዕብ. 2፡14-16)። ደግሞም ኢየሱስ የከበረ ሊቀ ካህን ነው። ኃጢያአት አልባና ፍጹም ቅዱስ ሆኖ በሰማይ ቤተ መቅደስ በኛ ፋንታ ሊያገለግል ለዘላለም ይኖራል(ዕብ. 7፡26-8፡5)። እንዲህ ለመሆን የቻለው ደግሞ ራሱን በማያዳግም መልኩ ለሁሉምና ለዘላለም ፍጹም መስዋዕት አድርጎ ስላቀረበ ነው(ዕብ. 10፡1-14)። በተጨማሪም ኢየሱስ በእግዚአብሔርና በሰው መካከል ለዘላለም ጸንቶ በሚኖረው ኪዳን መካከለኛ ሆኗል (ዕብ. 8፡6-13)።

ስለ ኢየሱስ በተሳለው ምስል ውስጥ አንባቢዎችን የሚይዘው የሠራው ስራ ብቻ ሳይሆን ማንነቱም ጭምር ነው። ልክ እንደ እኛ ከሴት ተወልዶ እኛ እንደተፈተንነውና እንደተሰቃየነው ተሰቃየ። ሆኖም በዓለም ሁሉ ኃያል ሆኖ ተቀመጠ። ወደ አስደናቂው ሰማያዊ ሁኔታ ስንመለከት አይኖቻችን እኛን በመሆኑ ምክንያት እኛን ወደሚመስለውና በሁሉም መካከል በሚገኘው በዕርሱ ላይ ያነጣጥራሉ። ወንድማችን ኢየሱስ በሰማይ ሆኖ ምንም እንኳን በአሳፋሪ ሁኔታ በኃጢያት ብንወድቅም ለእኛ ይቆማል።

በኢየሱስ አካል ውስጥ የድነት ታሪክ ሶስት ገጾች ይገናኛሉ። የመጀመሪያው ግላዊና ቅርብ የሆነው ገጽ ነው። የክርስትና ህይወት ተግሳጾችና ግድድሮሾች (ዕብ. 10፡32-34) ለሰለቻቸው ኢየሱስ የዕምነት ጀማሪና ፈጻሚ ነው። በኃጢአተኞች በደረሰበት ተቃውሞ ምክንያት የተሰቃየውን እርሱን ሊመለከቱ ይገባል(ዕብ. 12፡1-4)። ሁለተኛው ደግሞ ህብረተሰባዊና ብሄራዊ ገጽ ነው። ቃል ወደተገባችው ምድር ለሚጓዙት የእግዚአብሔር ህዝቦች ኢየሱስ አዲሱ ኢያሱ ነው። የእርሱን ምሪት ሊከተሉ ይገባል (ዕብ. 3፣ 4፣ 11፣ 12)። ሶስተኛው ደግሞ ዓለም-ዓቀፋዊው ገጽ ነው። ኢየሱስ እግዚአብሔር ለሰው ልጆች ያለው አላማ ፍጻሜ የሚገኝበት የሰው ልጅ አዲሱ አዳም ነው(ዕብ. 2፡5-10፤ ዕብ. 12፡ 22-28)።

እግዚአብሔር ለኛ ያለው ፍቅር ወርድ፣ ርዝመት፣ ጥልቀትና ስፋትን የሚገልጸው የኢየሱስ ምስል የዚህ ሩብ ዓመት ትኩረት ማዕከል ነው። በስዕሉ ውስጥ የነበረችው ሴት አይን ውስጥ የነበረው የኢየሱስ ምስል የዚያን ወጣት አትኩሮት እንደሳበ በዕብራውያን መጽሐፍ ውስጥ የተሳለው የኢየሱስ ምስል ትኩረታችንን ብቻ ሳይሆን በሰማይ ላለው ወንድማችን ፍቅራችንንና አድናቆታችንን መውሰድ እንዲችል እግዚአብሔር ይርዳን።

ፊሊክስ ኤች. ኮርቴዝ በሰባተኛ ቀን አድቬንቲስት የስነ-መለኮት ትምህርት ክፍል በአንድሪውስ ዩንቨርስቲ የአዲስ ኪዳን መጽሐፍ ረዳት ፕሮፌሰር ናቸው። ባለቤታቸው አልማ አልቫሬስ የምትባል ስትሆን ሁለት ልጆች አሏቸው። ሃዲድ የሚባለው ልጅ በኒው ጀርሲ ፓስተር ሲሆን አልማ ደግሞ በአንድሪውስ ዩኒቨርሲቲ የአርኪዎሎጂ ተማሪ ናት።