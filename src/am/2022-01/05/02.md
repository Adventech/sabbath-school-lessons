---
title:  መሬት እንደ ማረፊያ ቦታ
date:  23/01/2022
---

`ዘፍ.15:13-21ን ያንብቡ። እግዚአብሔር ለአብርሃም የገባው ቃል ምን ነበር?`

እግዚአብሔር እስራኤልን ከግብጽ ባርነት ሲያወጣ ወደ ከነዓን አምጥቶ ሊያሳርፋቸው ነበር(ዘጸ.33:14፤ኢያሱ.1:13)። የከነዓን ምድር አባታቸው አብርሃም የእግዚአብሔርን ድምጽ ሰምቶ ከሀገሩ ስለወጣ እግዚአብሔር ቃል የገባለት ምድር ነበረች(ዘፍ.11:31፤12:4)። እግዚአብሔር ያንን ምድር ለእስራኤላውያኑ የሰጠው ይዘውት እንዲቀመጡ ብቻ አልነበረም። እግዚአብሔር ወደራሱ እያመጣቸው ነበር(ዘጸ.19:4)። እግዚአብሔር ያለ ከልካይ ከርሱ ጋር የጠበቀ ግንኙነትን የሚያጣጥሙበትን ቦታ ነው ሊሰጣቸው የፈለገው።በዚያም ውስጥ እውነተኛው አምላክ ማን እንደሆነና እርሱ የሰጣቸውን ለዓለም እንዲመሰክሩ ነበር። ልክ እንደ ፍጥረት ሳምንቷ ሰንበት የከነዓን ምድር ከአዳኛቸው ጋር የጠበቀ ግንኙነትንና የርሱን መልካምነት እንዲያጣጥሙ የተሰጠች ቦታ ነበረች።

በዘዳግም 12:1-14 ላይ እግዚአብሔር ለሕዝቡ ሲናገራቸው ወደ እረፍቱ የሚገቡት ወደዚያች መሬት ሲገቡ ብቻ ሳይሆን ምድሪቱን ከጣኦት አምልኮ ሲያጸዷት ነው። ከዚያ በኋላ እግዚአብሔር በነርሱ መካከል የሚኖርበት እርሱ የመረጠውን ስፍራ ያሳያቸዋል።

`ዘጸ.20:8-11ንና ዘዳ.5:12-15ን ያንብቡ። ሰንበት የሚገልጻቸው (የሚያሳስባቸው) ሁለት ነገሮች ምንድናቸው? እነርሱስ የሚገናኙት እንዴት ነው?`

እግዚአብሔር ሰንበትን ከግብጽ ባርነት ነጻ ከመውጣት ጋር አገናኝቶታል። ሰንበት እስራኤላውያኑ ፍጥረትንና ከግብጽ ነጻ መውጣትን እንዲያስታውሱበት አዟቸዋል። ፍጥረትና መቤዠት በሰንበት ትዕዛዝ ውስጥ ሁለቱም ተካተዋል። ራሳችንን እንዳልፈጠርን ሁሉ ራሳችንን መቤዠት(ማዳን) አንችልም። ይህ እግዚአብሔር ብቻ ሊያደርገው የሚችለው ሲሆን በማረፍ ለመኖራችን ብቻ ሳይሆን ለመዳናችንም በርሱ ላይ እንደምንደገፍ እንናገራለን። ሰንበትን መጠበቅ መዳን በእምነት ብቻ እንደሆነ የሚናር ኃይለኛ መግለጫ ነው።

`ሰንበትን መጠበቅ ለመኖራችን ብቻ ሳይሆን ለመዳናችን ሙሉ በሙሉ በእግዚአብሔር መደገፋችንን የሚያሳየን እንዴት ነው?`