---
title:  ባለማመናቸው ምክንያት
date:  24/01/2022
---

`ዕብራውያን 3:12-19ን ያንብቡ። የእስራኤል ሕዝብ ተስፋ ወደተገባው እረፍት መግባት ያልቻሉት ለምን ነበር?`

አሳዛኙ ታሪክ ከግብፅ ነፃ የወጡት ህዝብ እግዚአብሔር ተስፋ ወደሰጣቸው እረፍት አልገቡም። እስራኤላውያኑ ወደ ተስፋይቱ ምድር ድንበር; ቃዴስ በርኔ ሲደርሱ የሚያስፈልጋቸውን እምነት አጡ። ዘሁልቅ 13 እና 14 እንደሚገልፅልን ምድሪቱን ሊሰልሉ የሄዱት ሰላዮች “ስለ ሰለሉአት ምድር ክፉ ወሬ ለእስራኤል ልጆች አወሩ፤” (ዘሁ. 13:32)። ምድሪቱ መልካም እንደሆነች አወሩ ነገር ግን ነዋሪዎቹ ኃያላን; ከተሞቻቸውም የተጠናከሩ ስለሆኑ መውረስ እንደማይችሉ ተናገሩ።

ኢያሱና ካሌብ ምድሪቱ መልካም ነች በሚለው ቢስማሙም ነዋሪዎቿ ጠንካራና ከተማይቱም የተጠናከረች በሚለው ግን አልተስማሙም። ነገር ግን እግዚአብሔር ከኛ ጋር ነው ወደ ምድሪቱም ያገባናል አሉ (ዘሁልቅ 14:7-9)። እግዚአብሔር ግብፅን በመቅሰፍት ሲመታ (ዘፀ. 7-12); የፈርኦንን ሠራዊት በቀይ ባህር ሲያሰጥም (ዘፀ. 14); ከሰማይ መናን ሲያወርድ (ዘፀ. 16); ከዐለት ውሃን ሲያፈልቅ (ዘፀ. 17); ከነርሱ ጋር በቀጣይነት መሆኑን በደመና(ዘፀ. 40:36-38) ያዩት ሕዝብ አሁን በርሱ ላይ መተማመን አልቻሉም።

የእግዚአብሔርን ኃይል በግልፅ ያዩት ህዝብ ያለማመን ምሳሌዎች መሆናቸው አሳዛኝ ምፀት ነው(ነህ. 9:15-17; መዝ. 106:24-26; 1 ቆሮ. 10:5-10)። እግዚአብሔር ከሰው ግምት በላይ የሆኑ ስጦታዎችን ለልጆቹ ተስፋ ገብቷል። በፀጋ ላይ የተመሠረቱትና በእምነት ብቻ የሚገኙት ለዚያ ነው። ዕብራውያን 4:2 እንደሚገልፀው እስራኤላውያኑ የተሰጣቸው ተስፋ “ከሰሚዎቹ ጋር በእምነት ስላልተዋሐደ አልጠቀማቸውም።” (በሌላ ትርጉም :አልጠቀማቸውም ምክንያቱም የታዘዙትን ሰዎች እምነት ስላልተካፈሉ ይላል)።

እስራኤል እንደ ሕዝብ ወደ ተስፋይቱ ምድር ድንበሮች ተጓዘ። ሕዝቡ ስለ ምድሪቱ የሚጋጭ ዘገባ ሲሰሙ እምነት ከሌላቸው ጋር ተባበሩ። እምነትም ሆነ አለማመን ተላላፊ ናቸው። የእብራውያን መልዕክት ለአንባብያኑ ተመካከሩ (ዕብ. 3:13); ለፍቅርና ለመልካም ሥራ ተነቃቁ” ዕብ. 10:24 የሚለን እና “የእግዚአብሔር ጸጋ ለማንም እንዳይጎድለው እንድንተያይ” (ዕብ. 12:15) የሚመክረን ለዚያ ነው።

`ዛሬ ወደ ተስፋይቱ ምድር እንደ ሕዝብ እየተጓዝን ነው፤ አብረውን በመንገድ ለሚጓዙትም ኃላፊነት አለብን። የሌሎች አማኞች እምነት እንዲበረታ ማድረግ የምንችልባቸው መንገዶች የትኞቹ ናቸው? የሌሎቹን እምነት የሚያዳክም ነገር አለመናገር ወይም ተግባር አለመፈፀም የምንችለው እንዴት ነው?`