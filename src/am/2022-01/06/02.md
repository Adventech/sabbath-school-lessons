---
title:  የሰው ልጆችን ወክሎ የቆመ ካህን
date:  30/01/2022
---

`ዕብራውያን 5:1-10ን ያንብቡ። በዚህ ጥቅስ መሠረት የካህን ሚና ምንድነው? ኢየሱስስ ያንን የፈፀመው እንዴት ነው?`

የካህን ዋና አላማ በኃጢአተኛው ሕዝብና በእግዚአብሔር መካከል ማማለድ ነው። ካህናት ሰዎችን ወክለው እንዲያገለግሉ በእግዚአብሔር የሚሾሙ ናቸው፤ ስለዚህ የሰዎችን ድክመት የሚረዱና የሚራሩ ሊሆኑ ይገባቸዋል። በዕብራውያን 5:5-10; ጳውሎስ ኢየሱስ ያንን እንደሚያሟላ ያሳያል። እግዚአብሔር ሾሞታል (ዕብ. 5:5-6) እንዲሁም ኢየሱስ እርሱ ራሱ መከራን ስለተቀበለ እኛን ያስተውለናል(ዕብ. 5:7-8)። ሆኖም አንዳንድ ዋና ዋና ልዩነቶችም አሉ። ኢየሱስ ከሰዎች መካከል አልተመረጠም (ዕብ. 5:1)። በተቃራኒው በኛ ምትክ ካህን ሆኖ ያገለግል ዘንድ ኢየሱስ የሰውን ተፈጥሮ ለበሰ። ኢየሱስ ኃጢአት አልባ ስለነበረ ለራሱ ኃጢአት መስዋዕት አላቀረበም(ዕብ. 4:15; ዕብ. 7:26-28)፤ ነገር ግን ስለኛ ኃጢአት ብቻ አቀረበ።

የዕብራውያን መልዕክት እንደሚነግረን ኢየሱስ “ከሞት ሊያድነው ወደሚችል ከብርቱ ጩኸትና ከእንባ ጋር ጸሎትንና ምልጃን አቀረበ፥ እግዚአብሔርንም ስለ መፍራቱ ተሰማለት፤” (ዕብ. 5:7)። የዕብራውያን መልዕክት እግዚአብሔር ኢየሱስን የታደገው ከሞት ሲነሳ ከሁለተኛው ሞት እንደነበር ይጠቅሳል(ዕብ. 13:20)። በተጨማሪም መልዕክቱ ኢየሱስ “ከተቀበለው መከራ መታዘዝን እንደተማረ” (ዕብ. 5:8) ይናገራል። መታዘዝ ለኢየሱስ አዲስ ነገር ነበረ፤ ምክንያቱም ታዛዥ ስላልነበረ ሳይሆን አምላክ ስለነበረ ነው። በዓለማት ላይ ሉዓላዊ እንደመሆኑ ኢየሱስ ማንንም አልታዘዘም፤ በተቃራኒው ሁሉም ይታዘዙት ነበር።

የኢየሱስ መሰቃየትና በመስቀል ላይ መሞት የክህነት አገልግሎቱ አስፈላጊ ክፍሎች ናቸው። መከራዎች ክርስቶስን ያስተማሩት ከግብረገብ አንፃር አልነበረም። ስቃዮች እርሱን ሩህሩህ እንዲሆን አላደረጉትም። ሁሌም ሩህሩህ ነበር፤ ለዚያ ነው ለእኛ የራራልን (ዕብ. 2:17)። የእብራውያን መልዕክት እያለ ያለው የኢየሱስ ወንድማዊ ፍቅር; የሰብዓዊነት ጥልቀቱና እንደ ሰው ልጅ ወኪል ለአባቱ ፈቃድ የመገዛቱ ጥልቀት የታየውና የተገለፀው በመከራዎች ውስጥ ነው ማለቱ ነው። ፍፁም ሆነ ሲባል መከራዎቹ ሊቀካህናችን እንዲሆን ብቁ አደረጉት ማለቱ ነው። ሙሉ በሙሉ የመታዘዝ ህይወቱና በመስቀል ላይ መሞቱ እንደ ካህን ኢየሱስ በአባቱ ፊት ያቀረበው መስዋዕት ይዘት ናቸው።

`1ጴጥ. 2:9 እንደሚናገረው እኛ የንጉስ ካህናት ነን። በዚህ የተቀደሰ ኃላፊነት ውስጥ ስላለን የኢየሱስ ህይወት ከሌሎች ሰዎች ጋር ሊኖረን ስለሚገባው ግንኙነት ምን ይነግረናል?`