---
title:  ውጤታማ ካህን
date:  01/02/2022
---

“ፍፁምነት የተገኘውና ሕጉ ለሕዝቡ የተሰጠው በሌዊ ክህነት መሠረት ቢሆን ኖሮ; እንደ አሮን ሳይሆን እንደ መልከ ፄዴቅ ሹመት ለምን አስፈለገ?” (ዕብ. 7:11) ካህናት በእግዚአብሔርና በሰው መካከል አማላጆች ናቸው። ሆኖም የዕብራውያን መልዕክት እንደሚነግረን ሌዋውያኑ ካህናት ፍፅምናን መስጠት ስላልቻሉ ከእግዚአብሔር ጋር ማገናኘት አልቻሉም(ዕብ. 7:11;18;19)። ደግሞስ ራሳቸውም ፍፁማን አልነበሩም እንዴት ለሌሎች ፍፅምናን መስጠት ይችላሉ?

የእንስሳት መስዋዕቱም የኃጢአተኛውን ህሊና ሊያነፁ አልቻሉም። አላማቸው ብቻውን እውነተኛ ከኃጢአት መንፃትን ሊሰጥ ወደሚችለው ወደ ኢየሱስና መስዋዕቱ ማመላከት ነበር(ዕብ. 9:14; ዕብ. 10:1-3; 10-14)። የሌዋውያኑ ካህናት አገልግሎትና የሚያቀርቧቸው መስዋዕቶች ጊዜያዊና ተምሳሌታዊ ነበሩ። በእነርሱ አገልግሎት እግዚአብሔር “የዓለምን ኃጢአት የሚያስወግድ የእግዚአብሔር በግ” በሆነው በኢየሱስ የወደፊት አገልግሎት ላይ እምነታቸውን እንዲያደርጉ ሊመራቸው ፈለገ።

`ዕብራውያን 7:11-16ን ያንብቡ። ህጉን መቀየር ያስፈለገው ለምን ነበር?`

ዕብራውን 7:12 የክህነት ለውጡ የህግ ለውጥ እንዲመጣ እንዳደረገ ይገልፃል። ለምን? ምክንያቱም ህጉ በአሮን በኩል የሌዊ ዘር ያልሆነ ሰው እንደ ካህን እንዲያገለግል ስለማይፈቅድ ነበር(ዘሁ. 3:10;ዘሁ. 16:39-40)። ዕብራውያን 7:13-14 እንደሚገልፀው ኢየሱስ ከይሁዳ ነገድ ስለሆነ ይህ ህግ ካህን ከመሆን ከልክሎት ነበር። ስለዚህ ጳውሎስ እግዚአብሔር ኢየሱስን እንደካህን ሲቀባው ሕጉን ቀይሮታል ማለት ነው ብሎ ጳውሎስ ይከራከራል።

የኢየሱስ መምጣት የመስዋዕት ህጎቹ መቀየራቸውንም ያመላክታል። ኃጢአተኞች ስርየትን ለማግኘት የተለያዩ አይነት መስዋዕቶችን ማቅረብ ይጠበቅባቸው ነበር(ዘሌዋውያን 1-7)፤ አሁን ግን ኢየሱስ መጥቶ ፍፁም የሆነ መስዋዕትን አቅርቧል። በዚህ እንዲሁም በአዲሱ ኪዳንና በድነት ዕቅድ ሙሉ መገለጥ ምክንያት የእንስሳት መስዋዕቶቹ ቀርተዋል(ዕብ. 10:17-18)።

`በመተላለፍ ምክንያት ኢየሱስን ወደፊት እያመላከቱ መስዋዕት ስለሆኑት እንስሳትና አንዳቸውም ለኃጢአት እውነተኛ ክፍያ መክፈል አለመቻላቸውን ያስቡ። ይህንን የክርስቶስ ሞት ብቻ ሊያደርግ የቻለው በምን ምክንያት ነው?`