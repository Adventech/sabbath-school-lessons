---
title:  እግዚአብሔር በልጁ አማካኝነት ተናግሮናል
date:  10/01/2022
---

`ዕብራውያን 1:1-4ን ያንብቡ። የዚህ ጥቅስ ዋነኛ ኃሳብ ምንድነው?`

ዕብራውያን 1:1-4 በኦሪጅናል ግሪኩ የተፃፈ ብቸኛ ዓረፍተ ነገር ሲሆን ከስነፅሁፋዊ ውበቱ አንፃር በመላው አዲስ ኪዳን እጅግ ውብ የሆነ ነው ተብሎ ይነገራል። ዋና ነጥቡ ደግሞ እግዚአብሔር በልጁ በኢየሱስ በኩል ተናግሮናል የሚለው ነው። ከክ.ል. በኋላ በመጀመሪያው መቶ ክፍለ ዘመን የነበሩ አይሁዶች የእግዚአብሔርን ቃል ከሰሙ ቆይተዋል። የመጨረሻው የተፃፈው የእግዚአብሔር ቃል መገለጥ በነቢዩ ሚልክያስ እንዲሁም በእዝራና በነህምያ አገልግሎት ከአራት መቶ ዓመታት በፊት ነበር። አሁን ግን በኢየሱስ በኩል እግዚአብሔር እንደገና እየተናገራቸው ነበር።

በኢየሱስ በኩል የሆነው የእግዚአብሔር መገለጥ ግን በነቢያቱ በኩል ከሆነው ይበልጣል ምክንያቱም ኢየሱስ የመገለጥ ታላቁ መንገድ ስለሆነ ነው። እሱ ሰማይንና ምድርን የፈጠረውና ዓለማትን የሚገዛው ራሱ እግዚአብሔር ነው። ለጳውሎስ የክርስቶስ አምላክነት ጥያቄ ውስጥ የሚገባ አልነበረም፤ የታወቀ ነገር ነበር። በተጨማሪም ለጳውሎስ ብሉይ ኪዳንም የእግዚአብሔር ቃል ነበር። ያኔ ሲናገር የነበረው አምላክ ዛሬም መናገሩን ቀጥሏል። ብሉይ ኪዳን የእግዚአብሔርን ፈቃድ እውነተኛ እውቀት ገልጧል።

ሆኖም ሙሉ በሙሉ መረዳት የሚቻለው ልጁ ወደዚህ ምድር ሲመጣ ብቻ ነው። በፀሐፊው አእምሮ ልክ የሚገጣጠም ምስል መያዣ ላይ ያለው ምስል ለእያንዳንዱ ተገጣጣሚ አካል ትክክለኛውን ቦታ እንደሚያስቀምጥ ሁሉ የብሉይ ኪዳንን ጥልቀት ማስተዋል የሚቻለው አብ በልጁ በገለጠው ውስጥ ነው። ኢየሱስ አብዛኛውን የብሉይ ኪዳን ክፍል ወደ ብርሃን አምጥቶታል። ኢየሱስ የመጣው ወኪላችንና አዳኛችን ለመሆን ነው። በጦርነቱ ውስጥ የኛን ቦታ ወስዶ ዘንዶውን አሸነፈልን። ልክ እንደዚያው በዕብራውያን መልዕክት ኢየሱስ የአማኞች “መሪ” ወይም ቀዳሚና ጀማሪ ነው(ዕብ. 2:10; ዕብ. 6: 20)።

ለኛ ይዋጋል እንዲሁም በኛ ፋንታ ይቆማል። ይህ ማለት ደግሞ እግዚአብሔር አብ ለወኪላችን ኢየሱስ ያደረገውን ሁሉ ለኛም ማድረግ ይፈልጋል። ኢየሱስን በቀኙ ከፍ እንዲል ያደረገው እርሱ በዙፋኑ ላይ ከርሱ ጋር አብሮ መቀመጥ ይፈልጋል(ራዕይ 3:21)። በኢየሱስ ውስጥ እግዚአብሔር ለኛ ያለው መልዕክት ኢየሱስ የተናገረውን ብቻ ሳይሆን ለኛ ምድራዊና ዘላለማዊ ትርፍ ሲል በርሱ ውስጥ አብ ያደረገውንም የሚጨምር ነው።

`ኢየሱስ- እግዚአብሔር ወደዚህ ምድር የመምጣቱን ትርጉም ያሰላስሉ። ይህ እውነት እጅግ ብዙ ተስፋን የሚሰጠን እንዴት ነው?`