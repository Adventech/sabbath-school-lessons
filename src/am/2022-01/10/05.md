---
title:  በመጋረጃው በኩል የሆነ አዲስና ሕያው መንገድ
date:  02/03/2022
---

`ዕብ. 10:19-22 ያንብቡ። በዚህ ጥቅስ ውስጥ የምናገኘው ጥሪ ምንድነው?`

የዕብራውያን መጽሐፍ ኢየሱስ ወደ ሰማያዊ ቤተ መቅደስ እንደገባና የእርሱን ፈለግ እንድንከተል እየጋበዘን እንዳለ ይገልፃል። ይህ ኃሳብ ከዚህ ቀደም ኢየሱስ የአማኞች “መሪ” እና “ቀዳሚ” ስለመሆኑ ከተገለፀው ሀሳብ ጋር ይስማማል (ዕብ. 2:10፤ ዕብ. 6:19-20፤ ዕብ. 12:2)። “አዲሱና ህያው መንገድ” ኢየሱስ በመስዋዕትነቱና ዕርገቱ የመረቀልን አዲስ ኪዳን ነው። “አዲስ እና ህያው” የሚለው አገላለፅ ስለብሉይ ኪዳን ሲነገር “ያረጀ እና ያፈጀ” (ዕብ. 8:13) ከሚለው ጋር ተቃራኒ ነው። የኃጢያትን ይቅርታ ሰጥቶ ህጉን በልባችን በማስቀመጥ በራሳችን ወይም እኛ ባደረግነው ነገር ሳይሆን ነገር ግን ቃል ኪዳኑ የሚጠይቀውን ግዴታ ሙሉ በሙሉ ኢየሱስ በመፈፀሙ ብቻ በእግዚአብሔር ፊት በድፍረት እንድንቀርብ የሚያደርገን አዲሱ ኪዳን ነው።

የዕብራውያን መፅሐፍ እንደሚነግረን የብሉይ ኪዳን መጀመር የቤተ መቅደሱ እና የካህናቱ ቅዱስ ሆኖ መጀመርን ያካትታል (ዕብ. 9:18-21ን ከዘፀ. 40 እና ዘሌ. 8ና 9 ጋር ያነፃፅሩ)። የቃል ኪዳኑ አላማ በእግዚአብሔር እና በእርሱ ህዝቦች መካከል የጠበቀ ግንኙነት መመስረት ነበር (ዘፀ. 19:4-6):: እስራኤል ይህንን ግንኙነት ሲቀበል እግዚአብሔር ወዲያውኑ በመካከላቸው እንዲያድር ቤተ መቅደስን እንዲሰሩለት አዘዘ። በእግዚአብሔር እና በእስራኤል መካከል የተገባው ኪዳን ሙሉ የሆነው ቤተ መቅደሱ ሲመረቅና እግዚአብሔር በህዝቡ መካከል ሲገኝ ነበር።

ይህ በአዲሱ ኪዳንም ይሰራል። አዲሱ ኪዳን የሚያመለክተንም የኢየሱስ በእኛ ምትክ ሆኖ የክህነት አገልግሎቱን መጀመሩን ነው (ዕብ. 5:1-10፤ ዕብ. 7:1-8፤ 13) በእግዚአብሔር ፊት የሆነው የየሱስ እርገት ለእግዚአብሔር ህዝቦች አዲስ ዘመን ከፈተ። ዘካርያስ 3 ሰይጣን በእግዚአብሔር ፊት ሆኖ የእግዚአብሔርን ህዝብ ያውም በሊቀ ካህኑ ኢያሱ ተወክሎ የቀረበውን ሊከሰው ቀረበ። ይህ ከሳሽ በኢዮብ ታማኝነት ላይ ጥያቄ ያነሳው ያው ከሳሽ ነበር (ኢዮብ 1-2)። በየሱስ መስዋዕትነት ግን ሰይጣን ከሰማይ ተጣለ (ራዕይ 12:7-12ን ከዮሐ. 12:31፤ ዮሐ. 16:11 ጋር ያነፃፅሩ)። አሁን ለኛ የሚያማልደው ኢየሱስ ሲሆን በመስዋዕቱና በታማኝነቱ በኩል ድነትን ለኛ ሰጥቶናል!

`ሰይጣን ቢፈቀድለት እናንተን በምን አይነት ክስ ሊከሳችሁ ይችላል? ምንም እንኳን ሀሰተኛ ቢሆን እናንተን ለመኮነን ምን ያክልስ ሀሰትን ይናገራል? የእናንተ ብቸኛ ተስፋስ ምንድን ነው?`