---
title:  ኢየሱስ በአብ ፊት
date:  27/02/2022
---

`ዕብ. 9:24ን ያንብቡ። በዚህ ጥቅስ መሠረት ኢየሱስ ወደ ሰማይ ያረገበት አላማ ምንድነው?`

እግዚአብሔር የእስራኤል ወንዶች በየአመቱ ሶስት ጊዜ ወደ እስራኤል ሄደው “በእግዚአብሔር ፊት እንዲታዩ” አዘዘ። የተቆረጠው ጊዜም የቂጣ በአል፤ ዳስ በአል እና የመከር በአል ነው (ዘጸ. 23:14-17፤ ዘጸ. 16:6)። የፋሲካ(ቂጣ) በአል የሚከበረው እስራኤል ከግብፃውያን ነፃ የወጡበትን ጊዜ ለማስታወስ ነው። በአዲስ ኪዳን የጴንጤቆስጤ ቀን የሚከበረው ህጉ በሲና ተራራ መሰጠቱን ለማስታወስ ሲሆን መከር የሚሰበሰብበትን ጊዜ ለማሰብ ነው። የዳስ በአል ደግሞ እስራኤል በምድረ በዳ በቆየበት ጊዜ እግዚአብሔር ያሳያቸውን ጥንቃቄ ለማስታወስ የሚያከብሩበት ነው። ዕብ. 9:24 ኢየሱስ ወደ አባቱ ማረጉን ይገልፃል። “እውነተኛ” ወደ ሆነችው ሰማያዊ ቤተ መቅደስ ደርሶ በእግዚአብሔር ፊት የሚበልጥ መስዋዕት ይዞ ማለትም በገዛ ደሙ ታየ” (ዕብ. 9:23-24)።

ኢየሱስ ሃይማኖታዊ የበአል ስርአቶቹን አስደናቂ በሆነ ትክክለኛነት ፈጸማቸው። የፋሲካ በአል ሊከበር ሲዘጋጁ በነበረበት ቀን ልክ የፋሲካው ጠቦት መስዋዕት በሚደረግበት ጊዜ ማለትም ዘጠኝ ሰዓት ላይ ሞተ (ዮሐ. 19:14፤ ማቴ. 27:45-50)። ልክ ካህኑ የመከሩን በኩራት ነዶ ተቀባይነት እንዲያገኝላቸው በእግዚአብሔር ፊት እንደሚወዘውዘው (ዘሌ. 23:10-12) በሶስተኛው ቀን ኢየሱስ ከሞት ተነሳና መስዋዕትነቱ ተቀባይነት እንዳገኘ ማረጋገጫ ለመቀበል ወደ ሰማይ አረገ (ዮሐ. 20:17፤ 1ቆሮ. 15:20)። ከዚያ ከ40 ቀናት በኋላ ወደ ሰማይ አረገና በአብ ቀኝ ተቀምጦ በጴንጤቆስጤ በአል ቀን አዲስ ኪዳን በይፋ አስጀመረ (ሐዋ. ሥራ 1 እና 2)።

በጥንታዊ እስራኤላውያን ዘንድ የሃይማኖታዊው ጉዞ አላማ “የእግዚአብሔርን ፊት” ለማየት ነበር (መዝ. 42:2)። ይህም ከእግዚአብሔር ዘንድ ሞገስን ማግኘትን ለመለማመድ ነው (መዝ. 17:15)። በተመሳሳይ በዕብራይስጡ “የእግዚአብሔርን ፊት መፈለግ” ማለት እግዚአብሔር እንዲያግዘን መጠየቅ ነው (2 ዜና 7:4፤ መዝ. 27:8፤ መዝ. 105:4)። በዕብራውያን መጽሐፍ ስለ ኢየሱስ ማረግ ሲናገር ይህን ማለቱ ነው። እርሱ ወደ ሰማይ ያረገው ፍጹም መስዋዕት ከሆነ በኋላ ነው። ኢየሱስ ወደ ሰማይ ሲያርግም በእግዚአብሔር ሀልዎት ውስጥ ከፊታችን ቀዳሚ ሆኖ ነው (ዕብ. 6:19-20)። “መኖሪያን ሽተው”; “የተሻለ አገርን” ናፍቀውና “ከእግዚእብሔር ዘንድ የተሰራችን ከተማ” ወደፊት እያዩ ለሚጓዙት አማኞች እውነተኛ የተስፋ ቃልን ሰጣቸው (ዕብ. 11:10፤ 13-16)።

`በድጋሚ ክርስቶስ ለኛ በመስቀል ላይ ያደረገልን ብቻ ሳይሆን በሰማይ ለኛ እያከናወነ ያለው ተግባር ስለ መዳናችን ምን ያክል ማረጋገጫን ይሰጠናል?`