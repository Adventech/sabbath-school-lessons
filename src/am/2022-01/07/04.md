---
title:  ለኃጢአት የቀረ መስዋዕት የለም
date:  08/02/2022
---

በዕብራውያን 6:4-6 ላይ ያለው ማስጠንቀቂያ በዕብራውያን 10:26-29 ካለው ጋር እጅግ ይመሳሰላል። ጳውሎስ እንደሚናገረው የኢየሱስን መስዋዕት መግፋት ከእርሱ ሌላ ምህረት የማግኛ መንገድ ስለሌለ አንባቢዎችን ያለ ምህረት ማግኛ መንገድ ይተዋቸዋል (ዕብ. 10:1-14)።

`ዕብ. 10:26-29ን ያንብቡ። ፀሐፊው ይቅርታ የሌለውን ኃጢአት የገለፀባቸው ሶስት መንገዶች የትኞቹ ናቸው?`

ፀሐፊው አንድ ሰው የእውነትን እውቀት ከተቀበለ በኋላ ኃጢአት ቢሰራ ስርየት አያገኝም እያለ አይደለም። እግዚአብሔር ኢየሱስን ጠበቃችን አድርጎ ሾሞታል (1 ዮሐ. 2:1)። በርሱ በኩል የኃጢአት ይቅርታ አግኝተናል (1 ዮሐ. 1: 9)። ስርየት የሌለው ኃጢአት የእግዚአብሔርን ልጅ መርገጥ; የኪዳኑን ደም እንደ እርኩስ ነገር መቁጠርና መንፈስ ቅዱስን ማክፋፋት(ዕብ. 10:29) ተብሎ ተጠርቷል። የእነዚህን አገላለፆች ትርጉም እስኪ እንመልከት።

የእግዚአብሔርን ልጅ መርገጥ(ዕብ. 10:29) የሚለው አገላለፅ የኢየሱስን ገዢነት አለመቀበልን የሚገልፅ ነው። የእግዚአብሔር ልጅ የሚለው መጠሪያ አንባቢዎቹን እግዚአብሔር ኢየሱስን በቀኙ ማስቀመጡንና ጠላቶቹን ከእግሮቹ በታች እንደሚያደርግለት የገባለትን ቃል ያስታውሳል (ዕብ. 1:3; 1: 5; 1:12; 1:14)። ኢየሱስ ከእግር በታች መርገጥ የሚያሳየው ያ የሳተው ሰው ኢየሱስን እንደጠላት እንደሚመለከተው ነው።

በሙግቱ ዓውድ ላይ ተመስርተን(ዕብ. 1:13) በሳተው ሰው ህይወት ኢየሱስ ከዙፋኑ ተወግዶ(በምትኩ ራሱ ተቀምጦበት) በተቃራኒው ከእግሩ በታች ሆኗል። ሉሲፈር በሰማይ ሊያደርግ የፈለገውና(ኢሳ. 14:12-14) ወደፊት ደግሞ “የአመፅ ሰው” ለማድረግ የሚሞክረው ይህንኑ ነው(2 ተሰ. 2:3-4)። “የኪዳኑን ደም እንደ እርኩስ ነገር መቁጠር” የሚለው አገላለፅ የኢየሱስን መስዋዕት አለመቀበልን የሚያሳይ ነው(ዕብ. 9:15-22)። የኢየሱስ ደም የማንፃት ኃይሉን መከልከሉን ይገልፃል።

የፀጋውን መንፈስ ማክፋፋት(ዕብ. 10:29) የሚለው አገላለፅ እጅግ ኃይለኛ ነው። “ኢኒብሪሳስ” የሚለው የግሪኩ ቃል ባዶ የሆነ ጉራን ማለትም ስድና ትዕቢተኛ መሆንን የሚገልፅ ነው። ይህ አገላለፅ መንፈስ ቅዱስን “የፀጋ መንፈስ” ብሎ ከመጥራቱ ጋር እጅግ የተቃረነ ነው። የካደው ሰው ለእግዚአብሔር የፀጋ ስጦታ በስድብ ምላሽ መስጠቱን ያመላክታል። የካደው ሰው መመለስ በማይችልበት ሁኔታ ላይ ነው ያለው። ኢየሱስን; መስዋዕቱንና መንፈስ ቅዱስን አልተቀበለም።