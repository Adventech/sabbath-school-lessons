---
title:  የቃሉን መልካምነት ማጣጣም
date:  06/02/2022
---

`ዕብራውያን 6:4-5ን ያንብቡ። አማኞች ለክርስቶስ ታማኝ በመሆናቸው ምን ተሰጥቷቸዋል?`

ብርሃን የበራለት መሆን ማለት ለውጥን መለማመድ ማለት ነው (ዕብ. 10:32)። ከሰይጣን ኃይል “ጨለማ” ወደ እግዚአብሔር “ብርሃን” የተመለሱትን የሚወክል ቃል ነው( የሐዋ. ሥራ 26:17-18)። ከ“ኃጢአትና” “ከአለማወቅ” ነፃ መውጣትን ያመለክታል (ኤፌ. 5:11; 1 ተሰ. 5:4-5)። ቃሉ ይህ የብርሃን መብራት “የክብሩ መንፀባረቅ” በሆነው ኢየሱስ በኩል እግዚአብሔር የሚያደርገው እንደሆነ ይናገራል(ዕብ. 1:3)። “ሰማያዊውን ስጦታ ማጣጣምና” “ከመንፈሱ ተካፋይ መሆን” ተመሳሳይ አገላለፆች ናቸው። የእግዚአብሔር ስጦታ ፀጋውን (ሮሜ 5:15) ወይም እግዚአብሔር ፀጋውን የሚያፈስበትን መንፈስ ቅዱስን ሊያመላክት ይችላል(ሐዋ. ሥራ 2:38)። መንፈስ ቅዱስን የቀመሱት (ዮሐ. 7:37-39; 1 ቆሮ. 12:13) የእግዚአብሔርን ፀጋም ተለማምደውታል፤ ይህም ፈቃዱን የመፈፀም ኃይልንም ይመለከታል(ገላ. 5:22-23) የቃሉን መልካምነት ማጣጣም (ዕብ. 6:5) በግለሰብ ደረጃ የወንጌሉን እውነት መለማመድ ማለት ነው(1 ጴጥ. 2:2-3)። “የሚመጡት ዘመናት ኃይላት” የሚለው ወደፊት እግዚአብሔር ለአማኞቹ የሚፈፅማቸውን ተዓምራት: ማለትም ትንሳኤ(ዮሐንስ 5:28-29); የአካላችንን መለወጥና ዘላለማዊ ህይወታችን ነው። ሆኖም አማኞች አሁን ያንኑ ማጣጣም ጀምረዋል።

መንፈሳዊ ትንሳኤን (ቆላ. 2:12-13); የታደሰ አእምሮን(ሮሜ 12:2) እና በክርስቶስ ዘላለማዊ ህይወትን (ዮሐ. 5:24) ተለማምደዋል። ምናልባትም ጳውሎስ በምድረ በዳ የእግዚአብሔርን ፀጋና ማዳን የተለማመመዱትን ትውልድ በአእምሮው እያሰበ ይሆናል። በምድረ በዳ የነበረው ትውልድ በእሳት አምድ ብርሃን በርቶለታል(ነህ. 9:12; መዝ. 105: 39); የሰማይ ስጦታ የሆነውን መና በልቷል(ዘፀ. 16:15) መንፈስ ቅዱስን ተለማምዷል (ነህ. 9:20) የእግዚአብሔርን መልካም ቃልና(ኢያሱ 21: 45) ከግብፅ ሲወጡ ባዩአቸው ተዓምራት ውስጥ “የሚመጡትን ዘመናት ኃይል” (የሐዋ. ሥራ 7:36) አጣጥመዋል።

ሆኖም ጳውሎስ እንደሚናገረው የምድረበዳው ትውልድ እነዚያን ሁሉ ማስረጃዎች እያዩ እግዚአብሔርን እንደካዱ የዕብራውያን መልዕክት አንባቢያንም ምንም እንኳን ብዙ የእግዚአብሔርን ፀጋዎች ማሳያ የሆኑ ማስረጃዎች ቢኖሩም የእስራኤልን ስህተት የመድገም አደጋ ውስጥ ነበሩ።

`በዕብራውያን ውስጥ የሚገኙት እነዚህ ጥቅሶች የሚናገሩት አይነት የራሰዎ ልምምድ ካለዎት ቢያካፍሉት? ለምሳሌ ይህ ጥቅስ የሚናገርለትን ብርሃን እርስዎ የተለማመዱት እንዴት ነበር?`