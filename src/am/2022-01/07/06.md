---
title:  ኢየሱስ የነፍስ መልህቅ
date:  10/02/2022
---

ጳውሎስ በክህደት ላይ ማስጠንቀቁን እንዲሁም ፍቅርና እምነትን ማበረታታቱን የሚደመድመው እጅግ ባማረ ሁኔታ በክርስቶስ ላይ እርግጠኝነትን በመስጠት ነው።

`ዕብራውያን 6:17-20ን ያንብቡ። እግዚአብሔር ለኛ የገባውን ተስፋ ያረጋገጠልን እንዴት ነው?`

እግዚአብሔር የገባልንን የተስፋ ቃላት በተለያዩ መንገዶች አረጋግጦልናል። በመጀመሪያ የተስፋ ቃሎቹን ያረጋገጠው በመሃላ ነው(ዕብ. 6:17)። እንደ መጽሐፍ ቅዱስ ገለፃ እግዚአብሔር ለአብርሃምና ለዳዊት የገባላቸው የተስፋ ቃላት እርሱ ለእስራኤል ስላለው የፀና የፀጋ አቋም ጠንካራ ማረጋገጫ ሆኗል። ሙሴ እግዚአብሔር እስራኤልን የወርቅ ጥጃ ከሰሩ በኋላ ይቅርታን እንዲያገኙ ሲጠይቅ ለአብርሃም የገባውን መሃላ አስታውሶታል(ዘፀ. 32:11-14; ዘፍ. 22: 16-18)። የምልጃው ጥንካሬ የሚያሳየው የእግዚአብሔር መሃላ የማይሻር መሆኑን ነው(ሮሜ 9:4; ሮሜ 11:28-29)።

በተመሳሳዩ መዝሙረኛው በእግዚአብሔር ፊት ለእስራኤል ሲማልድ እግዚአብሔር ለዳዊት የገባውን መሃላ መያዣ አድርጎ ነበር። እግዚአብሔር “ኪዳኔንም አላረክስም፥ ከከንፈሬም የወጣውን አልለውጥም። ዳዊትን እንዳልዋሸው አንድ ጊዜ በቅዱስነቴ ማልሁ። ዘሩ ለዘላለም፥ ዙፋኑም በፊቴ እንደ ፀሐይ ይኖራል። ለዘላለም እንደ ጨረቃ ይጸናል ምስክርነቱ በሰማይ የታመነ ነው።”(መዝ. 89:34-37) ብሎ ተናግሯል። በአዲስ ኪዳን መሠረት ሁለቱም መሃላዎች የአብርሃም ዘር በሆነውና በዳዊት ዙፋን ላይ በተቀመጠው በክርስቶስ ተፈፃሚነትን አግኝተዋል(ገላ. 3:13-16; ሉቃስ 1:31-33; 54; 55)።

በሁለተኛ ደረጃ እግዚአብሔር ለኛ የገባቸውን የተስፋ ቃላት ኢየሱስን በቀኙ በማስቀመጥ አረጋግጦልናል። የኢየሱስ ማረግ ለአማኞች የተገባው ተስፋ ማረጋገጫ ነው፤ ምክንያቱም ኢየሱስ ያረገው “በኛ ፋንታ ከፊታችን ቀድሞ” ስለሆነ ነው(ዕብ. 6:20)። ስለዚህ እርገቱ የእግዚአብሔርን ማዳን እርግጠኛ መሆኑን ይገልፅልናል። እግዚአብሔር ኢየሱስን ወደ ክብር የመራው ብዙ ልጆችን ወደ ክብር ያመጣ ዘንድ(ዕብ. 2:9-10) ለሁሉም ሰው እንዲሞት በማድረግ ነው። የኢየሱስ በአብ ፊት መሆን ከእግዚአብሔር ዙፋን ጋር የተያያዘ የነፍስ መልህቅ ነው(ዕብ. 6:19)። በኢየሱስ በኩል ለኛ የገባው የተስፋ ቃል ፍፃሜ በማግኘቱ ለእግዚአብሔር ገዢነት ክብር እንሰጣለን።

እግዚአብሔር ከአንተ/ቺ ጋር መሃላ መግባቱን ሲያስቡ ምን ይሰማዎታል? ያለመገባት ሲሰማንም ቢሆን እንኳን ያ ኃሳብ ብቻውን ስለመዳናችን እርግጠኛ የሚያደርገን እንዴት ነው?`