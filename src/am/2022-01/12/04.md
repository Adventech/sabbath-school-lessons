---
title:  ሰማይና ምድር ይናወጡ
date:  15/03/2022
---

በሰማይ ስለነበረው ደስታ ጳውሎስ ከገለፀ በኋላ አንባቢያን ለእግዚአብሔር ድምፅ ትኩረት እንዲሰጡ ያስጠነቅቃል። ምክንያቱም እግዚአብሔር “አንድ ጊዜ ደግሞ… ምድርን ብቻ ሳይሆን ሰማይን ሊያናውጥ” (ዕብ. 12:26) ስለሆነ ነው። ጳውሎስ እንደሚነግረን ኢየሱስ በሰማይ ዙፋን ላይ ቢነግስም ድነታችን አልተፈፀመም። አስፈላጊ የሆነ ክስተት ሊከናወን ስለሆነ ትኩረታችንን ልናደርግ ይገባል።

`ሐጌ 2:6-9; 20-22ን; ከመዝ. 96:9-10; መዝ. 99:1 እና ዕብ. 12:26-27 ጋር ያነፃፅሩ። እግዚአብሔር ሰማይና ምድርን የማናወጡ አላማ ምንድን ነው? ምንስ ትርጓሜ አለው?`

በብሉይ ኪዳን የመሬት መንቀጥቀጥ ህዝቡን ነፃ ሊያወጣ የሚመጣው የእግዚአብሔር መገኘት አመላካች ነው። ዲቦራና ባራክ ከሲሳራ ጋር ሲዋጉ እግዚአብሔር በነርሱ ፈንታ ከሰማይ ተዋጋ(መሳ. 5:20)። ከእግዚአብሔር መገኘት የተነሳም ታላቅ የምድር መናወጥ; የምድር እና የተራሮችም መንቀጥቀጥ ተብሎ ተገልጧል(መሳ. 5:4-5)። ይኸው ተመሳሳይ ምስል በብሉይ ኪዳን ውስጥ እግዚአብሔር የተጨቆኑትን ነፃ ለማውጣት ሲገለጥ ተነግሯል (መዝ. 68:7-8፤ መዝ. 60፤2፤ መዝ. 77:17-18)። ስለዚህ ይህ መናወጥ የእግዚአብሔር ፍርድ ምልክት ሲሆን በምድር ላይ ባሉ ህዝቦች ሁሉ ላይ ያለውን ስልጣን የሚያረጋግጥበት ነው። ነብያት በጌታ ቀን ይህ እንደሚሆን ተንብየዋል (ኢሳ. 13:13፤ ኢሳ. 24:18-23)

በዕብራውያን መጽሐፍ አገላለፅ የምድርና የሰማይ “መናወጥ” የሚያመለክተው የእግዚአብሔር ጠላቶች ላይ ስለሚመጣው ጥፋት ነው። ኢየሱስ በሚነግስበት ጊዜም እግዚአብሔር ቃል የገባው ይህንኑ ነው። እግዚአብሔር “ጠላቶችህን የእግርህ መረገጫ እስካደርግልህ ድረስ በቀኜ ተቀመጥ” (ዕብ. 1:13) ብሎታል። ስለዚህም ኢየሱስ ጠላቶቹን አሸነፈ (ዕብ. 2:14-16) እናም ነገሰ (ዕብ. 1: 5-14)፤ ነገር ግን ጠላቶቹ እስካሁን አልተደመሰሱም (ዕብ. 10:11-14፤ 1 ቆሮ. 15:23-25)።

ነገር ግን እግዚአብሔር እነዚህን ጠላቶች ሰማይና ምድርን ሲያናውጥ ያጠፋቸዋል። የሰማይና የምድር መናወጥ ማለት የእግዚአብሔርን ህዝቦች ያሳደደው ምድራዊ ሀይሎች ከምንም በላይ ደግሞ ከምድራዊ ሀይሎቹ ጀርባ ቆመው የሚቆጣጠሯቸው ሰማያዊ ሀይሎች (ሰይጣንና መላዕክቱ) መጥፋትን ነው።

`አንድ ቀን ፍትህ እንደሚመጣ; በአለም ላይ ተንሰራፍቶ ያለው ክፉ አንድ ቀን እንደሚጠፋ ተስፋ ማግኘታችን ለሁላችን በተለይም በቀጥታ በክፉ እጅ ለተሰቃዩ ያለው ትርጉም ምን ያህል ነው?`