---
title:  ወደ ጽዮን ተራራ ደርሳችኋል
date:  13/03/2022
---

`ዕብ. 12:22-24 ያንብቡ፤ ጳውሎስ ስለምን እያብራራ ነው ያለው?`

የዕብራውያን መልዕክት ወደ ፅዮን ተራራ እንደደረስንና በታላቁ ድግስ እንደምንሳተፍ ያረጋግጥልናል። “ነገር ግን ወደ ጽዮን ተራራና ወደ ሕያው እግዚአብሔር ከተማ ደርሳችኋል፥ ወደ ሰማያዊቱም ኢየሩሳሌም፥ በደስታም ወደ ተሰበሰቡት ወደ አእላፋት መላእክት” (ዕብ. 12:22)። እኛን ወክሎ በቀረበው ኢየሱስ በኩል በእምነት ደርሰናል። በዚህ ደስታ ውስጥ ሊቆጠሩ የማይችሉ መላዕክታት እግዚአብሔር አብ ራሱ እና የክብረበዓሉ ማዕከል የሆነው ኢየሱስም ይገኛሉ። “በሰማያትም ወደ ተጻፉ ወደ በኵራት ማኅበር” አባል ሆነን መጥተናል (ዕብ. 12:23)። ስማችን የእግዚአብሔር ምርጦች በተዘረዘሩበት በሰማይ መዝገብ ተመዝግቧል (ዘፀ. 32:32፤ መዝ. 56:8፤ ዳን. 12:1፤ ሚል. 3:16፤ ሉቃስ 10:20፤ ራዕ. 13:8፤ ራዕ. 17:8)

እኛ “በኩሮች” የሆንነው በኩር የሆነው ኢየሱስ የወረሰውን ውርስ ስለተካፈልን ነው (ዕብ. 1:6)። ስለዚህ እንደ እንግዶች ሳይሆን እንደ ዜጋ ተቆጠርን (ፊሊ. 3:20 ጋር ያነፃሩ)። “ፍፁማንም ወደ ሆኑት ወደ ፃድቃን መንፈሶች” ተብለን ተገልጸናል (ዕብ. 12:23)። ይህ አገላለጽ የሰብአዊ ተፈጥሮአችን አንዱ ገፅታ ሁሉንም ወክሎ መቅረቡን የሚያሳይ ነው። “ለመናፍስት አባት” ከሚለው አገላለፅ ጋር አብሮ ይሄዳል (ዕብ. 12:9)። ይህም እግዚአብሔር መንፈሳዊ ለሆኑ ሰብአዊ ዘሮች በሙሉ አባት መሆኑን የሚገልፅ ነው።

ይህ የደስታ ስብስብ እያከበረ ያለው የክርስቶስን ንጉሳዊ አገዛዝ; የክህነት አገልግሎትና የአዲስ ኪዳን መጀመርን ነው። በዕብራውያን መጽሐፍ እነዚህ ሁሉ ክስተቶች እየተከናወኑ ያሉት በጽዮን ተራራ ላይ ነው። በዕብ. 1:5-14 ላይ የምናገኛቸው ሶስቱ መዝሙሮች የሚያብራሩት ስለ ልጁ በዙፋን ላይ መቀመጥ እና ነገሩም የተከናወነው በጽዮን ተራራ ላይ እንደሆነ ነው (መዝ. 2: 6-7፤ መዝ. 110:1-2፤ መዝ. 102:21-27)። የጽዮን ተራራ ልጁ “የዘላለም ካህን” እንዲሆን የተሾመበት ስፍራም ነው (ዕብ. 5:6) ጥቅሱ የተወሰደውም ከመዝ. 110:4 ላይ ነው። በመዝ. 110 መሰረት የልጁ ሊቀ ካህን ሆኖ መሾም የተከናወነው በጽዮን ተራራ ላይ ነው (መዝ. 110:2)።

በስተመጨረሻም የዕብራውያን መጽሐፍ የሚነግረን የኢየሱስ ሊቀ ካህን መሆን አዲሱ ኪዳን በይፋ መጀመሩን አመላካች ነው (ዕብ. 7:11-22)። ስለዚህ የጽዮን ተራራ አዲሱ ኪዳን የጸደቀበት ስፍራ ነው። ዕብ. 12:22-24 የሚገልጽልን ኢየሱስ ባረገበት ሰአት ስለተከናወነው የደስታ ስነ ስርዓት ነው።

`በህይወታችንና አምልኮአችን ውስጥ የየሱስን የክህነት አገልግሎት እንዲሁም አዲሱን ኪዳን ልናከብረው የምንችለው በምን አይነት ተግባራዊ መንገድ ነው? በዚህ ታላቅ እውነት ሀሴት ማድረግ እምነታችንን የሚያረጋግጠው ለምንድነው?`