---
title:  “ይህ በእውነት ነቢይ ነው”
date:   07/10/2024
---

`ዮሐንስ 6:14፣ 15፣ 26-36ን ያንብቡ። ሕዝቡ ለኢየሱስ ተአምራት ምን ምላሽ ሰጡ? ኢየሱስስ ማንነቱን ለማስተማር ይህንን የተጠቀመው እንዴት ነበር?`

አይሁዳውያን ከሮም መንግሥት ጭቆና ነፃ የሚያወጣቸውን ምድራዊ መሲሕ ይጠባበቁ ነበር። በጦርነት ውስጥ ከሚያጋጥሙ በጣም አስቸጋሪ ነገሮች መካከል ሁለቱ፣ ወታደሮችን መመገብ እና የቆሰሉትንና የሞቱትን መንከባከብ ናቸው። ኢየሱስ በተአምራቱ ሁለቱንም ማድረግ እንደሚችል አሳይቷል።

ነገር ግን ኢየሱስ የመጣው ለዚህ አይደለም፣ እና የተአምራቱ ዓላማም ይህ አልነበረም።

ይልቁንም የአምስት ሺህ ሰዎች መመገብ ዘገባ፣ ኢየሱስ የሕይወት እንጀራ ስለመሆኑ፣ እግዚአብሔር ራሱ ከሰማይ እንደ ወረደ ለማስረዳት ዕድል ሰጥቷል። “‘የሕይወት እንጀራ እኔ ነኝ” ሲል ተናግሯል። “ወደ እኔ የሚመጣ ከቶ አይራብም” (ዮሐ. 6: 35)።

ይህ በዮሐንስ ወንጌል ውስጥ ከሰባቱ “እኔ ነኝ” የእርሱ መግለጫ የመጀመሪያው ነው፣ “እኔ ነኝ” የሚለውም አንዳንድ አባባሎችን የሚያረጋግጥ ነበር (“የሕይወት እንጀራ” ዮሐ. 6፡35፤ “የዓለም ብርሃን” ዮሐ. 8፡ 12፤ “በር” ዮሐ. 10:7፣ 9፤ “መልካም እረኛ” ዮሐ. 10:11፣ 14፤ “ትንሣኤና ሕይወት” ዮሐ. 11:25፤ “መንገድ፣ እውነትና ሕይወት” ዮሐ. 14፡6፤ “እውነተኛ የወይን ግንድ” ዮሐንስ 15:1፣ 5)። እነዚህ እያንዳንዳቸው ስለ ኢየሱስ አንድ ጠቃሚ እውነት ያመለክታሉ። “እኔ ነኝ” የሚሉት መግለጫዎች፣ እግዚአብሔር ራሱን ለሙሴ ታላቁ “እኔ ነኝ” ብሎ ወዳቀረበው ወደ ዘጸአት 3 ያመላክታሉ (ከዮሐ. 8፡58 ጋር አነጻጽሩ)። የሱስ ታላቁ “እኔ ነኝ” ነው። ሕዝቡ ግን ይህን ሁሉ ሳይረዳ ቀርቷል።

“እነርሱ የዓይን ምስክር ሆነው እንዳዩት የሱስ ብዙ አስገራሚ ድርጊቶችን መሥራት ከቻለ ለሕዝቡ ጤንነትን፣ ጉልበትንና ሐብትን ለመስጠትና ከጨቋኞቻቸው አርነት አውጥቶ ኃይልና ክብር እንዲያገኙ ለማድረግ ለምን አይችልም የሚሉ ጥያቄዎች እርካታ ከማያውቁት ልቦቻቸው ተሰነዘሩ። የእግዚአብሔር ልጅ ነኝ እያለ የእሥራኤል ንጉሥ ለመሆን አለመፈለጉ ሊረዱት የማይችሉት ምስጢር ሆነባቸው። እምቢታውን አጣመው ተረጎሙት። ብዙዎች ስለ ተልዕኮው መለኮታዊ ባሕርይ እርግጠኛ ስላልሆነ ነው መብቱን ለመቀበል ያልደፈረው ብለው ደመደሙ። ለጥርጣሬ የልባቸውን በር ስለከፈቱለት ሰይጣን የዘራው ዘር አምሳያውን ፍሬ፣ ማለትም አለመረዳትንና ክህደትን አፈራ” (ኤለን ጂ ዋይት፣ የዘመናት ምኞት፣ ገጽ 389)። እነርሱ ለዘላለም ሕይወት የሚጸናውን እውነት ሳይሆን ቁሳዊ ጥቅምን ይፈልጉ ነበር።

`ይህ ካልተጠነቀቅን ሁላችንም ሊያጋጥመን የሚችል ወጥመድ ነው። በቁሳዊ ነገሮች በመጠመድ የመንፈሳዊ ነገሮች ኪሳራ ውስጥ ከመግባት መጠበቅ የምንችለው እንዴት ነው?`