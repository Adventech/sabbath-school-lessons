---
title:  ተጨማሪ ሀሳብ
date:   11/10/2024
---

ከኤለን ጂ ዋይት የዘመናት ምኞት መፅሐፍ “አስጊ ሁኔታ በገሊላ” ገጽ 383-394፤ “አልዓዛር ና ውጣ” ገጽ 524-536፤ እና “የካህናት ሴራ” ገጽ 537-542 ያንብቡ።

“ለዓለም ሕይወትን የሚሰጠው የክርስቶስ ሕይወት የሚገኘው ከቃሉ ነው። የሱስ ሕሙማንን የፈወሰውና አጋንንትን ያስወጣው በቃሉ ነው። በቃሉም ባሕሩን ጸጥ እንዲል አደረገ፣ ሙታንንም አስነሳ። ቃሉ ኃይል እንዳለው ሕዝቡ የዓይን ምስክር ነበሩ። የሱስ በብሉይ ኪዳን ነቢያትና በመምህራን አማካይነት እንደተናገረው አሁንም የእግዚአብሔርን ቃል ተናገረ።

መላው መጽሐፍ ቅዱስ የክርስቶስ መግለጫ ነው፣ ስለሆነም አዳኛችን የተከታዮቹን እምነት በቃሉ ላይ ለመመሥረት ፈለገ። እርሱ በሥጋ በሚለያቸው ጊዜ የኃይላቸው ምንጭ የሚሆነው ቃሉ ነው። የሚኖሩት እንደ ጌታቸው “እግዚአብሔር በሚናገረው ቃሉ ሁሉ” ነው” (ማቴ. 4፡4)።

“ሥጋዊ ሕይወታችን የሚኖረው በምግብ ኃይል እንደሆነ ሁሉ መንፈሳዊ ሕይወታችንም የሚኖረው በእግዚአብሔር ቃል ነው። እያንዳንዱ ሰው በግሉ ሕይወትን ከእግዚአብሔር ቃል ማግኘት አለበት። ከምግብ የሚገኘውን ድጋፍ ለማግኘት እያንዳንዳችን በግል መመገብ እንዳለብን ሁሉ ልክ በዚያው ዓይነት የእግዚአብሔርን ቃል መመገብ አለብን። ቃሉን በሌላ ሰው አማካይነት ብቻ ማግኘት የለብንም። ቃሉን ለማስተዋል እንድንችል የመንፈስ ቅዱስን እርዳታ ለማግኘት እግዚአብሔርን እየጠየቅን መጽሐፍ ቅዱስን በጥንቃቄ ማጥናት ይገባናል” (የዘመናት ምኞት፣ ኤለን ጂ ዋይት፣ ገጽ 396)።



**የመወያያ ጥያቄዎች**

`1. በዚህ ሳምንት ኢየሱስ አምስት ሺህ ሰዎችን ሲመግብ፣ ከመወለዱ ጀምሮ ዕውር የሆነውን ሰው ሲፈውስና አልዓዛርን ከሞት ሲያስነሳ አይተናል። በእያንዳንዱ ሁኔታ፣ ኢየሱስ ስለ መለኮታዊነቱ ጠንካራ ማስረጃዎችን ሰጥቷል። ሆኖም እነዚህ አስደናቂ ተአምራት፣ መለያየትን ፈጠሩ። አንዳንዶቹ በእምነት፣ ሌሎች ደግሞ በጥርጣሬ ምላሽ ሰጡ። ምንም እንኳን ኃይለኛ ማስረጃ ቢኖርም ሰዎች እግዚአብሔርን ላለመቀበል ሊወስኑ እንደሚችሉ ይህ ምን ያስተምረናል?

2. እነዚህ ታሪኮች ሁሉ ወደ ክርስቶስ የእግዚአብሔር መለኮታዊ ልጅ መሆን ያመለክታሉ። በኢየሱስ አዳኝነት ለማመን የእርሱ መለኮታዊነት በጣም አስፈላጊ የሆነው ለምንድነው?

3. እንደገና 1ኛ ቆሮንቶስ 1፡26-29 ተመልከቱ። በ 21ኛው ክፍለ ዘመን ውስጥ ይህ ተመሳሳይ መርሕ በምን ዓይነት መንገዶች ሲተገበር እንመለከታለን? “በሥጋ ጥበበኞች” የሆኑት የሚያፌዙባቸውና የሚቃወሟቸው ነገር ግን ክርስቲያኖች የሚያምኑባቸው አንዳንድ “ሞኝ ነገሮች” የትኞቹ ናቸው? “ብርቱ የሆነውን” የሚያሳፍረው ምንድን ነው ብለን እናምናለን?`