---
title:  የዓይነ ስውራኑ ፈውስ፡ ክፍል 2
date:   09/10/2024
---

`ዮሐንስ 9:17-34ን ያንብቡ። መሪዎቹ ምን ዓይነት ጥያቄዎች ነው የጠየቁት? ዓይነ ስውሩስ ምን ምላሽ ሰጠ?`

ምንም እንኳን እርሱ የመወያያ ርዕስ ቢሆንም፣ ይኽኛው የዮሐንስ ወንጌል 9 ረጅም ክፍል ኢየሱስ የመድረኩ ዋና ተዋናይ ያልሆነበት ብቸኛው የዮሐንስ ወንጌል ክፍል ነው። የኃጢአት ጥያቄ ታሪኩን እንደጀመረው ሁሉ (ዮሐ. 9፡2) ፈሪሳውያኑ ኢየሱስ በሰንበት ስለፈወሰ ኃጢአተኛ ነው ብለው አስበዋል (ዮሐ. 9:16፣ 24) እናም የተፈወሰውን ሰው “ሁለንተናህ በኃጢአት ተወለድህ” በማለት ስሙን ሲያጠፉ ነበር (ዮሐ. 9:34)።

በተገላቢጦሽ ሁኔታ የማወቅ ጉጉት ተከሰተ። ስለ ኢየሱስ ያለው አድናቆት እያደገ በመምጣቱና በእርሱ በማመኑ፣ ዓይነ ስውሩ በአካል ብቻ ሳይሆን በመንፈሳዊውም በበለጠ እያየ መጣ። በአንጻሩ ፈሪሳውያን በኢየሱስ ላይ በነበራቸው መከፋፈል (ዮሐ. 9፡16)፣ ከዚያም እርሱ ከየት እንደመጣ ባለማወቃቸው (ዮሐ. 9፡29) ምክንያት የመረዳታቸው ዓይን እየታወረ መጥቷል።

ይህ በእንዲህ እንዳለ ይህ ተአምር ዮሐንስ ኢየሱስ ማን እንደሆነ እንዲነግረን አጋጣሚ ፈጥሮለታል። በዮሐንስ 9 ላይ ያሉት የምልክቶች ጭብጥ በወንጌል ውስጥ ካሉ ሌሎች በርካታ ጭብጦች ጋር ይገናኛል። ዮሐንስ ኢየሱስ የዓለም ብርሃን መሆኑን በድጋሚ አረጋግጧል (ዮሐ. 9፡ 5ን ከዮሐ. 8፡12 ጋር አነጻጽሩ)። ታሪኩ ስለ ኢየሱስ ምስጢራዊ አመጣጥም ይናገራል። እርሱ ማን ነው፣ ከወዴት መጣ፣ ተልዕኮውስ ምንድን ነው? (ዮሐ. 9:12፣ 29ን ከዮሐ. 1:14 ጋር አነጻጽሩ)።

በቀደሙት ተአምራዊ ዘገባዎች የተጠቀሰው የሙሴ ማንነት በዚህ ምዕራፍ ውስጥም ይታያል (ዮሐ. 9:28፣ 29፤ ዮሐ. 5:45፣ 46ን ከዮሐ. 6:32 ጋር አነጻጽሩ)። በመጨረሻም የሕዝቡ ምላሽ ጭብጥ አለ። አንዳንዶቹ ከብርሃን ይልቅ ጨለማን ይወዳሉ፣ ሌሎች ደግሞ በእምነት ምላሽ ይሰጣሉ (ዮሐ. 9፡16-18፣ 35-41ን ከዮሐ. 1፡9-16፣ ዮሐ. 3፡16-21፣ ዮሐ. 6፡60-71 ጋር አነጻጽሩ)። እዚህ ላይ የሚታየው የኃይማኖት መሪዎች መንፈሳዊ እውርነት እጅግ አስፈሪ ነው።

`በአንድ ጊዜ ዓይነ ስውር የነበረው “ዕውር ሆኖ የተወለደውን ዓይኖች ማንም እንደ ከፈተ ዓለም ከተፈጠረ ጀምሮ አልተሰማም፤ ይህ ሰው ከእግዚአብሔር ባይሆን ምንም ሊያደርግ ባልቻለም ነበር” ብሎ ማወጅ ቻለ (ዮሐ. 9፡32፣ 33)። ምንም እንኳን ጠንካራ ማስረጃዎች ቢኖሩም፣ በቀዳሚነት ኢየሱስን ሊያውቁትና መሲሕ አድርገው ሊቀበሉት የተገባቸው የኃይማኖትና የአገሩ መንፈሳዊ መሪዎች ሊመለከቱ አልቻሉም። ወይም እነርሱ በእውነት ሊያዩት አልፈልጉም። ይህ የእኛም ልብ ሊያታልለን እንደሚችል እንዴት ያለ ኃይለኛ ማስጠንቀቂያ ነው! 1ኛ ቆሮንቶስ 1:26-29ን ያንብቡ። ጳውሎስ የጻፈው ነገር በዚህ ትዕይንት ውስጥ ከተፈጸመው ሁኔታ ጋር የሚስማማው እንዴት ነው? ይኸው መሠረታዊ መርሖ በአሁኑ ጊዜም እንኳ ተግባራዊ የሚሆነው እንዴት ነው?`