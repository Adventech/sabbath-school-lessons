---
title:  የዓይነ ስውሩ ፈውስ፡ ክፍል 1
date:   08/10/2024
---

`ዮሐንስ 9:1-16ን ያንብቡ። ደቀ መዛሙርቱ የዚህ ሰው መታወር መንስኤ ምን እንደሆነ አስበው ነበር? ኢየሱስስ የሐሰት እምነታቸውን ያረመው እንዴት ነበር?`

ደቀ መዛሙርቱ በበሽታና በኃጢአት መካከል ግንኙነት ፈጠሩ። በርካታ የብሉይ ኪዳን ምንባቦች ወደዚያ አቅጣጫ ያመለክታሉ (ከዘጸ. 20፡5፣ 2ኛ ነገ. 5፡15-27፣ 2ኛ ነገ. 15፡5፣ 2ኛ ዜና 26፡16-21 ጋር አነጻጽሩ)፤ ነገር ግን የኢዮብ ታሪክ እንዲህ ዓይነቱ ግንኙነት ሁልጊዜ መከሰቱን በተመለከተ ጥንቃቄ ማድረግ እንደሚገባ የሚያስተምር ነው።

ኢየሱስ ጉዳዩን መስመር አስያዘው፤ በኃጢአትና በሥቃይ መካከል ያለውን ግንኙነት ሳይክድ፣ ነገር ግን በዚህ ጉዳይ እግዚአብሔር በፈውስ እንደሚከብር በማሳየት ወደ ከፍተኛው ዓላማ አመላከተ። ዘገባው ከፍጥረት ታሪክ ጋር አንዳንድ ዝምድናዎችን ይዟል፤ እግዚአብሔር የመጀመሪያውን ሰው ከምድር አፈር እንደ ፈጠረ (ዘፍ. 2:7) ኢየሱስ ከማህፀን ጀምሮ ዓይነ ስውር የነበረው ሰው ያጣውን ለመስጠት ጭቃን አዘጋጀ።

በማቴዎስ፣ በማርቆስ እና በሉቃስ ውስጥ፣ ተአምራዊ ታሪኮች አንድ አይነት አቅጣጫን ይከተላሉ፤ የችግሩን ገለፃ፣ ግለሰቡን ወደ ኢየሱስ ማቅረቡ፣ ፈውሱ እና እግዚአብሔርን በማመስገን ለፈውሱ እውቅናን መስጠት ይገኙበታል።

በዮሐንስ 9 ውስጥ ባለው ታሪክ፣ ይህ ከላይ የተባለው ቅደም ተከተል በዮሐንስ 9፡ 7 ላይ ተጠናቋል። በዮሐንስ በተለየ መልኩ በቀረበው ዘገባ ግን የተአምሩ ጠቀሜታ በጣም ሰፊ የውይይት ነጥብ ሆነ፤ ይህም በተፈወሰው ሰው እና በኃይማኖት መሪዎች መካከል ረጅም ግንኙነት መፈጠሩ ነው። ይህ አስደናቂ ውይይት የሚያጠነጥነው በሁለት የተጠላለፉ ተቃራኒ ጥንድ ፅንሰ ሀሳቦች ላይ ነው፤ እነርሱም ኃጢአት ወይም ሥራ እና ዕውርነት ወይም ማየት ናቸው።

ተራኪው እስከ ዮሐንስ 9፡14 ድረስ፣ የሱስ በሰንበት ይህን ፈውስ እንዳደረገ ሳይናገር፣ ቀጥሎ ግን እንደ መጽሐፍ ቅዱስ ሳይሆን እንደ ሰው ወግ ይህ ሰንበትን የጣሰ ተግባር ስለመባሉ ለአንባቢያን ይዘግባል። ስለዚህም እርሱ በፈሪሳውያን እንደ ሰንበት ተላላፊ ተቆጠረ። “ሰንበትን አያከብርም” በማለት ስለጸኑ፣ ድምዳሜያቸው እርሱ ከእግዚአብሔር አይደለም የሚል ነበር። ሌሎች ግን አንድ ኃጢአተኛ እነዚህን ምልክቶች ማድረግ መቻሉ የሚያስጨንቅ ሆኖ አግኝተውታል (ዮሐ. 9፡16)።

`ውይይቱ ገና ሳይጠናቀቅ አስቀድሞ መለያያት ተፈጠረ። ዓይነ ስውሩ ስለ ኢየሱስ ማንነት ይበልጥ ግልጽ እየሆነ መጣለት፣ ነገር ግን የኃይማኖት መሪዎቹ ከጊዜ ወደ ጊዜ ግራ ተጋቡ ወይም እውነተኛ ማንነቱን ባለማየት እየታወሩ መጡ። ይህ ታሪክ በራሳችን እምነት እና ትውፊት በመታወር በዓይናችን ፊት ለፊት ያሉትን አስፈላጊ የሆኑ እውነቶችን ሳናገኝ እንድንቀር ስለሚያደርገው አደጋ ምን ሊነግረን ይገባል?`
