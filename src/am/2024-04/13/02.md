---
title:  በገሊላ መሰባሰብ
date:   22/12/2024
---

`ዮሐንስ 21:1-19ን አንብቡ። ስለ እግዚአብሔር ጸጋ እና ስለ ሰው ትሕትና በተለየ መልኩ ምን ወሳኝ እውነቶች ተገለጡ?`

ዮሐንስ 20 የሚያበቃው ለመደምደም ምክንያታዊ አግባብ ባለው በመጽሐፉ ዓላማ ነው፣ ነገር ግን አንድ ተጨማሪ ምዕራፍ አለ። ምዕራፍ 21 የሚጀምረው ጴጥሮስን ጨምሮ አንዳንድ ደቀ መዛሙርት ወደ ገሊላ ተመልሰው ሌሊቱን በባህር እንዳሳለፉ በመጠቆም ነው። አሮጌው ዘመን የተመለሰ፣ ደቀ መዛሙርቱም ወደ ቀድሞው ዓሣ የማጥመድ ሥራቸው የተመለሱ ይመስላል። ነገር ግን በዚያ ምሽት ምንም ዓሣ አልያዙም ነበር።

በማለዳ በባህር ዳርቻ ላይ የተገኘ አንድ ሚስጥራዊ እንግዳ መረባቸውን በጀልባው በቀኝ በኩል እንዲጥሉ ነገራቸው። ከዚያም መረቡን ወደ ውስጥ መሳብ እስከማይችሉ ብዙ ዓሦችን ያዙ። ከኢየሱስ ጋር አገልግሎት ሲጀምሩ የነበረውን ጊዜ ይመስላል (ሉቃስ 5:1-11ን ተመልከቱ)። ዮሐንስ ኢየሱስን አውቆት ወዲያው ለጴጥሮስ ነገረው፤ እርሱም ዘሎ ወደ ውሃው ውስጥ ከገባ በኋላ ወደ ባሕሩ ዳርቻ መጣ።

ለጌታው ያለውን ፍቅር በተመለከተ ኢየሱስ ጴጥሮስን ሦስት ጥያቄዎችን ጠየቀው።

ከስቅለቱ በፊት፣ ጴጥሮስ ነፍሱን ስለ ኢየሱስ አሳልፎ እንደሚሰጥ አጥብቆ ተናግሯል (ዮሐንስ 13፡37)። የዚያን ጊዜ ነበር ኢየሱስ ይልቁንም እርሱ ሦስት ጊዜ እንደሚክደው የነገረው (ዮሐንስ 13፡38)። በገሊላ በተካሄደው በዚህ ስብሰባ ላይ ጴጥሮስ ራሱን ምሥክር አድርጎ አላቀረበም፤ ከዚህ ይልቅ ኢየሱስን “ጌታ ሆይ፣ አንተ ሁሉን ታውቃለህ። እንድወድህ አንተ ታውቃለህ አለው” እንጂ (ዮሐንስ 21:17)።

አንዳንዶች ኢየሱስ ጴጥሮስን ሲጠይቅ (ከመጨረሻው ጊዜ በስተቀር) “አጋፔዮ” (“agapaō”) የሚለውን ግስ እንደተጠቀመ፣ ጴጥሮስ ደግሞ ሁል ጊዜ “ፊሌዮ” (“phileō”) በሚለው ግሥ ምላሽ ይሰጥ እንደነበር ያስተውላሉ፤ ይህም ልክ እንደ ጓደኛ መውደድን ይገልጻል። አንድምታው ጴጥሮስ ከፍ ወዳለው የፍቅር ዓይነት አልደረሰም ማለት ነው።

በእርግጥም፣ የጴጥሮስ ምላሽ ራስን ዝቅ ማድረግ ላይ ያተኮረ ነበር። ጴጥሮስ የበፊቱን ውድቀቱን በመመልከት፣ በትሕትናና ስለ ራሱ ከልክ በላይ መናገርን ባለመፈለግ “ዝቅ ያለ ቃል” መጠቀሙ ሳይሆን አይቀርም። ኢየሱስም ያረጋገጠው ይህንን ትህትና ነው፤ ይህም ጴጥሮስን ወደ አገልግሎት ለመመለስ ነበር። ትህትና አንዱ ትልቅ የአገልግሎት መመዘኛ እንደሆነ ምንም ጥያቄ የለውም፣ ምክንያቱም ከዚያ በኋላ የትኩረት ማዕከል ኢየሱስ ክርስቶስ እንጂ ራስ ሊሆን አይችልም።

`የጴጥሮስ ተሐድሶ እና በቀደመችው ቤተ ክርስቲያን ውስጥ የመሪነት ሚናው ኢየሱስ ከሞት መነሳቱን ከሚያሳዩት ጠንካራ ማስረጃዎች አንዱ ነው። ኢየሱስ በሌሎቹ ደቀ መዛሙርት ፊት ወደ አገልግሎት መልሶት ካልሆነ በስተቀር ጴጥሮስ ከዚያ ሁሉ በኋላ ጎልቶ የወጣበትን ምክንያት ማስረዳት አስቸጋሪ ነው የሚሆነው። ጌታን ለማወቅ ለሚፈልግ ሰው ትህትና ቁልፍ የሆነው ለምንድነው? በመስቀሉ ብርሃን ፊት ማናችንም ብንሆን ልንኮራበት የምንችለው ምን ነገር አለ?`
