---
title:  ዓይኖችን በኢየሱስ ላይ ማድረግ
date:   23/12/2024
---


`ዮሐንስ 21:20-22ን አንብቡ። ጴጥሮስን ወደ ተሳሳተ ጎዳና የመራው የትኛው ጥያቄ ነው? ኢየሱስ መንገዱን ያቃናው እንዴት ነው?`

ኢየሱስ ጴጥሮስን ወደ አገልግሎት መልሶት “ተከተለኝ” ብሎት ነበር። ይህ ማለት በባሕሩ ዳርቻ ከኢየሱስ ኋላ በአካል ተከትሎ መሄድ ሊሆን ይችላል። ይህም የሆነው ጴጥሮስ ዘወር ብሎ ዮሐንስ ኢየሱስን ሲከተል ስላየ ነው፤ ከዚያም “ጌታ ሆይ፥ ይህስ እንዴት ይሆናል?” ብሎ ይጠይቃል (ዮሐንስ 21:21)።

`ጴጥሮስን ወደ አገልግሎት ሲመልስ፣ ኢየሱስ የጴጥሮስን አሟሟት ተንብዮ ነበር (ዮሐንስ 21፡18)። ጴጥሮስ ስለ ዮሐንስ ሞት የማወቅ ጉጉት የነበረው ይመስላል። ኢየሱስ በሌላ ደቀ መዝሙር ላይ ምን እንደሚደርስበት እንዳይጨነቅ የጴጥሮስን ትኩረት እርሱን ወደ መከተል ጉዳይ ይመልሳል። ዮሐንስ 21:23–25ን አንብቡ። ኢየሱስ የተናገረው ነገር በተሳሳተ መንገድ የተወሰደው እንዴት ነው? ሐዋርያው ዮሐንስ ይህን አለመግባባት ማስተካከል የቻለው እንዴት ነው?`

ኢየሱስ “እስክመጣ ድረስ ይኖር ዘንድ ብወድስ፥ ምን አግዶህ? አንተ ተከተለኝ!” ሲል የተናገረውን ሰዎች በተሳሳተ መንገድ ተረድተውታል (ዮሐንስ 21:22)። ኢየሱስ ዮሐንስ ከመሞቱ በፊት ተመልሶ ይመጣል ማለት እንደሆነ አስበው ነበር። ጊዜ እያለፈ ሲሄድ እና ዮሐንስ አርጅቶ ሲሞት (በእርግጥም ደግሞ ሞተ) ኢየሱስ ካልተመለሰ፣ ቀውስ ሊፈጠር ይችል ነበር።

ዮሐንስ ይህን የተሳሳተ አመለካከት ያስተካክለው ጉዳዩ የኢየሱስ ፈቃድ መሆኑን የሚያመለክት እንደሆነ እንጂ የተተነበየው ወደፊት ስለሚሆነው እንዳልሆነ በማመልከት ነው።

በሌሎች ሰዎች ላይ ከማተኮር ይልቅ በኢየሱስ ላይ የማተኮር ሃሳብ በቀሪው የሳምንቱ ትምህርት ውስጥ ትልቅ መሪ ሀሳብ ነው። ኢየሱስ፣ እና ኢየሱስ ብቻ አዳኛችን ነው። ሰዎች ሊያሳዝኗችሁ ወይም ሊጎዷችሁም ይችላሉ። ከማክሰኞ እስከ ሐሙስ ድረስ ያሉት እውነቶች የእግዚአብሔርን ቃል የመረዳትን ሀሳብ ያነሳሉ፤ ዓላማውም፣ ምንም እንኳን ሌሎች የሚሰጡን እርዳታ፣ ምክር፣ እና ምሪት ቢኖርም፣ ዋናው ነገር ብቻውን ጌታችንና መሪያችን ሊሆን የሚገባውን ኢየሱስን ማወቅ እና መከተል ነው። እናንተ ከፍ አድርጋችሁ የምትመለከቷቸው ሌሎች ሰዎች ምን ያህል ጊዜ ነው ያሳዘኗችሁ? ከዚህ ልምድስ ምን ትምህርት ተማራችሁ?