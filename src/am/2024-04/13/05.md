---
title:  “ከላይ” ወይስ “ከታች” የሆነ ሥነ መለኮት
date:   25/12/2024
---

`ዮሐንስ 4:46-54ን አንብቡ። ባለሥልጣኑን ወደ ኢየሱስ ያመጣው ችግር ምንድን ነው? ከዚህ ጀርባ ያለው ዋናው ጉዳይስ ምን ነበር?`

ይህ ሰው የዓለም ብርሃን ወደሆነው ወደ ኢየሱስ መጣ፣ ነገር ግን ኢየሱስ ልጁን ከፈወሰው ብቻ ለማመን ወስኖ ነበር። የዚህ ሰው ሥነ መለኮት “የታች (ከዓለም) የሆነ” ነው ልንል እንችላለን። ከዓለም የሆነ ሥነ-መለኮት ለእግዚአብሔር እና ለቃሉ ህጎችንና ደረጃዎችን ያወጣል። የሰው ሀሳቦች አንካሳና ውስን፣ እንዲሁም እንደየሁኔታዎች ተለዋዋጭ ቢሆኑም ሰዎች የእግዚአብሔርን ቃል የሚተረጉሙበት የመጨረሻ ሥልጣን ሲሆኑ ይታያል። በዚህ ውስጥ መውደቅ እንዴት ያለ አደገኛ ወጥመድ ነው!

“ከላይ” የሆነ ሥነ-መለኮት በተቃራኒው በመጀመሪያ በእግዚአብሔር እና በቃሉ በማመን በእምነት ምላሽ ይሰጣል (ዮሐንስ 4፡48፤ ዮሐንስ 6:14፣ 15፤ 2 ጢሞ. 3፡16)።

መጽሐፍ ቅዱስ በእምነት ለሚቀበሉት የራሱ ተርጓሚ ይሆናል። ከዘመኑ ፍልስፍና ይልቅ መጽሐፍ ቅዱሳዊ ዕይታ ቅዱሳት መጻሕፍትን ለመረዳትና ለመተርጎም መመሪያ ነው። የሰዎች አመለካከት ለእግዚአብሔር ቃል መገዛት እና መታዘዝ አለበት እንጂ በተቃራኒው መሆን የለበትም።

የኢየሱስን ቃል ማመን ከፈለግን የቅዱሳት መጻሕፍትን ቃል ማመን አለብን (ዮሐንስ 5፡46፣ 47)። “በቃሌ ብትኖሩ በእውነት ደቀ መዛሙርቴ ናችሁ” (ዮሐ 8:31)።

የእግዚአብሔርን ቃል ከተጠራጠርን ቃሉ በእኛ ውስጥ ሊኖር አይችልም (ዮሐ. 5፡38)። “የሚጥለኝ ቃሌንም የማይቀበለው እርሱ የሚፈርድበት አለው፤ እኔ የተናገርሁት ቃል እርሱ በመጨረሻው ቀን ይፈርድበታል። እኔ ከራሴ አልተናገርሁምና፤ ነገር ግን የላከኝ አብ እርሱ የምለውን የምናገረውንም ትእዛዝ ሰጠኝ” (ዮሐ. 12፡ 48-49)።

የእግዚአብሔርን ቃል መስማት ብቻውን መረጃን ከማግኘት በላይ ነው።

የእግዚአብሔርን ፈቃድ ማድረግ ማለትም ነው። ይህ ደግሞ ቃሉን ሰምቶ በተግባር ምላሽ መስጠት ነው። «ፈቃዱን ሊያደርግ የሚወድ ቢኖር እርሱ ይህ ትምህርት ከእግዚአብሔር ቢሆን ወይም እኔ በራሴ የምናገር ብሆን ያውቃል” (ዮሐ. 7:17)።

`እናም ይህ የእግዚአብሔርን ቃል መስማት እና ማድረግ ለእርሱ ያለን ፍቅር መግለጫ ነው። “የሚወደኝ ቢኖር ቃሌን ይጠብቃል፤ አባቴም ይወደዋል ወደ እርሱም እንመጣለን በእርሱም ዘንድ መኖሪያ እናደርጋለን።” (ዮሐ. 14:23) ለኢየሱስ ባለን ፍቅር እና ታዛዥነት መካከል ያለው ግንኙነት ምንድን ነው? ለምንድነው የትኛውም አይነት “ታዛዥነት” በፍቅር ላይ ያልተመሰረተ ሲሆን ሕጋዊያን (የህግ ባሪያ) የመሆን አደጋ ያለበት?`