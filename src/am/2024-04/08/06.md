---
title:  ከታችኛው
date:   21/11/2024
---

እስካሁን ድረስ በዮሐንስ ወንጌል ላይ ባደረግነው ጥናት፣ ዮሐንስ በእርግጥም ኢየሱስ እንዴት ተስፋ የተደረገበት መሲሕ እንደሆነና የአይሁድ ሕዝብ ሲናፍቀው የነበረው ታላቅ ተስፋን እንዳመላከተ አይተናል።

`ነገር ግን፣ የህዝቡ መንፈሳዊ መሪ የነበሩት፣ ብዙዎቹ የኃይማኖት መሪዎች በምትኩ የእርሱ ትልቁ ጠላቶቹ ነበሩ። ለምን? ዮሐንስ 8:12-30ን ያንብቡ። በኢየሱስና በእነዚህ የኃይማኖት መሪዎች መካከል ያለው ሁኔታ ምንድን ነው? ብዙዎች እርሱን ያልተቀበሉት ምክንያት ምን እንደሆነ ለማብራራት የሚረዱት የትኞቹ ጥቅሶች ናቸው?`

ኢየሱስ እርሱንም ሆነ አብን እንደማያውቁ ተናግሯል (ዮሐ. 8፡19)። ሁለቱንም ማወቅ ነበረባቸው፣ ነገር ግን እነዚህ ሰዎች ራሳቸውን ያታለሉ ነበሩ። በባሕላቸውና በፍልስፍናቸው በጣም ተጠምደው ነበርና ኢየሱስ ምንም እንኳን ከፊት ለፊታቸው ቆሞ፣ ያደረጋቸውን ነገሮች ሁሉ በማድረግ እና የተናገራቸውን ነገሮች በመናገር የአብ ኃይለኛ መገለጥ ቢሆንም አልተቀበሉትም።

በሁለተኛ ደረጃ፣ ኢየሱስ እንዲህ አላቸው፡- “እናንተ ከታች ናችሁ” (ዮሐ. 8፡23)።

በሌላ አነጋገር፣ ምንም ያህል ኃይማኖተኛ ሊሆኑ ቢችሉም፣ እነዚህ መንፈሳዊና ፈሪሃ አምላክ ያላቸው ሰዎች አልነበሩም። “የአምልኮት መልክ” ነበራቸው (2ኛ ጢሞ. 3፡5) የነበራቸውም ይህ ብቻ ነበር። ውጫዊ ኃይማኖተኝነት ነበራቸው ነገር ግን ውስጣቸው የነበረው አለማመን ነበር።

ይህ አዲስ ነገር አልነበረም፡- “ይህ ሕዝብ በአፉ ወደ እኔ ይቀርባልና፥ በከንፈሮቹም ያከብረኛልና፥ ልቡ ግን ከእኔ የራቀ ነውና፥ በሰዎች ሥርዓትና ትምህርት ብቻ ይፈራኛልና” (ኢሳ. 29: 13)። ይህንን ኢየሱስ ከብዙ መቶ ዘመናት በኋላ “የሰውም ሥርዓት የሆነ ትምህርት እያስተማሩ በከንቱ ያመልኩኛል” በማለት አስተጋባ (ማር. 7፡7)። ሰብዓዊ ትምህርታቸው፣ ሰዋዊ ትእዛዛታቸው፣ “ከዚህ ዓለም” የሆነ (ዮሐ. 8፡23) ነበር፤ ኢየሱስ ደግሞ በዚያን ጊዜ እንደተናገረው “እኔ ከዚህ ዓለም አይደለሁም” አለ (ዮሐንስ 8፡23)። እነዚህ ሰዎች ራሳቸውን እያታለሉ መሆናቸው መጥፎ ነበር፤ አሳዛኙና ከዚህ የባሰው፣ ምንም እንኳን በሚያስደንቅ ሁኔታ ዮሐንስ በእነዚህ ጥቅሶች ውስጥ በተገለጸው ልውውጥ ምክንያት “ብዙዎች በእርሱ አመኑ” (ዮሐ. 8፡30) ብሎ ቢጽፍም እነርሱ ግን ሌሎች እንዲሳሳቱ አደረጉ።

`ስለዚህ፣ ምንም እንኳን አመራሩ መጥፎ ቢሆንም፣ ብዙ አይሁዶች ከእነርሱ አልፈው ኢየሱስ ማን እንደሆነ ለራሳቸው ማየት ችለዋል። ኢየሱስ ከኃይማኖት መሪዎቹ ጋር ካደረገው ውይይት ምን ትምህርት አግኝታችኋል? “ከታች” ሳንሆን “ከላይ” መሆን የምንችለው እንዴት ነው? ልዩነቱንስ እንዴት ማወቅ እንችላለን?`