---
title:  ስለ ኢየሱስ የሚናገሩ የብሉይ ኪዳን ትንቢቶች፡ ክፍል 2
date:   20/11/2024
---

ኢየሱስ የኃይማኖት መሪዎቹን “እናንተ በመጻሕፍት የዘላለም ሕይወት እንዳላችሁ ይመስላችኋልና እነርሱን ትመረምራላችሁ፤ እነርሱም ስለ እኔ የሚመሰክሩ ናቸው” ብሏቸው ነበር (ዮሐንስ 5፡39)። ይህ ስለ ራሱ የተናገረው እንዴት ያለ አስደናቂ አባባል ነው!

ግምቶቹ ቢለያዩም፣ ነገር ግን አንዳንድ ምሁራን የናዝሬቱ ኢየሱስ በመቶዎች የሚቆጠሩ የብሉይ ኪዳን ትንቢቶችን ፈጽሟል ብለው ይከራከራሉ። መጠኑ ምንም ይሁን ምን፣ አንድ ሰው ጥቂቶቹን ትንቢቶች ሳይቀር ለማሟላት ያለው ዕድል፣ ከጠቅላላው ትንሹን እንኳን ቢሆንም፣ የሚያስደንቅ ነው። በየጊዜው አንድ ሰው ይህን ዓይነት ምሳሌ ይጠቀማል፤ የቴክሳስ [የአሜሪካ አንድ ክልል] የሚያክል ቦታ፣ ከግማሽ ሜትር በላይ ቁመት ባለው ሳንቲሞች ሞልቶ፣ ከዚያም አንዱን ሳንቲም የሮዝ ቀለም በመቀባት ከሌሎቹ ጋር ስለ መደባለቅ አስቡ። ከዚያም ዓይኑ በጨርቅ የታሰረ ሰውን ሮዙን ሳንቲም እንዲያነሳ አንድ ዕድል ብቻ ይስጡት። በአንድ ምርጫ ብቻ እርሱ ወይም እርሷ ሮዙን ሳንቲም ለማግኘት ያለው ዕድል ምን ይመስላል?

`ምንም ጥያቄ የለውም፤ የክርስቶስ ልደት፣ ሕይወት እና ሞት በብሉይ ኪዳን ተተንብየዋል፣ እነዚህም እርሱ የሚጠበቀው መሲሕ መሆኑን የሚያሳዩ አስደናቂ ማስረጃዎች ናቸው። ዮሐንስ እነዚህን የብሉይ ኪዳን ጽሑፎች ስለ ኢየሱስ ማንነት እና እኛ ለምን በእርሱ አምነን እርሱ የሚያቀርበውን መዳን መቀበል እንደሚገባን ደጋግሞ ያመላክታል። የሚከተሉት የዮሐንስ ወንጌል ጥቅሶች ኢየሱስ የመሲሐዊ ትንቢት ፍጻሜ ስለመሆኑ ምን ያሳያሉ?
ዮሐ. 12:13፣ መዝሙር 118:26

ዮሐ. 12:14፣ 15፤ ዘካ. 9:9

ዮሐ. 13:18፣ መዝሙር 41:9

ዮሐ. 19:37፣ ዘካ. 12:10፣ ዘካ. 13:6`

በምታምኑበት ነገር ምን ያህል ጠንካራ መሰረት አላችሁ? አንድ ሰው ኢየሱስን እንደ መሲሕ አድርገህ ለምን ታምናለህ ብሎ ቢገዳደርህ ምን መልስ ልትሰጥ ትችላለህ፣ እና ወዴትስ ትሄዳለህ፣ ይህንንስ እምነት መከላከል ምን ይጠቅማል?