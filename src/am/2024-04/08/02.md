---
title:  ምልክቶች፣ ሥራዎችና ድንቆች
date:   17/11/2024
---



ዮሐንስ ኢየሱስ መሲሕ መሆኑን ለማመላከት ከተጠቀማቸው ተአምራቶች በተጨማሪ ኢየሱስ ስላደረጋቸው ምልክቶች፣ ሥራዎችና ድንቆች የተደረጉትን ሰፋ ያለ ውይይቶች መዝግቧል።

ምልክቶች እና ድንቆች በራሳቸው የእርሱ መሲሕነት ማረጋገጫዎች አልነበሩም፤ ምክንያቱም ብዙ ነቢያት፣ አንዳንድ ጊዜም ሐሰተኞች፣ ተአምራትን አድርገዋልና። ዮሐንስ ምልክቶቹን እንዲያው አንድ ታላቅ ተአምር ሠሪን ብቻ ስለማመልከታቸው አልዘገበም ነበር።

`ዮሐንስ የጻፋቸው ምልክቶች ኢየሱስን እንደ መሲህ የማመላከት ብሎም እርሱ በእርግጥ ከራሱ ከእግዚአብሔር አብ እንደመጣ የሚያሳዩበት ልዩ ባህሪ ነበራቸው። ዮሐ. 5:17፣ 20፣ 36-38ን ያንብቡ። እነዚህ ጥቅሶች በተለይም ከምልክቶቹ አውድ አንፃር እንዴት በኢየሱስ እና በእግዚአብሔር አብ መካከል ያለውን ግንኙነት ይገልጻሉ?`

ኢየሱስ ከአብ ጋር ያለውን የቅርብ የስራ ግንኙነት ለማሳየት ምልክቶቹን ተጠቅሟል።

ሁለቱ አንድ ነበሩ። ሥራዎቹ የሚያሳዩት “አብ በእኔ እንደ ሆነ እኔም በአብ እንደ ሆንሁ” ተብሎ የተጻፈውን እውነታ ነው (ዮሐ. 10: 38፣ በተጨማሪም ዮሐ. 14: 10፣ 11ን ተመልከቱ)።

የኢየሱስ መምጣት አላማ የላከውን ስራ ለመስራት ነበር፤ ይህም ስራዎቹ ለአለም ይገለጡ ዘንድ ነው። ይኸውም አብ የላከውን ሥራ ለመሥራት እርሱ መጣ፤ የሠራውም ሥራ እርሱ ከአብ እንደሆነ በግልጽ የሚመሰክር ነበር።

ሆኖም ፣ ቀደም ብለን እንዳየነው፣ ምንም እንኳን ኃይለኛ ምልክቶች እና የብዙ ሰዎች ምስክርነት ቢኖርም፣ ሰዎች አሁንም ላለማመን መርጠዋል።

የኃይማኖት መሪዎቹ ኢየሱስን እንዲህ ብለው ጠየቁት “እስከ መቼ ድረስ በጥርጣሬ ታቆየናለህ? አንተ ክርስቶስ እንደ ሆንህ ገልጠህ ንገረን አሉት። ኢየሱስም መለሰላቸው፥ እንዲህ ሲል፡- ነገርኋችሁ አታምኑምም እኔ በአባቴ ስም የማደርገው ሥራ ይህ ስለ እኔ ይመሰክራል” (ዮሐ. 10፡24፣ 25)።

`ኢየሱስ ልክ እንደመጣ እርሱ መሲሕ መሆኑን ተናግሮ ቢሆን ኖሮ፣ በእርሱ ላይ የሚያገኙትን ማንኛውንም ነገር ለመጠቀም ሲፈልጉ የነበሩት የኃይማኖት መሪዎቹ እርሱን ባጠቁ ነበር። ኢየሱስ ይህን ስለሚያውቅ፣ ወዳደረጋቸው ሥራዎቹ ጠቁሟል። ኢየሱስ እኔ ክርስቶስ ነኝ ብሎ ቢሆን፣ ያንን በቀላሉ ለመካድ ይችሉ ይሆናል። ነገር ግን ምልክቶችን፣ ሥራዎቹንና ድንቆችን እንዴት ሊክዱ ይችላሉ? እነዚህ እርሱ ማን እንደነበር እና ከየት እንደመጣ የሚያሳዩ ኃይለኛ ምስክሮች ነበሩ። በእነዚህ የኃይማኖት መሪዎች ውስጥ እንደምናየው የደነደነ ልብ ከመያዝ ራሳችንን እንዴት መጠበቅ እንችላለን? በገዛ ራሳችን ሕይወት የእግዚአብሔርን ሥራ ልንዋጋ የምንችለው በምን ዓይነት መንገዶች ሊሆን ይችላል?`