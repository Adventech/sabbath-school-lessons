---
title:  በእርግጥ ዳግም እመጣለሁ
date:   02/12/2024
---



`ዮሐንስ 14:1-3ን ያንብቡ። ኢየሱስ እነዚህን ቃላት የተናገረው በምን ዓይነት አውድ ውስጥ ነው?`

በዮሐንስ ወንጌል 13 መጨረሻ ላይ፣ ኢየሱስ እንደሚሄድ ተናግሯል (ዮሐ. 13፡33)።

ይህም ጴጥሮስን እርሱ ወዴት እንደሚሄድ እንዲጠይቀው አነሳስቷል (ዮሐ. 13፡36)። ደቀ መዛሙርቱ ኢየሱስ እየተናገረ ያለው ስለ ሞቱ፣ ትንሳኤው እና ዕርገቱ እንደሆነ አልተረዱም ነበር። ጴጥሮስ ነፍሱን ስለ እርሱ አሳልፎ ሊሰጥ መዘጋጀቱን ተናግሯል (ዮሐ. 13፡37)። በዚህ ጊዜ ነው ኢየሱስ ጴጥሮስ እንደሚክደው የተነበየው (ዮሐ. 13፡38)።

ኢየሱስ ደቀ መዛሙርቱን ልባቸው እንዳይታወክ የነገራቸው በዚህ አውድ ውስጥ ነው (ዮሐ. 14፡1)። አይታወክ የሚለው ግስ በግሪክ “ታራሶ” (tarassō”) ከሚለው የተተረጎመ ሲሆን፣ ትርጉሙም መቀስቀስ፣ ማወክ፣ አለመረጋጋት፣ ወደ ግራ መጋባት ውስጥ መጣል ማለት ነው። ታዲያ ደቀ መዛሙርቱ በኢየሱስ ቃላት ግራ መጋባታቸው ምንም አያስደንቅም።

ነገር ግን ፍርሃታቸውን በመቃወም፣ ብዙ ክፍሎች ስላሉበት ስለ አባቱ ቤት ይናገራል (ይህ ቤት እንደ ቪላ ቤቶች ሳይሆን እንደ ማደሪያ ዓይነት ቤቶች ማለት ነው)። ቦታ ሊያዘጋጅላቸው ወደዚያ እየሄደ ነው። ቃላቶቹ እየመጣ ከነበረው የመስቀል ማዕበል ባሻገር ሕዝቡን ለመቤዠት የሚመለስበትን ጊዜ የሚያመላክቱ ናቸው። እርሱ ይህ ሁሉ ከኃጢአት ጋር ተያይዞ የተከሰተው አሳዛኝ ሁኔታ ለአንዴና ለመጨረሻ ጊዜ የሚጠናቀቅበትን ጊዜ እየተመለከተ ነው (ዳን. 7፡27 ተመልከቱ)።

ኢየሱስ “ሄጄም … እኔ ባለሁበት እናንተ ደግሞ እንድትሆኑ ሁለተኛ እመጣለሁ ወደ እኔም እወስዳችኋለሁ” አለ (ዮሐ. 14፡3)። ይህ በግልጽ የእርሱ ዳግም ምፅአት የተስፋ ቃል ነው።

በዚህ ተስፋ ላይ ለመተማመን መሠረቱ ምንድን ነው? ብዙዎቹ ለዚህ ጥያቄ የመፅሐፍ ቅዱስ ትንቢቶች ፍጻሜያቸውን ማግኘታቸው ነው ብለው ሊመልሱ ይችላሉ፤ ይህ ደግሞ እውነት ነው። ነገር ግን በዮሐንስ 14፡3 ላይ መሠረቱ በተለየ መንገድ ተቀምጧል። በዚህ ቁጥር እኔ እመጣለሁ ተብሎ በግሪክ የተቀመጠው፣ እየመጣሁ ነው የሚልና የአሁን ጊዜ ግስ (pres- ent tense) ውስጥ የተቀመጠ ነው። በግሪክ የአሁን ጊዜ አባባል፣ አጠቃቀሙ የወደፊት ግስ ተብሎ የሚጠራ ነው። በሌላ አባባል ወደፊት የሚሆነውን ክስተት አሁን እንደተከሰተ አድርጎ በእርግጠኝነት የሚገልጽ ማለት ነው። ስለዚህም፣ በእርግጠኝነት እንደገና እመጣለሁ ብሎ ሐረጉን መተርጎም ተገቢ ነው ማለት ነው።

`በጌታችን ዳግም ምጽአት ላይ ያለን ተስፋ መሠረት የመጽሐፍ ቅዱስ ትንቢቶች ፍጻሜ ብቻ አይደለም። በተጨማሪ ተስፋውን በሰጠው ሰው ባለን እምነት ላይ በይበልጥ የተመሠረተ ነው። እርሱ ለገዛ ሕዝቡ ሲል በእርግጥ እመለሳለሁ አለ። ከተናጋሪው የተነሳ በዚህ ተስፋ ላይ እምነት ልንጥልበት እንችላለን። መስቀሉ ስለ ክርስቶስ ዳግም ምጽአት እርግጠኝነት ምን ያስተምረናል? ያለ ዳግም ምጽአት፣ በመጀመሪያ ምጽአቱ የተፈፀመው የኢየሱስ ሞት ምንድን ነው የሚያደርግልን?`