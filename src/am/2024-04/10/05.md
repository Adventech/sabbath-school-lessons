---
title:  እኔ እውነት ነኝ
date:   04/12/2024
---



`ዮሐንስ 1:14፣ 17፤ ዮሐንስ 8፡32፣ ዮሐንስ 14፡6 እና ዮሐንስ 15፡26ን ያንብቡ። ዮሐንስ የእውነትን ፅንሰ-ሀሳብ በቀጥታ ከኢየሱስ ጋር የሚያገናኘው እንዴት ነው?`

እውነት በዮሐንስ ወንጌል ውስጥ በተደጋጋሚ ከኢየሱስ፣ ከአባቱ እና ከመንፈስ ቅዱስ ጋር የተገናኘ ነው። እውነት ከኢየሱስ፣ ከቃሉ (ሎጎስ) እና ከጨለማ ተቃራኒ ከሆነው ከብርሃንም ጋር የተገናኘ ነው (ዮሐ. 1፡1-14፣ ዮሐ. 3፡19-21)። ደግሞ ውሸት ከዲያብሎስና ከኃጢአት ጋር የተያያዘ ነው (ዮሐ. 8፡44-46)። ስለዚህ በዮሐንስ ወንጌል ውስጥ የምናገኘው እውነት ዝም ብሎ የመረጃና የቁጥር ጉዳይ አይደለም ማለት ነው። አዎን እንደ መረጃ ያሉ ነገሮችን ያካትታል፣ ነገር ግን ከዚህ በላይ፣ የእውነት ፅንሰ ሐሳብ ለእግዚአብሔር እና ለፈቃዱ ታማኝነት ያለውን የግብረ ገብ ገጽታ የያዘ ነው።

“የመለኮትን መገለጥ በመሻት ወደ ሕያው አምላክ የሚያለቅሱ በርካታዎች ናቸው።

የፍልስፍና ቲዎሪዎችና (ፅንሰ ሐሳቦች) የሥነ ፅሑፍ ዓምዶች የቱንም ያህል አስደናቂ ቢሆኑም የልብን ጥማት ማርካት አይችሉም። የሰዎችን ንግግርና የፈጠራ ሥራዎችም ዋጋ ስለሌላቸው የእግዚአብሔር ቃል ለሰዎች (ልብ) እንዲናገር ሊደረግ ይገባል። በሕይወት ዘመናቸው የሰዎችን ትምህርት፣ ትውፊትና ወግ ብቻ ሲማሩ የኖሩ ሁሉ ነፍስን ወደ ዘላለማዊ ሕይወት ሊለውጥ የሚችለውን የእርሱን ድምጽ እንዲሰሙ መደረግ አለበት” (ኤለን ጂ ዋይት፣ የክርስቶስ ምሳሌያዊ ትምህርቶች፣ ገጽ 17-18)።

ለኢየሱስ እውነት መሆን ምን ማለት እንደሆነ አስቡ። ኢየሱስ ሎጎስ ነው፣ ከመጀመሪያው አንስቶ በእግዚአብሔር ዘንድ የነበረው ቃል እና የፍጥረታት ሁሉ ፈጣሪ ነው (ዮሐ. 1፡1-4)። ከዘላለም እስከ ዘላለም ከአብ ጋር አንድ የሆነው ኢየሱስ የአብ ባህሪያት አሉት፣ ስለዚህም ደግሞ እርሱ “እኔ ነኝ” ነው። ማንነቱ ለማንም ሆነ ለምንም አይገዛም። እውቀትን ጨምሮ ያለው ምንም ነገር ቢሆን ከእርሱ ውጭ አይደለም። ያለው ሁሉ፣ የተፈጠረውም፣ በኢየሱስ ብቻ ተፈጥሯል፤ በእርሱም ውስጥ ብቻ አለ። “እርሱም የማይታይ አምላክ ምሳሌ ነው።

የሚታዩትና የማይታዩትም፥ ዙፋናት ቢሆኑ ወይም ጌትነት ወይም አለቅነት ወይም ሥልጣናት፥ በሰማይና በምድር ያሉት ሁሉ በእርሱ ተፈጥረዋልና ከፍጥረት ሁሉ በፊት በኵር ነው። ሁሉ በእርሱና ለእርሱ ተፈጥሮአል። እርሱም ከሁሉ በፊት ነው ሁሉም በእርሱ ተጋጥሞአል” (ቆላ. 1:16-17)።

ኢየሱስ እውነትን የተላበሰ (የእውነት መገለጫ) ብቻ አይደለም። እርሱ እውነት ነው።

እውነት ጽንሰ ሐሳብ ማለት አይደለም። እውነት ማለት ግለሰብ ነው!

እውነት የሆነው ኢየሱስ ክርስቶስ ዓለምን ከምታበራው ፀሐይ ጋር ሊመሳሰል ይችላል (ዮሐ. 8፡12)። ይህ ሲ.ኤስ. ሉዊስ የሚባል ሰው ስለ ክርስትና ከተናገረው ጋር ይመሳሰላል።

“ፀሐይ ወጥታለች ብዬ እንደማምነው በክርስትና አምናለሁ፤ ስላየኋት ብቻ ሳይሆን በእርሷ የተቀረውን ነገር ሁሉ ስለማይ ነው” (Is Theology Poetry?” (n. p.: Samizdat University Press, 2014), p. 15, originally presented 1944)። በዙሪያችን ያለውን ዓለም በትክክል ልንተረጉም የምንችለው እውነት በሆነው በኢየሱስ ነው።
