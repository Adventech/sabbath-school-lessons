---
title:  ወደ አብርሃም ተመልሶ መስማት
date:   10/11/2024
---


`ኢየሱስ ስለ ማንነቱ በመግለጽ ወይም አብርሃምን ጨምሮ ከብዙ ጊዜ በፊት የነበሩትንና ስለ ማንነቱ የመሰከሩትን እንኳ ለማንሳት አላፈረም ነበር። “አባታችሁ አብርሃም ቀኔን ያይ ዘንድ ሐሤት አደረገ፥ አየም ደስም አለው” (ዮሐ.8:56)። የአብርሃም ምስክርነት በዮሐንስ ወንጌል ውስጥ እስኪካተት ድረስ በጣም አስፈላጊ የሆነው ለምንድነው? ዘፍ. 12፡3፣ ዘፍ.18፡16–18፣ ዘፍ.26፡4፣ ማቴ. 1፡ 1፣ የሐዋርያት ሥራ 3፡25።`

“እግዚአብሔር በሰጠው ተስፋ “ወንጌልን ለአብርሃም አስቀድሞ አስታወቀው” (ገላ. 3፡8)፡፡ የአብርሃም እምነት ደግሞ ወደፊት በሚመጣው አዳኝ ላይ የተመሰረተ ነበር፡፡ ክርስቶስ ለአይሁዶች እንዲህ ብሎአቸዋል “አባታችሁ አብርሃም ቀኔን ለማየት ተስፋ በማድረግ ተደሰተ አየም፤ ሐሴትም አደረገ” (ዮሐ 8፡56)፡፡ በይስሐቅ ምትክ የቀረበው በግ ስለ እኛ መስዋዕት የሆነልንን የእግዚአብሔር ልጅ ይወክላል፡፡ የሰው ልጅ አምላካዊውን ሕግ በመተላለፉ ምክንያት ሞት ሲፈረድበት፤ እግዚአብሔር አብ ወደ ልጁ እየተመለከተ ኃጢአተኛውን እንዲህ አለው፡- “በአንተ ምትክ የሚሞትልህን ስላገኘሁ እነሆ በህይወት ትኖራለህ” (ኤለን ጂ ዋይት፣ የኃይማኖት አባቶችና ነቢያት፣ ገጽ 169)

አብርሃም የአይሁድ ሕዝብ አባት ነበር። በእርሱ በኩል አሕዛብ ሁሉ እንደሚባረኩ የተገባውን ቃል ተቀበለ። ይህ በረከት የመጣው ከእርሱ ዘር በተወለደው በመሲሑ ነው።

አብርሃምም ለእግዚአብሔር በእምነት ምላሽ ለሚሰጡ ሰዎችም አባት ነበር (ዕብ. 11፡8፣ 17- 19)። የተስፋው ልጅ የሆነውን ልጁን ይስሐቅን (ዘፍ. 22) ለመሠዋት የነበረው ፈቃደኛነት የእምነት ማረጋገጫ ብቻ ሳይሆን የመዳን ዕቅድ መስኮት ነበር።

ኢየሱስ “አባታችሁ አብርሃም ቀኔን ያይ ዘንድ ሐሤት አደረገ” ሲል (ዮሐ. 8:56) መሪዎቹም “ገና አምሳ ዓመት ያልሆነህ አብርሃምን አይተሃልን?” በማለት ምላሽ ሰጡ (ዮሐ. 8:57)።

የኢየሱስ መልስ አስደናቂ ነበር። “እውነት እውነት እላችኋለሁ፥ አብርሃም ሳይወለድ እኔ አለሁ” (ዮሐ. 8:58)። ኢየሱስ በሚቃጠለው ቁጥቋጦ ውስጥ እግዚአብሔር ለሙሴ የተናገረውን የሚያስታውስ ቋንቋን ተጠቀመ። ይህን ሲል ራሱን የቻለ አምላክ ነኝ ማለቱ ነበር።

`ምንም ጥያቄ የለውም፣ መሪዎቹ የተናገረውን አንድምታ ተረድተዋል ምክንያቱም ከዚያ በኋላ “ሊወግሩት ድንጋይ አነሡ” (ዮሐንስ 8፡59)። ሮሜ 4፡1-5ን ያንብቡ። እዚህ ላይ ጳውሎስ ይህን የአብርሃምን ታሪክ ከሕግ ስራ ውጭ በእምነት ብቻ የሆነውን ታላቁን የመዳን እውነት ለመግለፅ እንዴት አድርጎ ተጠቀመ? እነዚህ ጥቅሶች አብርሃም በእምነት ለሚኖሩ ሰዎች አባት ነው የሚለውን ሐሳብ እንድንረዳ የሚረዱን እንዴት ነው?`
