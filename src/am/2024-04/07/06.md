---
title:  ስለ ኢየሱስ የምንሰጠው የእኛ ምስክርነት
date:   14/11/2024
---

ዮሐንስ ስለ ኢየሱስ የመሰከሩትን ደጋግሞ ሲያቀርብ፣ ነጥቡ እኛን ወደ አንድ ትልቅ መደምደሚያ ለማድረስ ነው፡- “የሱስም በዚህ መጽሐፍ ያልተጻፈ ሌላ ብዙ ምልክት በደቀ መዛሙርቱ ፊት አደረገ፤ ነገር ግን ኢየሱስ እርሱ ክርስቶስ የእግዚአብሔር ልጅ እንደ ሆነ ታምኑ ዘንድ፥ አምናችሁም በስሙ ሕይወት ይሆንላችሁ ዘንድ ይህ ተጽፎአል” (ዮሐንስ 20:30፣ 31)።

`በአካል፣ በሥጋ በዚያ መገኘትን አስቡና ኢየሱስ እነዚህን ብዙ ተአምራት ሲፈጽም ተመልከቱ። በእርግጠኝነት እናምናለን አይደል? እኛ እንደዚህ ማሰብ እንፈልጋለን፤ ነገር ግን በአንዳንድ ሁኔታዎች፣ ተአምራቱን ከተመለከቱት ሰዎች የበለጠ በኢየሱስ ለማመን የሚያነሳሱ ምክንያቶች አሉን። ለምን? በዛሬው ዘመን ላይ የምንገኝ ሰዎች፣ በኢየሱስ ዘመን የነበሩ ሰዎች ግን የሌላቸው አንዳንድ ለማመን ሊረዱን የሚገቡ ነገሮች የትኞቹ ናቸው? ለምሳሌ ማቴ. 24፡2፣ ማቴ. 24፡14፣ ማቴ. 24፡6-8 ተመልከቱ።`

ይህ ደግሞ በዮሐንስ ወንጌል ውስጥ የሚገኙት ኃይለኛ ዘገባዎች ስላሉን ብቻ ሳይሆን፣ ኢየሱስና ሌሎች የመጽሐፍ ቅዱስ ጸሐፊዎች የተነበዩት አብዛኛው ሲፈጸም የማየት ትልቅ አንጻራዊ ዕድል ስላለን ነው። ለምሳሌ እንደ ቤተ መቅደሱ ጥፋት (ማቴ. 24፡2)፣ ወንጌል በዓለም ዙሪያ መስፋፋቱ (ማቴ. 24፡14)፣ ታላቁ ክህደት (2ኛ ተሰ. 2፡3)፣ እና ዓለም የወደቀች እና ክፉ ቦታ ሆና መቀጠሏ ሊጠቀስ ይችላል (ማቴ. 24፡6-8)። በኢየሱስ ሕይወት እና አገልግሎት ጊዜ ሁሉ፣ የእርሱ ተከታዮች አናሳ እና ትንኮሳ የሚፈጸምባቸው እንዲሁም በሁሉም የሰው ልጅ ደረጃዎች ከረጅም ጊዜ በፊት ከታሪክ መጥፋት የነበረባቸው ወንዶች እና ሴቶች ነበሩ። እነርሱ እኛ ዛሬ እንደምናውቀው፣ እነዚህ ሁሉ ነገሮች እንደሚፈጸሙ እንዴት ሊያውቁ ቻሉ? እነርሱ ግን ያውቁ ነበር። በእርግጥ፣ የእኛ የራሳችን እምነት እንኳን ኢየሱስ ወንጌል ለዓለም ሁሉ እንደሚሄድ የተናገረው ትንቢት ፍጻሜ ሆኖ ይገኛል።

እና ዛሬ ከሁለት ሺህ ዓመታት ገደማ በኋላ፣ እኛም የኢየሱስ ተከታዮች እንደመሆናችን መጠን፣ ስለ ኢየሱስና ስላደረገልን ነገር የመመሥከር መብት አለን። ኢየሱስ መሲሕ መሆኑን ለራሳችን ማወቅ የምንችለው በናትናኤል፣ በኒቆዲሞስ፣ በሰማርያ ሴት ወይም በፈሪሳውያን በኩል በተሰጠው ምክንያት አይደለም። ኢየሱስን የዓለም አዳኝ አድርገን የምንቀበለው በመንፈስ ቅዱስ የወቀሳ ኃይልና ቅዱሳት መጻሕፍትን በማንበብ ነው።

`ከዚያም እያንዳንዳችን፣ በራሳችን መንገድ እና ራሳችን ከእግዚአብሔር ጋር ካለን ግንኙነት የተነሳ የምንናገረው ታሪክ ሊኖረን ይችላል። ታሪካችን ሙታን ሲነሱ ወይም ከመወለዱ ጀምሮ ዓይነ ስውር የነበረው ሲፈወስ የማየት ያህል አስደናቂ ላይሆን ይችላል፤ ነገር ግን ይህ ምንም ችግር የለውም። ዋናው ነገር ኢየሱስን በግላችን ማወቃችን እና በዮሐንስ ወንጌል ውስጥ እንደተጠቀሱት በራሳችን መንገድ ስለ እርሱ መመስከራችን ነው።`