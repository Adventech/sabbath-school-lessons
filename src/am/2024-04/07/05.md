---
title:  የቶማስ ምስክርነት
date:   13/11/2024
---

`ዮሐ. 20:19-31ን ያንብቡ። ስለ እምነት እና ጥርጣሬ ከቶማስ ታሪክ ምን እንማራለን? ቶማስ የሠራው ትልቅ ስህተት ምንድን ነው?`

ክርስቶስ ከትንሣኤው በኋላ በፍርሃት ምክንያት በአንድ ክፍል ውስጥ ተዘግተው በነበሩበት ጊዜ ለደቀ መዛሙርቱ ተገለጠላቸው። ቶማስ ግን ከእነርሱ ጋር አልነበረም። በኋላም የትንሣኤውን ዘገባ ከሌሎቹ ደቀ መዛሙርት ሰማ፣ ሆኖም እርሱ ግን ተስፋ ቆረጠ። እርሱ ስለ መንግሥቱ ከሳለው ምሥል ጋር አልገጠመለትም። ደግሞም ኢየሱስ እርሱ በሌለበት ሰዓት ለምን ራሱን ለሌሎች እንደገለጠ ሳያስብ አልቀረም።

ቶማስም “የችንካሩን ምልክት በእጆቹ ካላየሁ ጣቴንም በችንካሩ ምልክት ካላገባሁ እጄንም በጎኑ ካላገባሁ አላምንም አላቸው” (ዮሐ. 20:25)።

ቶማስ የእምነቱን ሁኔታ እየመራ ነበር። ይህ በኢየሱስ የማመን አቀራረብ በዮሐንስ ወንጌል ውስጥ ተደጋግሞ ታይቷል። ኒቆዲሞስ ለኢየሱስ መልሶ፡- “ሰው ከሸመገለ በኋላ እንዴት ሊወለድ ይችላል?” አለ (ዮሐ. 3፡4)። በጕድጓዱ አጠገብ የነበረችው ሴት “ጌታ ሆይ፥ መቅጃ የለህም ጕድጓዱም ጥልቅ ነው፤ እንግዲህ የሕይወት ውኃ ከወዴት ታገኛለህ?” በማለት ጠየቀች (ዮሐ. 4፡11)። እንጀራውንና ዓሣውን የተመገቡት ሰዎችም “ምን ምልክት ታደርጋለህ?” ብለው ጠየቁ (ዮሐ. 6፡30)።

የዮሐንስ ወንጌል የሚቃወመው ይህንን “እዩ ከዚያም እመኑ” የሚለውን አተያይ ነው።

ኢየሱስ ከትንሣኤ በኋላ ቶማስን ባገኘው ጊዜ፣ ከሙታን የተነሳውን ሥጋውን መጥቶ እንዲያይ እና እንዲዳስሰው ጋበዘው። ከዚያ በኋላ ግን “ሳያዩ የሚያምኑ ብፁዓን ናቸው” አለ (ዮሐ. 20፡29)።

“እግዚአብሔር እምነታችንን ለመመስረት የሚያስችል በቂ ማስረጃ ሳይሰጠን እንድናምን ፈጽሞ አይጠይቀንም። ስለ ህልውናው፣ ስለ ባህሪይው እና ስለ ቃሉ እውነተኛነት የሚያረጋግጡልን ለአእምሮአችን አጥጋቢ የሆኑ ምስክሮች ከመጠን በላይ ሰጥቶናል። ሆኖም ግን እግዚአብሔር የጥርጣሬ በሮችን ሁሉ አልዘጋም። በዓይን የሚታይ ማረጋገጫ ባናገኝም እምነታችን በማስረጃዎች ላይ መመስረት አለበት” (ኤለን ጂ ዋይት፣ ወደ ክርስቶስ የሚመራ መንገድ፣ ገጽ 101)።

`በእግዚአብሔር ቃል፣ በፍጥረት፣ እና በግል ተሞክሮ፣ በኢየሱስ ላይ ለማመን በሚያስደንቅ ሁኔታ ማስረጃ ተሰጥቶናል። አንድ ሰው በኢየሱስ ለምን ታምናለህ? ብሎ ቢጠይቃችሁ ምን ትላላችሁ?`