---
title:  የማርያም ምስክርነት
date:   11/11/2024
---

`ከፋሲካ ስድስት ቀናት በፊት ኢየሱስ ማርያምን፣ ማርታንና ከሞት ያስነሳውን ወንድማቸውን አልዓዛርን ሊጠይቃቸው መጣ። ከለምጽ የተፈወሰው ስምዖን ኢየሱስ ላደረገለት ነገር የምስጋና ግብዣ አዘጋጀ። ማርታ ታገለግል ነበር፣ አልዓዛርም ከእንግዶቹ ጋር በማዕድ ተቀምጦ ነበር (ዮሐንስ 12፡1-8)። በዚህ ሥፍራ የማርያም ድርጊት አስፈላጊነት ምኑ ላይ ነበር? ይህ ኢየሱስ ማን እንደነበር የሚመሰክረው እንዴት ነው? ዮሐንስ 12፡1-3።`

ሽቶው በጣም ውድ ነበር፣ ለአንድ ሠራተኛ የአንድ አመት ደሞዝ ዋጋ ያለው ነው።

ማርያም ምናልባት ይህን ስጦታ ያመጣችው አዳኙ ለኃጢአቷ ይቅርታ ስላደረገና እና ወንድሟን ከሞት ስላስነሳ የምስጋና መግለጫ እንዲሆን ሊሆን ይችላል። አንድ ቀን ደግሞ ይህ ለኢየሱስ መቃብር እንዲሆን አስባ ነበር። ነገር ግን በቅርቡ ንጉሥ ሆኖ እንደሚቀባ ሰማች። እንደዚያ ከሆነ ደግሞ ለእርሱ ክብር የሚሆነውን ለማምጣት የመጀመሪያዋ ትሆናለች ማለት ነው።

ማርያም የምታደርገው እንዲታወቅ አላሰበችም ይሆናል፣ ነገር ግን ዮሐንስ “ቤቱም ከናርዶስ ሽቱ ሞላ” በማለት ተናግሯል (ዮሐንስ 12፡3)። ይሁዳ ሽቶው ተሽጦ ትርፉ ለድሆች መሰጠት ነበረበት በማለት በፈጣን ተግሣጽ አፀፋውን ሰጠ። ኢየሱስ ወዲያውኑ “ተውአት ድሆችስ ሁልጊዜ ከእናንተ ጋር ይኖራሉና፥ እኔ ግን ሁልጊዜ ከእናንተ ጋር አልኖርም” በማለት ማርያምን አፅናናት (ዮሐ. 12፡7-8)።

ተደጋግሞ የሚመጣ አንድ ጭብጥ ሐሳብ በወንጌል ውስጥ ይታያል። ኢየሱስ በሰዎች ውስጥ ያለውን ያውቃል (ዮሐ. 2:24-25፤ ዮሐ. 6:70-71፤ ዮሐ. 13:11፤ ዮሐ. 16:19)።

በዚህ ሁኔታ በስምዖን ግብዣ ላይ፣ ኢየሱስ በይሁዳ ውስጥ የነበረውን ያውቅ ነበር። ዮሐንስ ይሁዳ ማን እንደሆነ ለመጠቆም ጥንቃቄ አድርጓል፤ ራሱን የሚያገለግል ሌባ ነው በማለት (ዮሐ. 12፡6)።

`“ማርያም በጌታ አስክሬን ላይ ለመርጨት ያቀደችውን የጥሩ መዓዛ ስጦታ በሕያው አካሉ ላይ ቀባችው። ሽቶውን በአስክሬኑ ላይ አፍስሳው ቢሆን ኖሮ ያ ጣፋጭ ሽታ የሚያውደው መቃብሩን ነበር፤ አሁን ግን ሽቶው የሃይማኖትዋና የፍቅርዋ መግለጫ ሆኖ ስለቀረበ ጌታን እጅግ አስደሰተው። … ጌታ የሱስ ወደ ታላቁ የፈተና ጨለማ ሲገባ ማርያም ያደረገችለት የፍቅር መግለጫ ከኃጢአት ያዳናቸው ጻድቃን ለዘላለም የሚገልጹለት ፍቅር ማስታወሻ ሆነው” (ኤለን ጂ ዋይት፣ የዘመናት ምኞት፣ ገጽ 577)። ኢየሱስ በማርያም እና በይሁዳ ልብ ውስጥ ያለውን ያውቅ ነበር። እርሱ በእናንተ ልብ ውስጥም ያለውን ያውቃል። ይህ እውነት እኛን ለመለወጥና ለመሸፈን ክርስቶስ ጽድቃችን የመሆኑን አስፈላጊነት በተመለከተ ምን ሊነግረን ይገባል?`