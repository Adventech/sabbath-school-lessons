---
title:  ሁለተኛው ምልክት በገሊላ
date:   30/09/2024
---

`ኢየሱስ በምድራዊ አገልግሎቱ፣ ሰዎች በእርሱ እንዲያምኑ የረዳቸውን ተአምራት አድርጓል። ዮሐንስ እነዚህን ተአምራት ዘገበ፤ ይህም ሌሎች በኢየሱስ ያምኑ ዘንድ ነው። ዮሐንስ 4:46-54ን ያንብቡ። ወንጌላዊው ለምንድን ነው በሠርጉ ግብዣ ላይ ወደ ተፈፀመው ጉዳይ በመመለስ ግንኙነት የሚፈጥረው?`

ዮሐንስ ኢየሱስ በገሊላ ስላደረገው ሁለተኛ ምልክት በሚናገርበት ጊዜ፣ በቃና ሠርግ ላይ ወደተደረገው የመጀመሪያው ምልክት ይጠቁማል። ዮሐንስ ኢየሱስ ያደረጋቸው ምልክቶች፣ ኢየሱስ ማን እንደ ሆነ እንድታዩ ይረዳችኋል የሚል ይመስላል። ከዚያም አክሎ “ይህም ደግሞ ኢየሱስ ከይሁዳ ወደ ገሊላ መጥቶ ያደረገው ሁለተኛ ምልክት ነው” ይላል (ዮሐ. 4:54)። በመጀመሪያ፣ ኢየሱስ ለመኳንንቱ ልመና የሰጠው ምላሽ ከባድ ሊመስል ይችላል። ሆኖም ይህ ባለሥልጣን የልጁ መፈወስ በኢየሱስ ለማመን መስፈርት እንዲሆን አድርጓል። ኢየሱስ የልቡን አንብቦ፣ ከልጁ ለሕይወት አስጊ ከሆነው አካላዊ ሕመም የበለጠ ከባድ የሆነውን መንፈሳዊ ሕመም ጠቁሟል። ከሰማይ እንደሚወርድ የመብረቅ ብልጭታ፣ ሰውዬው በድንገት መንፈሳዊ ድህነቱ የልጁን ሕይወት ሊያጠፋ እንደሚችል ተገነዘበ።

ተአምራቶች በራሳቸው ኢየሱስ መሲሕ መሆኑን እንደማያረጋገጡ ማወቅ አስፈላጊ ነው። ሌሎችም ተአምራትን አድርገዋልና። አንዳንዶቹ እውነተኛ ነቢያት ሲሆኑ ሌሎች ደግሞ ሐሰተኞች ነበሩ። ተአምራቶች ከተፈጥሮ በላይ (ውጭ) የሆነ ነገር መኖሩን ብቻ ይገልጣሉ፤ ነገር ግን የግድ እግዚአብሔር ያደርጋቸው ናቸው ማለት አይደለም። (“ተአምራቶች” ስንል ከተፈጥሮ በላይ የሆኑ ድርጊቶች ናቸው የምንል ከሆነ ሰይጣንም “ተአምራት” ማድረግ ይችላል)። የተጨነቀው መኳንንት ልጁን እንዲፈውስለት በመለመን ራሱን በኢየሱስ ምህረት ሥር ጣለ። የኢየሱስ ምላሽ የሚያጽናና ነበር። እርሱም፡- “ሂድ፤ ልጅህ በሕይወት አለ አለው” (ዮሐ. 4:50)። “አለ” የሚለው በግሪኩ ቋንቋ የአሁን ግስ ነው። አጠቃቀሙም “የወደፊት ጊዜ” ተብሎ ሲጠቀስ፣ ወደፊት ሊሆን ያለው ክስተት አሁን እንደተከሰተ በእርግጠኝነት ሲነገር ማለት ነው።
ሰውዬው ወደ ቤቱ አልተጣደፈም፣ ነገር ግን ኢየሱስን አምኖ በማግስቱ ወደ ቤቱ ገባ፤ የሱስ እነዚህን ቃላት በተናገረ ጊዜ ትኩሳቱ ልጁን ለቆት እንደሄደም ተረዳ።

`ይህ በኢየሱስ ለማመን እንዴት ያለ ጠንካራ ምክንያት ነው! ተአምር ብንመለከትም እንኳን፣ ተአምሩ ከእግዚአብሔር ዘንድ እንደሆነ ከመገመታችን በፊት ምን ሌሎች መመዘኛዎችን መመልከት ይኖርብናል?`