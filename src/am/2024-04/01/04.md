---
title:  በቤተሳይዳ መጠመቂያ አጠገብ የተሰራው ተዓምር
date:   01/10/2024
---

ዮሐንስ የዘገበው ሁለተኛው ምልክት በቤተሳይዳ መጠመቂያ አጠገብ የተከናወነ ነበር። (ዮሐ. 5፡1-9)። አንድ መልአክ ውሃውን በሚያንቀሳቅስበት ጊዜ ወደ ውሃ ውስጥ የሚገባው የመጀመሪያው ታማሚ ሰው እንደሚድን ይታመን ነበር። በዚህም ምክንያት የመጠመቂያው ሥፍራ ውሃው ቀጥሎ በሚንቀሳቀስበት ጊዜ ለመፈወስ ተስፋ በሚያደርጉ ሰዎች ተጨናንቆ ነበር። ኢየሱስ ወደ የሩሳሌም በሄደበት ጊዜ፣ በመጠመቂያው አጠገብ ሲያልፍ የሚጠባበቁትን ሰዎች አየ።

`እንዴት ያለ ትእይንት ይሆን! እነዚህ ሁሉ ሰዎች፣ አንዳንዶቹም በጠና የታመሙ በእርግጠኝነት ከውሃው ውስጥ የማይመጣን ፈውስ እየተጠባበቁ ነበር። ለኢየሱስ እንዴት ያለ አጋጣሚ ይሆን! ዮሐንስ 5:1-9ን ያንብቡ። በመጠመቂያው አጠገብ ያለ ማንኛውም ሰው ለመዳን እንደሚፈልግ ግልጽ ሆኖ ሳለ፣ ኢየሱስ ሽባውን መፈወስ ይፈልግ እንደሆነ ለምን ጠየቀው (ዮሐንስ 5: 6)?`


እንግዳ ቢመስልም፣ አንድ ሰው ለረጅም ጊዜ ሲታመም ህመሙ የተለመደ ይሆንና አካል ጉዳተኝነት ወደ ኋላ መተው ትንሽ ሊረብሽ የሚችል ሐሳብ ሊሆንበት ይችላል። ሰውዬው በመልሱ ውስጥ ፈውስ እንደሚፈልግ ይጠቁማል። ችግሩ የሰውን እግር የሠራው ከፊት ለፊቱ ቆሞ ሳለ ከተሳሳተ ቦታ ፈውስን መፈለጉ ነው። ምንም እንኳን ከፈውሱ በኋላ ኢየሱስ በእርግጥም ልዩ ሰው መሆኑን መረዳት ጀምሮ ሊሆን ቢችልም፣ ሰውዬው ከእርሱ ጋር እየተነጋገረ ያለው ሰው ማን እንደሆነ እምብዛም አያውቅም ነበር።

“የሱስ በስቃይ ላይ የነበረውን ሰው በእርሱ ላይ ያለውን እምነት እንዲገልጽ አልጠየቀውም። እንዲሁ “ተነሥ አልጋህን ተሸክምና ሂድ” አለው። ሰውየው ቃሉን በእምነት ተቀበለ። በእያንዳንዱ የስሜት መስመርና ጡንቻ አዲስ የሕይወት ስሜት ሰረጸበት፣ ስንኩል የነበሩት እጅና እግሮቹም ጤነኛ ሆኑ። የክርስቶስን ትእዛዝ ያለ አንዳች ጥያቄ አከበረ፣ ጡንቻዎቹም ታዘዙት። ብድግ ብሎ በመቆም ሙሉ ጤነኛ ሰው መሆኑን አወቀ። … የሱስ ስለ መለኮታዊ ዕርዳታ የሰጠው ማረጋገጫ አልነበረም። ሰውየው በመጠራጠር የመፈወስ ዕድሉን ሊያጣ ይችል ነበር። ነገር ግን የክርስቶስን ቃል በማመንና እምነቱንም በተግባር በመግለጹ ብርታትን አገኘ” (ኤለን ጂ. ዋይት፣ የዘመናት ምኞት፣ ገጽ 190)። ኢየሱስ በኋላ ላይ በቤተ መቅደሱ ውስጥ ሰውዬውን አገኘውና “እነሆ፥ ድነሃል፤ ከዚህ የሚብስ እንዳይደርስብህ ወደ ፊት ኃጢአት አትሥራ አለው” (ዮሐ. 5፡14)።

`በሕመም እና በኃጢአት መካከል ያለው ግንኙነት ምንድን ነው? ሁሉም ሕመም በሕይወታችን ውስጥ ሊዘረዘሩ ከሚችሉ ኃጢአቶች የተነሳ በቀጥታ የሚመጡ እንዳልሆኑ መረዳት ያለብን ደግሞ ለምንድን ነው?`
