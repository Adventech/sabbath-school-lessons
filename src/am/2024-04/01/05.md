---
title:  ጠንካራ ልቦች
date:   02/10/2024
---

`ምልክቶች፣ ድንቆች እና ተአምራቶች በራሳቸው አንድ ነገር ከእግዚአብሔር መሆኑን አያረጋግጡም። ነገር ግን በሌላ በኩል፣ ከእግዚአብሔር ዘንድ ሲሆኑ ሳለ፣ እነርሱን አለመቀበል አደገኛ ነገር ነው። ዮሐንስ 5:10–16ን ያንብቡ። የኃይማኖት መሪዎቹ ኢየሱስን እና እርሱ ያደረገውን ተአምር በተመለከተ ስላሳዩት አስደናቂ ልበ ደንዳናነት ምን ትምህርት ልንወስድ እንችላለን?`


ኢየሱስ ለተፈወሰው ሰው ራሱን ሲገልጥ ሰውዬው ወዲያውኑ የፈወሰው ኢየሱስ መሆኑን ለኃይማኖት መሪዎች ነገራቸው። አንድ ሰው ይህ ጊዜ እግዚአብሔር የሚመሰገንበት ምክንያት ነው ብሎ ያስብ ይሆናል፤ ነገር ግን ከዚህ ይልቅ መሪዎቹ “ስለዚህም በሰንበት ይህን ስላደረገ አይሁድ ኢየሱስን ያሳድዱት ነበር ሊገድሉትም ይፈልጉ ነበር” (ዮሐንስ 5፡16)።

`በሰንበት ቀን ፈውስ የሚፈቀደው በድንገተኛ ጊዜ ብቻ ነበር። ይህ ሰው ለ 38 ዓመታት አካል ጉዳተኛ ነበር፤ ስለዚህም ፈውሱ የድንገተኛ ጊዜ አልነበረም። ደግሞ አልጋውን ተሸክሞ እንዲወስድ የማድረግ አስፈላጊነቱ ምንድን ነው? እንዲህ ያለ ተአምር ለማድረግ ከእግዚአብሔር ኃይል ያለው ሰው፣ በሰንበት ቀን አልጋውን ወደ ቤት መሸከም ይፈቀድ እንደሆነ ያውቃል ብሎ አንድ ሰው ያስብ ይሆናል። ኢየሱስ በግልጽ በአንዳንድ ሁኔታዎች ውስጥ እውነተኛውን እምነትን ከሚከለክሉ ሰው ሠራሽ ሕጎችና መመሪያዎች ውጭ ወደ ሆነው ጥልቅ የመጽሐፍ ቅዱስ እውነቶች ሰዎችን ሊወስዳቸው ፈልጎ ነበር። እነዚህ ሌሎች ዘገባዎች፣ ማስረጃው ምንም ይሁን ምን፣ ሰዎች መንፈሳዊ በሆነው ነገር እንዴት ልበ ደንዳና ሊሆኑ ስለሚችሉበት ሁኔታ ያስተምራሉ? (ዮሐ. 9:1-16፣ ማር. 3:22፣ 23፣ ማቴ. 12:9-14)`

እነዚህ የኃይማኖት መሪዎች እንዴት ይህን ያህል ዕውር ሊሆኑ ቻሉ? መልሱ ብልሹ ከሆነው ልባቸው የተነሳ፣ መሲሑ ከሮም እንደሚያድናቸው በማመናቸው እና ለሥልጣን ባላቸው ፍቅር እና ለእግዚአብሔር ባለመገዛታቸው ነው የሚል ሊሆን ይችላል። እነዚህ ሁሉ በፊታቸው የቆመውን እውነት እንዳይቀበሉ አድርጓቸዋል። ዮሐንስ 5:38-42ን ያንብቡ። የኢየሱስ ማስጠንቀቂያ ምን ነበር? ከእነዚህ ቃላት ምን እንማራለን? ማለትም፣ ማወቅ ያለብንን እና በሕይወታችን ላይ ተግባራዊ ማድረግ የሚገባንን እውነት እንዳንቀበል ሊያሳውረን የሚችለው ምን ሊሆን ይችላል?