---
title:  እንደገና የሚታዩ ጭብጦች - ክብር
date:   17/10/2024
---

`ዮሐንስ 17:1-5ን ያንብቡ። ኢየሱስ፣ “አባት ሆይ፥ ሰዓቱ ደርሶአል፤ ልጅህ ያከብርህ ዘንድ፥ በሥጋም ሁሉ ላይ ሥልጣን እንደ ሰጠኸው፥ ለሰጠኸው ሁሉ የዘላለምን ሕይወት ይሰጣቸው ዘንድ ልጅህን አክብረው።” ሲል ምን ማለቱ ነበር?`

የትናንቱ ጥናት በኢየሱስ ማንነት እና በሚሠራው ሥራ ላይ በማጠንጠን፣ የዮሐንስ ወንጌልን ምድራዊ፣ የሰው ታሪክ፣ በሰዎች መካከል ያለውን ግጭትና መስተጋብር አንስቶ ተመልክቷል። የዛሬው ጥናት የሚያተኩረው አሁንም በዮሐንስ ወንጌል ውስጥ በሚገኘው መለኮታዊ፣ ሰማያዊ ታሪክ ላይ ነው።

መቅድሙ የሚጀምረው በዚያ የሰማይ ታሪክ ነው። ኢየሱስ የእግዚአብሔር ልጅ፣ የአጽናፈ ሰማይ ፈጣሪ ሆኖ ቀርቧል። አሁንም ከዚያ በፊት ያልነበረ ነገር ግን ወደ ሕልውና የመጣው ነገር ሁሉ የሆነው በኢየሱስ በኩል ብቻ ነው። “ሁሉ በእርሱ ሆነ ከሆነውም አንዳች ስንኳ ያለ እርሱ አልሆነም” (ዮሐ. 1:3)። ነገር ግን በሥጋ መልበስ (በተዋሕዶ) ሰው የመሆኑን ክብር እያስታወሰ ይቀጥላል (ዮሐ. 1፡14)። ዮሐንስ እነዚህ ትርጉሞች ያሏቸውን “ክብር” (“dox- sa” ብርሃን፣ ግርማ፣ ዝና፣ ክብር)፤ ማክበር (“doxsazo” ማሞገስ፣ ማክበር፣ ከፍ ማድረግ፣) የሚሉት ቃላትን ይጠቀማል። ከሰዎች ክብርን ስለማግኘት እና ከእግዚአብሔር ክብርን ወይም ግርማን ስለማግኘት ሁለቱንም ይናገራል።

በዮሐንስ ወንጌል ውስጥ፣ ኢየሱስን የማክበር ሐሳብ ከእርሱ ሰዓት፣ ማለትም፣ ከመሞቱ ጊዜ ጽንሰ-ሐሳብ ጋር የተያያዘ ነው። (ከዮሐ. 2፡4፣ ዮሐ. 7፡30፣ ዮሐ. 8፡20፣ ዮሐ. 12፡ 23–27፣ ዮሐ. 13፡1፣ ዮሐ. 16፡32፣ ዮሐ. 17፡1 ጋር አነጻጽሩ) መስቀል የእርሱ የክብር ሰዓት ነው።

ይህ ሐሳብ እርስ በርሱ የሚቃረን ነው፤ ምክንያቱም ስቅለት በጥንት የሮማውያን ዓለም እጅግ አሳፋሪ እና አዋራጅ የሞት ቅጣት መንገድ ነበር። ይህ የማይታመን ልዩነት፣ የአምላክ በመስቀል መሞት፣ የሰው ሴራ ታሪክ ከመለኮት ጋር መጠላለፉን ያሳያል።

በሰው ደረጃ፣ ኢየሱስ፣ የተናቀው ወንጀለኛ በድካም “አምላኬ፣ አምላኬ፣ ለምን ተውከኝ?” ብሎ በሥቃይ በመጮህ ሞተ። ይህ ሰዋዊ የሆነ የመስቀሉ ጨለማ አንዱ ጎን በተለይ በማቴዎስ እና በማርቆስ ወንጌል ውስጥ ቀርቧል (ማቴ. 27፡46 ማር. 15:34)።

`ነገር ግን የመስቀሉ የክብር ሌላው ጎን በተለይ በሉቃስ እና በዮሐንስ ወንጌል ውስጥ ቀርቧል (ሉቃስ 23፡32–47፣ ዮሐ. 19፡25–30)። ይህም የመዳን፣ የምሕረት እና የእግዚአብሔር ልጅ ራሱን ለአባቱ የሚሰጥበት ቦታ ነው። እንዴት ያለ ተቃርኖ ነው! የእግዚአብሔር ታላቅ ክብር የሚገለጠው የዓለምን ኃጢአት በራሱ ተሸክሞ እጅግ በመዋረዱ ውስጥ ነው። እኛን ከኃጢአት ሊያድነን አምላክ ራሱ በመስቀል ላይ እንዲህ ያለ ከባድ ነገር ወሰደ ማለት ምን ማለት እንደሆነ አስቡ። ይህ ኃጢአት እንዴት መጥፎ እንደሆነ ምን ሊነግረን ይገባል?`