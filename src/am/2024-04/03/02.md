---
title:  በመጀመሪያ - መለኮታዊው ቃል
date:   13/10/2024
---

`ዮሐንስ 1:1-5ን ያንብቡ። እነዚህ ቃላት “ቃል” ስለሆነው ስለ ኢየሱስ ክርስቶስ ምን ያሳያሉ?`

የዮሐንስ ወንጌል የሚጀምረው በዚህ አስደናቂ ሐሳብ ነው፦ “በመጀመሪያ ቃል ነበረ ቃልም በእግዚአብሔር ዘንድ ነበረ ቃልም እግዚአብሔር ነበረ” (ዮሐ. 1፡1)። ይህ ውብ ዓረፍተ ነገር በቀላሉ ልንረዳው የማንችለውን ጥልቅ ሐሳብ ይዟል። ልክ ሲጀምር፣ ወንጌላዊው “በመጀመሪያ” የሚለውን የፍጥረት ታሪክን፣ ከዘፍጥረት 1፡1 ላይ ጠቅሷል። ቃሉ (ኢየሱስ) ሰማይና ምድር ከመኖራቸው በፊት አስቀድሞ ነበር። በዚህም ዮሐንስ የኢየሱስን ዘላለማዊ ህያውነት ያረጋግጣል።

በመቀጠል በዮሐንስ 1፡18 “ቃልም በእግዚአብሔር ዘንድ ነበረ” ሲል ዮሐንስ “በአብ እቅፍ ውስጥ እንዳለ” አመልክቷል። ይህ ምን ማለት እንደሆነ በዓይነ ሕሊናችን ለመሳል ብንሞክር አንድ ነገር በእርግጠኝነት መናገር እንችላለን፦ ኢየሱስና አብ በጣም ቅርብ ናቸው።

ከዚያም፣ “ቃልም እግዚአብሔር ነበረ” ይላል። ግን ቃሉ እንዴት ከእግዚአብሔር ጋርም እግዚአብሔርም ሊሆን ይችላል? መልሱ የሚገኘው ከግሪኩ ነው። የግሪኩ ቋንቋ የተወሰነ አመልካች ቅጽል (definite article “the”) ሲኖረው፣ ነገር ግን ያልተወሰነ አመልካች ቅጽል (indefinite article “a/an”) የለውም። ለእኛ አስፈላጊ የሆነው፣ የግሪኩ የተወሰነ አመልካች ቅጽል (definite article “the”) የሆነው አንድን የተወሰነ ነገር ወይም ግለሰብን የሚያመለክት መሆኑ ነው።

“ቃልም በእግዚአብሔር ዘንድ ነበረ” በሚለው ሐረግ ውስጥ “እግዚአብሔር” የሚለው አገላለጽ አመልካች ቅጽሉ ስላለው አንድን ግለሰብ ማለትም አብን ያመለክታል። “ቃልም በእግዚአብሔር ዘንድ ነበረ፤ ቃልም እግዚአብሔር ነበረ” በሚለው ሐረግ ውስጥ ግን፣ «እግዚአብሔር» የሚለው ቃል አመልካቹ ቅጽል የለውም፤ ስለሆነም በዚህ አገላለጽ ውስጥ ይህ የመለኮትን ባህሪያት ያመለክታል። ኢየሱስ አምላክ ነው እንጂ አብ አይደለም፤ ነገር ግን አሁንም መለኮታዊው የእግዚአብሔር ልጅ፣ የመለኮት ሁለተኛ አካል ነው።

ዮሐንስ 1:3፣ 4 ኢየሱስ የፍጥረት ሁሉ ፈጣሪ እንደሆነ ስለሚናገር ሐዋርያው ይህን መረዳት ያረጋግጣል። በአንድ ወቅት ያልነበረ. ነገር ግን ወደ ሕልውና የመጣው ነገር ሁሉ የሆነው በፈጣሪ አምላክ በኢየሱስ በኩል ብቻ ነው። “ከዘለዓለም ጀምሮ ጌታ የሱስ ክርስቶስ ከአብ ጋር ነበረ። እርሱም የእግዚአብሔር አምሳያ ነበር። የታላቅነቱና የግርማው አምሳያና የክብሩ አንጸባራቂ ነበረ” (ኤለን ጂ ዋይት፣ የዘመናት ምኞት፣ ገጽ 9)።

`ለምንድን ነው የክርስቶስ ሙሉ መለኮታዊነት የትምህርታችን አስፈላጊ አካል የሆነው? በማንኛውም መንገድ ኢየሱስ ፍጡር ቢሆን ኖሮ ምን እናጣለን? መልሶቻችሁን በሰንበት ቀን ወደ ሰንበት ትምህርት ክፍል አምጡና የክርስቶስ ዘላለማዊ አምላክነት ለእምነታችን ለምን አስፈላጊ እንደሆነ ለመወያየት ተዘጋጁ።`