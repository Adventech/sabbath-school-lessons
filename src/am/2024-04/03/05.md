---
title:  እንደገና ብቅ የሚሉ ጭብጦች፡- ማመን/አለማመን
date:   16/10/2024
---

`ዮሐንስ 3፡16-21፣ ዮሐንስ 9፡35-41፣ እና ዮሐንስ 12፡36-46ን ያንብቡ። እነዚህ ጽሑፎች በመቅድሙ ውስጥ የሚገኘውን የማመንን/አለማመንን ጭብጥ እንዴት ይደግማሉ?`

በዮሐንስ ወንጌል ውስጥ፣ የሰው ልጅ በሁለት ዋና ዋና ቡድኖች የተከፈለ ይመስላል፦ በኢየሱስ አምነው እንደመሲህ የተቀበሉት እና የማመን እድል አግኝተው፣ ነገር ግን ላለማመን የመረጡት።

ደቀ መዛሙርቱ ከመጀመሪያው ጎራ ውስጥ ናቸው፤ ልክ እንደ ኒቆዲሞስ (ቀስ በቀስ ወደ እምነት የመጣው)፣ በውኃ ጉድጓዱ አጠገብ የነበረችው ሴት፣ እና ዐይነ ሥውር ሆኖ የተወለደው ሰው። በሁለተኛው ቡድን ውስጥ ፈሪሳውያን እና ሊቃነ ካህናት፣ አምስት ሺህ ሰዎችን ሲመግብ ተአምር የተመለከቱ ሰዎች እና ሌላው ቀርቶ ከደቀ መዛሙርቱ አንዱ የሆነው ይሁዳ ይገኙበታል።

የሚገርመው፣ “እምነት” ወይም በግሪክ “ፒስቲስ” (pistis) የሚለው ሥማዊ አገባብ ያለው ቃል በዮሐንስ ወንጌል ውስጥ ፈጽሞ አለመታየቱ ነው። ይሁን እንጂ “ማመን” “ፒሲቲኦ” (pisteu) የሚለው ግስ 98 ጊዜ ተጠቅሷል። በአጠቃላይ በሐዲስ ኪዳን ውስጥ ደግሞ ከ241 ጊዜ በላይ! ይህ ግስ በዮሐንስ ወንጌል ውስጥ በጣም ትልቅ ጭብጥ ነው። ከሥም ይልቅ የዚህ የግስ አጠቃቀም ክርስቲያን የመሆንን በጣም ንቁ ስሜት ሊያመለክት ይችላል። በኢየሱስ ማመን እኛ የምንተገብረው ነገር ነው፣ እናም እንዴት እንደምንኖር ይገለጻል እንጂ እንዲሁ በኃይማኖቶች ውስጥ መሆንን አይደለም። እንደምናውቀው፣ ዲያብሎስም እንዲሁ በየሱስ ያምናል (ያዕቆብ 2፡19 ይመልከቱ)።

በዮሐንስ ወንጌል ውስጥ፣ በሁለቱ ቡድኖች መካከል ያለው ዋነኛው ልዩነት ከኢየሱስ ጋር ያላቸው ግንኙነት ነው። አማኞች፣ ወይም ያመኑት፣ ሲቃወማቸው ወይም ሲገስጻቸውም፣ ለእርሱ ግልጽነት አላቸው። ወደ ኢየሱስ ይመጣሉ እንጂ ሸሽተው አይሄዱም። እርሱ የሚያበራላቸው ብርሃን ነው። እናም በእምነትና በማመን የእግዚአብሔር ልጆች ይሆናሉ።

የማያምኑት ግን በተለምዶ እርሱን ለመቃወም ወደ ኢየሱስ ይመጣሉ። ከብርሃን ይልቅ ጨለማን የሚወዱ ሰዎች በመሆን ተለይተው ይታወቃሉ። ንግግሩን መቀበል ይከብዳቸዋል ወይም ያረጁ ወጎቻቸውን ሲጥስ እና የጠበቁትን ሳይፈጽም ያዩታል። የእርሱ ብርሃን እንዲዳኛቸውና እንዲመዝናቸው ከመፍቀድ ይልቅ በእርሱ ላይ ለመፍረድ ይቆማሉ።

ነገር ግን እንደ ሕዝቡ መንፈሳዊ መሪዎች ኢየሱስን ለመቀበል የመጀመሪያዎቹ ሊሆኑ ሲገባ፣ ይህ አመለካከት በኃይማኖት መሪዎች ዘንድ በተደጋጋሚ ታይቷል። የሱስ መሲሕ መሆኑን በአእምሮ ከማወቅ ባለፈ፣ እምነታችሁን እንዴት ነው በሕይወታችሁና በኑሯችሁ የምትገልጡት? ልዩነቱን ማወቅ ለምን አስፈለገ?(ማቴ. 7:21–23 ተመልከቱ)።