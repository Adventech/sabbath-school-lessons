---
title:  የሕዝቡ ምስክርነት
date:   07/11/2024
---


“ከበዓሉም በታላቁ በኋለኛው ቀን ኢየሱስ ቆሞ። ማንም የተጠማ ቢኖር ወደ እኔ ይምጣና ይጠጣ። በእኔ የሚያምን መጽሐፍ እንዳለ፥ የሕይወት ውኃ ወንዝ ከሆዱ ይፈልቃል ብሎ ጮኸ” (ዮሐ. 7:37-38)።

`ኢየሱስ ስለ ራሱ፣ ስለ ማንነቱና ምን ሊያደርግ እንደመጣ በድፍረት የተናገረውን ዮሐንስ ብዙ ጊዜ መዝግቦ ነበር። ከላይ በዮሐንስ 7፡37-38 ድረስ የተጠቀሱት ቃላቶች ኢየሱስ ስለ ራሱ እና ወደ እርሱ ለሚመጡት ሁሉ ምን እንደሚያደርግ የተናገረውን የሚገልጽ ሌላ ምሳሌ ነው። እነዚህም አስገራሚ የይገባኛል ጥያቄዎች ነበሩ። ኢየሱስ በዳስ በዓል ላይ ለነበሩት አይሁዳውያን ሲናገር የብዙ ሰዎች ምላሽ ምን ነበር? ዮሐንስ 7፡37-53።`

አንዳንዶች እርሱ እንደ ሙሴ ከረጅም ጊዜ በፊት የተተነበየለት ነቢይ ነው ብለው ነበር (ዘዳ. 18፡15-19 ይመልከቱ)። ሌሎች ደግሞ ኢየሱስን ክርስቶስ ነው ብለው አስበዋል።

ነገር ግን ይህ መሲሑ ከገሊላ ስለማይመጣ፣ ከዳዊት ዘር ሆኖ በቤተልሔም መወለድ አለበት የሚለውን ክርክር አስነሳ፤ ምንም እንኳን ብዙዎች ይህንን ያወቁ ባይመስልም፣ ስለ ኢየሱስ የተባሉት እነዚህ ሁሉ እውነት ነበሩ! (ከማቴዎስ 1-2 ጋር አነጻጽሩ) ሊያስሩት የመጡ ወታደሮች እንኳን በእሱ እና በንግግሮቹ አንደበተ ርቱዕነት ተቸገሩ። ፈሪሳውያን ለወታደሮቹ ሌላ ጥያቄ በመጠየቅ መልስ ሰጡ “ከአለቆች ወይስ ከፈሪሳውያን በእርሱ ያመነ አለን?” (ዮሐ. 7፡ 48)። ይህ የፈሪሳውያን ጥያቄ ዮሐንስ ከኢየሱስ ጋር ከተገናኘ በኋላ ኢየሱስን ከፈሪሳዊያን ተንኮል ለመጠበቅ ሲፈልግ ስለነበረው ስለኒቆዲሞስ ለመናገር እንደገና እድል ሰጠው።

“ሕጋችን አስቀድሞ ከእርሱ ሳይሰማ ምንስ እንዳደረገ ሳያውቅ በሰው ይፈርዳልን? አላቸው” (ዮሐ. 7፡51)።

ኒቆዲሞስ ኢየሱስን መሲሕ አድርጎ ተቀብሎት ይሆን? ምንም እንኳን ይህ ትዕይንት እርሱን እንደ መሲሕ እንደተቀበለው ባያረጋግጥም፣ በዚህና ኢየሱስ ከሞተ በኋላ ባደረገው ድርጊት መካከል (ዮሐ. 19:39፣ 40ን ተመልከቱ) መጽሐፍ ቅዱስ ኒቆዲሞስ በእርሱ እንዳመነ ጠንካራ ማስረጃ ይሰጠናል።

`እናም ለጥያቄያቸው ትክክለኛው መልስ የሚሆነው፣ አዎን እንደውም ከፈሪሳውያን አንዱ በእርሱ አምኗል የሚል ነው። ዮሐንስ 7:49ን ያንብቡ። መሪዎቹ ኢየሱስን ተከትለው ለመጣው ሕዝብ ያላቸውን ንቀት በሚያሳይ መልኩ የተናገሩት ምን ነበር? ከዚህ ላይ ምን ትምህርት ልንወስድ እንችላለን?`