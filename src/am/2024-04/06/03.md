---
title:  ስለ መሲሑ አዲስ ግንዛቤ
date:   04/11/2024
---

`ዮሐንስ 1:32-36ን ያንብቡ። እዚህ ላይ መጥምቁ ዮሐንስ ስለ ኢየሱስ፣ ሕዝቡ በጣም ሲጠበቅ ስለነበረው መሲሕ፣ ነገር ግን ስላልተዘጋጀበት ሁኔታ ምን አለ?`

አይሁዶች ከሮም አገዛዝ ነፃ የሚያወጣቸውን መሲሕ ይጠባበቁ ነበር። በጭቆና ውስጥ ለረዥም ጊዜ የቆዩት አይሁዳውያን መሲሑ ሮምን እንደሚያስወግድ ብቻ ሳይሆን ታላቅና ኃያል ሕዝብ አድርጎ እንደሚያቋቁማቸው ያምኑ ነበር። ይሁን እንጂ ዮሐንስ ኢየሱስን “የእግዚአብሔር በግ” ብሎ መጥራቱ፣ ምንም እንኳን በቀጥታ ወደ ቤዛ መስዋዕቱ ቢያመላክትም፣ አብዛኛዎቹ ሰዎች ሳይረዱት ቀርተው ሊሆን ይችላል። የሚናገረውን ሁሉ ጨርሶ ላያውቁም ይችላሉ።

በመሆኑም ዮሐንስ በወንጌሉ ስለ መሲሑ ያላቸውን ግንዛቤ በመቀየር፣ ስለሚመጣው ንጉሥ የሚናገሩት ትንቢቶች በኢየሱስ ፍጻሜ እንዳገኙና እርሱ ስለሚያደርጋቸው ነገሮች እንዲገነዘቡ ለማድረግ ፈልጎ ነበር። እርሱ የሚመጣው እንደ ፖለቲካ እና ወታደራዊ መሪ ሆኖ ሳይሆን ነገር ግን ራሱን ለዓለም ኃጢአት መስዋዕት አድርጎ በማቅረብ ነበር። አላማውም ያ ነበር። ከዚያ በኋላ ብቻ፣ ሁሉም ነገር ሲፈጸም ነው የመጨረሻው መንግሥት የሚመጣው (ዳን. 7፡18ን ይመልከቱ)።

“የሱስ በተጠመቀ ጊዜ፣ ዮሐንስ የሱስ የእግዚአብሔር በግ እንደሆነ ሲናገር ስለ መሲሑ ሥራ አዲስ ብርሃን መከሰቱ ነበር። የነቢዩ አእምሮ “ለመታረድ እንደሚነዳ ጠቦት፥ በሸላቶቹም ፊት ዝም እንደሚል በግ፥ እንዲሁ አፉን አልከፈተም” ወደሚለው ወደ ኢሳያስ ትንቢት አመራ (ኢሳ. 53፡7)።” (ኤለን ጂ ዋይት፣ የዘመናት ምኞት፣ ገጽ 121)

ዮሐንስ በዮሐንስ 1፡31 ላይ “እኔም አላውቀውም ነበር” ይላል። ታዲያ ዮሐንስ ኢየሱስን መሲሕ መሆኑን ያወቀው እንዴት ነው? መልሱ ዮሐንስን የላከው ጌታ አስቀድሞ፡- “መንፈስ ሲወርድበትና ሲኖርበት የምታየው፥ በመንፈስ ቅዱስ የሚያጠምቅ እርሱ ነው አለኝ። እኔም አይቻለሁ እርሱም የእግዚአብሔር ልጅ እንደ ሆነ መስክሬአለሁ” (ዮሐ. 1:33፣ 34) በሚለው ውስጥ ነው። በሌላ አነጋገር፣ እግዚአብሔር ኢየሱስ መሲሕ መሆኑን ለዮሐንስ ገለጠለት። “የእግዚአብሔር ኃይልና የእግዚአብሔር ጥበብ የሆነው ክርስቶስ ነው” (1ኛ ቆሮ. 1:24)።

`ኢየሱስ እርሱ ክርስቶስ መሆኑን ማወቅ፣ በመንፈሱ የማሳመን ኃይል አማካኝነት ከእግዚአብሔር ከራሱ የሚመጣ ነው። ይህ ጭብጥ በዮሐንስ ውስጥ በተደጋጋሚ ይታያል። መዳን ከዓለማዊ ፍልስፍና፣ ሳይንስ ወይም ከፍተኛ ትምህርት አይመጣም። በእምነት እና በመታዘዝ ለኢየሱስ ወደተሰጠ ልብ ከእግዚአብሔር ብቻ ይመጣል። ለእኛ ካልተገለጠልን በቀር ኢየሱስ የስርየታችን መስዋዕት የመሆኑን እውነት እንዴት እናውቃለን? ታዲያ መጽሐፍ ቅዱስንና ስለ ኢየሱስ የሚያስተምረውን ነገር ማወቅ በጣም አስፈላጊ የሆነው ለምንድን ነው?`