---
title:  ተቀባይነት እና ተቃውሞ
date:   05/11/2024
---


`ሁለተኛው የሰንበት ትምህርት በዮሐንስ 6 ላይ ስለ 5,000 ሰዎች አመጋገብ ገልጿል፤ ነገር ግን የዚያ ታሪክ የመጨረሻውን ክፍል አልዳሰሰም ነበር፤ ይህም አሁን የምናጠናው ይሆናል። ዮሐንስ 6:51-71ን ያንብቡ። ኢየሱስ ሰዎች ለመቀበል ችግር እንዳለባቸው በተመለከተ ምን አለ?`

በኢየሱስ አማካኝነት በተአምር ከተመገቡ በኋላ፣ ሰዎቹ ኢየሱስን ንጉሥ አድረገው ዘውድ ሊጭኑበት ተዘጋጅተው ነበር (ዮሐ. 6፡1-15)። በኋላ ግን በቅፍርናሆም ምኵራብ ከእነርሱ ጋር ሲነጋገር፣ የተአምራቱን መንፈሳዊ ትርጉም ገለጸ፤ “እኔ የሕይወት እንጀራ ነኝ” በማለት ተናግሯል (ዮሐ. 6፡35)። ይህ እንጀራ ለዓለም ሕይወት ሲል የሚሰጠው ሥጋው እንደሆነ በሰፊው ገልጿል (ዮሐ. 6፡51)።

ይህ አባባል ኢየሱስ ምድራዊ ንጉሣቸው እንደማይሆን የሕዝቡን ዓይን የከፈተ እውነታ ነበር። ምድራዊ አስተሳሰብ ከፈጠረው አቋም ጋር ሳይገጥም ቀረ። እነርሱ ሲያስቡ የነበረውን መንገድ በመቀየር እንዲለወጡ የሚያደርገውን ኢየሱስን እንደ መሲሕ እንዲያውቁና እንዲቀበሉት የሚያደርገውን መንገድ ሳይቀበሉ ቀሩ። በዚህ ጊዜ ብዙዎቹ ደቀ መዛሙርቱ ትተውት ሄዱ (ዮሐ. 6፡66)።

ከሰብዓዊነት አንፃር ይህ ለኢየሱስ ከባድ ሊሆን ይችላል። የሕዝቡ ተቀባይነት ደስ ይላል። መወደድን የማይፈልግ ማነው? ነገር ግን ብዙ ሰዎች ወደ ኋላ ሲመለሱ እና የአንድን ሰው መርሖዎች ጥያቄ ውስጥ ሲያስገቡ ማየት ተስፋ አስቆራጭ ተፈጥሮ አለው። ሕዝቡ ሲሄድ አይቶ፣ ኢየሱስ የእርሱ የቅርብ የሆኑትን አስራ ሁለቱን፣ እነሱም መሄድ ይፈልጉ እንደሆነ ጠየቃቸው።

በዚህ ጊዜ ነበር ጴጥሮስ አስደናቂ የሆነውን ምስክርነት የገለጸው፤ ይህ ኢየሱስ ምን እንዳለው እና ስለ ማንነቱ የተሰጠ ሌላ ምስክርነት ነው። “አንተ የዘላለም ሕይወት ቃል አለህ፤ እኛስ አንተ ክርስቶስ የሕያው የእግዚአብሔር ልጅ እንደ ሆንህ አምነናል አውቀናልም ብሎ መለሰለት” (ዮሐ. 6:68፣ 69)።

`ደቀ መዛሙርቱ ከኢየሱስ ጋር ለተወሰኑ ዓመታት አብረው ሲጓዙ፣ ተአምራቱን ሲያዩ፣ ስብከቱን ሲሰሙ ነበር። ከእርሱ ጋር የሚወዳደር ማንም እንደሌለ ከልምድ አውቀዋል። ምንም እንኳን አንዳንድ ሁኔታዎች ያልተለመዱ ቢሆኑም፣ ይህ ሰው የመምጣቱን ዓላማ የቱንም ያህል ባይረዱም መሲሕ መሆኑን በማመን ጸንተው ነበር። ኢየሱስ ለምን እንደ መጣ መረዳት የጀመሩት ከሞቱና ከትንሳኤው በኋላ ነው። ብዙሃኑ ብዙውን ጊዜ ስህተት ስለመሆኑ ከዚህ ታሪክ ምን እንማራለን? በተለይም በብዙዎች ክርስቲያኖች ዘንድ እንኳ ተቀባይነት ከሌላቸው የእምነታችን ገጽታዎች አንጻር፣ ይህንን ማስታወስ ያለብን ለምንድን ነው?`