---
title:  የአብ ምስክርነት
date:   06/11/2024
---



`የዮሐንስ ወንጌል የሚጀምረው ስለ ቃሉ (ሎጎስ) ከእግዚአብሔር ጋር እንዳለ በመናገር ነው፤ ይህም ከእግዚአብሔር አብ ጋር ማለት ነው (ዮሐ. 1፡1)። ቃል ሥጋ ሲሆን መንፈስ በጥምቀቱ ጊዜ በእርሱ ላይ በማረፍ ስለ ኢየሱስ መሰከረ (ዮሐ. 1፡32-34)። ነገር ግን አብም በምድራዊ አገልግሎቱ ወቅት ስለ ኢየሱስ ይመሰክራል። ዮሐንስ 5:36-38ን ያንብቡ። እዚህ ላይ ኢየሱስ ስለ አብ ምን አለ?`

ኢየሱስ አብን ካደረጋቸው ሥራዎችና ተአምራቶች ጋር ያያይዛል። አብ እንደላከው እና ስለ እርሱም እንደመሰከረ በጣም በግልጽ ተናግሯል። ማቴዎስ 3:17፣ ማቴዎስ 17:5፣ ማርቆስ 1:11፣ እና ሉቃስ 3:22ን ያንብቡ (በተጨማሪም 2ኛ ጴጥ. 1:17፣ 18 ተመልከቱ)። አብ ስለ የሱስ ምን ይላል?``

በኢየሱስ ጥምቀት ጊዜ፣ አብ እና መንፈስ ቅዱስ ከልጁ ጋር በመሆን ይህን አስፈላጊ አጋጣሚ ማለትም የኢየሱስን አገልግሎት መጀመርን አመልክተዋል። አብ ኢየሱስ በእርሱ ደስ የሚሰኝበት የሚወደው ልጁ እንደሆነ ይናገራል። ነገር ግን በዮሐንስ ወንጌል ውስጥ እንደተዘገበው በክርስቶስ ወሳኝ በሆነ የአገልግሎት ወቅት፣ አብ በድጋሚ ይናገራል።

በዚያ አገልግሎት የመጨረሻዎቹ ቀናት ነገሮች ከፍተኛ ደረጃ ላይ እየደረሱ ነበር።

የኃይማኖት መሪዎቹ እሱን ሊያስቆሙት አልቻሉም (ዮሐ. 12፡19ን ይመልከቱ)። አሁን ከመቼውም ጊዜ ይልቅ እንዲሞት ይፈልጉ ነበር። አልዓዛርን ከሞት እንዳስነሳው የሰሙ ሰዎች፣ የሕዝቡ ቁጥሩ እየጨመረ በመጣ ጊዜ እጅግ ደስ ብሏቸው (ዮሐ. 12: 17፣ 18) ኢየሱስን መከተል ጀመሩ። ለበዓሉ እዚያ የነበሩት ግሪኮች እንኳ ኢየሱስን ለማየት ይፈልጉ ነበር።

በዚህ ጊዜ፣ በዮሐ. 12፡28 ላይ “አባት ሆይ ስምህን አክብረው” ብሎ ለተናገረው ለኢየሱስ ቃል ምላሽ አብ ከሰማይ ሆኖ “አከበርሁት ደግሞም አከብረዋለሁ” በማለት በድጋሚ ተናግሯል (ዮሐ. 12:28)።

ቀደም ሲል እንዳየነው የኢየሱስ የክብር ሰዓት መስቀሉ ነው። ስለዚህ፣ ስለ ኢየሱስ የሚሰጠውን የአብ ምስክርነት፣ የእግዚአብሔር በግ ለዓለም ኃጢአት ሲል የሚሰዋውን ታላቅ መስዋዕት ያመለክታል። ይህ የምድራዊ አገልግሎቱ ፍጻሜ ነው። የእርሱ ሞት የኃጢአታችንን ቅጣት በሙላት ከፍሏል፣ እናም በእርሱ በማመን መዳን እንጂ ያንን ቅጣት ራሳችን ልንጋፈጠው አይገባንም።