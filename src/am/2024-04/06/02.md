---
title:  የነፍስ ትሕትና፡- መጥምቁ ዮሐንስ
date:   03/11/2024
---

እንደገና ይመሰክራል

`ሁለተኛው ትምህርት የመጥምቁ ዮሐንስ ምስክር የመጀመሪያዎቹን ደቀ መዛሙርት ማለትም እንድሪያስንና ዮሐንስን፣ ጴጥሮስ፣ ፊሊጶስንና ናትናኤልን ወደ ኢየሱስ እንዴት እንዳመጣቸው ይገልጻል። አንድ ሰው መጥምቁ ምስክርነቱን ከሰጠ በኋላ ከአከባቢው ይሄዳል ብሎ ይጠብቅ ይሆናል። ነገር ግን በዮሐንስ ወንጌል ውስጥ በተደጋጋሚ ይመጣል። ዮሐንስ 3:25-36ን ያንብቡ። መጥምቁ ዮሐንስ ራሱን ከኢየሱስ ጋር የሚያነጻጽረው እንዴት ነው?`

በመጥምቁ ዮሐንስ ደቀ መዛሙርት እና ስሙ ባልተገለጸ አንድ አይሁዳዊ መካከል ስለ መንጻት አለመግባባት ተፈጠረ፤ ይህም ደግሞ የጥምቀትን ውጤታማነት የሚመለከት ጥያቄ ሊሆን ይችላል (ከማር. 1:4፣ 5 ጋር አነጻጽሩ)። ያለ ጥርጥር ጥያቄውን ለመፍታት ደቀ መዛሙርቱ ወደ ዮሐንስ ሲመጡ፣ በሚገርም ሁኔታ “እነሆ፥ እርሱ ያጠምቃል ሁሉም ወደ እርሱ ይመጣሉ’’ ብለው ስለ ኢየሱስ አነሱለት። በጥቅሶቹ መካከል ለማንበብ አስቸጋሪ አይደለም፡ በኢየሱስ ቀንተዋል፤ እንዲሁም ለመምህራቸው እና ለራሳቸውም ቀናተኞች ነበሩ።

ለዮሐንስ በቅናት ውስጥ ለመግባት በጣም ቀላል ይሆን ነበር፤ ነገር ግን አላደረገውም፣ ምክንያቱም ተልዕኮው ምን እንደሆነ ያውቅ ነበርና። ከዚህ ይልቅ ደቀ መዛሙርቱን እርሱ ክርስቶስ ነኝ ብሎ ፈጽሞ እንዳልተናገረ አሳስቧቸዋል። በተቃራኒው ወደ እርሱ ሊያመለክት፣ መንገዱን ሊጠርግለት፣ ስለ እርሱ ሊመሰክር ነበር የመጣው (ዮሐንስ 1፡6-8)።

የሠርግ ምሳሌን በመጠቀም ራሱን የሙሽራው ወዳጅ ኢየሱስን ደግሞ ሙሽራው ብሎ ጠራ። ሙሽራይቱ የእግዚአብሔር ሕዝብ መሆኑ ነው (ከሆሴዕ 2፡16-23፣ ኢሳ. 62፡1-5 ጋር አነጻጽሩ)። ከዚያም የዮሐንስን እውነተኛ ታላቅነት በሚያሳዩ ቃላት “እርሱ ሊልቅ እኔ ግን ላንስ ያስፈልጋል” አለ (ዮሐ. 3፡30)።

`ዮሐንስ 3፡31–36 በኢየሱስ እና በዮሐንስ መካከል ያለውን ንጽጽር ይቀጥላል፣ ይህም የመሲሑን ከመንገድ ጠራጊው በላይ መሆን ያሳያል። ወደ ኢየሱስ በማመላከት የተሰጠው የዮሐንስ ምስክርነት፣ የምስክርነትን ሐሳብ እንደገና አጽንዖት እንዲሰጠው አድርጓል። ያንን ምስክር የተቀበሉ እና በኢየሱስ የሚያምኑ የዘላለም ሕይወት አላቸው። እርሱን ያልተቀበሉት በእግዚአብሔር ቁጣ ሥር ይቀራሉ። ጽሑፉ የሚለው ይህንን ነው። እግዚአብሔር ዓለምን ስለሚወድ ዓለምን ለመቤዠት ልጁን ላከ (ዮሐ. 3፡16፣17)። ነገር ግን የተሰጣቸውን ስጦታ እምቢ ያሉ ሰዎች ለኃጢአታቸው ቅጣቱን ማለትም የዘላለም ሞትን መክፈል ይኖርባቸዋል። በእግዚአብሔርም ሆነ በሰው ፊት የትሕትናን ትምህርት እንዴት ልንማር እንችላለን? ስለ ነፍስ ትሕትና ከዮሐንስ ምሳሌ ምን ልንማር እንችላለን?`