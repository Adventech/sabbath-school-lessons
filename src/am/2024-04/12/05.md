---
title:  ባዶ የሆነው መቃብር
date:   18/12/2024
---



`ዮሐንስ 20:1-7ን ያንብቡ። በእነዚህ ጥቅሶች ውስጥ የተገለጸው ነገር ለእኛ ያለው ጠቀሜታ ምንድን ነው?`


ኢየሱስ የሞተው አርብ ከሰአት ረፋዱ ላይ ሲሆን፣ እሁድ እጅግ በማለዳ ላይ ደግሞ ተነስቷል። የተቀበረበት ጊዜ ሰንበት ሊጀምር የተቃረበበት ስለሆነ (ዮሐ. 19፡42)፣ ግብዓተ መሬቱ በፍጥነት ተፈጽሟል፤ ነገር ግን ሙሉ በሙሉ አልተጠናቀቀም ነበር። ኢየሱስን የቱንም ያህል የሚወዱት ቢሆንም ተከታዮቹ የሰንበትን ቀን በማክበር ወደ መቃብር አልሄዱም ነበር (ከማር. 16፡1፣ ሉቃስ 23፡56 ጋር አነጻጽሩ)። ሰንበት ካለፈ በኋላ፣ ሴቶች እሁድ በጥዋት ወደ መቃብሩ ለማምጣት ሽቶ (ቅመማ ቅመሞችን) ገዙ። ሲመጡም በጣም ባስደነገጣቸው ሁኔታ ድንጋዩ ተንከባሎ፣ መቃብሩ ባዶ ነበር።

መግደላዊት ማርያም በማለዳ ወደ መቃብሩ ከመጡት አንዷ ነበረች። ያየችውን ለመንገር ወደ ጴጥሮስና ወደ ዮሐንስ ሮጠች። እነርሱም ሁለቱ ወደዚያ ሮጡ። ዮሐንስ ከጴጥሮስ ቀድሞ በመጀመሪያ ደረሰ። ጎንበስ ብሎ ወደ ውስጥ ተመለከተና ኢየሱስ ተጠቅልሎበት የነበረውን የተልባ እግር ልብስ በዚያ ተቀምጦ አየ። ነገር ግን እርሱ ወደ ውስጥ አልገባም ነበር።

`ጴጥሮስ ግን ወደ ውስጥ ገባና ተቀምጦ የነበረውን የተልባ እግር ልብስ አየ። በኢየሱስ ራስ ላይ የነበረውን የፊት መጎናጸፊያም ተመለከተ፣ ነገር ግን ከቀሩት ጨርቆች ጋር በአንድ ላይ አልነበረም፤ ይልቅ ተጣጥፎ ለብቻው ተቀምጦ ነበር። ዮሐንስ 20:8-10ን ያንብቡ። ተጣጥፎ የነበረው የፊት ጨርቅ ትርጉሙ ምን ነበር?`

ጴጥሮስ ወደ መቃብሩ ከገባ በኋላ ዮሐንስ ደግሞ ገባ። ዮሐንስ 20፡8 ላይ ቃሉ ዮሐንስ ወደ ውስጥ ገብቶ እንዳየና እንዳመነ ይናገራል። የመቃብር ልብሶች እዚያው ተጋድመው እና የፊት መጎናጸፊያውም ተለይቶ ለብቻው ተጣጥፎ መቀመጡ ዮሐንስ ኢየሱስ ከሞት መነሳቱን እንዲያምን ያደረገው ለምንድነው?

ለዚህ ጥያቄ መልስ ለማግኘት በመጀመሪያ መቃብሩ ለምን ባዶ ሆነ ብሎ ማሰብ አስፈላጊ ነው። በጣም የተለመደው መልስ የመቃብር ዘራፊዎች ዘርፈውት ይሆናል የሚለው ነው። ነገር ግን ይህ ማብራሪያ ከሦስት ምክንያቶች የተነሳ ውድቅ ይሆናል። በመጀመሪያ፣ ማቴዎስ መቃብሩ እየተጠበቀ እንደነበረ ይነግረናል (ማቴ. 27፡62-66)፣ ይህም የመቃብር ዝርፊያን የማይመስል ያደርገዋል። በሁለተኛ ደረጃ፣ የመቃብር ዘራፊዎች በተለምዶ የሚሰርቁት ውድ የሆኑ ዕቃዎችን እንጂ እየበሰበሰ ያለን አስክሬን አይደለም። ሦስተኛ፣ የመቃብር ዘራፊዎች ተግባራቸውን በጥድፊያ የሚያከናውኑ ስለሆነ የመቃብር ልብስን አያጣጥፉም። ለዚህ ነው ዮሐንስ የፊት መጎናጸፊያውን ታጥፎ ባየ ጊዜ ኢየሱስ ከሞት እንደተነሳ ማመኑ ምንም የማያስደንቀው።