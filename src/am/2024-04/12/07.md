---
title:  ተጨማሪ ሀሳብ
date:   20/12/2024
---


ከኤለን ጂ ዋይት፣ የዘመናት ምኞት፣ ከሚለው መፅሐፍ “ተፈፀመ” ገጽ 758-764፤ “ለምን ታለቅሻለሽ?” ገጽ 788-794 ያንብቡ፤ እንዲሁም Clifford Goldstein, Risen: Finding Hope in the Empty Tomb (Nampa, ID: Pacific Press, 2020) ተመልከቱ።

“ጲላጦስ የሱስን ለማዳን ጉጉት ነበረው፣ ነገር ግን የሱስን ከሞት ማዳን ማለት ማዕረጉንና ክብሩን ማጣት ማለት መሆኑን አወቀ። ዓለማዊ ሥልጣኑን ከማጣት ንጹሁን ነፍስ አሳልፎ መስጠትን መረጠ። ክስረት ወይም ስቃይ እንዳይደርስባቸው በማለት ጲላጦስ እንዳደረገው ሁሉ መርሕን የሚጥሱ ስንት ናቸው? ሕሊናና ግዴታ ወደ አንድ አቅጣጫ ሲያመለክቱ ራስ ወዳድነት ግን ወደ ተቃራኒ አቅጣጫ ያመለክታል። ማዕበሉ የሚገፋው ወደተሳሳተ አቅጣጫ ስለሆነ ከኃጢአት ጋር የሚደራደር ሁሉ ተጠርጎ ወደ ኃጢአት ጨለማ ይገባል” (ኤለን ጂ ዋይት፣ የዘመናት ምኞት፣ ገጽ 782)።

“ክርስቶስ የመጣበትን ተልእኮ ሳያከናውን ሕይወቱ አላለፈችም፤ ስለሆነም የመጨረሻ እስትንፋሱን በተነፈሰ ጊዜ “ተፈፀመ” ሲል ጮኸ። ዮሐ. 19፡30። ጦርነቱ በድል ተፈፀመ። የሱስ ድልን የተጎናጸፈው በራሱ ኃይል ነው። ድል በማድረጉም ሰንደቅ ዓላማውን ከሁሉ በላይ ከፍ አድርጎ ሰቀለ። መላእክትስ በዚህ ድል አልተደሰቱምን? በየሱስ አሸናፊነት ሰማየ ሰማያት የድል ተሳታፊ ሆኑ። ሰይጣን ድል ተመታ፣ መንግሥቱንም እንዳጣ አወቀ።

“ለመላእክትና በኃጢአት ላልተበከሉት ዓለማት ተፈፀመ የሚለው አነጋገር ጥልቅ ትርጉም ያለው ነው። ታላቅ የማዳን ሥራ መጠናቀቁ እንደ እኛ ለእነርሱም ጠቀሜታ አለው።

ምክንያቱም የክርስቶስ ድል አድራጊነት የሚያስገኘውን ውጤት ከእኛ ጋር ይሳተፋሉና” (ኤለን ጂ ዋይት፣ የዘመናት ምኞት፣ ገጽ 804)።


**የመወያያ ጥያቄዎች**


`
1. ጲላጦስ የሠራውን ዓይነት ስህተት እንዳትሠሩ ሊረዷችሁ የሚችሉ የውሳኔ አሰጣጥ ሂደቶች ምንድን ናቸው?

2. ኢየሱስ በእኛ ቦታ መሞት ያስፈለገው ለምንድን ነው? ለምንስ ምትካችን መሆን አስፈለገው? እኛ መዳን ካለብን የእርሱ ሞት ለምን አስፈለገ? መልሳችሁንስ የሚደግፉት የትኞቹ የመጽሐፍ ቅዱስ ክፍሎች ናቸው?

3. በኢየሱስ ትንሣኤ ማመንን በተመለከተ በቅዱሳት መጻሕፍት ማስረጃዎችና በታሪክ ማስረጃዎች መካከል ያለው ዝምድና ምንድን ነው? የኢየሱስን ትንሣኤ በብርቱ የሚያረጋግጡት ታሪካዊ ማስረጃዎችስ ምንድን ናቸው?

4. ስለ 1ኛ ቆሮንቶስ 15፡12-20 አስቡ። “በክርስቶስ ያንቀላፉት” ወዲያውኑ ወደ ሰማይ የሚሄዱ ከሆነ፣ ያለ ክርስቶስ ትንሣኤ “ በክርስቶስ ያንቀላፉት ደግሞ ጠፍተዋላ” (1ኛ ቆሮ. 15:18) የሚለውን ቃል፣ አንድ ሰው ትርጉም የሚሰጥ ሊያደርግ የሚችለው እንዴት ነው? እዚህ ላይ የጳውሎስ ቃላት፣ ሙታን በክርስቶስ ዳግም ምፅአት ጊዜ እስከሚሆነው ትንሣኤ ድረስ በእንቅልፍ ላይ ናቸው የሚለውን እውነት የሚያረጋግጡት እንዴት ነው?`

