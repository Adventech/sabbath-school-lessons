---
title:  “ተፈፀመ”
date:   17/12/2024
---

ዮሐንስ 19፡17-22 እንደሚያሳየው፣ ጲላጦስ በላቲን፣ በግሪክ እና በዕብራይስጥ ቋንቋ “የአይሁድ ንጉሥ የናዝሬቱ ኢየሱስ” የሚል ጽሑፍ ጻፈ (ዮሐ. 19፡19)። የኃይማኖት መሪዎቹ ይህ እንዲለወጥ ይፈልጉ ነበር። ጲላጦስ ግን አልፈቀደም ነበር፤ እናም ስለ ኢየሱስ እውነት እና ኢየሱስ ንጉሥ ሆኖ በመስቀል ላይ እንደነገሠ ከሚጠቁሙት ምልክቶች አንዱ፣ ዝምተኛው ምሥክር የሆነው ጽሑፉ ከእርሱ ጋር አብሮ ተሰቀለ። እነሆ ኢየሱስ፣ በእውነት ንጉሣቸው፣ አዎ የአይሁድ ንጉሥ፣ እንደ ተራ ወንጀለኛ በመስቀል ላይ ተንጠልጥሎ ይታያል።

`“ያ ማስታወቂያ እንደዚያ ተጽፎ እንዲሰቀል ያደረገ ከአይሁዶችና ከጲላጦስ በላይ የሆነ አንድ ኃይል ነበር። በእግዚአብሔር ጸጋ ይህ ማስታወቂያ ሰዎች ቅዱሳት መጻሕፍትን እንዲመረምሩ ለማድረግ አሳባቸውን የሚቀሰቅስ ነበር” (ኤለን ጂ ዋይት፣ የዘመናት ምኞት፣ ገጽ 791)። ዮሐንስ 19:25-27ን ያንብቡ። የኢየሱስን እናት በተመለከተ በመስቀል ላይ ምን ልብ የሚነካ ሁኔታ ተከሰተ?`

`በዚያን እለት በመስቀል ስር ከቆሙት መካከል የተወደደው ደቀ መዝሙር ዮሐንስ፣ የኢየሱስ እናት ማርያም እና ሌሎችም ይገኙበታል። ከብዙ አመታት በፊት፣ ዮሴፍ እና ማርያም ኢየሱስን ሊያስባርኩት ወደ ቤተ መቅደስ ባመጡት ጊዜ ስምዖን ይህንኑ ተንብዮ ነበር (ከሉቃስ 2፡34፣ 35 ጋር አነጻጽሩ)። አሁን ኢየሱስ በሚሞትበት ጊዜ፣ እናቱን “አንቺ ሴት፣ እነሆ ልጅሽ አላት” እና ዮሐንስን ደግሞ፣ “እናትህ እነኋት አለው” (ዮሐ. 19፡26፣ 27)። ዮሐንስ 19:28-30ን ያንብቡ። ኢየሱስ እየሞተ ሳለ የተናገረው “ተፈጸመ” የሚለው ቃል ምን ትርጉም አለው?`

በቁጥር 28 ላይ የግሪክ “ቴሎ” (teleō) የሚለው ግስ (መጨረስ፣ ማጠናቀቅ፣ ማከናወን) “ሁሉ እንደተፈጸመ” ተብሎ የተቀመጠ ሲሆን በቁጥር 30 ላይ “ተፈፀመ” ተብሎ ጥቅም ላይ ከዋለው ግስ ጋር ተመሳሳይ ነው። በተጨማሪም፣ ተዛማጅ የሆነው “ቴሊዮ” (te- leio) የሚለው ግስ (መጨረስ፣ ፍጹም ማድረግ) በቁጥር 28 ላይ የቅዱሳት መጻሕፍትን ፍጻሜ በማመልከት “የመጽሐፉ ቃል ይፈጸም” ተብሎ ተቀምጧል። ምንም እንኳን ትዕይንቱ አሰቃቂ ቢሆንም፣ ሁሉም ነገር እየተፈጸመ፣ እየተሳካ፣ እየተጠናቀቀም ነበር። ኢየሱስ፣ “ተፈጸመ!” ሲል፣ አብ እንዲሠራው የሰጠውን ሥራ በመፈጸም፣ በማጠናቀቅ ላይ ነበር። ኢየሱስ “ተፈጸመ” ያለው ለእያንዳንዳችን ምን ትርጉም አለው? የተጠናቀቀው ነገር ምንድን ነበር? ይህስ በሕይወታችን ላይ እንዴት ተግባራዊ ይሆናል?