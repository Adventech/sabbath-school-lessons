---
title:  እውነት ምንድን ነው?
date:   15/12/2024
---

`በዮሐንስ 18፡28-32፣ የኢየሱስ የፍርድ ሂደት በዝርዝር አልተገለጸም። ትኩረቱ የነበረው በጴንጤናዊው ጲላጦስ ፊት በቀረበው ኢየሱስ ላይ ነው። ዮሐንስ 18:33-38ን ያንብቡ። ጲላጦስ እና ኢየሱስ ስለ ምን ነበር የተነጋገሩት?`

ገዥው ኢየሱስ የአይሁድ ንጉሥ እንደሆነ ጠየቀው (ዮሐ. 18፡33)። ይህ ማዕረጉ ለመጀመሪያ ጊዜ የተጠቀሰበት ሥፍራ ሲሆን ነገር ግን የመጨረሻው አልነበረም። ኢየሱስ ጲላጦስን ይህን ጥያቄ የጠየቀው ከራሱ ወይም ሌሎች እርሱ እንደሆነ ስላሉ ነው በማለት ጠየቀው። ጥያቄው ጠረጴዛውን ወደ ገዥው በማዞር እርሱ ከማን ጋር እየተናገረ እንደነበረ ተረድቶ እንደሆነ የሚያሳስብ ነበር። ይህንን የሚያነብ ኢየሱስ ንጉሥ መሆኑን ያውቃል። ገዥው ግን ያውቅ ይሆን?

ጲላጦስም በጥያቄ ሲመልስ “እኔ አይሁዳዊ ነኝን? ወገኖችህና የካህናት አለቆች ለእኔ አሳልፈው ሰጡህ፤ ምን አድርገሃል? አለው” (ዮሐ. 18:35)። ይህ ኢየሱስ ተግባራዊ አድርጎ የጠየቀውን ጥያቄ ለማስወገድ በብስጭት የተጠየቀ ጥያቄ ነበር። ጭፍን ጥላቻ አመለካከቱን እንዲገድበው በማድረግ ከእውነት የራቀ የገዢው የመጀመሪያ እርምጃ ነበር።

ኢየሱስ መንግሥቴ ከዚህ ዓለም አይደለችም ብሎ መለሰ (ዮሐ. 18፡36)።

ጲላጦስም ኢየሱስ ከንግግሩ ንጉሥ ነኝ እያለ እንደሆነ ወደ ድምዳሜ ደረሰ (ዮሐ. 18፡37)። ይህም ኢየሱስን ለእውነት ለመመስከር መወለዱን እና “ከእውነት” የሆነ ሰው ሁሉ ድምፁን እንደሚሰማ ወደ ገለጸው ጠቃሚ ማብራሪያ መራው (ዮሐ. 18፡37)።

ከዚያም ጲላጦስ፣ “እውነት ምንድን ነው?” ሲል ጠየቀ (ዮሐ. 18፡38)። ነገር ግን መልሱን አልጠበቀም ነበር። ይልቁንም ኢየሱስን ከሕዝቡ ለማዳን ወደ ውጭ ወጣ።

`እውነት የዮሐንስ ወንጌል ዋናው ሐሳብ (ጭብጥ) ነው። እንደ ዘላለማዊ ቃል (ሎጎስ፣ ዮሐ. 1፡1-5)፣ ኢየሱስ ብርሃን እና እውነት ነው። ይህ ሁሉ ከጨለማ እና ከስህተት ጋር ተቃራኒ የሆነ ነው። እርሱ በጸጋና በእውነት የተሞላ ነው (ዮሐ. 1፡14)። ጸጋና እውነት በእርሱ በኩል መጣ (ዮሐ. 1፡17)። መጥምቁ ዮሐንስ ስለ እውነት መስክሯል (ዮሐ. 5፡33)። ኢየሱስ አባቱ “እውነት” መሆኑን አረጋግጧል (ዮሐ. 7፡28)። ኢየሱስ ራሱ እውነትን ከአባቱ ሰምቷል (ዮሐ. 8፡40)። ኢየሱስ “መንገድ፣ እውነትና ሕይወት” ነው (ዮሐ. 14፡6)። የእግዚአብሔር ቃል “እውነት” ነው (ዮሐ. 17፡17)። ጲላጦስ በተሳሳተ አመላካከቱ፣ ቀደም ሲል ባደረጋቸው ውሳኔዎችና ከደረሰበት ጫና የተነሳ እውነቱን የማወቅ አጋጣሚን አጣ። ኢየሱስ እውነት ነው የሚለውን ሃሳብ እንዴት ትረዱታላችሁ?`


