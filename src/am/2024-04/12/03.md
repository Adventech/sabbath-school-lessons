---
title:  እነሆ ሰውዬው!
date:   16/12/2024
---



`ዮሐንስ 18:38-19:5ን ያንብቡ። ጲላጦስ ሕዝቡ ኢየሱስ እንዲፈታ እንዲጠይቅ ለማሳመን የሞከረው እንዴት ነበር?`

ጲላጦስ እውነትን በተመለከተ ከኢየሱስ መልስ አልጠበቀም ነበር። ይልቁንም ሕዝቡን ለማሳመን ወደ ውጭ ወጣ። ጲላጦስ ኢየሱስን በነፃ እንዲለቀቅ ከመፍቀድ ይልቅ ከሕዝቡ ጋር በመነጋገር ራሱን ለችግር ዳርጓል። የኃይማኖት መሪዎቹ ገዥውን በሕዝቡ አማካኝነት ለሚፈልጉት ዓላማ ሊጠቀሙበት እንደሚችሉ አውቀው ነበር።

ጲላጦስ በፋሲካ ወቅት አንድ እስረኛን ነፃ የመልቀቅ ልማድን በመጥቀስ ሕዝቡ “የአይሁድን ንጉሥ” እንዲፈታላቸው ይፈልጉ እንደሆነ ጠየቀ። በሚያስደንቅ እናም እንግዳ በሆነ ሁኔታ ህዝቡ ንፁህ የሆነውን ኢየሱስን ሳይሆን በርባን የተባለውን ወንበዴ እንዲፈታ ጠየቀ።

አሁን የኢየሱስ ፌዝ እና ውርደት የሚጀምርበት ጊዜ ደረሰ። የሮማውያን ወታደሮች የእሾህ አክሊል ጐንጕነው፣ ቀይ ልብስ አለበሱትና ወደ እርሱ እየመጡ የአይሁድ ንጉሥ እያሉ ማሾፍ ተያያዙ። የዚህ ዓይነት ሰላምታ ወታደሮቹ ለንጉሠ ነገሥቱ ከሚሰጡት የሰላምታ መንገድ ጋር ይመሳሰላል፤ ነገር ግን ይህ አሁን በፌዝ ነበር የተከናወነው።

ጲላጦስ የሕዝቡን ርኅራኄ በመጠቀም ኢየሱስን የሚፈታበትን መንገድ እየፈለገ ያለ ይመስላል። ኢየሱስ የእሾህ አክሊል ተጎንጉኖ እንዲጫንበትና ሐምራዊውን ልብስ ለብሶ እንዲወጣ አደረገው። ትዕይንቱ፣ በዮሐንስ አስተያየት ባይሰጥበትም፣ ነገር ግን ኢየሱስ ፌዘኛ የሆነውን የንጉሥ ልብስ ለብሶ፣ ገዥውም ሕዝቡን “እነሆ ሰውዬው!” (ዮሐ. 19፡5) ብሎ ሲጣራ ያሳያል። ይህ በዮሐንስ 1፡29 ያለውን የመጥምቁ ዮሐንስን ቃል አንባቢው እንዲያስታውስ ያደርጋል፣ “እነሆ የዓለምን ኃጢአት የሚያስወግድ የእግዚአብሔር በግ!” አንድ የአሕዛብ ገዥ፣ መሲሑን በዚህ ንጉሣዊ ዓይነት አለባበስ በእስራኤል ፊት ማቅረቡ እጅግ እንግዳ የሆነ ድርጊት ነበር።

`ነገር ግን ሕዝቡ ዮሐንስ 19፡6-16 እንደሚያሳየው፣ ኢየሱስ የእግዚአብሔር ልጅ ነኝ ብሏል በሚለው መሠረት እንዲሰቀል ጠየቀ። ይህም የኢየሱስን መፈታት ይበልጥ የሚፈልገውን ጲላጦስን አስፈራው። ነገር ግን መሪዎቹ ኢየሱስን መልቀቅ ቄሳርን መቃወም ነው በማለት የኢየሱስን እጣ ፈንታ ያተሙ መሰለ። ጲላጦስ ለቄሳር ያለው ታማኝነት፣ ተመሳሳይ ሚናን እጫወታለሁ የሚለውን ሰው ሊፈታ እንዳይችል እንደሚያደርገው ያውቃሉ። መሪዎቹ ከቄሳር በቀር ሌላ ንጉሥ የለንም አሉ። ስለዚህ ሕዝቡ ለኢየሱስ ያላቸው ጥልቅ ጥላቻ ከብሔራዊ ኩራታቸው የሚበልጥ ነበር። ይህንን ኢየሱስን ለማስወገድ፣ አገራዊ የሆነውን ራስን በራስ የማስተዳደር መብትን እንኳን ለመሰዋት ፈቃደኞች ነበሩ። ኢየሱስን ሊያውቁት የሚገባቸው የአገሩ መንፈሳውያን መሪዎች እንዲሰቀል እየፈለጉ ሳለ በምትኩ አንድ አረማዊ ገዥ እሱን ሊፈታው መፈለጉን ማየት እንዴት አስፈሪ ነገር ነው! ከዚህ ለራሳችን ምን ዓይነት ትምህርት እናገኛለን?`