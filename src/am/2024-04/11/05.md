---
title:  መንፈስ ቅዱስ
date:   11/12/2024
---

መንፈስ ቅዱስ በዮሐንስ ወንጌል ውስጥ እንደ አብና ወልድ ጎልቶ አይታይም።

`ሆኖም፣ ለኢየሱስ ተልዕኮ ስኬት የእርሱ ሚና ወሳኝ ነው። ዮሐንስ 1:10-13ን ያንብቡ። ይህ ጥቅስ መንፈስ ቅዱስ ለመለወጥ አስፈላጊ ስለመሆኑ ምን ያስተምረናል?`

`በዮሐንስ ወንጌል የመጀመሪያው ምዕራፍ እንኳን፣ የመንፈስ ቅዱስ ሚና ምን ያህል ማዕከላዊ እንደሆነ እንመለከታለን። ዮሐንስ ቃሉን የተቀበሉት፣ ማለትም በእርሱ ያመኑ ሁሉ፣ የእግዚአብሔር ልጆች እንደ ሆኑ ይነግረናል፣ “እነርሱም ከእግዚአብሔር ተወለዱ እንጂ ከደም ወይም ከሥጋ ፈቃድ ወይም ከወንድ ፈቃድ አልተወለዱም” (ዮሐ. 1:13)። ይህ የሚሆነው ከመንፈስ ቅዱስ ሥራ ብቻ ነው። የሚከተሉት ምንባቦች ስለ መንፈስ ቅዱስ ተግባራት ምን ይናገራሉ? ዮሐ. 3፡5-8፣ ዮሐ. 6፡63፣ ዮሐ. 14፡26፣ ዮሐ. 15፡26፣ ዮሐ. 16፡7-11።`

“ክርስቶስ የመንፈስ ቅዱስን ተግባር በመግለጽ የእርሱን ልብ ባረካው ደስታና ተስፋ ደቀ መዛሙርቱን ለማነቃቃት ፈለገ። ክርስቶስን ያስደሰተው ለቤተ ክርስቲያኑ የሚሆን እርዳታ በገፍ መዘጋጀቱ ነው። ክርስቶስ ወገኖቹን ለማስከበር አባቱን ለምኖ ለማግኘት የሚችለው እጅግ በጣም ከፍተኛ ስጦታ መንፈስ ቅዱስ ነው። መንፈስ ቅዱስ የተሰጠው ምዕመናንን ለማደስና ለማነቃቃት ሲሆን ያለ መንፈስ ቅዱስ ክርስቶስ የከፈለው መስዋዕት ውጤት አይኖረውም።

የሰይጣን ኃይል ለብዙ ዘመናት እየተጠናከረ የመጣ ሲሆን ሰዎች ለዚህ ሰይጣናዊ ኃይል ያሳዩት የተገዥነት መንፈስ አስገራሚ ነው። ኃጢአትን መከላከልና ማሸነፍ የሚቻለው ከሶስቱ መለኮታዊ አካላት አንዱ በሆናውና ሙሉ መለኮታዊ ኃይል ባለው በመንፈስ ቅዱስ አማካይነት ብቻ ነው (ኤለን ጂ ዋይት፣ የዘመናት ምኞት፣ ገጽ 708)።

እንግዲህ እግዚአብሔር እውነተኛ መሆኑን የሚያረጋግጠውን መንፈስ ቅዱስን መቀበል እንዴት ያለ በረከት ነው (ዮሐ. 3፡33)። ስለ ኃጢአት፣ ስለ ጽድቅ እና ስለ ፍርድ የሚወቅሰው መንፈስ ነው (ዮሐ. 16፡8-11)። ስለዚህ፣ ትክክል የሆነውን፣ እውነት የሆነውን፣ ጥሩ የሆነውን እንድናውቅ ዋናው ቁልፍ፣ በሚወቅሰውና አሳማኝ በሆነው በመንፈስ ቅዱስ ኃይል አማካኝነት የእኛን ምክንያትና የሕይወት ልምዳችንን ለእግዚአብሔር ቃል ማስገዛታችን ነው።
