---
title:  ወልድን ማወቅ አብን ማወቅ ነው
date:   10/12/2024
---


በዮሐንስ ወንጌል ውስጥ ሐዋርያው ወልድ የሆነው ኢየሱስ፣ አብን የሚያመለክቱ ተግባራትን እንዴት እንደሚያከናውን ገልጿል። ኢየሱስ አብ ማን እንደሆነ በመግለጽ፣ እርሱ ከዓለማችን ጋር ያለው ግንኙነት ምን እንደሆነ አሳይቷል። ይህ ሁሉ ከዮሐንስ 1፡18 ጋር የሚስማማ ነው፣ ይህም ጥቅስ አብን ያሳውቃል (የግሪኩ “ኤክስጂኦማይ” “exēgeomai” የሚለው ማብራራት፣ መተርጎም፣ መግለፅ የሚለውን ትርጉም ይይዛል)። ኢየሱስ ደጋግሞ ይህን ያደርጋል። አብ (“ፓተር” “patēr”) የሚለው ቃል በዮሐንስ ወንጌል ውስጥ 136 ጊዜ፣ ከምዕራፍ 1-3 ድረስ ብቻ ደግሞ 18 ጊዜ ተጠቅሷል፤ ይህም በአዲስ ኪዳን ውስጥ ከተጠቀሰው ከጠቅላላው ከአንድ ሦስተኛው እጅ በላይ ነው ማለት ነው። የመሰናበቻው ንግግር ደግሞ ኢየሱስ በወንጌል ውስጥ አብን ካሳወቀበት ቦታዎች ዋናው ነው።

ኢየሱስ በምድር ላይ የአብ ወኪል ነበር፣ እናም በሰብዓዊ ሥጋ ውስጥ ሆኖ የአብን ፈቃድ ለመኖር መጣ። በእርግጥ ኢየሱስ በሁሉም ነገር የአብን ፈቃድ ለማድረግ እንደሚፈልግ ተናግሯል (ዮሐ. 5፡30)። ይህ በመጀመሪያ አስገራሚ ንግግር ሊመስል ይችላል፣ ነገር ግን ኢየሱስ እንደ ሰው ለአብ ምን ያህል እራሱን እንደሰጠ ያሳያል። ኢየሱስ አብ የእርሱን ሥራ እንዲጨርስ እንደላከው ያም ሥራ ደግሞ የሰብዓዊ ፍጡር ድነት እንደሆነና አብ ራሱ ስለ እርሱ ሥራ እንደመሰከረለት ተናግሯል (ዮሐ. 5፡36–38)።

`አብ እርሱን የላከው ሰብዓዊ ፍጡር በእርሱ በኩል ወደ አብ የሚመጣበት ብቸኛው መንገድ ሆኖ እንዲያገለግል እንደሆነ ኢየሱስ ተናግሯል (ዮሐ. 6፡40፣ 44)። በትንሣኤ እንደሚያስነሣቸው ቃል የገባው አብ፣ ሰዎች በኢየሱስ የሚገኘውን የዘላለም ሕይወት እንዲያገኙ ይፈልጋል። የሚከተሉት ጥቅሶች ስለ ኢየሱስ እና ስለ አብ ግንኙነት ምን ያስተምሩናል? ዮሐ. 7:16፤ ዮሐ. 8:38፤ ዮሐ. 14:10፣ 23፤ ዮሐ. 15:1፣ 9፣ 10፤ ዮሐ. 16:27፣ 28፤ ዮሐ. 17፡3።`

ኢየሱስ ከአብ ጋር ስላለው ግንኙነት የተናገራቸው ነገሮች አስገራሚ ናቸው። ሁሉም የእርሱ ትምህርቶች የአብ ትምህርቶች መሆናቸውን፤ ይህም እርሱ የሚናገረው ነገር ሁሉ በግል ከአብ እንደ ሰማው የሚናገረው መሆኑን፤ በእርሱ ማመን ማለት በአብ ከማመን ጋር አንድ እንደሆነ፣ ቃላቱም ሥራውም ሁሉ ከአብ ዘንደ የመጣ እንደሆነና እርሱ እና አብ ለሰው ልጆች መዳን በፍቅር እና በሥራ አንድ እንደሆኑ አስረግጦ ተናግሯል። ይህ ኢየሱስ በሰማይ ካለው አባቱ ጋር ስላለው ቅርበት እንዴት ያለ ጠንካራ ምስክርነት ነው! ሐሳባችሁና ተግባራችሁ ሙሉ በሙሉ እግዚአብሔር ለሕይወታችሁ ያለውን ፈቃድ የሚገልጽ ቢሆን ኖሮ ሕይወታችሁ እንዴት ይለወጥ ነበር? ማለትም፣ ለሕይወታችን ከኢየሱስ ዘንድ የምናውቀውን የእግዚአብሔር ፈቃድ እንዴት በተሻለ መንገድ መኖር እንችላለን?
