---
title:  የሕይወትን ምንጭ መቃወም
date:   27/11/2024
---


በቅዱሳት መጻሕፍት ውስጥ ካሉት እጅግ አሳዛኝ ዘገባዎች መካከል አንዳንዶቹ የተፈጸሙት በዮሐንስ ወንጌል ውስጥ ነው። “ብርሃንም በጨለማ ይበራል፥ ጨለማም አላሸነፈውም። … [ብርሃንም] በዓለም ነበረ፥ ዓለሙም በእርሱ ሆነ፥ ዓለሙም አላወቀውም። የእርሱ ወደ ሆነው መጣ፥ የገዛ ወገኖቹም አልተቀበሉትም” (ዮሐ. 1፡5፣ 10፣ 11)። “እኔ ነኝ” ብዙ በሆኑት የራሱ ወገኖች ተቀባይነትን አላገኘም ነበር።

ጳውሎስ በኋላ ላይ “ድፍረታችሁን አትጣሉ” ብሎ ማስጠንቀቁ የሚያስደንቅ አልነበረም (ዕብ. 10:35)። ደጋግመን እንዳየነው፣ ሰዎች ክርስቶስን የተቃወሙት ቃሉን ስላልተቀበሉ ነው።

የዘመኑ የሰው ልጅ አስተሳሰብ በጥርጣሬ ይጀምራል። ሰዎች እውነት የሆነውን ለመወሰን ሁሉንም ነገር ይጠይቃሉ። ከጥያቄ እሳት የተረፈውን እንደ አለት ጠንካራ እውቀት አድርገው ይቀበላሉ። ይህም የአንድ ሰው እምነት የሚጣልበት ነገር ይሆናል ማለት ነው።

`አንዳንዶች በመጽሐፍ ቅዱስ ውስጥ እውነት ምን እንደሆነ ለማወቅ፣ ከሳይንሳዊ፣ ታሪካዊ፣ ሥነ ልቦናዊ፣ ፍልስፍናዊ፣ ስነ ቅርሳዊ ወይም ስነ ምድራዊ አተያይ በመነሳትና ሁሉንም ነገር በጥያቄ ውስጥ በማስገባት ተመሳሳይ ዘዴ ለመጽሐፍ ቅዱስ ይጠቀማሉ። ይህ ዘዴ በራሱ በቅዱሳት መጻሕፍት ትክክለኛነት ላይ ከጥርጣሬ ተነስቶ በጥርጣሬ ላይ ይገነባል። ክርስቶስ እንዲህ ሲል ጠየቀ፡- “የሰው ልጅ በመጣ ጊዜ በምድር እምነትን ያገኝ ይሆንን?” (ሉቃስ 18፡8) (E. Edward Zinke and Roland Hegstad, The Certainty of the Second Coming, (Hagerstown, MD: Review and Herald Publishing Asso- ciation, 2000) p. 96)። ዘኍልቍ 13፡23-33ን ያንብቡ። ሰላዮቹ ስለ ከነዓን ባመጡት ሁለቱ ዘገባዎች መካከል ያለው ልዩነት ምንድን ነው?`

ዕብራውያን በቃዴስ በርኔ በነበሩ ጊዜ የሠሩት ኃጢአት የእግዚአብሔርን ቃል መጠራጠር ነበር። እግዚአብሔር ወጥተው ምድሪቱን እንዲወስዱ ጠይቋቸው ነበር።

ምድሪቱን እንዲሰልሉ አሥራ ሁለት ሰላዮች ወደ ከነዓን ተላኩ። ሁለት ዓይነት ዘገባዎችን ይዘው ተመለሱ። አብዛኞቹ አሉታዊውን ዘገባ ሰጥተዋል። በምድሪቱ ላይ ግዙፍ ሰዎች፣ በቅጥር የተከበቡ ከተሞች፣ ከዚህ በፊት አይተነው የማናውቀው የጦር መሳሪያ እና በደንብ የሰለጠኑ ሠራዊቶች አሉ። በአንጻሩ እኛ በግብፅ ምድር ብዙም የውትድርና ልምድ ሳይኖረን ባሮች ሆነን ቆይተናል የሚል ዓይነት ነበር። ከሰው ሚዛን ከሚደፋ እይታ አንጻር ሲታይ አስር ሰላዮች እምቢ ብለው ድምጽ ሰጥተዋል። ሁለት ሰላዮች በእግዚአብሔር ቃል ላይ ባላቸው እምነት መሰረት አዎን [ይቻላል] ብለው ድምጽ ሰጥተዋል። እዚህ ላይ እንደተፈጸመው ተመሳሳይ ዓይነት ስህተት ከመሥራት እንዴት እንቆጠባለን? በአንጻሩ ደግሞ እኛ ደግሞ የእግዚአብሔርን ፈቃድ እየሠራን እንዳለን በማመን፣ ልንወድቅ አንችልም ከሚል ትምክህተኝነት መራቅ የምንችለው እንዴት ነው?