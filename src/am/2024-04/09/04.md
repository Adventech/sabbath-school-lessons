---
title:  ማመን እና አዲስ ውልደት
date:   26/11/2024
---



`ዮሐንስ 1:12፣ 13ን ያንብቡ። ክርስቲያን ከመሆን ጋር ተያይዞ የተገለጹት ደረጃዎች የትኞቹ ናቸው?`

ዮሐንስ ወንጌሉን የጻፈው በኢየሱስ እንድናምንና በማመንም በስሙ የዘላለም ሕይወት እንዲኖረን ነው (ዮሐ. 20፡31)። በዮሐንስ 1፡12፣13፣ ይህ ሂደት በሁለት ደረጃዎች ተገልጿል።

በመጀመሪያ፣ እርሱን እንቀበላለን፣ በእርሱም እናምናለን። በሁለተኛ ደረጃ በቁጥር 13 ላይ “ከእግዚአብሔር ተወለዱ” ተብሎ እንደተገለጸው፣ እርሱ የእግዚአብሔር ልጆች እንድንሆን ሥልጣንን ወይም ኃይልን ይሰጠናል። ስለዚህም ክርስቲያን ከመሆን ጋር ተያይዞ ሰብዓዊና መለኮታዊ ገጽታ አለ። እኛ በእምነት እርምጃን በመውሰድ፣ እርሱን መቀበል፣ ለብርሃን ራስን ክፍት ማድረግ ሲገባን፣ ልብን ግን የሚያድሰው እርሱ ይሆናል ማለት ነው።

በእርግጥ እምነት ራሱ ቃሉን በመስማት የሚገኝ የእግዚአብሔር ስጦታ ነው (ሮሜ. 10፡17)። “በክርስቶስ ላይ እውነተኛና ዘላቂ የሆነ እምነት እንዲኖረን፣ እርሱን በቃሉ ውስጥ እንደተገለጸው ማወቅ ይኖርብናል” (Ellen G. White, Fundamentals of Chris- tian Education, p. 433)። “በሰዎች አእምሮ ላይ የሚሠራው እና የሚያበራው መንፈስ፣ በእግዚአብሔር ላይ እምነት ይፈጥራል” (Ellen G. White Comments, The Sev- enth-day Adventist Bible Commentary, vol. 7, p. 940)።

ወልድን እንደ መሲህ ያመኑ ወይም የተቀበሉ የዘላለም ሕይወት ያገኛሉ። ዮሐንስ ኢየሱስ የተናገረውን ቃል በመቀበል ወይም በማመን ላይ አጽንዖት ይሰጣል (ዮሐ. 5፡24፣ 38፣ 47)።

`እምነትን ማምጣት የመንፈስ ቅዱስ ድርሻ ነው (ዮሐ. 16፡7፣ 8፤ ከሮሜ 8፡16 ጋር አነጻጽሩ)። ሮሜ 8፡16ን ያንብቡ። እዚህ ላይ በኢየሱስ ስለ መዳን አስመልክቶ ምን መሠረታዊ መርሖ ይገኛል?`

እምነት፣ መጽሐፍ ቅዱሳዊ የሆነው እምነት፣ በልባችን ውስጥ ባለው የመንፈስ ቅዱስ ሥራ ላይ የተመሠረተ ነው፤ ይህ የእምነታችን መሠረት ነው። “እምነት . . . ታላቁ በረከት ነው፤ የሚያየው ዓይን፣ የሚሰማው ጆሮ እርሱ ነው” (Ellen G. White, In Heavenly Places, p. 104)። ስለ እምነት ያለው ሰብአዊው አቀራረብ፣ መሰረቱን መጀመሪያ ማግኘት እንዳለብን፣ የእምነት መስፈርቶችን መፈለግ እና ከዚያም ማመን እንዳለብን ይናገራል።

በአንጻሩ ደግሞ መጽሐፍ ቅዱሳዊ የሆነው አቀራረብ፣ እምነት መሠረት ሆኖ ከእግዚአብሔር ዘንድ የሚመጣ ስጦታ እንደሆነ ያስቀምጣል (ኤፌ. 2፡8፣ 1ኛ ቆሮ. 1፡17-24፣ 1ኛ ቆሮ. 2፡ 1-6)። ከእምነት መሠረት እንጀምራለን ከዚያም በማስተዋል እና በጸጋ እናድጋለን። አንድ ሰው እምነታችሁ በምን ላይ እንደተመሰረተ ቢጠይቃችሁ እንዴት ምላሽ ትሰጣላችሁ?