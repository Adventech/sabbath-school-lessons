---
title:  በውኃ ጉድጓድ አጠገብ ያለች ሴት
date:   28/10/2024
---



`ዮሐንስ 4:7-15ን ያንብቡ። ኢየሱስ ለዚህች ሴት መመሥከርን ለመጀመር ይህን አጋጣሚ የተጠቀመበት እንዴት ነው?`

“በአይሁዶችና በሳምራውያን መካከል የነበረው ጥላቻ ሴቲቱ የሱስን ከመርዳት አገዳት። አዳኛችን ግን የልብዋን በር ለመክፈት በማሰብ ከመለኮታዊ ፍቅር በመነጨ ዘዴ ቸሮታ ጠየቀ እንጂ አላበረከተም። ችሮታ ሊያደርግላት ቢሞክር ኖሮ ምናልባት አትቀበልም ይሆናል፤ ነገር ግን እምነት እምነትን ይወልዳል” (ኤለን ጂ. ኋይት የዘመናት ምኞት ገጽ 173)።

ልክ ከኒቆዲሞስ ጋር እንደተገናኘበት ሁኔታ ሁሉ፣ ኢየሱስ በሌሎች ልብ ውስጥ ያለውን ያውቃል። አንድ አይሁዳዊ እንዲህ ያለውን ውለታ ከአንዲት ሳምራዊት ሴት መጠየቁ ለፈጠረባት መደነቅ ምላሽ ለመስጠት በቀጥታ ወደ ጉዳዩ ነበር የሄደው። ኢየሱስ መልሶ፦ “የእግዚአብሔርን ስጦታና፣ ውኃ አጠጪኝ የሚልሽ ማን መሆኑንስ ብታውቂ፥ አንቺ ትለምኚው ነበርሽ የሕይወትም ውኃ ይሰጥሽ ነበር” አላት (ዮሐ. 4፡10)።

`የሴቲቱ ምላሽ እንደ ኒቆዲሞስ “ይህ እንዴት ሊሆን ይችላል?” የሚል ነበር (ዮሐ. 3:9)። እርሷም እንዲህ ብላ ጠየቀች፦ “ጌታ ሆይ፥ መቅጃ የለህም ጕድጓዱም ጥልቅ ነው፤ እንግዲህ የሕይወት ውኃ ከወዴት ታገኛለህ?” (ዮሐ. 4:11)። በሁለቱም ሁኔታዎች ኢየሱስ እነርሱን (ዝነኛውን የአይሁድ አስተማሪና በሥውር መልካም ያልሆነ ስብእና ያላትን ሳምራዊት ሴት) እያሳየ የነበረው እያንዳንዱ ሰው ሊሰማውና ሊረዳው የሚገባውን እጅግ የላቀ መንፈሳዊ እውነትን ነበር። በእያንዳንዱ ሁኔታ፣ ኢየሱስ በመሠረቱ ለሁለቱም ተመሳሳይ ነገር እየነገራቸው ነበር፦ ይህም መለወጥ እንደሚያስፈልጋቸው ነው። ኢየሱስ ስለ ሕይወት ውኃ ለተናገረው ሀሳብ የብሉይ ኪዳን ዳራው ምንድን ነው? (ኤር. 2፡13፣ ዘካ. 14፡8)  `

ውኃ ለሕይወት አስፈላጊ ነው፤ ሰዎች ከውሃ ውጭ ሊኖሩ አይችሉም፣ እናም ውኃም እንዲሁ ለዘላለም ሕይወት ኃያል እና ተገቢ ምሳሌ ሊሆን ይችላል። ስለዚህም ኢየሱስ እንዲህ ብሏል፦ “እኔ ከምሰጠው ውኃ የሚጠጣ ሁሉ ለዘላለም አይጠማም። እኔ የምሰጠው ውኃ በእርሱ ውስጥ ለዘላለም ሕይወት የሚፈልቅ የውኃ ምንጭ ይሆናል” (ዮሐ. 4:14)። ዮሐንስ 7:37፣ 38ን ያንብቡ። ኢየሱስ በእነዚህ ጥቅሶች ውስጥ ምን እያለን ነው፣ እሱ የሰጠውንስ ተስፋ እንዴት እንለማመዳለን?