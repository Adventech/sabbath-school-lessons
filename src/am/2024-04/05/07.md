---
title:  ተጨማሪ ሀሳብ
date:   01/11/2024
---


የኤለን ጂ ዋይትን «በያዕቆብ ጉድጓድ» ገጽ 183–195፣ ከዘመናት ምኞት ውስጥ ያንብቡ።

“ሳምራዊቷ ሴት አዳኛችንን እንዳገኘችው ወዲያውኑ ሌሎችን ወደ እርሱ አመጣች።

ከደቀ መዛሙርቱ የተሻለች ወንጌላዊት መሆንዋን አስመሰከረች። ደቀ መዛሙርቱ በሰማርያ ለወንጌል ሥራ የሚያደፋፍር ሁኔታ አልታያቸውም ነበር። ትኩረታቸው ወደ ፊት በሚከናወን ትልቅ ሥራ ላይ ነበር። በዙሪያቸው ለመሰብሰብ የደረሰ አዝመራ መኖሩ አልታያቸውም። ነገር ግን በናቅዋት ሴት አማካይነት የአንድ ከተማ ሕዝብ በሙሉ አዳኛችንን ለመስማት መጣ።

ለወገኖችዋ ብርሃንን በአንድ ጊዜ አዳረሰች።

“ይህች ሴት የተግባራዊ እምነት አሠራር ምሳሌ ናት። እያንዳንዱ እውነተኛ ደቀ መዝሙር ለእግዚአብሔር መንግሥት ወንጌላዊ ለመሆን ተወልዷል። ከሕይወት ውኃ የጠጣ ሁሉ እራሱ ምንጭ ይሆናል። ተቀባዩ ሰጪ ይሆናል ማለት ነው። በነፍስ ውስጥ የክርስቶስ ጸጋ ሁሉን ለማርካት እንደሚፈልቅና ለመጥፋት የተቃረቡትን ሁሉ ከሕይወት ውሃ ለመጠጣት ጉጉት እንዲያድርባቸው እንደሚያደርግ የምድረ በዳ ምንጭ ነው” (ኤለን ጂ ዋይት፣ የዘመናት ምኞት፣ ገጽ 184)።


**የመወያያ ጥያቄዎች**


`1. በጥናት ቡድናችሁ ውስጥ፣ ለእሁዱ የመጨረሻ ጥያቄ የሰጣችኋቸውን መልሶች ተመልከቱ። በጉዳዩ ላይ ፍጹም ሀቀኛ ሁኑ። እናንተ ራሳችሁ ለሌሎች እንዳትመሰክሩ የሚያግዷችሁ፣ በባህላችሁ ውስጥ ያሉ እንደ ነውር የሚታዩ ነገሮች ምንድን ናቸው?

2. ኢየሱስ ከራሱ ሰዎች በተቃራኒ በሳምራውያን መካከል እንዲህ ያለ የሞቀ አቀባበል የተደረገለት ለምን ይመስላችኋል?

3. ራሳችንን በዚያች ሳምራዊት ሴት ቦታ እናስቀምጥ። አንድ እንግዳ ሰው መጥቶ ጥልቅ ምስጢሯን እንደሚያውቅ ያሳውቃታል። ማንኛውም ሰው፣ ያውም ደግሞ እንግዳ፣ እነዚህን ነገሮች እንዴት ሊያውቅ ቻለ? በኢየሱስ መገረሟ ምንም አያስደንቅም። ጌታ ጥልቅ እና በጨለማ ውስጥ የደበቅናቸውን ምሥጢሮች እንኳ ሳይቀር ስለ እኛ ሁሉንም ነገር እንዴት እንደሚያውቅ ይህ ታሪክ ምን ሊነግረን ይገባል? ግን ደግሞ፣ ምስጢራችንን እያወቀ እንኳ እርሱ እኛን እንዴት ሊንከባከበን እንደሚፈልግ እሷን ያስተናገደበት መንገድ ምን ይለናል? ከዚህ እውነት ምን ማጽናኛ ማግኘት እንችላለን?

4. ኢየሱስ በውኃ ጉድጓድ አጠገብ ለነበረችው ሳምራዊት ሴት ባከናወነው አገልግሎት ውስጥ እስካሁን የተማርናቸው በዮሐንስ ወንጌል ውስጥ የሚገኙት የትኞቹ ርዕሰ ጉዳዮች ናቸው?`