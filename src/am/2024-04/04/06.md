---
title:  የኒቆዲሞስ ምስክር
date:   24/10/2024
---


`ዮሐንስ 3:1-21ን ያንብቡ። የኒቆዲሞስ ምስክርነት የዮሐንስን ወንጌል ጭብጥ የሚደግፈው እንዴት ነው?`

ኒቆዲሞስ በእስራኤል ውስጥ የተከበረ መምህር፣ ባለጸጋ እና የአይሁድ ሸንጎ አባል ነበር። የእርሱ ምስክርነት በዮሐንስ ወንጌል ውስጥ ትልቅ ሚና የሚጫወተው በብዙ ምክንያቶች ነው። ኢየሱስን “መምህር” ሲል ጠርቶታል እንዲሁም ኢየሱስ ያደረጋቸውን ምልክቶች የመለኮታዊ ተልእኮው ማስረጃ እንደሆኑ ጠቁሟል። በመሆኑም ኒቆዲሞስ የሚያደርገውን ነገር ከመገንዘቡ በፊት እንኳ፣ የኢየሱስን መሲሕነት የሚደግፍ ማስረጃ እየሰጠ ነበር።

`ኒቆዲሞስ ምልክቶቹን ራሳቸውን የኢየሱስ መለኮታዊ ጥሪ ማስረጃዎች እንደሆኑ አድርጎ ይመለከታቸው ነበር፤ ነገር ግን በብሉይ ኪዳን ስለ መሲሑ የተነገሩት ትንቢቶች ፍጻሜ በመሆን ወደ ኢየሱስ እንደሚያመለክቱ አላያቸውም ነበር። ስለዚህ፣ ኒቆዲሞስ ጥቂት መጠራጠርን ይዞ መጣ፤ በዚህ ጊዜ ኢየሱስን እንደ ክርስቶስ አላወቀውም ነበር። ዮሐንስ 3:3-21ን ያንብቡ። በኒቆዲሞስ ውስጥ የተደበቀውን ነገር ሁሉ እንደሚያውቅ ለማሳየት ኢየሱስ ምን አለው?`

ኢየሱስ የእያንዳንዱን ሰው ልብ ያውቃል። ለኒቆዲሞስ የሰጠው ምላሽ ድንገተኛ ሊመስል ይችላል ነገር ግን በቀጥታ ወደ ጉዳዩ ነበር የሄደው። ምንም እንኳን አይሁዶች አሕዛብ መለወጥ እንዳለባቸው ቢያምኑም፣ ነገር ግን ብዙዎቹ የተመረጡት ሕዝብ ወገን የሆኑት እንኳ መለወጥ እንደሚያስፈልጋቸው አልተረዱም ነበር። ዜግነቱ ወይም ያደገበት ቤተ ክርስቲያን ምንም ይሁን ምን፣ በዚያ ስለተወለደ ብቻ አይድንም።

እስከ አብርሃም ድረስ ወደኋላ ብንሄድ የአይሁዶች አስደናቂ ታሪካዊ አመጣጥ ብዙ ልዩ ልዩ ጥቅሞችን ሰጥቷቸው እንደነበር ምንም አያጠያይቅም (ሮሜ 3፡1፣ 2ን እንመልከት)። ነገር ግን ያ በራሱ በቂ አልነበረም። ኢየሱስ ለኒቆዲሞስ ለማሰብ እንኳ የማይቻልን ነገር ነገረው፦ በእሥራኤል ውስጥ መምህርና ገዢ ቢሆንም ቅሉ፣ ከላይ ከሰማይ እንደገና መወለድ እዳለበት!

ከዚያም ኢየሱስ ኒቆዲሞስን ስለ መንፈሳዊ አላዋቂነቱ እንዲህ ሲል ተጋፍጦት ነበር፦ “አንተ የእስራኤል መምህር ስትሆን ይህን አታውቅምን?” (ዮሐ. 3:10)። “የተከበርህ መምህር ሆነህ ሳለ፣ እንዴት ይህንን ላታውቅ ትችላለህ?” ይህ ተግሣጽ በጣም ሳያስደነግጠው አልቀረም። ኒቆዲሞስ እስከዚያ ጊዜ ድረስ ስለ ኢየሱስ ምንም ዓይነት ጥያቄዎች ቢኖሩትም፣ ቆይቶ ግን ከየሱስ ተከታዮች ጎን ቆመ (ዮሐ. 19፡39 ተመልከቱ)። “ዳግመኛ መወለድ” ሲባል ምን ማለት ነው፤ ለምንስ ነው የሱስ ስለዚህ አጽንዖት የሰጠው?