---
title:  ሁለቱ የዮሐንስ ደቀ መዛሙርት
date:   22/10/2024
---

`ኢየሱስ በዚያ ሲያልፍ ሁለት የመጥምቁ ዮሐንስ ደቀ መዛሙርት አብረውት ቆመው ነበር። ዮሐንስ (በዮሐ. 1፡36) “እነሆ የእግዚአብሔር በግ!” ሲል አውጆ ነበር። ሁለቱ ደቀ መዛሙርት የዮሐንስን መልእክት ሰምተው ነበር; እርሱም ስለሚመጣው መሲሕ የብሉይ ኪዳን ትንቢቶችን ይፈጽማል። ደቀ መዛሙርቱ ኢየሱስ ከመጥምቁ ዮሐንስ እንደሚበልጥ እና እርሱ የዮሐንስ መልእክት ፍጻሜ መሆኑን አውቀው ዮሐንስን ትተው ኢየሱስን ተከተሉት። ዮሐንስ 1:35-39ን ያንብቡ። እነዚህ ሁለት ደቀ መዛሙርት ዮሐንስ ስለ ኢየሱስ የሰጠውን ምስክርነት ከሰሙ በኋላ ምን አደረጉ?`

ከኢየሱስ ጋር ለመሆን በመሻት ቀኑን ሙሉ ከእርሱ ጋር አብረው አሳልፈዋል። ያን ጊዜ የተማሩትን እና ያጋጠሟቸውን አስደናቂ ነገሮች ማን ያውቃል?

በጣም ድንቅ ነገሮች መሆን አለባቸው፣ ምክንያቱም ብዙም ሳይቆዩ ፍላጎታቸው ልምዳቸውን ለሌሎች ማካፈል ነበር። ከሁለቱ ደቀ መዛሙርት አንዱ የሆነው እንድርያስ እርሱ አስቀድሞ የራሱን ወንድም ስምዖንን አገኘውና፦ “መሢሕን አግኝተናል አለው፤ ትርጓሜውም ክርስቶስ ማለት ነው” (ዮሐ. 1፡41)። እንድርያስ ወንድሙን ወደ ኢየሱስ ባመጣው ጊዜ፣ ወዲያው ኢየሱስ እንደሚያውቀው እንዲህ ሲል ነገረው፦ “አንተ የዮና ልጅ ስምዖን ነህ።

አንተ ኬፋ ትባላለህ” (ዮሐ. 1:42)። ኢየሱስ ጴጥሮስን አውቆ ተረድቶታል። ኢየሱስ ሰውን እንደሚያውቅ ማሳየት የዮሐንስ ወንጌል የተደጋገመ ጭብጥ ነው (ለምሳሌ ዮሐንስን 2:24፣ 25ን እንመልከት)።

“ዮሐንስና እንድርያስ እንደ ካህናቱና መኳንንቱ ያለማመን መንፈስ ቢኖርባቸው ኖሮ በየሱስ እግር አጠገብ ተቀምጠው የመማር ዕድል አይኖራቸውም ነበር። በቃሉ ላይ ለመተቸት ስህተት ፍለጋ ወደ እርሱ ይመጡ ነበር። … እነዚህ የመጀመሪያ ደቀ መዛሙርት ግን ይህን አላደረጉም። በዮሐንስ መጥምቁ ስብከት አማካይነት የመንፈስ ቅዱስን ጥሪ ተቀበሉ። አሁን የሰማያዊውን መምህር ድምፅ ለማወቅ ቻሉ። … በብሉይ ኪዳን ውስጥ በሚገኙት ትምህርቶች ላይ መለኮታዊ ብርሃን ፈነጠቀባቸው። ብዙ ርዕስ ያለው እውነት በአዲስ ብርሃን ጎልቶ ወጣ” (ኤለን ጂ ዋይት፣ የዘመናት ምኞት ገጽ 124)።

የዮሐንስ ወንጌል በጠቅላላው አጽንዖት የሰጠው ይህ የምሥራች ለዓለም ይነገር ዘንድ የኢየሱስን ማንነት ወደ ብርሃን ማምጣትን ነው። ክርስቶስ እና በክርስቶስ ያለን እምነት ህይወታችንን በምን መንገድ ለውጦታል? አሁንም ምን ሌሎች ለውጦች እንዲከሰቱ እንፈልጋለን?
