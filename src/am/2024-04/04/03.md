---
title:  የእግዚአብሔር በግ
date:   21/10/2024
---

የእሥራኤል ሕዝብ ከሮም ነጻ የሚያወጣቸውን መሲሕ ይፈልጉ ነበር። የዮሐንስ ወንጌል ዓላማ ስለ መሲሑ ያላቸውን ግንዛቤ በመቀየር ስለሚመጣው ንጉሥ የሚነገሩትን ትንቢቶች በኢየሱስ አማካይነት እንዲገነዘቡ ማድረግ ነበር። መሲሑ ምድራዊ ገዥ አይሆንም።

`እርሱ የመጣው ስለ ራሱ የገባውን የብሉይ ኪዳን ተስፋዎች ሁሉ ሊፈጽም ነው፤ ይህም ስለ ዓለም ራሱን መስዋዕት ማድረግን እንዲሁም በእግዚአብሔር እና በሕዝቡ መካከል ያለውን ግንኙነት ማደስን ይጨምራል። ዮሐንስ 1:29-37ን ያንብቡ። መጥምቁ ዮሐንስ ስለ ኢየሱስ ምን ዐዋጅ ይናገራል? እርሱን ለመግለጽስ ምን ዓይነት ምስል ይጠቀማል? ደግሞስ ይህ የኢየሱስን ማንነትና የተልዕኮውን ምንነት ከማስረዳት አንጻር ያለው ጉልህ ፋይዳ ምንድን ነው?`

መጥምቁ ኢየሱስን የእግዚአብሔር በግ መሆኑን አስመልክቶ የሰጠው መግለጫ የዮሐንስ ወንጌል ዓላማን ይደግፋል፣ እርሱም ስለመሲሑ ሥራ እና ማንነት አዲስ ግንዛቤ ለማምጣት ነው። ኢየሱስ በእርግጥም በዘፍጥረት 3፡15 ወደነበረው ወደ ቤዛነቱ ተስፋ መጀመሪያ በመመለስ፣ የመሥዋዕቱ ሥርዓት የተስፋ ቃል ፍጻሜ ይሆናል።

`“የሱስ በተጠመቀ ጊዜ ዮሐንስ የሱስ የእግዚአብሔር በግ እንደሆነ ሲናገር ስለ መሲሑ ሥራ አዲስ ብርሃን መከሰቱ ነበር። የነቢዩ አእምሮ “እንደ በግ ለመታረድ ቀረበ” ወደሚለው የኢሳይያስ ቃል ነበር (ኢሳ. 53:7)” (ኤለን ጂ ዋይት፣ የዘመናት ምኞት፣ ገጽ 121)። ማርቆስ 10:45፣ ሮሜ 5:6፣ እና 1ኛ ጴጥሮስ 2:24ን ያንብቡ። እነዚህ ጥቅሶች የኢየሱስን ሚና “እንደ እግዚአብሔር በግ” እንደ እንድንገነዘብ የሚረዱን እንዴት ነው?`

መጥምቁ ዮሐንስ ምንም እንኳ ስለኢየሱስ አገልግሎት ይበልጥ ለማወቅ ቢፈልግም፣ ነገር ግን ኢየሱስ ቃል የተገባውና የትንቢት ፍጻሜ ሆኖ የመጣው መሲሕ እርሱ ስለመሆኑ እርግጠኛ ነበር። ኢየሱስ “የእግዚአብሔር በግ” ተብሎ የተጠራበትን ይህን የማዕረግ ስም በጥልቀት እንመልከት። ወደ አእምሯችን ያመጣቸው ምስሎች ምንድን ናቸው? ከብሉይ ኪዳን የመሥዋዕት ሥርዓት ጋር ያለው ትስስር የመዳናችንን ታላቅ ዋጋ እንድናደንቅ የሚረዳን እንዴት ነው?