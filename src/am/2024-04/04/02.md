---
title:  የመጥምቁ ዮሐንስ ምስክርነት
date:   20/10/2024
---

`ባለፈው ሳምንት ትምህርት እንደተገለጸው፣ የዮሐንስ ወንጌል የሚጀምረው ከፍጥረት በፊት ጀምሮ ህያው በነበረውና የእግዚአብሔር ቃል በሆነው በኢየሱስ ክርስቶስ ነው። ነገር ግን በዚያው መቅድም ላይ፣ መጥምቁ ዮሐንስ የኢየሱስ ምስክር ሆኖ ቀርቧል። በኢየሱስ ዘመን የነበሩ አንዳንድ አይሁዶች፣ አንዱ ካህን ሌላኛው ደግሞ ንጉሣዊ የሆኑ ሁለት መሲሖችን ይጠባበቁ ነበር። የዮሐንስ ወንጌል መጥምቁ ዮሐንስ ከእነዚህ መሲሖች አንዱ መሆኑን እንዳልተናገረና ይልቁንም የአንዱ የእውነተኛው መሲሕ ምሥክር እንደነበር በግልጽ ያስተምራል። ዮሐንስ 1:19–23ን ያንብቡ። መጥምቁ ዮሐንስ አገልግሎቱንና ተልእኮውን እንዴት ነበር የገለጸው?`

የኃይማኖት መሪዎቹ ዮሐንስን እንዲጠይቁት ካህናትንና ሌዋውያንን ላኩ። አይሁድ መሲሑን በከፍተኛ ጉጉት ይጠብቁ ስለነበር፣ መጥምቁ ዮሐንስ ከዚህ አንጻር ያለውን ዝምድና መግለጹ አስፈላጊ ነበር። እርሱ ብርሃን አልነበረም፣ ነገር ግን ስለ ብርሃን ሊመሰክር እና ለመሲሑ መምጣት መንገድን እንዲጠርግ፣ ከእግዚአብሔር ተልኮ ነበር (ዮሐ. 1፡6-8)። ለዚህም ነው የቻለውን ያህል ግልጽ በሆነ መንገድ እንዲህ ሲል የመለሰላቸው፦ “እኔ ክርስቶስ አይደለሁም” (ዮሐ. 1:20)።

ደግሞም፣ ዮሐንስ በውኃ አጠመቀ፣ ክርስቶስ ግን በመንፈስ ያጠምቅ ነበር (ዮሐ. 1፡26፣ 33)። ዮሐንስ የኢየሱስን የጫማ ማሰሪያ ሊፈታ የተገባው አልነበረም (ዮሐ. 1፡27)።

`ክርስቶስ ከዮሐንስ ይልቅ ይመረጣል፣ ምክንያቱም እርሱ ከዮሐንስ በፊት ነበር (ዮሐ. 1፡ 30)። ኢየሱስ የእግዚአብሔር ልጅ ነው፣ እናም ዮሐንስ ወደ ክርስቶስ ብቻ አመለከተ (ዮሐ. 1፡34)። ኢሳይያስ 40:1-5 እና ዮሐንስ 1:23ን ያንብቡ። ዮሐንስ እነዚህን ጥቅሶች የተጠቀመባቸው እንዴት ነው?`

የተበላሹና በድንጋይ የተሞሉ መንገዶች በነበሩበት ጊዜ የንጉሡን መንገድ ለማስተካከል አንዳንድ ጊዜ አገልጋዮች ከንጉሡ ፊት ይላኩ ነበር። ስለዚህ፣ በትንቢቱ ፍጻሜ፣ ዮሐንስ የመጣው የሰዎችን ልብ ለኢየሱስ ለማዘጋጀት ነበር። እንደ ሰባተኛ ቀን አድቬንቲስቶች፣ የመጥምቁን ዮሐንስ ዓይነት አገልግሎት የምንሠራው በምን መንገድ ነው? ከዚህ ጋር ተነጻጻሪ የሆኑ ነገሮች ምንድን ናቸው?