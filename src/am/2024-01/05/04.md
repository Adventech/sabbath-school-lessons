---
title:  እግዚአብሔር የት ነው?
date:   30/01/2024
---

`መዝ 42:1–3፤ መዝ 63:1፤ መዝ 69:1–3 እና መዝሙር 102:1-7 ያንብቡ። በመዝሙረኛው ላይ ከፍተኛ ሥቃይ ያመጣው ምንድን ነው?`

መዝሙረኛውን ያስጨነቀው በግል እና በጋራ የሚደርስ ስቃይ ብቻ አልነበረም፣ ነገር ግን እግዚአብሔር በአገልጋዮቹ ላይ ለሚደርሰው ችግር ትኩረት የሰጠ አለመምሰሉ ነበር። የእግዚአብሔር ሀልዎት መታጣት በደረቅ ምድር ኃይለኛ ጥማት እንደ ያዘው (መዝ 42፡1-3፣ መዝ 63፡1) እና እንደ የሟች ጭንቀት ወይም ጣር ይሰማዋል (መዝ 102፡2-4)።

መዝሙረኛው ከአምላክ እንደተለየ ሆኖ ስለተሰማው ራሱን ብቻዋን ከሆነች ወፍ ጋር ያነጻጽራል። “እንደ ምድረ በዳ እርኩም መሰልሁ፤ በፈረሰ ቤት እንዳለ እንደ ጕጕት ሆንሁ ተጋሁ፥ በሰገነትም እንደሚኖር ብቸኛ ድንቢጥ ሆንሁኝ” (መዝ. 102:6፣ 7)።

ምድረ በዳ መጠቀሱ ከአምላክ የመገለልን ስሜት አጉልቶ ያሳያል። አንዲት ወፍ “በሰገነት ላይ ብቻዋን” ከጎጆዋ፤ ከማረፊያዋ ውጭ ነው ያለችው። መዝሙረኛው “ከጥልቅ ውስጥ” በኃይለኛ የውሃ ሞገድ እየተዋጠ እና “በጥልቅ የረግረግ ጭቃ” እየሰመጠ እንዳለ ሆኖ ወደ እግዚአብሔር ይጮኻል (መዝ 69፡1-3፤ መዝ 130፡1)። እነዚህ ምስሎች በመለኮታዊ ጣልቃ ገብነት ካልሆነ በስተቀር ማምለጫ የሌለበትን ጨቋኝ ሁኔታ ያሳያሉ።

`መዝ 10:12፣ መዝሙ 22:1፣ ​​መዝ 27:9 እና መዝ 39:12 ያንብቡ። መዝሙረኛው ለአምላክ መራቅ ምን ምላሽ ሰጠ?`

መዝሙረኞቹ አምላክ ዝም ቢልም ዝም ላለማለት መወሰናቸው የሚያስደንቅ ነው። መዝሙረኞቹ ያለማወላወል በጸሎት ያምናሉ፣ ምክንያቱም ጸሎት የሚቀርበው ወደ ሕያው እና ቸር አምላክ ስለሆነ ነው። የእግዚአብሔር ሀልዎት በማይሰማን ጊዜም እንኳ እርሱ እዚያው አለ። እርሱ ጥንት የሰማቸው ያው አምላክ ነውና አሁንም እንደሚሰማቸው እርግጠኛ ናቸው። የእግዚአብሔር የዝምታ ጊዜያት መዝሙረኞቹ እራሳቸውን በጥልቀት እንዲመረምሩና በመናዘዝ እና በትህትና እግዚአብሔርን እንዲፈልጉ አድርጎአቸዋል።

እግዚአብሔር ለዘላለም ዝም እንደማይል ያውቃሉ። መዝሙራት ሕይወት በምንም ዓይነት ሁኔታዎች ቢሆን ከእግዚአብሔር ጋር የሐሳብ ልውውጥ መቀጠል እንዳለበት ይገልጻሉ።

`መዝሙረኛው የአምላክ ሀልዎት አለመኖርን አስመልክቶ ከሰጠው ምላሽ ምን እንማራለን? እግዚአብሔር ዝም ያለ በሚመስልዎ ጊዜ ምን ምላሽ ይሰጣሉ? እምነትዎን ሊደግፍ የሚችለው ምንድን ነው?`