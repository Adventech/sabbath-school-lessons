---
title:  በሞት በር
date:   29/01/2024
---

`መዝ 41:1-4፤ መዝ 88:3–12፤ እና መዝ 102:3–5፣ 11፣ 23፣ 24ን ያንብቡ። እነዚህ ጥቅሶች ምን ተሞክሮዎችን ይገልጻሉ? እዚህ ከተነገረው ጋር እንዴት ሊያዛምዱ ይችላሉ?`

ከሕመምና ከሞት ለመዳን የተጸለዩ እነዚህ ጸሎቶች የአምላክ ልጆች ከዚህ ዓለም ስቃይ ነፃ እንዳልሆኑ ያሳያሉ። መዝሙራቱ የመዝሙረኛውን አስከፊ መከራዎች ይገልጻሉ። እርሱ ብርታቱ ከድቶት፣ እንደ ሳር ጠውልጎ፣ መብላት አቅቶት፣ ከሙታን ጋር ተቆጥሮ፣ በመቃብር እንደ አስከሬን ተኝቶ፣ በወዳጆቹ ተጠልቶ፣ ተሰቃይቶና ተስፋ ቆርጦ ነበር። አጥንቱ በቆዳው ላይ ተጣብቋል።

ብዙ መዝሙሮች እግዚአብሔር ችግሩ እንዲመጣ የፈቀደው ከእስራኤል አለመታዘዝ የተነሳ እንደሆነ ይናገራሉ። መዝሙረኛው ኃጢአት በሽታ ሊያመጣ እንደሚችል ተገንዝቧል፤ ስለዚህም እርሱ ከፈውስ በፊት ወደሚመጣው ይቅርታ ያመለክታል (መዝ 41፡3፣ 4)። ይሁን እንጂ እንደ መዝሙር 88 እና መዝሙር 102 ያሉ አንዳንድ መዝሙሮች በንጹሐን የአምላክ ሕዝቦች ላይ የሚደርሰው መከራ ለመረዳት አስቸጋሪ ቢሆንም የሕይወት እውነታ እንደሆነ እውቅና ይሰጣሉ።

በመዝሙር 88፣ እግዚአብሔር መዝሙረኛውን ወደ ሞት አፋፍ እንዳመጣ ተደርጎ ተከሷል (መዝ 88፡6-8)። ይሁን እንጂ እጅግ ድፍረት ያለባቸው ቅሬታዎች በሚነገሩበት ጊዜ እንኳን ሰቆቃው በግልጽ የእምነት ድርጊት ነው፤ ለዚህ ምክንያቱ ጌታ በሉዓላዊነቱ ችግርን ከፈቀደ የልጁን ደህንነት ሊመልስ ስለሚችል ነው።

በመቃብር ደጃፍ ላይ፣ መዝሙረኛው የእግዚአብሔርን ድንቅ፣ የፍቅር ደግነት፣ ታማኝነት እና ጽድቅ ያስታውሳል (መዝ 88፡10-12)። መዝሙረኛው በእግዚአብሔር እንደተመታ ቢሰማውም ከእግዚአብሔር ጋር ተጣበቀ። ምንም እንኳን መከራ ቢደርስበትም የእግዚአብሔርን ፍቅር አልካደም፤ እግዚአብሔር የእርሱ ብቸኛ መዳኛው እንደሆነ ያውቃል። እነዚህ ልመናዎቹ መዝሙረኛው መከራን ብቻ ሳይሆን ስለ አምላክ ጸጋ ጥልቅ እውቀት እንዳለው እና ሁለቱም አንደኛው ሌላኛውን እንደማያስቀር ግንዛቤ ይሰጣል።

በአጭሩ፣ ሁለቱም፣ እግዚአብሔር መከራን መፍቀዱ እና ማዳኑ የመጨረሻው የሉዓላዊነቱ ማሳያዎች ናቸው። እግዚአብሔር ሁሉን እንደሚቆጣጠር ማወቁ ተስፋን ያነሳሳል። መዝሙር 88ን በክርስቶስ የመከራ አውደ-ብርሃን ስናነብ፣ ለሰው ልጅ መዳን በሞት ደጃፍ ለማለፍ ፈቃደኛ የሆነበትን የፍቅሩን ጥልቅነት እናደንቃለን።

`ስለ ኢየሱስ በመስቀል ላይ ስለመሰቀሉ እና በኃጢአት ምክንያት ለምን እንደተሰቃየ ያስቡ። እግዚአብሔር አብ በክርስቶስ ከማናችንም በላይ መከራን ተቀብሏል የሚለው እውነታ በመከራና በፈተና ጊዜም እንኳ እምነትን እንድንጠብቅ ሊረዳን የሚገባው እንዴት ነው?`