---
title:  ክፉ ቀናት
date:   28/01/2024
---

`መዝ 74:18–22 እና መዝ 79:5–13ን ያንብቡ። እዚህ ጋ አደጋ ላይ ያለው ምንድን ነው?`

መዝሙረኛው በእግዚአብሔር እና በክፉ ኃይሎች መካከል ያለውን ታላቁን ተጋድሎ ለመረዳት ይፈልጋል፣ ስለሆነም ወደ ማይመረመር የእግዚአብሔር ትዕግስት፣ እንዲሁም ማለቂያ ወደሌለው ጥበቡ እና ኃይሉ ይጠቁማል።

በመዝሙራት ውስጥ ያለው የክፋት ችግር በዋናነት ሥነ-መለኮታዊ ነው፤ ስለ አምላክ ያሉ ጥያቄዎችን የሚመለከት ነው። ስለዚህ የኢየሩሳሌምና የቤተ መቅደሱ መጥፋት አሕዛብ እግዚአብሔርን እንዲሰድቡ ዕድል በመስጠቱ በዋነኛነት እንደ መለኮታዊ ቅሌት የሚታይ ነው። የእግዚአብሔር ርስት (የእስራኤል ሕዝብ) በፍጹም የማይወድቅ የእርሱ መለኮታዊ ምርጫና ቃል ኪዳን ምልክት ነው (ዘዳ 4፡32-38፣ ዘዳ 32፡8፣ 9)። የእግዚአብሔር ርስት ጽንሰ-ሀሳብ አንድ ቀን ሁሉም ህዝቦች የእግዚአብሔር ርስት ስለሚሆኑና እርሱን ስለሚያገለግሉ የፍጻሜ ዘመን ገጽታም አለው። እነዚህ ሕዝቦች የአምላክን ርስት ወረሩ የሚለው አስተሳሰብ እነዚህን መለኮታዊ ተስፋዎች ስጋት ውስጥ ይጥላል።

መዝሙረኛው የሰዎች ኃጢአት ህዝቡ ከእግዚአብሔር ጋር ያላቸውን የቃል ኪዳን ግንኙነት እንዳበላሸው እና በሰዎች ላይ ሁሉንም መዘዞች እንዳመጣ ያለ አንዳች ጥያቄ ይቀበላል (መዝ 79፡8፣ 9)። የህዝቡ ህልውና የተደገፈው ቸርነት በተሞላው የእግዚአብሔር ጣልቃ ገብነት እና በኃጢአት ስርየት በኩል ያለውን የቃል ኪዳኑ ትስስር ወደነበረበት ቦታ በመመለስ ላይ ብቻ ነው። ጌታ ለቃል ኪዳን ተስፋዎቹ የእግዚአብሔርን ታማኝነት የሚያስተላልፍ “የመድኃኒታችን አምላክ” ነው (መዝ. 79፡9)።

ነገር ግን፣ የእስራኤልን ሀብት ከመመለስ የበለጠ አስፈላጊ የሆነው ነገር በአለም ውስጥ ያለውን የእግዚአብሔርን ባህሪ ከጥቃት መከላከል ነው (መዝ 79፡9)። የአሕዛብ ክፉ ተግባር ሳይቀጣ ከቀረ፣ እግዚአብሔር ኃይሉን ያጣ ይመስላል (መዝ 74፡18-23፤ መዝ 83፡16–18፤ መዝ 106፡47)። የእግዚአብሔር ስም የሚከበረውና ከፍ ከፍ የሚለው እርሱ ሕዝቡን ሲያድን ብቻ ​​ነው።

እንደ ዛሬው ሁሉ፣ ያኔም የነበረው ተመሳሳይ መርህ ነበር። ኃጢአታችን፣ ክህደታችንና፣ ክፋታችን በራሳችን ላይ ብቻ ሳይሆን ስሙን በምንጠራው አምላክ ላይም ውርደት ሊያመጡ ይችላሉ። የተሳሳቱ ተግባሮቻችን በምስክርነታችን እና በተልእኮአችን ላይም ጎጂ የሆነ መንፈሳዊ ተጽእኖ ሊያሳድሩ ይችላሉ። የክርስቶስን ስም በሚጠሩት ሰዎች ድርጊት ምክንያት ምን ያህል ሰዎች ለእምነታችን ጀርባቸውን ሰጥተዋል? “የእግዚአብሔር ክብር፣ የክርስቶስ ክብር፣ የሕዝቡን ባሕርይ ፍጹም በማድረግ ላይ ድርሻ አለው።”—ኤለን ጂ ዋይት፣ የዘመናት ምኞት በእንግሊዝኛው ገጽ 671። ይህን ጠቃሚ እውነት እንዴት ይረዱታል? ይህ በክርስትና ሕይወትዎ ውስጥ ምን ማለት ነው?