---
title:  ቃል ኪዳኑ ለዘላለም ከሽፏልን?
date:   31/01/2024
---

`መዝሙር 77ን ያንብቡ። ደራሲው በምን አይነት ልምምድ መካከል እያለፈ ነው?`

መዝሙር 77 የሚጀምረው ያለፈውን በሐዘን የተሞላ እና የሚያሳዝን ሁኔታ በማስታወስ ለእርዳታ ወደ እግዚአብሔር በመለመን ነው (መዝ 77፡1-6)። መዝሙረኛው በሙሉ ማንነቱ በሀዘን ወደ እግዚአብሔር ተመልሶአል። ከእግዚአብሔር ከሚመጣው መጽናናት በስተቀር በማንኛውም መንገድ ሊጽናና አልፈለገም።

ይሁን እንጂ እግዚአብሔርን ማስታወስ ጭንቀቱን የሚያባብስ ይመስላል።

“እግዚአብሔርን ባሰብኩ ጊዜ አለቅሳለሁ” (መዝ 77:3) የዕብራይስጥ ሀማ፣ “አለቀሰ”፣ የሚለው ቃል ብዙ ጊዜ የሚጮህ ወይም የሚያጓራ ውሃን ጩኸት ያሳያል (መዝ 46፡3)።

በተመሳሳይ፣ የመዝሙረኛው ሙሉ ማንነቱ በከባድ ሁከት ውስጥ ነው።

አምላክን ማስታወሱ ይህን የመሰለ ከባድ ጭንቀት ሊፈጥር የሚችለው እንዴት ነው? ተከታታይ የሚያስጨንቁ ጥያቄዎች ለጭንቀት እንዲጋለጥ መንስኤ ሆነዋል (መዝ 77፡7–9)። አምላክ ተለውጧልን? እግዚአብሔር ቃል ኪዳኑን ሊክድ ይችላልን?

ቀደም ባሉት ጊዜያት በነበሩ የአምላክ የማዳን ሥራዎች እና በአሁኑ ጊዜ በሚታየው የእግዚአብሔር ሀልዎት አለመኖር መካከል ያለው ልዩነት መዝሙረኛው በአምላክ እንደተተወ እንዲሰማው አድርጎታል። አምላክ ከተለወጠ መዝሙረኛው ምንም ተስፋ የለውም፣ ስለዚህ ውሳኔውን ለመቀበል ይገደዳል።

ይህ በእንዲህ እንዳለ ጌታ ነቅቶ እንዲቀር ስለሚያደርገው መዝሙረኛው መተኛት አይችልም (መዝ 77፡4) ። ይህ እንቅልፍ ማጣት እግዚአብሔር ዓላማውን ለማራመድ እንደ ቅድመ ዝግጅት የተጠቀመባቸውን ሌሎች መጽሐፍ ቅዱሳዊ ገፀ-ባህሪያትን ያስታውሳል (ዘፍ 41፡1-8፣ አስቴር 6፡1፣ ዳን 2፡1-3)። የመዝሙረኛው ረጅም እንቅልፍ የማጣት ሌሊት የጌታን ያለፈውን የማዳን ሥራ በአዲስ ውሳኔ እንዲያስብ ያደርገዋል (መዝ 77፡5፣ 10)።

መዝሙረኛው ከእግዚአብሔር የተቀበለው ማረጋገጫ ስለ ግላዊ ሁኔታው ​ ማብራሪያ የያዘ አይደለም፣ ይልቁንም የእግዚአብሔር ታማኝነት እና እምነት የሚጣልበት የመሆኑ (እንደ ኢዮብ) ማረጋገጫ ነው። መዝሙረኛው እግዚአብሔር ጥንት ለእስራኤል ተአምራትን ያደረገ ያው አምላክ መሆኑን አውቆ በእምነት ጌታን እንዲጠብቅ ተበረታትቶአል (መዝ 77፡11-18)።

በተጨማሪም መዝሙረኛው የእርሱ መገኘት ለሰው ዓይን ግልጽ በማይሆንባቸው ሁኔታዎች ውስጥም እንኳ ሆኖ “አረማመድህም አልታወቀም ነበር” (መዝ 77፡19) በማለት የአምላክን አመራር ይገነዘባል። መዝሙረኛው እግዚአብሔር በተመሳሳይ ጊዜ የተገለጠ እና የተደበቀ መሆኑን እውቅና ሰጥቶአል፣ ስለዚህ ለጌታ ምስጢራዊ እና ሉዓላዊ አሰራር ምስጋና አቅርቧል። ጌታ በህይወትዎ ውስጥ የሰራበትን ያለፈውን ጊዜ ያስቡ። ይህ እውነት አሁን የሚያጋጥሙዎትን ማናቸውንም ነገሮች እንዲቋቋሙ የሚረዳዎ እንዴት ነው?