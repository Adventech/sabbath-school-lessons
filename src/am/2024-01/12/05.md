---
title:  በአሕዛብ መካከል ክብሩን አውጁ
date:   20/03/2024
---

`መዝሙር 96ን ያንብቡ። በዚህ መዝሙር ውስጥ የተገለጹት የአምልኮ ዘርፎች የትኞቹ ናቸው?`

አምልኮ ለእግዚአብሔር መዘመርን (መዝ 96፡1፣ 2)፣ ስሙን ማወደስን (መዝ 96፡ 2)፣ ቸርነቱንና ታላቅነቱን ማወጅን (መዝ 96፡3፣ 4) እንዲሁም ስጦታዎችን ወደ መቅደሱ ማምጣትን ያካትታል (መዝ 96፡8)። ከእነዚህ የተለመዱ የአምልኮ ባህሪያት በተጨማሪ፣ መዝሙር 96 በጣም ግልጽ ያልሆነውን የአምልኮ ገጽታ ማለትም፣ የጌታን መንግስት ለሌሎች ህዝቦች የማወጅ የወንጌላዊነትን ገጽታ ያጎላል (መዝ 96፡2፣ 3፣ 10)።

ነገር ግን መዘመር፣ ማመስገን፣ ስጦታ ማምጣት እና ወንጌልን ማወጅ የተለዩ ተግባራት ሳይሆኑ የተለያዩ የአምልኮ ሥርዓቶች ናቸው። የእግዚአብሔርን ማዳን ለአሕዛብ ሁሉ ማወጅ ለምስጋና ምክንያትንና ለአምልኮ ይዘትን ይሰጣል። የአምልኮ ምክንያቶች ለሌሎች ከሚታወጅ መልእክት ጋር እንዴት እደሚጣጣም የሚከተሉት ጥቅሶች ልብ ብለው ይመልከቱ፡- “እግዚአብሔር ታላቅ ነውና” ( መዝ 96:4 ) “የአሕዛብ አማልክት ሁሉ ጣዖታት ናቸውና፣ እግዚአብሔር ግን ሰማያትን ሠራ” (መዝ 96:4)፣ “እግዚአብሔር ይነግሣል“ (መዝ. 96፡10)፣ እና “እርሱ በምድር ላይ ሊፈርድ ይመጣል“ (መዝ. 96፡13)። ለሌሎች ሕዝቦች ከታወጀው መልእክት ጋር የአምልኮ ምክንያቶች እንዴት እንደሚመሳሰሉ ልብ ይሏል። (መዝ 96፡5)፣ “‘እግዚአብሔር ነገሠ’” (መዝ 96፡10) “በምድር ላይ ሊፈርድ ይመጣል” (መዝ 96፡13)። ስለዚህ፣ የወንጌል ስርጭት ግብ ሌሎች ህዝቦችን ከእግዚአብሔር ህዝብ ጋር በመጨረሻም ፍጥረትን ሁሉ በጌታ አምልኮ ውስጥ አንድ ማድረግ ነው (መዝ 96፡11-13)።

አምልኮ የሚመነጨው ጌታ ማን እንደ ሆነ ማለትም ፈጣሪ፣ ንጉሥ እና ፈራጅ መሆኑን ከማወቅ ነው (መዝ 96፡5፣ 10፣ 13)። ስለዚህ አምልኮ የእግዚአብሔርን ያለፈውን ሥራ (ፍጥረትን) ማስታወስን፣ አሁን ያለውን ተአምራቱን (እግዚአብሔር ዓለምን መደገፉን እና የአሁን ገዥነቱን) ማክበርን እና የወደፊቱን ሥራዎቹን (የፍጻሜውን ጊዜ ፍርድ እና በአዲስ ሰማይና ምድር አዲስ ሕይወት) ማክበርን ያካትታል።

በመዝሙራት ውስጥ ፍርድ ማለት በአሁኑ ጊዜ በፍትህ መጓደልና በመከራ በተጨናነቀው ዓለም ውስጥ መለኮታዊውን የሰላም፣ የፍትህ እና የደህንነት ስርዓት መመለስ ማለት ነው። ስለዚህም ምድር ሁሉ የእግዚአብሔርን ፍርድ በመጠባበቅ ደስ ይላታል (መዝ 96፡10–13፣ መዝ 98፡4–9)። በተጨማሪም ጌታ ጻድቅ ፈራጅ የመሆኑ እውነታ ሰዎች እርሱን በቅድስና እንዲያመልኩ እና በፊቱ “እንዲንቀጠቀጡ” ሊያነሳሳ እና አምልኮን ቀላል አድርገው እንዳይመለከቱ ሊያስጠነቅቃቸው ይገባል (መዝ 96፡ 9)። አምልኮ ትልቅ ደስታን እና መተማመንን (መዝ 96፡1፣ 2፣ 11-13) እንዲሁም የተቀደሰ ፍርሃትና አክብሮትን ያካትታል (መዝ 96፡4፣ 9)።

ፈጣሪንና ፈራጅን እንዲያመልኩ በመዝሙር 96 ላይ የቀረበው ዓለም አቀፋዊ ተማጽኖ እግዚአብሔር ለዓለም ባቀረrበው የመጨረሻው የወንጌል አዋጅ፣ በራእይ 14፡ 6–12 ባሉት በሦስቱ መላእክት መልእክቶች ውስጥ ተንጸባርቋል። ይህ መዝሙር በብዙ መልኩ ይህን የፍጻሜ ዘመን መልእክት፡- ፍጥረትን፣ መቤዠትን (“የዘላለም ወንጌልን”)፣ አምልኮን እና ፍርድን ሁሉንም ያካተተ ይመስላል። ሁሉም ነገር እዚያ አለ።

`ይህን መዝሙር ከሦስቱ መላእክት መልእክቶች ጋር አነጻጽሩት (ራዕ 14፡6-12)። ለዓለም ልንሰብከው የሚገባን ይህ የፍጻሜ ዘመን መልእክት ተመሳሳይ መሠረታዊ እውነቶችን የሚያስተምረው በምን መንገዶች ነው?`