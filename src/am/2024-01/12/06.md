---
title:  እግዚአብሔር በመስዋዕት በማይደሰትበት ጊዜ
date:   21/03/2024
---

`መዝሙር 40፡6–8፣ መዝሙር 50፡7–23 እና መዝሙር 51፡16–19 ያንብቡ። እነዚህ ጥቅሶች የትኛውን ወሳኝ ጉዳይ ነው የሚያብራሩት? እግዚአብሔር በቃሉ ባዘዘው መሥዋዕት የማይደሰትበት ምክንያት ምንድን ነው? (ዘጸ 20፡24)`

እንደ ነቢያት ሁሉ መዝሙረኞቹም የተለያዩ የአምልኮ ሥርዓቶችን አላግባብ መጠቀምን አውግዘዋል። በእነዚህ ጥቅሶች ውስጥ እንዲህ ላለው ንቀት ምክንያት የሆነው ዋናው ነጥባቸው ጌታ የእስራኤልን መሥዋዕቶችና በዓላትን መጥላት ሳይሆን በአምልኮና በመንፈሳዊነት መካከል ያለው አደገኛ ርቀት ነው።

እግዚአብሔር ሕዝቡን የሚገሥጸው ስለ መሥዋዕታቸውና ስለሚቃጠል መሥዋዕት ሳይሆን በግል ሕይወታቸው ስላደረጉት ክፋትና ኢፍትሐዊ ሥራቸው ነው (መዝ 50፡8፣ 17-21)። መዝሙራት ማሳሰቢያ የሚሰጡት መስዋዕትንና አምልኮን በመቃወም ሳይሆን በእነዚህ አምላኪዎች በደል የታየውን ከንቱ መሥዋዕትንና ከንቱ አምልኮን ነው ።

በውጫዊው የአምልኮ መገለጫ እና በትክክለኛ ውስጣዊ አምልኮ ተነሳሽነት መካከል ያለው አንድነት ሲበላሽ የአምልኮ ሥርዓቶች ወደ አምላክ ከመቅረብ ይልቅ ስርአቶቹ በራሳቸው የአምልኮ ልማድ ሆነው ይቀራሉ። ይኸውም እነዚያ የአምልኮ ሥርዓቶች ሊጠቁሙና ሊገልጹት ከታሰበው አምላክ በተቃራኒ ሥርዓቶቹ በራሳቸው ፍጻሜ ይሆናሉ።

`ዮሐ 4:23፣ 24ን ያንብቡ። ኢየሱስ እየተናገረ ያለው መዝሙራት ከሚያስጠነቅቁት ጋር የሚስማማ ነጥብ የትኛው ነው?`

መስዋዕትነት ብቻውን በቂ አይደለም። እነዚህን መሥዋዕቶች የሚያቀርቡት ሰዎች ልብ በንስሐ፣ በእምነት እና ለኃጢአት በማዘን ካልተሞላ መስዋእቶቹ ምን ፋይዳ አላቸው? የኮርማ መሥዋዕቶች እንደ እ “የጽድቅ መስዋእት” በመሆን እግዚአብሔርን ደስ የሚያሰኙት በንስሐና ልባዊ ምስጋና ሲታጀቡ ብቻ ነው (መዝ 51፡19፣ መዝ 50፡ 14 ተመልከት)። ኢየሱስ ኢሳይያስን በመጥቀስ እንዲህ ሲል ገልጿል፡- “እነዚህ ሰዎች በአፋቸው ወደ እኔ ይቀርባሉ በከንፈራቸውም ያከብሩኛል ልባቸው ግን ከእኔ የራቀ ነው” (ማቴ. 15፡8)። መዝሙረኞቹ ያዩአቸው ችግሮች ኢየሱስ በምድራዊ አገልግሎቱ ወቅት ከአንዳንድ ሰዎች በተለይም ከመሪዎቹ ጋር ያጋጠመው ተመሳሳይ ችግሮች ነበሩ።

`እኛ እንደ አድቬንቲስቶች፣ ይህንን ሁሉ ብርሃንና እውቀት ይዘን፣ እውነትን ማወቅ እና የእውነትን ስርዓት ማከናወን ብቻውን በቂ ነው ብሎ በማሰብ ወጥመድ ውስጥ እንደማንወድቅ እርግጠኛ መሆን የምንችለው እንዴት ነው?`