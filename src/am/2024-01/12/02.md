---
title:  በመቅደሱ ውስጥ እጆቻችሁን አንሡ
date:   17/03/2024
---

`መዝሙር 134ን ያንብቡ። እዚህ ላይ እንደተመለከተው ይህ የሚቀርበው አምልኮ የት ነው? ጌታን ማምለክ መጨረሻው ምንድን ነው?`

መዝሙር 134 በዘኍልቍ 6፡24-26 የሚገኘውን የአሮናዊውን የክህነት በረከት ያስታውሳል (እንዲሁም መዝ 67፡1) በረከት በእግዚአብሔር እና በእስራኤል መካከል ላለው ግንኙነት እንደ መሰረታዊ መርህ እና ውጤት መሆኑን ያጎላል። ሕዝቡ በመቅደሱ እግዚአብሔርን ይባርካል፣ እግዚአብሔርም ከጽዮን ሕዝቡን ይባርካል።

ጌታ የሰማይና የምድር ፈጣሪ በመሆኑ በረከቱ ለሕይወት ሁሉ ይደርሳል። ጽዮን የመለኮታዊ ልዩ በረከቶች መገኛ ቦታ ሆና መጠቀሷ ጌታ ከህዝቡ ጋር ያለውን የቃል ኪዳን ትስስር ያሳያል። ስለዚህም እስራኤል በዚህ የጸጋ ቃል ኪዳን ውስጥ ሆና ነው ጌታን የመባረክ እድልን የምትጠቀመው እና የእርሱን በረከት የምትቀበለው።

`መዝሙር 18:1ን፤ መዝ 36:1፤ መዝ 113:1፤ መዝ 134:1፣ 2፤ እና መዝ 135:1፣ 2ን ያንብቡ እግዚአብሔርን የሚያመልኩት እዚህ ጋር የተገለጹት እንዴት ነው?`

መዝሙራት ብዙውን ጊዜ አምላኪዎችን እንደ ጌታ አገልጋዮቹ ይገልጻሉ።

“በሌሊት በእግዚአብሔር ቤት የሚቆም” ( መዝ 134:1) የሚለው አባባል የሌዋውያንን የሌሊት ዘበኞች (1 ዜና 9:23-27) ወይም ሌዋውያን ለእግዚአብሔር ቀንና ሌሊት የሚያቀርቡትን ውዳሴ (1ኛ ዜና 9፡33) ሊያመለክት ይችላል።

እስራኤላውያን በምንም ዓይነት ምስል ሊገለጽ በማይችል ሁኔታ የማይታየውን አምላክ ያመልኩ ስለነበር መቅደሱ የጌታን ክብር ለማንፀባረቅ እና ኃጢአተኛ የሆኑ ሰዎች ወደ ቅዱሱ ንጉሣቸው የሚቀርቡበት አስተማማኝ ቦታ ሆኖላቸዋል። ይህ ገጠመኝ በጌታ በራሱ የተጀመረ ሲሆን በስርአቱ እና በአዋጅ የተደነገገ ነው።

“በሰውም ወደ ተጣለ በእግዚአብሔር ዘንድ ግን ወደ ተመረጠና ክቡር ወደ ሆነው ወደ ሕያው ድንጋይ ወደ እርሱ እየቀረባችሁ፥እናንተ ደግሞ እንደ ሕያዋን ድንጋዮች ሆናችሁ፥ በኢየሱስ ክርስቶስ ለእግዚአብሔር ደስ የሚያሰኝ መንፈሳዊ መሥዋዕትን ታቀርቡ ዘንድ ቅዱሳን ካህናት እንድትሆኑ መንፈሳዊ ቤት ለመሆን ተሠሩ። ” ( 1 ጴጥ 2:4፣ 5)። በጴጥሮስ አነጋገር የምናየው፣በእነዚህ መዝሙሮች ውስጥ የቀረቡትን ተመሳሳይ ሃሳቦችን የአዲስ ኪዳን መግለጫ አድርጎ በማቅረብ፣ የእግዚአብሔር ሕዝብ፣ ቅዱስ ካህናት ሆነው፣ ፈጣሪያቸውና አዳኛቸው ለሆነው ለጌታችን ኢየሱስ ክርስቶስ ስላደረገላቸው መልካም ነገር ሁሉ ምስጋናና ውዳሴ ሲያቀርቡ ነው።

`የአዲስ ኪዳን አማኞች እንደመሆናችን መጠን የወንጌልን የምስራች ለዓለም ለማወጅ በተጠራንበት የምልጃ አገልግሎት የክህነት ሚና አለን። ይህን ማድረግ የምንችልባቸው በጣም ውጤታማ መንገዶች የትኞቹ ናቸው?`