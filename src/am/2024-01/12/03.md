---
title:  ለጌታ አዲስ መዝሙር ዘምሩ
date:   18/03/2024
---

`መዝ 33:3፣ መዝ 40:3፣ መዝ 96:1፣ መዝ 98:1፣ መዝ 144:9 እና መዝ 149:1ን ያንብቡ። በእነዚህ ጥቅሶች ውስጥ የተገለጸው የጋራ ዘይቤ ምንድን ነው?`

መዝሙራት “አዲስ መዝሙር” እንዲዘምሩ ሰዎችን ይጠሯቸዋል። እዚህ “አዲስ መዝሙር” የተባለው ምንድን ነው? “አዲስ መዝሙር” የመዘመር ምክንያቱ ለጌታ ግርማ እና ዓለም አቀፋዊ ሉዓላዊነት አዲስ እውቅና መስጠት፤ ለእርሱ እንክብካቤና ማዳን እንደ የምድር ፈጣሪ እና ዳኛ ምስጋና ለማቅረብ ነው። ከጠላቶችና ከሞት ማዳን እንዲሁም እግዚአብሔር ለእስራኤላውያን ያለው ልዩ ሞገስ “አዲስ መዝሙር” ለመዘመር ከሚያነሳሱ ምክንያቶች መካከል ጥቂቶቹ ናቸው። ሌሎች መዝሙሮችም ጌታን ስለ ፍቅሩ እና ተአምራቱ ሲያወድሱ፣ “አዲሱ መዝሙር” እንደገና ራስን የመስጠት ደስታን እና ለእግዚአብሔር የመታደስ ተስፋን የሚገልጽ ልዩ መዝሙር ነው። አዲሱ የመለኮታዊ ማዳን ልምምድ ሰዎች ጌታን እንደ ፈጣሪያቸው እና ንጉሳቸው እንዲቀበሉ አነሳስቷቸዋል።

`በመዝሙራት ውስጥ ስለ “አዲስ መዝሙር” የሚናገሩት የተለመዱ መሪ ሃሳቦች በተለይም በእግዚአብሔር ስለመታመን፣ ለድንቅ ስራዎቹ ውዳሴ ማቅረብ እና ከመከራ ስላዳናቸው የሚቀርቡ ናቸው። ኢሳ 42:10–12፣ ራእ 5:9 እና ራእ 14:3ን ያንብቡ። ከእነዚህ መጽሐፍ ቅዱሳዊ ጥቅሶች ስለ “አዲስ መዝሙር” ምን ማለት እንችላለን?`

የእግዚአብሔር ሕዝቦች እስራኤል በፍቅር አገላለጽ “ወደ እርሱ [እግዚአብሔር] የቀረበ ሕዝብ” ተደርገው ተገልጸዋል (መዝ 148:14) ከፍጥረት ሁሉ እስራኤል ከሁሉ የላቀ ቦታ እንዳላት ያመለክታል፤ ስለዚህም እግዚአብሔርን ለማመስገን ከሁሉ የላቀ ግዴታና መብት ተሰጥቷታል። ስለዚህ መጽሐፍ ቅዱስ ሁሉም ትውልድ የበጉ ደም ስላለው ማዳን ልዩ ምስክርነት በመስጠት በአዲስ መዝሙር እንዲያወድሱ ያበረታታል። “አዲስ መዝሙር” ከዚህ በፊት ማንም ሰምቶት የማያውቀውን በአንድ ሰው ህይወት ውስጥ የእግዚአብሔርን ፀጋ ልምምዶች የሚዘክር አዲስ መዝሙር ነው። በተጨማሪም “አዲሱ መዝሙር” የመዝሙሩ አዲስነት ወደፊት ታይቶ የማይታወቅ የአምላክን ግርማ ተሞክሮ በመጠባበቅ ላይ ያለውን ተስፋ መግለጽ ይችላል። እውነተኛው አምልኮ ከመሥዋዕቶችና ከስጦታዎች ባለፈ ከአምላክ ጋር ያለውን ሕያው ዝምድና የሚያንጸባርቅ ሲሆን ሁልጊዜም ትኩስና ተለዋዋጭ ነው። አንድ ሰው “አዲሱ መዝሙር” አምላክ ላደረገልን ነገሮች ያለንን ፍቅርና አድናቆት በየዕለቱ የሚገልጽ አዲስ መግለጫ ነው ማለት ይቻላል።

`በህይወትዎ በተደረጉልዎ የእግዚአብሔር በረከቶች ላይ ትኩረት ያድርጉ። አዲስ መዝሙር መዘመር ቢፈልጉ መዝሙርዎ ምን ይሆን?`