---
title:  ለኢየሩሳሌም ሰላም ጸልዩ
date:   11/03/2024
---

`መዝሙር 122:1–5ን ያንብቡ። ምእመናኑ ወደ ኢየሩሳሌም ሲደርሱ የሚሰማቸው ስሜት ምንድን ነው? በኢየሩሳሌም ለማግኘት ተስፋ የሚያደርጉት ምንድር ነው?`

መዝሙር 122 ተጓዦቹ ወደ ኢየሩሳሌም ሲደርሱ የተሰማቸውን ደስታና ግለት ይገልጻል። ወደ ኢየሩሳሌም የሚደረጉ ጉዞዎች የእግዚአብሔር ሕዝቦች የእግዚአብሔርን ቸርነት ለማክበር በዓመት ሦስት ጊዜ የሚሰበሰቡበት አስደሳች አጋጣሚዎች ነበሩ (ዘዳ 16፡16)። ኢየሩሳሌም “የእስራኤልን ምስክር” (መዝ 122፡4) እና የፍርድ ዙፋኖችን ስለያዘች የሀገሪቱ የህይወት ማእከል ነበረች (መዝ 122፡5)። “የእስራኤል ምስክር” የሚያመለክተው አንዳንድ ጊዜ “የምስክሩ ድንኳን” (ዘኁ 1፡50) ተብሎ የሚጠራውን እና “የምስክሩን ታቦት” (ዘፀ 25፡22) የያዘውን መቅደስ ነው። ለፍርድ የተቀመጡት ዙፋኖች የኢየሩሳሌምን የፍርድ ሥርዓት ያመለክታሉ (2ሳሙ 8፡15)። ስለዚህ አንድ ተጓዥ ፍትህን የሚፈልግበት እና የሚያገኝበት ጊዜ ነበር። ለእግዚአብሔር ታማኝ መሆን እና ለሰዎች ፍትህ መስጠት ፈጽሞ አይለያዩም ነበር።

`መዝሙር 122:6–9ን ያንብቡ። የእግዚአብሔር ሕዝብ ዋና ጸሎት ምንድን ነው?`

ለኢየሩሳሌም ሰላም መጸለይ በከተማይቱ እና በነዋሪዎቿ ላይ የእግዚአብሔርን በረከቶች እንዲመጡ ያደርጋል፤ የሚያመልኩትንም አንድ ያደርጋቸዋል፣ በመካከላቸውም ሰላም እንዲሰፍን ያደርጋል (መዝ 122: 8)። በእግዚአብሔር እና በህዝቡ መካከል እና በራሳቸው በእግዚአብሔር ልጆች መካከል ሰላም ካለብቻ ነው ኢየሩሳሌም የሰላም ከተማ ልትሆን የምትችለው። ስለዚህ፣ ለኢየሩሳሌም ሰላም መጸለይ፣ የአምላክ ሕዝቦች ከአምላክ ጋር እና እርስ በርሳቸው በሰላም እንዲኖሩ የተማጽኖ መልእክት ያስተላልፋል።

በኢየሩሳሌም ሰላም ሲኖር ሕዝቡ ይበለጽጋል (መዝ 147፡12-14)።

ለእምነት ማህበረሰብ ደህንነት የሚቀርበው ጸሎት የእግዚአብሔር ልጆች የጸሎት ዋና ርዕሰ ጉዳይ ሊሆን ይገባል ምክንያቱም የእግዚአብሔርን ሰላምና ማዳን የምስራች ለአለም የሚሰብከው ብርቱ እና አንድነት ያለው የእግዚአብሔር ህዝብ ብቻ እንደሆነ መዝሙራት ያስተምራሉ (ዮሐ 13:34፣ 35)።

ለኢየሩሳሌም ሰላም መጸለይ አሁንም የምእመናን ዕድል እና ኃላፊነት ነው ምክንያቱም በፍጻሜው ጊዜ የሚመጣው የእግዚአብሔር የሰላም መንግሥት ተስፋን የሚጠብቅ ሲሆን ይህም የኢየሩሳሌምን ከተማ ብቻ ሳይሆን መላውን ዓለም የሚያቅፍ ነው (ኢሳ 52:7፣ ኢሳ 66:12፣ 13፣ ራእይ 21-22)።

`አሁን እንደ ሕዝብ በመካከላችን ሰላም እንዲኖር ጥረት የምናደርግባቸው ተግባራዊ መንገዶች የትኞቹ ናቸው?`