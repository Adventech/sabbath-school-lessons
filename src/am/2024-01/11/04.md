---
title:  ጽዮን - የሁሉም ሕዝቦች ቤት
date:   12/03/2024
---

`መዝሙር 87:1 2ን ያንብቡ። ጽዮንን እንደዚህ የተከበረ ቦታ ያደረጋት ምንድን ነው?`

መዝሙር 87 ጽዮንን በእግዚአብሔር እንደተመረጠች ልዩ እና የተወደደ ከተማ የሚያወድስ መዝሙር ነው። የእግዚአብሔር መቅደስ መሠረት በጽዮን ተራራ ነው (መዝ 2፡6፣ መዝ 15፡1)። በጊዜ ፍጻሜ፣ ጽዮን ከተራሮች ሁሉ በላይ ከፍ ብላ ትታያለች፣ ይህም በዓለም ሁሉ ላይ የጌታን ሉዓላዊነት ያሳያል (መዝ 99:2፣ ኢሳ 2:2፣ ሚክ 4:1)። መዝሙር 87 የጽዮንን ግርማ ለማጉላት “ተራሮች” በማለት ይጠቅሳል (መዝ 133፡3)። እግዚአብሔር “ከያዕቆብ ድንኳኖች ሁሉ ይልቅ”(መዝ 87:2) የጽዮንን በሮች ይወዳቸዋል፤ ጽዮንን በጥንት ዘመን በእስራኤል ከነበሩት ከሌሎቹ እንደ ሴሎና ቤቴል ያሉ የመሰብሰቢያ ስፍራዎች ሁሉ የላቀች መሆኑን ገልጿል።

ስለዚህ፣ መዝሙሩ ለእግዚአብሔር የሚቀርበው እውነተኛ አምልኮ በመረጠው ቦታና በደነገገው መንገድ መሆኑን ያረጋግጣል።

`መዝሙር 87:3–7ን ያንብቡ። ስለ ጽዮን የተነገሩት የከበሩ ነገሮች ምንድን ናቸው?`

የጽዮን ክብር አሕዛብን ሁሉ ወደ እግዚአብሔር ይስባል፣ እንዲሁም የእግዚአብሔር መንግሥት ድንበሮች መላውን ዓለም ለማካተት ተዘርግተዋል። ጽዮን ጌታን እንደ አዳኛቸው ለሚቀበሉ ሰዎች ሁሉ መንፈሳዊ መፍለቂያ ቦታ ሆና ብትገለጽም እግዚአብሔር ሌሎቹን ሕዝቦች እንደ ሁለተኛ ደረጃ ዜጋ እንደማይመለከታቸው እናስተውል።

የሕዝቡ ምዝገባ የተካሄደው እንደ የትውልድ ቦታቸው ነው (ነህ 7፡5፣ ሉቃ 2፡1–3)።

መዝሙሩ ሦስት ጊዜ ሕዝቦች በጽዮን መወለዳቸውን ይናገራል፣ ይህም ማለት ጌታ በሰጣቸው አዲስ ማንነት የተወለዱ ሕጋዊ የጽዮን ልጆች የመሆን ዕድል (መዝ 87፡4-6) ነው።

መዝሙር 87 የአይሁድንም ሆነ የአሕዛብን መዳን እና በክርስቶስ የመቤዠት አገልግሎት የአንዲት ቤተ ክርስቲያን አካል መሆናቸውን ያሳያል (ሮሜ 3፡22፤ ሮሜ 10፡12፤ ገላ 3፡28፣ 29፤ ቆላ 3፡11)። መዝሙሩ ስለ ጽዮን ብልጽግና በዳንኤል ራእይ የእግዚአብሔር መንግሥት ምድርን ሁሉ የሚሞላ ትልቅ ተራራ እንደሚሆን (ዳን 2:34፣ 35፣ 44፣ 45) እና ኢየሱስ ስለ እግዚአብሔር መንግሥት በተናገረው ምሳሌ ትልቅ ዛፍ እንደሚሆንና የሰማይ ወፎች ሁሉ የሚሰፍሩበት እንደሚሆን (ማቴ 13፡32) ይገልጻል።

`ጽዮን ሰዎችን ሁሉ ለመቀበል መዘጋጀቷ በቤተ ክርስቲያኗ ታላቅ ተልእኮ ወንጌልን ለእያንዳንዱ ሀገር በመስበክ ፍጻሜ የሚያገኘው እንዴት ነው? (ማቴ 28፡18-20)። ይህ ሀሳብ እንዴት ነው የሦስቱን መላእክት መልእክት ለመስበክ ለኛ ከመጣልን ጥሪ ጋር የሚስማማው?`