---
title:  በማለዳ ደስታ ይመጣል
date:   28/03/2024
---

`መዝ 5:3፣ መዝ 30:5፣ መዝ 49:14፣ መዝ 59:16፣ መዝ 92:2፣ መዝ 119:147፣ 2 ጴጥ 1:19 እና ራእይ 22:16 ያንብቡ። እንደ መለኮታዊ የመቤዠት ጊዜ በምሳሌያዊ መንገድ የተገለጸው የትኛው ቀን ነው? ለምን?`

በመዝሙረ ዳዊት ውስጥ፣ ማለዳ በተለምዶ የእግዚአብሔር ቤዛነት የሚጠበቅበት ጊዜ ነው። ማለዳ የእግዚአብሔርን ሞገስ ያሳያል፣ ይህም ረጅሙ የተስፋ መቁረጥ እና የችግር ሌሊት ማብቂያ ነው (መዝ 130: 5፣ 6)። በመዝሙር 143፣ የእግዚአብሔር ማዳን አሁን ያለውን የሞት ጨለማ (መዝ 143፡3) ወደ አዲስ ጠዋት ብርሃን (መዝ 143፡8) እና ጕድጓድ ውስጥ መሆንን (መዝ 143፡7) ወደ “የጽድቅ ምድር” መኖሪያነት ይለውጠዋል። (መዝ 143፡10)። 

`ማርቆስ 16፡1-8 ያንብቡ። በጠዋቱ ስለተከሰተው ነገር እዚህ ጋ ተነግሯል፣ እና ይህ ለእኛ በጣም አስፈላጊ የሆነው ለምንድነው?`

በጠዋት የተከሰተው የኢየሱስ ክርስቶስ ትንሳኤ በስሙ ለሚያምኑ ሁሉ ለዘለአለማዊው የእግዚአብሔር የማዳን ንጋት መንገድ ከፍቷል። የኢየሱስ ደቀ መዛሙርት በመዝሙር 30፡5 ላይ ያለውን የተስፋ ቃል በሙሉ ኃይላቸው አጣጥመዋል፡- “ልቅሶ ማታ ይሆናል ደስታ ግን በጠዋት ይመጣል” በማለት ከሞት የተነሳውን ጌታ አግኝተውታል።

ልቅሶአችን ወደ ደስታ የሚለወጠው በእግዚአብሔር ሞገስ እና ምክንያት አልባ በሆነው ፍቅር ብቻ ነው (መዝ 30፡5፣ 7)።

የንጋት ኮከብ አዲስ ቀን መወለድን እንደሚያውጅ፣ እምነትም በእግዚአብሔር ልጆች ውስጥ ያለውን የዘላለም ሕይወት አዲስ እውነታ ያበስራል (2ጴጥ 1፡19)። ኢየሱስ ብሩህ የንጋት ኮከብ ተብሎ ተጠርቷል (ራዕ. 22፡16)፣ እርሱም ሌሊት፣ ክፋትና ሞት የማይኖርበትን የመንግሥቱን መመሥረት በጉጉት የምንጠብቀው (ራዕ 21፡1-8፣ 25) ነው። በመጨረሻ፣ ከምንም ነገር በላይ፣ ጌታን ስለመጠበቅ ስንናገር የነበረው ይህ ነው።

በእርግጠኝነት ይህን መጠበቅ ዋጋ አለው።

“በተከፈተው የዮሴፍ መቃብር ላይ፣ ክርስቶስ በድል አድራጊነት ‘ትንሣኤና ሕይወት እኔ ነኝ’ ብሎ ተናግሮ ነበር። እነዚህ ቃላት ሊነገሩ የሚችሉት በመለኮት ብቻ ነው። ፍጥረታት ሁሉ በእግዚአብሔር ፈቃድና ኃይል ይኖራሉ። ከሊቀ ሱራፌል እስከ ትሑት ሕያው ፍጡር ድረስ ሁሉም የሕይወት ምንጭ በሆነው በእግዚአብሔር ሕይወት ላይ ጥገኛ ናቸው። ነፍሴን አሳልፌ ልሰጥ ደግሞም ልነሣት ሥልጣን አለኝ ሊል የሚችለው ከእግዚአብሔር ጋር አንድ የሆነ ብቻ ነው። በአምላክነቱ፣ ክርስቶስ የሞትን እስራት የመበጣጠስ ኃይል ነበረው።”—Ellen G. White፣ The Desire of Ages፣ ገጽ. 785.

`ሞት ስንወለድ በሴሎቻችን ውስጥ ተቀርጿል ተብሏል። ይህ እውነት ቢሆንም፣ ቢያንስ ለእኛ ለወደቅን ፍጥረታት፣ የኢየሱስ ትንሣኤ ስለ ሞት ጊዜያዊነት ምን ቃል ገብቷል? ጊዜያዊ ሞት ለእኛ ምን ያህል እንደሆነ ፈጽሞ መዘንጋት የሌለብን ለምንድን ነው?`