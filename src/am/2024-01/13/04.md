---
title:  ነዶዎችን ማምጣት
date:   26/03/2024
---

`መዝሙር 126ን ያንብቡ። ለእግዚአብሔር ሕዝቦች ብርታትና ተስፋ የሚሰጣቸው ምንድን ነው? በዚህ አውድ ውስጥ ዛሬ በራሳችን ሕይወት ላይ ተግባራዊ ማድረግ የምንችለው ምን እየተባለ ነው?`

ባለፉት ዘመናት የጌታ ተአምራዊ ማዳን ለእግዚአብሔር ሕዝብ የማያልቅ የመነሳሳት ምንጭ እና ለወደፊቱም የተስፋቸው ምንጭ ናቸው። ባለፈው ዘመናት ጌታ ያደረገው ነጻ ማውጣት በጣም ትልቅ ከመሆኑ የተነሳ ህልም- ወደ-እውነተኛ ልምምድ የተለወጠበት ተብሎ ሊገለጽ ይችላል (ኢሳ 29፡7፣ 8)። በመዝሙር 126 ቀድሞ ሕዝቡን ከምርኮ ነፃ ስላወጣ (መዝ 126፡1) እግዚአብሔርን የሚያመሰግን ትውልድ አሁን በግዞት ውስጥ እንዳለ ልብ ይሏል (መዝ 126፡4)።

ሆኖም፣ ያለፈው ደስታ እና እፎይታ በዝማሬዎች እንደገና ታድሰው አሁን ላለው ልምምድ የተገቡ ናቸው። አዲሶቹ ትውልዶች የመጽሐፍ ቅዱስን ታሪክ በአይናቸው ካዩት መካከል እንደ ተገኙ በመቁጠር ሕያው አድርገውታል። ስለዚህም ባለፉት ዘመናት እግዚአብሔር ለህዝቡ ያደረገላቸውን ታላላቅ ስራዎች ለእነሱ ብቻ ሳይሆን ለእኛም እንዳደረገልን በመቁጠር ሕያው እምነትን እንዲዳብር እናደርጋለን።

እንደ እውነቱ ከሆነ፣ ያለፈው ትዝታ የአሁኑን ተስፋ ያድስልናል። “በደቡብ ያሉ ወንዞች” (መዝ 126: 4) ምስል እግዚአብሔር ሕዝቡን ወክሎ በድንገት እና በኃይል የሚያደርገውን ድርጊት የሚያሳይ ኃይለኛ ዘይቤ ነው። የይሁዳ ደቡባዊ ክፍል በረሃማ አካባቢ ነበር። በዝናብ ወቅት ከሚጥለው ከባድ ዝናብ በኋላ ጅረቶቹ በድንገት ተፈጥረው በጎርፍ ውሃ ይሞላሉ። የፊተኛውና የኋለኛው ዝናብ ለእርሻ ዓመቱ ስኬት ወሳኝ ሚና ይጫወታሉ (ዘዳ 11፡14፣ ዘዳ 28፡12)። በተመሳሳይ፣ በእንባ የመዝራትና በደስታ የማጨድ ምሳሌ (መዝ 126:5፣ 6) ከአስቸጋሪ ስጦታ ወደ አስደሳች ሕይወት የመምራት መለኮታዊ ቃል ኪዳን ነው።

የመኸር ወቅት ማብቂያ የጥንት የዕብራውያን ተጓዦች የወቅቱን ፍሬዎች ወደ ኢየሩሳሌም ወደ እግዚአብሔር ቤተመቅደስ የሚያመጡበት ጊዜ ነበር (ዘፀ 34: 22፣ 26)። የመከሩ ሐሳብ በዚያን ዘመን ለነበሩት ሰዎች ኃይለኛ መንፈሳዊ ትምህርት ይሰጥ ነበር። ማሳን፣ የፍራፍሬ እርሻን መንከባከብና ወይንን የመዝራትና የመንከባከብ ከባድ ድካም በተትረፈረፈ መከር ደስታ እንደሚሸለም ሁሉ፣ አሁን ያሉት የእግዚአብሔር ሕዝቦች ፈተናዎች በፍጻሜ ጊዜ የመዳንን ደስታ አክሊል ያስገኛሉ። የታላቁ መኸር ምሳሌ እግዚአብሔር በክርስቶስ ዳግም ምጽዓት በምድር ላይ መንግሥቱን እንደገና እንደሚያድስ ያሳያል (አሞጽ 9፡13-15፣ ማቴ 9፡37)። እዚህ ላይ ግን የመጠባበቅ ጭብጥ ይነሳል። እንደ መኸር ሁሉ የድካማችንን ፍሬ እና ውጤት ለማየት መጠበቅ አለብን።

`ጌታን በህይወታችሁ ወይም በሌሎች ህይወት ውስጥ ሲሰራ በግልፅ እና በማያሻማ ሁኔታ ያያችሁበትን አንዳንድ ጊዜዎችን አሰላስሉ። አሁን እያጋጠመዎት ላለው ለማንኛውም ነገር ከእነዚህ ልምምዶች እንዴት ተስፋ ማግኘት ይችላሉ?`