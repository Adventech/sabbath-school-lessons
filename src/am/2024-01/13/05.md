---
title:  በእግዚአብሔር የሰንበት ዕረፍት ውስጥ መጠበቅ
date:   27/03/2024
---

`መዝሙር 92ን ያንብቡ። በዚህ በሰንበት ቀን መዝሙር ውስጥ ጎላ ብለው የተገለጹት የሰንበት ሁለት ገጽታዎች የትኞቹ ናቸው?`

ታላቅ ለሆኑ የእጁ ሥራዎች ለእግዚአብሔር ምስጋና ማቅረብ (መዝ 92፡ 4፣ 5) እና ጻድቃንን ኤደንን በሚመስል ስዕል ማሳየት (መዝ 92፡12-14) ሰንበት የሚያከብረው የመጀመሪያ ገጽታ ወደሆነው ፍጥረት በግልጽ ያመለክታሉ። መዝሙሩም ጌታ የፍትህ አምላክ እንደመሆኑ በጠላቶቹ ላይ ስላደረገው ድል በማጉላት (መዝ 92፡ 7-15) የሁለተኛውን የሰንበት ጭብጥ - ከክፋት የመቤዠትን ሥራ ያጠናክራል (ዘዳ 5፡ 12-15)። ስለዚህ፣ መዝሙር 92 እግዚአብሔርን ስላለፈው ፍጥረቱ እና አሁን አለምን ደግፎ ስለማቆየቱ ያወድሳል፣ እንዲሁም መለኮታዊ በሆነው ዘላለማዊ ሰላምና ሥርዓት ወደሚገኘው የመጨረሻው ዘመን ተስፋ ይጠቁማል።

ሕዝቡ እግዚአብሔር “ልዑል” ስለሆነ የሰንበት ዕረፍትን ሊያጣጥሙት ይችላሉ (መዝ 92: 1)፤ እርሱ በከፍታዎች ላይ ያለው የላቀ ስለሆነ በጠላቶቹ ላይ ወደር የለሽ ድል ይቀዳጃል።

እርሱ ልዑል ቢሆንም፣ የሚጠሩትን ለማዳን ፈጥኖ ይወርዳል። የጌታ የፍጥረት ሥራ እና በተለይም ፍጥረትን የመቤዥት ስራው ሰዎች እግዚአብሔርን እንዲያመልኩትና እንዲወዱ ማነሳሳት አለባቸው። በወደቀ ፍጥረት ውስጥ በለተይ ያለ የመቤዠት ተስፋ መኖር ፣ የሚያስደስት ነገር አይደለም። እናፈቅራለን፣ እንሰቃያለን፣ እንሞታለን - ያለ ምንም ተስፋ እነዚህን ሁሉ እናደርጋለን። ስለዚህም ጌታን እንደ ፈጣሪያችን ብቻ ሳይሆን እንደ አዳኛችንም እናመሰግነዋለን።

“አዲስ ዘይት” መዝሙረኛው እንደ ተቀደሰ አገልጋይ እግዚአብሔርን ለማገልገል ያሳየውን የታደሰ አምልኮ ያሳያል (መዝ 92፡10)። በዘይት የመቀባት አገልግሎት እንደ ካህናትና ነገሥታት ያሉ የተመረጡ ሰዎችን ለመቀደስ የሚፈጸም ተግባር ነው (ዘጸ 40፡ 15፣ 1ሳሙ 10፡1)። ሆኖም መዝሙረኛው ቅባቱን ለመግለጽ ባላል የተባለውን ያልተለመደ የዕብራይስጥ ቃል መረጠ፤ ይህም በተለምዶ የአምላክ አገልጋዮችን መቀባትን የማያሳይ ሆኖ ከሌሎች የመሥዋዕቱ ክፍሎች ጋር ‘መቀላቀልን’ የሚያመለክት ነው (ዘጸ 29:2፤ ዘሌ2 :4፣ 5)። የመዝሙረኛው የባላል ልዩ አጠቃቀም መዝሙረኛው ራሱን እንደ ህያው መስዋዕት አድርጎ ለጌታ ለማቅረብ እና ሙሉ ማንነቱን ለእግዚአብሔር ለመቀደስ እንደሚፈልግ ያሳያል (ሮሜ 12፡1)።

ለሰንበት በተዘጋጀው መዝሙር ውስጥ ስለ መቀደስ ሀሳቦችን ማግኘት አያስደንቅም። ምክንያቱም ሰንበት ጌታ ህዝቡን የሚቀድስ እንደሆነ የሚያሳይ ምልክት ነውና (ዘጸ 31፡13)። የዘንባባ ዛፎች እና የሊባኖስ ዝግባዎች ምሳሌነት የእግዚአብሔር ሰዎች በእምነት እና የእግዚአብሔርን ድንቅ ዓላማና ፍቅር በመረዳት በእውነተኛ አድናቆት እያደጉ እንደሆነ ያሳያሉ። ሰንበት ጌታ ከሕዝቡ ጋር የገባው የዘላለም ኪዳን ምልክት ነው (ሕዝ 20፡20)። ስለዚህ፣ የሰንበት ዕረፍት ለእግዚአብሔር ሕዝብ ወሳኝ ነው ምክንያቱም ጌታን በመተማመን የቃል ኪዳኑን ተስፋዎች እንዲፈጽም እንዲጠብቁ ኃይል ይሠጣቸዋል (ዕብ 4፡1-10)።

`መዝሙር 92ን እንደገና ያንብቡ። እዚያ ምን ዓይነት ታላቅ ተስፋ ቀርቦልናል? እኛስ በአሁኑ ጊዜም ቢሆን በቃሉ ማጽናኛ ማግኘት የምንችለው እንዴት ነው?`