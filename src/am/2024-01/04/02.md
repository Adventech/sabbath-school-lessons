---
title:  አካሌ ካንተ አልተሰወረም
date:   21/01/2024
---

`መዝሙር 139:1–18ን ያንብቡ። ይህ ጥቅስ የእግዚአብሔርን ኃይል (መዝ 139:1- 6)፣ መገኘት (መዝ 139:7-12) እና መልካምነቱን (መዝ 139:13-18) የሚገልጸው እንዴት ነው? የእግዚአብሔር ታላቅነት ስለ ተስፋዎቹ ምን ይላል?`

አንድን ሰው መርዳት ፈልገው ነገር ግን አቅም አጥተው ያውቃሉ? በተመሳሳይ ሁኔታ አንዳንድ ሰዎች ሊረዱዎ ቢሞክሩም ፍላጎትዎን ሊረዱ አይችሉም። እጅግ በጣም አፍቃሪ እና ጥሩ ልብ ካላቸው ሰዎች በተለየ፣ እግዚአብሔር እኛን ለመርዳት መንገዶች አሉት፤ እንዲሁም ስለ እኛና ስለ ሁኔታዎቻችን ፍጹም የሆነ እውቀት አለው ። ስለዚህ፣ የእርሱ የእርዳታ እና የማዳን ተስፋዎቹ ጥልቀት የሌላቸው ገለጻዎች ሳይሆኑ ጽኑ ማረጋገጫዎች ናቸው።

እግዚአብሔር ስለ መዝሙረኛው ያለው እውቀት ታላቅ እና ልዩ ከመሆኑ የተነሳ የእናቱ ማኅፀን እንኳ ከእግዚአብሔር ሊሰውረው አልቻለም (መዝ 139፡13፣ 15)። መለኮታዊ እውቀት ከጊዜ (መዝ 139:2)፣ ከውስጣዊ ማንነት (መዝ 139:2፣ 4) እና ቦታ (መዝ 139:3) --ከመዝሙረኛው አጠቃላይ መኖር ጋር ይገናኛል። የእግዚአብሔር አስደናቂ እውቀት የፈጣሪነቱ እና ከሰዎች ጋር ያለው የቅርብ ትውውቅ ውጤት ነው፤ ይህም ለእነርሱ ባለው እንክብካቤ ውስጥ ይገለጣል።

እግዚአብሔር እኛን በቅርበት የማወቁ ይህ አስደናቂ እውነት ሊያስፈራን ሳይሆን ወደ ኢየሱስ እቅፍ ሊያስገባን እና በመስቀል ላይ ያደረገልን ነገር ወደ እርሱ ሊያቀርበን ይገባል። በኢየሱስ በማመን የእርሱ ፅድቅ ማለትም “የእግዚአብሔር ጽድቅ” ተሰጥቶናል (ሮሜ 3:5፣ 21)።

የአምላክን መገኘት እስከ “ሲኦል” (ሲኦል፣ “መቃብር”) እና “ጨለማ” (መዝ 139:8፣ 11፣ 12) እንደሚደርስ ተደርጎ ተገልጾአል፤ ይህ ማለት እነዚህ ቦታዎች አምላክ የሚኖርባቸው ቦታዎች ናቸው ለማለት ግን አይደለም (መዝ 56: 13)። የእርሱ መገኘት እስከ “የባሕር ዳርቻዎች” (ምእራብ) ድረስ ለመድረስ “የማለዳ ክንፎችን” (ምስራቅ) (መዝ 139፡9) እንደመውሰድም ተደርጎ ተገልጾአል። እነዚህ ምስሎች የሚያስተላልፉት መልእክት በአጽናፈ ዓለም ውስጥ ከእግዚአብሔር ልንሰወር የምንችልበት ምንም ቦታ ያለመኖሩን እውነታ ነው። አንዳንዶች እንደሚያምኑት፣ ምንም እንኳን እግዚአብሔር የአጽናፈ ዓለም አካል ባይሆንም፣ ፈጣሪው ብቻ ሳይሆን ደግፎ የሚይዘውም ስለሆነ ለእርሱ ቅርብ ነው (ዕብ 1፡3 ይመልከቱ)።

ስለ እኛ ሁሉን የሚያውቅ አምላክ እንደመሆኑ መጠን ሊረዳንና እንደገና ሊያድሰን ይችላል። የእርሱን ታላቅነት እንደ አዲስ መገንዘቡ ከመዝሙረኛው ውስጥ ምሥጋና ፈንቅሎ እንዲወጣ በማድረግ እምነቱን ያድሳል። ከእግዚአብሔር ጋር ያለውን ዝምድና የሚረብሽ ማንኛውንም ነገር ከህይወቱ ለማስወገድ የሚያስችል ጥልቅ መለኮታዊ ፍተሻን ይቀበላል።

`አንዳንዶች እግዚአብሔር ስለ እነርሱ በጨለማ የተደበቁ ምስጢሮችም ሳይቀሩ ብዙ የሚያውቅ የመሆኑን እውነታ በጣም አስፈሪ ሆኖ ያገኙታል። ታዲያ ወንጌል ብቸኛው ተስፋችን የሆነው ለምንድን ነው?`