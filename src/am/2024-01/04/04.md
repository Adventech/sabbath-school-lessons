---
title:  ጌታ በመከራ መሸሸጊያ ነው
date:   23/01/2024
---

`መዝ 17፡7–9፣ መዝ 31፡1–3 እና መዝ 91፡2–7ን ያንብቡ። መዝሙረኛው በችግር ጊዜ ምን ያደርግ ነበር?`

መዝሙረኛው የተለያዩ ችግሮች ሲያጋጥሙት በመከራዎቹ ውስጥ ከሁሉም መከራዎች መሸሸጊያ ወደሆነው ወደ ጌታ ዘወር ይል ነበር። እምነት መጣል ማለት በሁሉም ሁኔታዎች ውስጥ በአንድ ሰው ህይወት ላይ የእግዚአብሔርን ጌትነት ለመቀበል ሆን ተብሎ የሚደረግ ምርጫ ነው። እምነት በመከራ ውስጥ የማይሰራ ከሆነ የትም አይሰራም።

“እግዚአብሔርን፡- እርሱ መጠጊያዬና አምባዬ ነው፤ አምላኬ፥ በእርሱ እታመናለሁ እላለሁ’” (መዝ 91:2) የሚለው የመዝሙረኛው ምስክርነት የመነጨው ከዚህ በፊት ከእግዚአብሔር ጋር ካለው ልምምድ ሲሆን አሁን ለወደፊቱ እምነቱን ለማጠናከር ያገለግላል። መዝሙረኛው የአምላኩን ከአእምሮ በላይ የሆኑ ታላቅነት በማሰብ እግዚአብሔርን ልዑል እና ሁሉን ቻይ (መዝ 91:1፣2) ብሎ ይጠራዋል።

መዝሙረኛው በእግዚአብሔር ስለሚገኘው ዋስትና ሲናገር፡- መሸሸጊያ ቦታ (“መጠለያ” ወይም “መደበቂያ ምሽግ”) “ጥላ” (መዝ 91፡1)፣ “መሸሸጊያ ቦታ፣” “ትልቅ ምሽግ” (መዝ 91፡2)፤ “ክንፎቹ”፤ “ጋሻ”፤ “መከላከያ” (መዝ 91፡4) እና “የማደሪያ ስፍራ” (መዝ 91፡9) ይላል። እነዚህ ምስሎች በመዝሙረኛው ባህል ውስጥ አስተማማኝ ማረፊያ ቦታዎችን ያመለክታሉ። አንድ ሰው የጥላን አስፈላጊነትና ጥቅም ለማድነቅ በዚያ የዓለም ክፍል ያለውን ለመቋቋም የሚከብደውን የፀሐይ ሙቀት ማሰብ ያስፈልገዋል፤ እንዲሁም ጋሻው ወይም ምሽግ የሚሰጠውን ደኅንነት ግምት ውስጥ ለማስገባት በእስራኤል ታሪክ ውስጥ የጦርነት ጊዜያትን ማስታወስ ያስፈልገዋል።

`መዝ 17:8 እና ማቴ 23:37ን ያንብቡ። እዚህ ውስጥ የተገለጸው ምስል ለምን አገልግሎት ጥቅም ላይ ይውላል ወይም ምን ያሳያል?`

በጣም ጥልቅ ከሆኑ ዘይቤዎች አንዱ “በክንፎችህ ጥላ ሥር” መሆንን የሚያመለክት ነው (መዝ 17፡8፣ መዝ 57፡1፣ መዝ 63፡7)። ይህ ዘይቤ የእናት ወፍ ጥበቃንና ምቾትን በማመልከት ማረጋገጫ ይሰጣል። ጌታ ጫጩቶቹን በክንፎቹ ከሚጋርድ ንስር ጋር (ዘፀ 19፡4፣ ዘዳ 32፡11) እና ጫጩቶቿን ከክንፎቿ በታች ከምትሰበስብ ዶሮ (ማቴ 23፡37) ጋር ተነጻጽሯል።

`ይሁንና የጌታን ጥበቃ የማናይ እስኪመስለን ድረስ መከራ በሚደርስበት ጊዜ ከነዚህ ስጋቶች ጋር እንዴት መፋለም እንችላለን? እንደነዚህ ዓይነት አእምሮን የሚያዛቡ ጉዳቶች ሲደርሱብን ጌታ ከኛ ጋር አይደለም ለማለት የማንደፍረው ለምንድር ነው?`