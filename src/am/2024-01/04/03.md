---
title:  የእግዚአብሔር እንክብካቤ ማረጋገጫ
date:   22/01/2024
---

`መዝ 40:1–3፣ መዝ 50:15፣ መዝ 55:22 እና መዝ 121ን ያንብቡ። አምላክ በዕለት ተዕለት የሕይወት ጉዳዮቻችን ውስጥ የሚገባው እንዴት ነው?`

ጌታ በቅዱሳት መጻሕፍት እርሱን የሚጠሩትን ወክሎ የሚሰራ ሕያው አምላክ እንደሆነ አድርጎ ራሱን ገልጿል። ለመዝሙረኛው፣ “እግዚአብሔር ሁል ጊዜ በፊቱ ነው” (መዝ 16፡8) ። ስለዚህም በእግዚአብሔር ታምኖ ወደ እርሱ ይጣራል (መዝ 7፡1፣ መዝ 9፡10) ። ምንም ዓይነት የሕይወት ሁኔታ ከእግዚአብሔር ሉዓላዊ አገዛዝ እንደማያመልጥ በመግለጽ ጌታ “ከጥልቅ ውስጥ” (መዝ 130: 1፣ 2) እርሱን ይሰማዋል። ስለዚህ የመዝሙረኛው ጩኸት ምንም ያህል አጣዳፊ ቢሆንም ፈጽሞ ተስፋ ቢስ አይደለም። መዝሙር 121 ታማኝ በሆነ ሰው ሕይወት ውስጥ በሚሰራው የፈጣሪ ኃይል ደስታውን ይገልጻል። ይህ ኃይል የሚከተሉትን ነገሮች ያጠቃልላል፡-

(1) “እግርህን ለመናወጥ አይሰጥም” (መዝ 121፡3)። የ“እግር” ምስል ብዙውን ጊዜ የአንድን ሰው የሕይወት ጉዞ ገላጭ ነው (መዝ 66፡9፣ መዝ 119፡105፣ ምሳ 3፡ 23)። “ተንቀሳቀስ” የሚለው የዕብራይስጥ ቃል እግዚአብሔር ለዓለም እና ለጽዮን የሚያደርገውን ጥበቃ (መዝ 93፡1፤ መዝ 125፡1) ይገልጻል።

(2) የእስራኤል አምላክ እንደማይተኛ እንደማያንቀላፋም የሚገልጸው ምስል የጌታን የማያቋርጥ ንቃት እና ልጆቹን ወክሎ ለመስራት ያለውን ዝግጁነት ጎላ አድርጎ ያሳያል (መዝ. 121:3፣ 4)።

(3) እግዚአብሔር “ጥላህ” ነው (መዝ 121:5፣ 6) የሚለው አባባል ከግብጽ በወጡ ጊዜ የነበረውን የደመና ዓምድ ወደ ትውስታ ያመጣል። በተመሳሳይ፣ ጌታ ለህዝቡ አካላዊ እና መንፈሳዊ መጠለያ እንደሆነ ያሳያል።

(4) እግዚአብሔር በቀኛቸው ነው (መዝ 121፡5) ። ቀኝ እጅ በተለምዶ የግለሰቡን ጠንካራ እጅ፣ የተግባር እጅን ይወክላል (መዝ 74፡11፣ መዝ 89፡13)። እዚህ ላይ የእግዚአብሔርን ቅርበት እና ሞገስ ያሳያል (መዝ 16:8፤ መዝ 109:31፤ መዝ 110:5)።

(5) እግዚአብሔር ለሕዝቡ የሚሰጠው ጥበቃ በመዝ 121፡6-8 ላይ በግልጽ ተረጋግጧል። እግዚአብሔር ልጆቹን ከክፉ ነገር ሁሉ ይጠብቃል። “ፀሐይ” ወይም “ጨረቃ” አያቃጥላቸውም። አምላክ “መውጣታቸውን” እና “መግባታቸውን” ይጠብቃል። እነዚህ ግጥማዊ ሥዕሎች የእግዚአብሔርን ሁሉን አቀፍና የማያቋርጥ እንክብካቤ ያጎላሉ።

`ዋናው ነገር መዝሙረኛው በእግዚአብሔር የፍቅር እንክብካቤ መታመኑ ነው። እኛም እንዲሁ ማድረግ አለብን። የእግዚአብሔርን እንክብካቤ እውነታ በተሻለ ሁኔታ ለመለማመድ የሚያስችሉዎት አንዳንድ ተግባራዊ መንገዶች የትኞቹ ናቸው? እግዚአብሔር ለእርስዎና በእርስዎ ውስጥ በተሻለ ሁኔታ እንዲሰራ ለማስቻል ከርሱ ጋር መተባበር የሚችሉት እንዴት ነው?`