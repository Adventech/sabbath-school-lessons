---
title:  እርዳታ ከመቅደሱ
date:   25/01/2024
---

`መዝ 3:4፤ መዝ 14:7፤ መዝ 20:1-3፤ መዝ 27:5፤ መዝ 36:8፤ መዝ 61:4; እና መዝሙር 68:5፣ 35ን ያንብቡ። በእነዚህ ጥቅሶች ውስጥ እንደተገለጸው እርዳታ የሚመጣው ከየት ነው?`

የመንፈሳዊ እና ሥጋዊ መሸሸጊያ እና እርዳታ ጭብጥ የቀረበው በቤተ መቅደሱ አውድ ነው። መቅደሱ የእርዳታ፣ የደህንነት እና የመዳን ቦታ ነው። መቅደሱ ለተቸገሩ ሰዎች መጠለያ ነው። እግዚአብሔር ድሀ አደጎችንና መበለቶችን ይጠብቃል፤ ለሕዝቡም ከመቅደሱ ኃይልን ይሰጣል። “የውበት ፍጽምና ከሆነችው ጽዮን እግዚአብሔር ሲያበራ” (መዝ 50:2) የእግዚአብሔር የጽድቅ ፍርድ ይታወጅና የጌታ በረከት ይወጣል (መዝ 84:4፣ መዝ 128:5፤ መዝ 134:3)።

በመቅደሱ ውስጥ ያለው መሸሸጊያ በዓለም ላይ ያሉት ማናቸውም ስፍራዎች ከሚሰጠው ጥበቃ ይበልጣል ምክንያቱም በመቅደስ ውስጥ እግዚአብሔር በአካል ይኖራል። የእግዚአብሔር መገኘት፣ መቅደሱ እንደ ጽኑ ሕንፃ ብቻ ሳይሆን፣ ደህንነትን ይሰጣል። እንደዚሁም፣ ጌታ የሚኖርበት ተራራ፣ የጽዮን ተራራ በራሱ ምንም እንኳን ልከኛ ኮረብታ ቢሆንም ከሌሎች ተራሮች ይበልጣል (መዝ 68:15, 16፤ ኢሳ 2:2) ።

“ከኃጢአት በቀር በነገር ሁሉ እንደ እኛ የተፈተነ እንጂ በድካማችን ሊራራልን የማይችል ሊቀ ካህናት የለንም። እንግዲህ ምሕረትን እንድንቀበል በሚያስፈልገንም ጊዜ የሚረዳንን ጸጋ እንድናገኝ ወደ ጸጋው ዙፋን በእምነት እንቅረብ።” (ዕብ 4:15፣ 16)። እነዚህ ጥቅሶች መዝሙረኛው ስለ መቅደሱ ከተናገረው ጋር የሚመሳሰሉት በምን መንገዶች ነው?

የእግዚአብሔር መቅደስ ቅድስና መዝሙረኛው ሰዎች ሁሉ ኃጢአተኞች መሆናቸውንና የእግዚአብሔር ችሮታ ፈጽሞ የማይገባቸው መሆናቸውን እና የሕዝቡ ነጻ መውጣት በእግዚአብሔር ታማኝነት እና ጸጋ ላይ ብቻ የተመሰረተ መሆኑን እንዲገነዘብ ያነሳሳው ነበር (መዝ 143፡2፣ 9–12)። በእግዚአብሔር ፊት ሊያቀርበን የሚችል ምንም ነገር በእኛ ውስጥ የለም። ሰዎች የእግዚአብሔርን የመዳን ማረጋገጫ የራሳቸው ሊያደርጉት የሚችሉት በንስሐ እና የእግዚአብሔርን ጸጋና ይቅርታ በመቀበል ከእግዚአብሔር ጋር ትክክለኛ ግንኙነት ሲኖራቸው ብቻ ነው ። የቤተ መቅደስ አገልግሎት በኢየሱስ የሚገኘውን ድነት ይወክላል።