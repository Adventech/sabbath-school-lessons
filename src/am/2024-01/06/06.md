---
title:  የጌታ ፍርድ እና መቅደሱ
date:   08/02/2024
---

`መዝ 96:6–10፤ መዝ 99:1-4፤ እና መዝ 132:7–9፤ 13–18ን ያንብቡ።`

የአምላክ ፍርድ የሚፈጸመው የት ነው? መልሱስ ለእኛ ምን አንደምታ አለው? መቅደሱ እግዚአብሔር ክፋትን እንዴት እንደሚይዝ እንድንረዳ የሚረዳን እንዴት ነው?

የጌታ ፍርድ ከመቅደሱ ጋር በቅርበት የተቆራኘ ነው። መቅደሱ መዝሙረኛው ስለ ክፋት ችግር ያለው መረዳት የተለወጠበት ቦታ ነበር (መዝ 73፡17-20)። መቅደሱ በኡሪም በሚታየው መሰረት ፍርድ የሚሰጥበት ቦታ(ዘኁ 27፡21) እና በሊቀ ካህናቱ የፍርድ ጥሩር እንደተገለጸው የመለኮታዊ ፍርድ ቦታ ሆኖ የተሰየመ ነው (ዘጸ 28፡15፣ 28–30)። በዚህም መሰረት፣ ብዙ መዝሙራት እግዚአብሔርን በመቅደሱ ውስጥ በዙፋኑ ላይ ዓለምን ስለ ኃጢአቱና ስለ ክፋቱ ለመፍረድ እንደተዘጋጀ ይገልፁታል።

በመቅደስ ውስጥ የመዳን እቅድ ተገልጦ ነበር። በአህዛብ አምልኮ ኃጢአት በዋነኛነት የተስተዋለው በአስማት የአምልኮ ሥርዓቶች እንደሚወገድ እንደ አካላዊ ጉድፍ ነበር። ከዚህ በተቃራኒ መጽሐፍ ቅዱስ ኃጢአት የአምላክን የሥነ ምግባር ሕግ መጣስ እንደሆነ አድርጎ ይገልጸዋል። የእግዚአብሔር ቅድስና ፍትሕንና ጽድቅን ይወዳል ማለት ነው። በተመሳሳይ፣ የእግዚአብሔር ሕዝብ ፍትሕንና ጽድቅን መከተል እና እግዚአብሔርን በቅድስናው ማምለክ አለባቸው። ይህን ለማድረግ የቅድስናው መገለጫ የሆነውን የእግዚአብሔርን ሕግ መጠበቅ አለባቸው።

ስለዚህ፣ መቅደሱ በእግዚአብሔር ዙፋን የስርየት መክደኛ እና “በጽድቅ መስዋዕቶች” (ዘዳ 33:19፤ መዝ 4:5) እንደተገለፀው የኃጢአት ስርየት እና የጽድቅ መልሶ ማቋቋም ቦታ ነው።

ሆኖም፣ “ይቅር የሚል አምላክ” ንስሐ በማይገቡ ሰዎች ክፉ ሥራ ላይ ይበቀላል (መዝ 99፡8)። መቅደሱ የመለኮታዊ ፍርድ ቦታ የመሆኑ ተግባራዊ አንደምታ የሚታየው የእግዚአብሔርን ቅድስና የማያቋርጥ ግንዛቤ እና በእግዚአብሔር የቃል ኪዳናዊ መስፈርቶች መሰረት በጽድቅ የመኖር ፍላጎት ነው።

ጌታ በጽዮን የሚያደርገው ፍርድ ውጤቱ የጻድቃን ደህንነት እና የኃጥአን ሽንፈት ነው (መዝ 132፡13–18)። መቅደሱ በተለይ በስርየት ቀን የጌታን እንደ ፈራጅ የመምጣት አስደሳች ተስፋዎችን ያበረታታል። እንደዚሁም፣ መዝሙራት የመለኮታዊው ፈራጅ (መዝ 96፡13፣ መዝ 98፡9) ማለትም ኢየሱስ ክርስቶስ በሰማያዊው መቅደስ የመምጣት እርግጠኝነትን ያጠናክራሉ (ራዕ 11፡15-19)።

`ሮሜ 8፡34ን ያንብቡ። ይህ ጥቅስ ክርስቶስ በሰማያዊው መቅደስ እያደረገ ያለው ነገር ለህዝቡ የምስራች መሆኑን የሚያሳየን እንዴት ነው?`