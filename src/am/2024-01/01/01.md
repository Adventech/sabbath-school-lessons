---
title:  መዝሙረ ዳዊትን እንዴት እንደምናጠና
date:   30/12/2023
---

### ለዚህ ሳምንት ጥናት፡
1ኛ ዜና 16፡7፤ ነህ 12፡8፤ መዝ 25፡1-5፤ መዝ 33፡1-3፤ ሮሜ 8፡26፣27፤ መዝ 82፡8፤ መዝ 121፡7።

> <p>የመታሰቢያ ጥቅስ</p>
> እርሱም፦ ከእናንተ ጋር ሳለሁ በሙሴ ሕግና በነቢያት በመዝሙራትም ስለ እኔ የተጻፈው ሁሉ ይፈጸም ዘንድ ይገባል ብዬ የነገርኋችሁ ቃሌ ይህ ነው አላቸው። በዚያን ጊዜም መጻሕፍትን ያስተውሉ ዘንድ አእምሮአቸውን ከፈተላቸው። ሉቃ 24፡44፣45።

መዝሙረ ዳዊት ለአይሁዶችና ለክርስቲያኖች ለዘመናት የጸሎትና የዝማሬ መጽሐፍ ሆኖ ቆይቶአል። መዝሙሮቹ በዋነኛነት መዝሙረኛው በራሱ ቃል ሐሳቡን ወደ እግዚአብሔር ያቀረበበት ቢሆንም መዝሙራቱ እግዚአብሔር ሀሳባቸውን በማነቃቃት ሀሳቡን የገለጸበት ነው እንጂ በሟች ፍጡር የተጠነሰሰ አይደለም።

በእርግጥም የጻፉትን እንዲጽፉ እግዚአብሔር አነሳስቶአቸዋል፤ እግዚአብሔር በሌሎች መጻህፍት (2ጴጥ 1፡2) እንደሚናገረን ሁሉ በመዝሙራትም በአገልጋዮቹ አማካይነትና በመንፈሱ የሚናገረን ከዚህ የተነሣ ነው። ኢየሱስ፤ ሐዋርያት እና የአዲስ ኪዳን ጸሓፊዎች ከመዝሙራት የጠቀሱ ሲሆን እነርሱን እንደተቀደሱ መጻህፍት አድርገው አመልክተዋል (ማር 12፡10፤ ዮሐ 10፡34፣35፤ ዮሐ 13፡18)። ልክ እንደ ዘፍጥረትና የሮሜ መጻሕፍት በእርግጠኝነት የእግዚአብሔር ቃላት ናቸው።

በመዝሙር መጽሐፍ ውስጥ ያሉ መዝሙሮች መልእክቶች ዓለም አቀፋዊ ቢሆኑም በተለያዩ የጥንት እሥራኤላውያን ጸሐፊዎች በእብራውያን ስነ-ግጥም በመጻፋቸው የራሳቸውን የግል ዓለም የሚያንጸባርቁ ናቸው። እነዚህን መዝሙራት እንደ እግዚአብሔር ቃል መቀበልና ለስነ-ግጥማዊ ይዘታቸው ትኩረት መስጠት፤ እንዲሁም ለታሪካዊ፤ ስነ-መለኮታዊ እና ኃይማኖታዊ የአምልኮ ሥርዓት አውዳቸው ትኩረት መስጠት ብዙ ዘመናትን ተሻግረው ወደ እኛ ዘመን የደረሱ መልእክቶቻቸውን ለመረዳት ወሳኝ ነው።

_የዚህን ሳምንት ትምህርት አንብበው ለታህሳስ 27 ሰንበት ይዘጋጁ_