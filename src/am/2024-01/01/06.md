---
title:  የመዝሙራት ዓለም
date:   04/01/2024
---

`መዝ 16፡8፤ መዝ 44፡8፤ 46፡1፤ 47፡1፤ 57፡2፤ 62፡8፤ 82፡8፤ እና መዝ 121፡7ን ያንብቡ። ኢየሱስ በመዝሙረኛው ሕይወት ውስጥ የሚይዘው ቦታ ምንድር ነው?`

የመዝሙራት ዓለም በአጠቃላይ (ሙሉ በሙሉ) እግዚአብሔርን ማእከል ያደረገ ነው፤ በጸሎትና በምስጋና የህይወት ልምምዱን በሙሉ ለእግዚአብሔር አሳልፎ ሊሰጥ ይሻል። እግዚአብሔር ሉአላዊ ፈጣሪ፤ የምድር ሁሉ ገዥና ፈራጅ ነው።

ለልጆቹ አስፈላጊውን ሁሉ ይሰጣቸዋል። ስለዚህ እርሱ ሁል ጊዜ ሊታመን ይገባዋል። የእግዚአብሔር ሕዝብ ጠላቶች “አምላካችሁ ወዴት አለ?” ብለው ሲጠይቋቸው፤ የእግዚአብሔር ሕዝቦች ለተስፋ መቁረጥ እጃቸውን ሊሰጡ ሲቃረቡ እንኳን (መዝ 42፡10) እርሱ ሊታመን ይገባዋል። እግዚአብሔር በሁሉም ስፍራ የሚገኝ እና ፈጽሞ የማይጥል እንደሆነ ሁሉ ሕዝቡም እግዚአብሔርን ሁል ጊዜ ከፊታቸው ሊያኖሩት ይገባል። በመጨረሻም መዝሙራት ሁሉም ሕዝቦችና ፍጥረታት በሙሉ እግዚአብሔርን የሚያመልኩበትን ጊዜ አሻግረው ይመለከታሉ (መዝ 47፡1፤ 64፡9)።

የእግዚአብሔር በሕይወት ማእከላዊ መሆን የአምልኮ ማእከላዊነትን ይፈጥራል።

መዝሙረኛው የኖረበት አምልኮና ያሁኑ ትውልድ የአምልኮን ሕይወት ያስተዋለበት መንገድ በመሰረታዊነት ልዩነት አላቸው፤ ለዚህም ምክንያቱ በመጽሐፍ ቅዱስ ባህል አምልኮ ተፈጥሮአዊና ክርክር የሌለበት የማህበረሰብ ሕይወት ማዕከል ነበር። ስለዚህ በእግዚአብሔር ሕዝብ ሕይወት የተከሰተው ማንኛውም ነገር፣ መልካምም ሆነ መጥፎ፣ በአምልኮ ይገለጽ ነበር። መዝሙረኛው የትም ቢሆን እግዚአብሔር ይሰማውና በራሱ ምርጥ ጊዜ ምላሽ ይሰጠው ነበር (መዝ 3፡4፤ 18፡6፤20፡6)።

የእግዚአብሔር ማደሪያ ስፍራ በሰማይ እንደሆነ መዝሙረኛው ያውቅ ነበር፤ ነገር ግን በተመሳሳይ ጊዜ እግዚአብሔር በጽዮን፣ በሕዝቡ መካከል በቤተ መቅደሱ ያድራል።

በተመሳሳይ ጊዜ እግዚአብሔር በቅርብም በሩቅም፤ በሁሉም ስፍራ፣ በመቅደሱ (መዝ 11፡ 4)፤ ተሰውሮ (መዝ 10፡1) እንዲሁም ራሱን ገልጦ (መዝ 41፡12) ይገኛል። በመዝሙራት ውስጥ እነዚህ በተመሳሳይ ጊዜ የማይከሰቱ የእግዚአብሔር ባህርያት በአንድነት ተገልጸዋል።

መዝሙረኛው የእግዚአብሔር ቅርብነትና ሩቅነት የማይነጣጠሉ መለኮታዊ ባህርያት እንደሆኑ ተገንዝቦአል (መዝ 24፡7-10)። ዘማሪዎቹ የዚህን መንፈሳዊ ውጥረት አሰራር ተረድተዋል። እየተለማመዱት ያለው ነገር ምንም ቢሆን፣ እግዚአብሔር ሊፈጽመው በፈለገው መንገድና በመረጠው ጊዜ ጣልቃ እንዲገባ ሲጠብቁት ሳለ፣ ተስፋቸውን የሚያጠነክርላቸው ስለ እግዚአብሔር መልካምነትና ሕልዎት ግንዛቤ ማግኘታቸው ነው።

`እግዚአብሔርን በተወሰኑ የራሳችን የኑሮ ገጽታዎች ብቻ መገደብ እንደማንችል መዝሙረኛው ምን ይነግረናል? እግዚአብሔርን በርቀት እንዲቆይ ለማድረግ እየፈለጉ ያሉባቸው የሕይወትዎ ክፍሎች የትኞቹ ሊሆኑ ይችላሉ?`