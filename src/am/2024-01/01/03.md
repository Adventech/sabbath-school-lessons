---
title:  መዝሙረኞቹን መገናኘት
date:   01/01/2024
---

ንጉሥ ዳዊት፤ ስሙ በብዙ መዝሙራት ርዕሶች ላይ ተጠቅሶ የምናገኘው፤ በእስራኤል ቤተ መቅደስ የሚደረገውን የአምልኮ ስርአት በማቀናጀት ተግቶ ይሰራ ነበር።

“የእስራኤል ምርጡ መዝሙረኛ” ተብሎ ተጠርቷል (2ኛ ሳሙ. 23፡1)። አዲስ ኪዳን ዳዊት ብዙ መዝሙሮችን እንደጻፈ ያረጋግጣል (ማቴ 22፡43-45፤ የሐዋ 2፡25-29፣34፣35፤ የሐዋ 4፡25፤ ሮሜ 4፡6-8)። ብዙ ቀጥር ያላቸው መዝሙራት የቤተ መቅደሱ ሙዚቃኞች በሆኑት በሌዋውያን ተደርሰዋል፤ ለምሳሌ መዝ 50 እና 73-84 በአሳፍ፤ መዝ 42፤44- 47፤49፤84፤85፤እና 88 በቆሬ ልጆች፤ መዝ 88 በይዝራኤላዊው በሄማን እና መዝ 89 በይዝራኤላዊው ኤታን ተደርሰዋል። ከዚያም ባሻገር ሰለሞን (መዝ 72፤ 127ን) እና ሙሴ (መዝ 90ን) አንዳንድ መዝሙሮችን ጽፈዋል።

`መዝ 25፡1-5 መዝ 42፡1 75፡1፤ 77፡1፤ 84፡1፣2፤ 88፡1-3፤ እና 89፡1ን ያንብቡ። እነዚህ መዝሙሮች ጸሐፊዎቹ ስላለፉባቸው ልምምዶች ምን ይነግሩናል?`

መንፈስ ቅዱስ መዝሙረኞቹን በማነሳሳት የፀጋ ስጦታቸውን ለእግዚአብሔር ክብርና ለአማኝ ማህበረሰባቸው አገልግሎት ተጠቅሟል። መዝሙረኞቹ የእውነተኛ መሰጠት እና የጥልቅ እምነት ሰዎች ቢሆኑም እንደ ማንኛችንም ለተስፋ መቁረጥና ለፈተና የተጋለጡ ነበሩ። መዝሙራት ከብዙ ጊዜ በፊት የተጻፉ ቢሆኑም ዛሬ ከምናልፋቸው ልምምዶች አንዳንዶቹን በእርግጥ ይገልጻሉ።

“ፀሎቴ ወደ ፊትህ ይድረስ፤ ጆሮህን ወደ ጩኸቴ አዘንብል። ነፍሴ በመከራ ተሞልታለችና ሕይወቴም ወደ መቃብር ተጠጋች” (መዝ 88፡2.3)። ይህ ከዛሬ 3000 ዓመታት በፊት እንደነበረ ሁሉ የ21ኛው መቶ ክፍለ ዘመን ነፍስ ጩኸት ነው።

አንዳንድ መዝሙራት መከራን ሲያስታውሱ ሌሎች ደግሞ በደስታ ላይ ትኩረት ያደርጋሉ። መዝሙረኞቹ እግዚአብሔር እንዲያድናቸው በመጮሃቸው የማይገባቸውን ሞገስ ተለማመዱ። እግዚአብሔርን ለታማኝነቱና ለፍቅሩ ሲያከብሩት ራሳቸውን ሳይቆጥቡ ለእርሱ ለመሰጠት ደግሞ ቃል ኪዳን ገቡ። በመሆኑም መዝሙረኞቹ የመለኮት መቤዠት እና የእግዚአብሔር ፀጋና ተስፋ ምስክር ናቸው። መዝሙራቱ የእግዚአብሔርን ይቅርታና አዲስ ሕይወት ስጦታዎች በእምነት ለሚቀበሉ ሁሉ የመለኮትን ቃል ኪዳን ያስተላልፋሉ። ይሁን እንጂ በተመሳሳይ ሁኔታ በወደቀው ዓለም ውስጥ የተስፋፋውን መከራና ችግር ለመደበቅ፣ ለመሸፋፈንና ለማሳነስ አይሞክሩም።

`እንደ መዝሙረኞች ያሉ ታማኝ ሰዎች እንኳን እኛን እየገጠሙን ካሉ ነገሮች መካከል ከአንዳንዶቹ ጋር እንደታገሉ በማወቃችን ተስፋና መጽናናትን ልናገኝ የምንችለው እንዴት ነው?`