---
title:  በመንፈስ የተነሳሱ ፀሎቶች
date:   03/01/2024
---

`2ኛ ሳሙ. 23፡1፣2 እና ሮሜ 8፡26፣27ን ያንብብ። እነዚህ ጥቅሶች ስለ ፀሎት ምን ያስተምሩናል?`

መዝሙራት በመንፈስ አነሳሽነት የተዘመሩ የእስራኤል ጸሎቶችና ምስጋናዎች ናቸው፤ ስለዚህ በመዝሙራት ውስጥ የእግዚአብሔር ድምጽ ከሕዝቡ ድምጽ ጋር ተዋህዷል። መዝሙራቱ ከእግዚአብሔር ጋር በግልጽ የመገናኘት ሃይል እንደሆኑ ይታሰባል።

መዝሙረኞቹ እግዚአብሔርን “አምላኬ”፤ “ኦ ጌታ” እና “ንጉሴ” በማለት በግለሰብነት ይገልጻሉ (መዝ 5፡2፣ መዝ 84፡3)። መዝሙረኛው ሁል ጊዜ እግዚአብሔርን “ጆሮህን አዘንብል” (መዝ 5፡1)፤ “ጸሎቴን ስማኝ” (መዝ 39፡12) “ወደ እኔ ተመልከት” (መዝ 25፡18)፣ “መልስ ስጠኝ” (መዝ 102፡2) እና “አድነኝ” (መዝ 6፡4) በማለት ይለምነዋል።

እነዚህ በግልጽ የአንድ ሰው ጸሎቶች ናቸው።

የመዝሙራቱ አስደናቂ ውበትና ተማጽኖ የሚደገፈው መዝሙራት እንደ ጸሎቶችና ምስጋናዎች በአማኞች ጸሎትና ምስጋና መልክ የቀረቡ የእግዚአብሔር ቃል የመሆናቸው እውነታ ላይ ነው። በዚህ ሁኔታ መዝሙራት በሮሜ 8፡26፣27 በተገለጸው ሁኔታ የእግዚአብሔር ልጆች ከእግዚአብሔር ጋር የቅርብ ቁርኝት እንዲኖራቸው ያደርጋሉ፡- ”እንዲሁም ደግሞ መንፈስ ድካማችንን ያግዛል፤ እንዴት እንድንጸልይ እንደሚገባን አናውቅምና፥ ነገር ግን መንፈስ ራሱ በማይነገር መቃተት ይማልድልናል፤ልብንም የሚመረምረው የመንፈስ አሳብ ምን እንደ ሆነ ያውቃል፥ እንደ እግዚአብሔር ፈቃድ ስለ ቅዱሳን ይማልዳልና።”

ኢየሱስም መዝሙር 110፡1 በቀጥታ በጠቀሰ ጊዜ እንደ ሉቃስ 20፡42፣42 ያሉ ጥቅሶችን ከመዝሙራት ጠቅሶ ነበር፡- “ዳዊት እራሱ በመዝሙራት መጽሐፍ / “ ጌታም ለጌታዬ ፣/ ጌታ ጌታዬን፦ ጠላቶችህን ለእግርህ መርገጫ እስካደርግልህ ድረስ በቀኜ ተቀመጥ አለው ይላል።”።

ከመዝሙሮቹ አንዳንዶቹ የተወሰኑ ታሪካዊ ክስተቶችን የሚያመለክቱ ወይም ከራሳቸው ከመዝሙረኞቹ ልምምዶችና እንደ ሕዝብ ከእሥራኤል ሕዝብ ልምምድ የመነጩ ቢሆንም የመዝሙሮች መንፈሳዊ ጥልቀት ሁሉንም ባህላዊ፤ ሃይማኖታዊ፤ ሕዝባዊ፤ እና ጾታዊ ድንበር በመሻገር ስለተለያዩ የህይወት ሁኔታዎች ይናገራል። በሌላ አባባል የመዝሙራት መጻሕፍትን ስናነብ በየትኛውም የዓለም ክፍል እና በማንኛውም ዘመን ውስጥ የሚገኙ ሰዎች፣ የሚጋፈጡአቸው ሁኔታዎች ምንም ቢሆኑ፣ ተስፋን፤ ምስጋና፣ ፍርሃትን፤ ቁጣን፤ ሀዘንን እና የልብ መሰበርን ሲናገሩ እናገኛለን። በራሳችን ልምምዶች ቋንቋ ለሁላችንም ይናገራሉ።

`ኢየሱስ መዝሙሮችን መጠቀሙ በእኛ የእምነት ልምምድ ውስጥ ስለሚኖራቸው አስፈላጊነት ምን ሊነግረን ይገባል?`