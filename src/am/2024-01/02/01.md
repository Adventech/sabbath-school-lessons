---
title:  ጸሎትን አስተምረን
date:   06/01/2024
---

### ለዚህ ሳምንት ጥናት፡
ጥናት መዝ. 105፡5፤ ቆላ. 3፡16፤ ያዕ. 5፤ መዝ. 44፤ መዝ. 22፤ መዝ. 13፤ መዝ. 60፡1-5ን ያንብቡ።

> <p>የመታሰቢያ ጥቅስ</p>
> እርሱም በአንድ ስፍራ ይጸልይ ነበር፥ በጨረሰም ጊዜ ከደቀ መዛሙርቱ አንዱ፦ ጌታ ሆይ፥ ዮሐንስ ደቀ መዛሙርቱን እንዳስተማረ እንጸልይ ዘንድ አስተምረን አለው። (ሉቃ 11፡1)።

እውነተኛ ጸሎት ሳይታሰብ በድንገት እንዲሁም ያለ ትምህርት የሚደረግ ጸሎት ብቻ ነው የሚለው እምነት በአንዳንድ ክርስቲያኖች ዘንድ ተስፋፍቶ ይታያል። ነገር ግን ደቀ መዛሙርቱ ኢየሱስን ፀሎት እንዲያስተምራቸው የጠየቁት ጥያቄ እጅግ በጣም ግዙፍ የሆነ ሽልማት ይዞላቸው መጣ። እግዚአብሔር የፀሎት መጽሐፍ የሆነውን መዝሙረ ዳዊት በመጽሐፍ ቅዱስ ልብ ውስጥ ያስቀመጠው ዝም ብሎ በጥንት ዘመን የነበሩ ሕዝቦቹ እንዴት ይፀልዩ እንደነበር ለማሳየት ሳይሆን እኛም ዛሬ እንዴት መፀለይ እዳለብን ለማስተማር ነው።

ከቀደምት ዘመናት ጀምሮ የመዝሙር መጽሐፍ የእግዚአብሔርን ሕዝብ ጸሎት የኢየሱስንም ጭምር አቃንቶአል (1ዜና 16፡7፣9፤ ነህ 12፡8፤ማቴ 27፡46፤ኤፌ 5፡ 19)። በዚህ ሳምንት ጥናታችን መዝሙር የእግዚአብሔርን ሕዝብ በጉዞአቸው እንዴት እንዳሻገራቸውና ከእግዚአብሔር ጋር ያላቸውን ግንኙነት እንዴት እንዳሳደገላቸው እንመለከታለን። መዝሙራት ጸሎቶች ስለሆኑ ስነ-መለኮታዊ መረዳትን ስለሚሰጡ ብቻ ሳይሆን የግል እና የጋራ ጸሎታችንንም ስለሚለውጡና ስለሚያዳብሩ ትልቅ ዋጋ እንዳላቸው ማስታወስ ይገባናል።

በመዝሙራት የተጻፈውን ጸሎት መጸለይ ብዙ ክርስቲያኖች መደበኛ የጸሎት ሕይወታቸውን እንዲያዳብሩ እና እንዲያደላድሉ መሰረት ጥሎላቸዋል። በዚህ ሳምንት መዝሙራትን ማጥናታችንን ስንቀጥል በተለይም ነገሮች እኛ እንደምንፈልገው ሳይሄዱ ሲቀሩ ምን ማድረግ እንዳለብን እንመለከታለን።

_የዚህን ሳምንት ትምህርት በማጥናት ለጥር 4 ሰንበት ይዘጋጁ_