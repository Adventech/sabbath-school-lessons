---
title:  መዝሙራትን በጸሎት ውስጥ መጠቀምን ማደፋፈር
date:   07/01/2024
---

`መዝ 105፡5፤ ቆላ 3፡16 እና ያዕ 5፡13ን ያንብቡ። መዝሙራት በአማኞች የአምልኮ ልምምድ ውስጥ ያላቸው ቦታ ምንድር ነው?`

መዝሙራትን በየቀኑ ህይወታችን ውስጥ ለመለማመድ ቀላሉ መንገድ የመዝሙር መጽሐፍን ከምእራፍ አንድ ጀምሮ በመዝሙረኛው በተሰጠው መመሪያ መሰረት ለማጥናት ጊዜ መስጠት ነው። ሌላኛው መንገድ ደግሞ እያለፍንበት ያለው ሁኔታ ምንም ቢሆን እያለፍንበት ካለው አሁናዊ ሁኔታ ጋር በማመሳሰል ማጥናት ነው። የሰቆቃ መዝሙሮች፤ በጋራ የሚዘመሩ መዝሙሮች፤ የምስጋና መዝሙሮች፤ የውዳሴ መዝሙሮች፤ የንስሃ መዝሙሮች፤ የጥበብ መዝሙሮች (የእግዚአብሔርን ጥበብና ምሪት ለመጠየቅ)፤ ታሪካዊ መዝሙሮች፤ ቁጣንና ብስጭትን የያዙ መዝሙሮች፤ እና የመናኝ ጉዞ መዝሙሮች አሉ። በዚህ ሩብ ዓመት ጥናታችን ከእነዚህ መዝሙሮች ብዙዎቹን የምንዳስስ ሲሆን በቀረቡበት አውድ እናጠናቸዋለን።

ታዲያ መዝሙሮቹን የምናነበው እንዴት ነው?

በመጀመሪያ ቀለል ባለ ሁኔታ በማሰላሰል ያንብቡና ከዚያም ይጸልዩ።

መዝሙሩን መልሶ መላልሶ ማንበብ (ማመንዠግ) በመዝሙሩ የተለያዩ ገጽታዎች ላይ፣ መዝሙረኛው እግዚአብሔርን ባቀረበበት ሁኔታና ለጸሎቱ ምክንያት በሆኑ ነገሮች ላይ ማሰላሰልን ያካትታል። የእርስዎ ሁኔታ ከመዝሙረኛው ልምምድ ጋር እንዴት ሊመሳሰል እንደሚችልና እና መዝሙሩ እርስዎ ልምምድዎን እንዲናገሩ እንዴት ሊረዳዎ እንደሚችል ያገናዝቡ። ከዚያም ካነበቡት ነገር ጋር እራስዎን ምን ያህል ጊዜ ለመስማማትና ለማዛመድ እንደሞከሩ በመመልከት ይደነቃሉ።

በመዝሙሩ ላይ የሚገዳደርህ አንድ ነገር የሚያጋጥምህ ከሆነ፣ ለምሳሌ መዝሙሩ እያጋጠመህ ስላለው ነገር ያለህን የተሳሳተ ተስፋ ያስተካክል እንደሆነ አስብ። የመዝሙሩን መልእክት በክርስቶስ ማንነት እና የማዳን ስራ ብርሃን እንዲሁም የክርስቶስ ስራ በሚሰጠን የረጅም ጊዜ ተስፋ ላይ አሰላስል። እንደምናውቀው ወይም ማወቅ እንዳለብን በመጽሐፍ ቅዱስ ውስጥ ያሉትን ሁሉንም ነገሮች ሁል ጊዜ በክርስቶስ እና በመስቀል ብርሃን መመልከት ይረዳል።

እንዲሁም፣ መዝሙሩ የሚያቀርባቸውን አዲስ የጸሎት ተነሳሽነቶችን ይፈልጉና እነዚህ ተነሳሽነቶች ለእርስዎ፣ ለቤተ ክርስቲያንዎ እና ለአለም ያላቸውን ጠቀሜታ ያስቡ።

እግዚአብሔር ቃሉን በልብዎ እና በአእምሮዎ ላይ እንዲያደርግ ይጠይቁ። መዝሙሩ ከምታውቁት ሰው ሁኔታ ጋር የሚዛመድ ከሆነ ስለዚያ ሰው በጸሎት አማልዱ። ዋናው ቁም ነገር መዝሙረ ዳዊት ብዙ የሕይወት ዘርፎችን ስለሚሸፍን እኛም እነዚህ መዝሙሮች የሚሉንን ነገር በማንበብና ወደ ልባችን በማስረጽ ራሳችንን ማበልጸግ እንችላለን።

`“የክርስቶስ ቃል በሙላት ይኑርባችሁ” (ቆላ. 3:16) ማለት ምን ማለት ነው? ለዚያ ተሞክሮ መጽሐፍ ቅዱስን ማንበብ የመጀመሪያው እና በጣም አስፈላጊው እርምጃ የሆነው ለምንድን ነው?`