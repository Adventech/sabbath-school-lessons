---
title:  ቃልህን በልቤ ውስጥ ሰወርኩት
date:   18/02/2024
---

`መዝ 119:1–16፤ 161–168ን ያንብቡ። የእግዚአብሔርን ትእዛዛት መጠበቅ ያለብን እንዴት ነው? ይህን በማድረጋችንስ የሚመጡልን በረከቶች ምንድር ናቸው?`

መጽሐፍ ቅዱስ የዕለት ተዕለት የእምነት ሕይወትን ከእግዚአብሔር ጋር በጽድቅ መንገድ እንደ መጓዝ (“መራመድ”) አድርጎ ይገልጻል። የእምነት ሕይወት የሚገነባው “በእግዚአብሔር ትእዛዝ” በመመላለስ (መዝ 119፡1፣ ) እና “በፊቱ ብርሃን” በመራመድ ነው (መዝ 89፡15)። እነዚህ በምንም መልኩ ሁለት የተለያዩ ጉዞዎች ሊሆኑ አይችሉም።

በእግዚአብሔር ፊት መመላለስ የእግዚአብሔርን ህግ ከፍ ማድረግን ያመለክታል። በተመሳሳይም “በእግዚአብሔር ሕግ” መመላለስ እግዚአብሔርን በሙሉ ልብ መፈለግን ይጨምራል (መዝ 119፡1፣ 2፣ 10)።

“በመንገዳችን ንጹህ” መሆን መዝሙራት የሚገልጹት ሌላው በጽድቅ ሕይወት የመመላለስ መንገድ ነው (መዝ 119፡1)። “ያልረከሰ” በእግዚአብሔር ዘንድ ተቀባይነት ያለውን “ነውር የሌለበትን” መሥዋዕት ይገልጻል (ዘፀ 12: 5)። እንደዚሁም፣ ሕያው መስዋዕት የሆነው የጻድቅ ሰው ሕይወት (ሮሜ 12፡1) በኃጢአት ፍቅር የረከሰ መሆን የለበትም። ለእግዚአብሔር የተሰጠ ሕይወት “ፍጹም መንገድ ነው።” ይህ ማለት ግለሰቡ እግዚአብሔርን የሚያስደስት ትክክለኛ የሕይወት አቅጣጫ መያዙን ያሳያል (መዝ 101:2፣ 6፤ በተጨማሪም መዝ 18:32ን ይመልከቱ)።

የእግዚአብሔርን ትእዛዛት መጠበቅ መለኮታዊ ህጎችን ህጋዊ በሆነ መንገድ ከማክበር ጋር ምንም ግንኙነት የለውም። በተቃራኒው፣ በትክክለኛና በተሳሳተው፣ በመልካምና በክፉ መካከል ያለውን ልዩነት “በጥሩ ሁኔታ ማስተዋልን” (መዝ 111:10፤ በተጨማሪም 1 ዜና 22:12ን ይመልከቱ)፣ ውጫዊ ድርጊቶችን ብቻ ሳይሆን መላውን ማንነት ያካትታል። “የረከሱ አለመሆን፣” የእግዚአብሔርን ትእዛዛት መጠበቅ እና እግዚአብሔርን በሙሉ ልብ መፈለግ በህይወት ውስጥ ሊነጣጠሉ የማይችሉ ሁኔታዎች ናቸው (መዝ 119: 1፣ 2)።

የእግዚአብሔር ትእዛዛት ለዓለም የእግዚአብሔር ፈቃድ መገለጥ ናቸው። ሰዎች እንዴት ጥበበኞች እንደሚሆኑ እና በነጻነት እና በሰላም እንደሚኖሩ ያስተምራሉ (መዝ 119፡7-11፣ 133) ። መዝሙረኛው ሕጉ የእግዚአብሔርን ታማኝነት ስላረጋገጠለት በሕጉ ይደሰታል (መዝ 119:77፣ 174) ።

“ሕግህን ለሚወዱ ብዙ ሰላም አላቸው፣ የሚያሰናክላቸውም ምንም የለም” (መዝ 119፡165) ። መሰናከል የሚያሳየው የሞራል ውድቀትን ነው። ለመዝሙረኛው እግሮች እንደ መብራት የሆነው (መዝ 119፡105) የእግዚአብሔር ቃል ከፈተና ይጠብቀናል (መዝ 119፡110)።

`ክርስቶስ የእግዚአብሔር ቃል በህይወቱ ስላለው ሃይል ያሳየው እንዴት ነው? (ማቴ 4፡ 1-11)? የአምላክን ሕግ በመታዘዝ ከልብ ስለሚመነጨው ኃይል ይህ ምን ሊነግረን ይገባል?`