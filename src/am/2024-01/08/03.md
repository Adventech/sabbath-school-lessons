---
title:  ትምህርት
date:   19/02/2024
---
ቀኖቻችንን እንድንቆጥር አስተምረን

`መዝ 90፣ መዝ 102፡11ን እና መዝ 103፡14–16ን ያንብቡ። የሰው ልጅ ችግሩ ምንድር ነው?`

የወደቀው የሰው ልጅ ሕልውና በዘላለማዊ ብርሃን እይታ ውስጥ እንፋሎት ነው። በእግዚአብሔር ፊት አንድ ሺህ ዓመት ለሦስት ወይም ለአራት ሰዓት እንደሚቆየው “እንደ ሌሊት ትጋት” ነው (መዝ 90: 4፣ 14)። ከመለኮታዊ ጊዜ ጋር ሲወዳደር የሰው ልጅ የሕይወት ዘመን ይበርራል (መዝ 90፡10)። በሰዎች መካከል በጣም ጠንካራ የሆኑት ከዕፅዋት መካከል በጣም ደካማ ከሆኑት ጋር ይመሳሰላሉ (መዝ 90: 5፣ 6፤ መዝ 103: 15፣ 16)። ሆኖም፣ ያቺ አጭር ሕይወት እንኳን በድካምና በሐዘን የተሞላች ናት (መዝ 90፡ 10)። በእግዚአብሔር የማያምኑ ሰዎች እንኳን ስለ ህይወት አጭርነት ያዝናሉ ይተክዛሉ፤ በተለይም ከዘላለማዊነት በተቃራኒ እነርሱ ከሚያውቁት ውጭ ለሚሆነው ይፈራሉ።

መዝሙር 90 እግዚአብሔር እንደ ፈጣሪነቱ ለሰዎች ባለው እንክብካቤ አውድ ውስጥ የሰውን ችግር ገልጾአል። እግዚአብሔር ለትውልድ ሁሉ የሕዝቡ ማደሪያ ነው (መዝ 90፡1፣ 2)። (ma‘on )ማኦን የሚለው የዕብራይስጥ ቃል ጌታን የሕዝቡ መጠጊያ ወይም መሸሸጊያ አድርጎ ያሳያል (መዝ 91፡9)።

እግዚአብሔር የጽድቅ ቁጣውን በመግታት ጸጋውን ያድሳል። መዝሙረኛው “የቁጣህን ኃይል ማን ያውቃል?” በማለት ተናግሯል ( መዝ 90:11)። ይህ የሚያመለክተው ማንም ሰው በኃጢአት ላይ የእግዚአብሔር ቁጣ የሚያስከትለውን ውጤት በሙላት ስለማያውቅ፤ ሰዎች ንስሐ ሊገቡና በጽድቅ ሕይወት በጥበብ ሊመላለሱ ተስፋ አላቸው።

ጥበብ በመጽሐፍ ቅዱስ የተገለጸው እንደ ተራ የማሰብ ችሎታ ብቻ ሳይሆን እግዚአብሔርን እንደ ማክበር ነው። የሚያስፈልገን ጥበብ “ዘመኖቻችንን እንዴት እንደምንቆጥር” ማወቅ ነው (መዝ 90፡12)። ቀኖቻችንን መቁጠር ከቻልን ቀኖቻችን የተገደቡ እና የተወሰኑ መሆናቸውን እናውቃለን ማለት ነው። በጥበብ መኖር ማለት ወደ እምነት እና ታዛዥነት የሚመራውን የህይወት ጊዜያትን በማወቅ መኖር ማለት ነው።

ይህ ጥበብ የሚገኘው በንስሐ (መዝ 90፡8፣ 12) በእግዚአብሔር የይቅርታ፣ የርኅራኄ እና የምሕረት ስጦታዎች ብቻ ነው (መዝ 90፡13፣ 14)።

የእኛ መሰረታዊ ችግራችን ሰው ሆነን ከመፈጠራችን ሳይሆን ከኃጢአትና በዓለማችን ላይ ኃጢአት ካመጣው ነገር የመነጨ ነው። የእርሱ አስከፊ ውጤቶች በሁሉም ቦታ እና በእያንዳንዱ ሰው ላይ ይታያል።

ለኢየሱስ ምስጋና ይግባውና እኛ ከሰብዓዊ ችግር የምንወጣበት መንገድ ተዘጋጅቶልናል (ዮሐ 1፡29፣ ዮሐ 3፡14–21)። ያለበለዚያ ምንም ተስፋ አይኖረንም ነበር።

`ሕይወታችን ምንም ያህል በፍጥነት ቢያልፍ በኢየሱስ ምን ተስፋ አለን? (ዮሐ 3:16ን ይመልከቱ።) ያለ እርሱ ምን ተስፋ ይኖረን ነበር?`