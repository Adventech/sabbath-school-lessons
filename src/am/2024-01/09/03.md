---
title:  የሚሰቃየው መሲህ
date:   26/02/2024
---

`መዝ 22ን እና መዝ 118:22ን ያንብቡ። መሲሁ ሊያድናቸው በመጣላቸው ሕዝብ የተስተናገደው እንዴት ነበር?`

ብዙ መዝሙሮች የተሰቃየው መሲህ እጅግ የተተወበትን አሰቃቂ ስሜቶች ይገልጻሉ (ለምሳሌ መዝ 42፣ መዝ 88፣ መዝ 102)። መዝሙር 22 ውስጥ ያሉት ብዙ ዝርዝሮች ከንጉሥ ዳዊት ጋር በታሪክ ሊገናኙ ስለማይችሉ፣ ነገር ግን ከክርስቶስ ሞት ሁኔታዎች ጋር ፍጹም በሆነ ሁኔታ ስለሚገጥሙ፣ በቀጥታ መሲሐዊ ትንቢት ናቸው። ኢየሱስ በመስቀል ላይ ሆኖ በመዝሙር 22፡1 ውስጥ ያሉ ቃላትን ተጠቅሞ ጸለየ (ማቴ 27፡46)።

ክርስቶስ የኣለምን ኃጢአት በሙሉ በመሸከሙ የተፈጠረው ከአባቱ የመለየት ሥቃይ ሊለካ የሚችለው በነበራቸው ቅርበት፣ ማለትም ወደር የለሽ በሆነው አንድነታቸው መጠን ብቻ ነው (ዮሐ 1፡1፣ 2፤ ዮሐ 10፡30)። ሆኖም እየተጋፈጠ ያለው ሊገለጽ የማይችል የስቃይ ጥልቀት እንኳን በአብ እና በወልድ መካከል ያለውን አንድነት ሊያፈርስ አልቻለም። ሙሉ በሙሉ በተተወበት ሁኔታ እየተጋፈጠ የነበረው ተስፋ የመቁረጥ ጥልቀት ትልቅ ቢሆንም ያለ አንዳች ቅድመ ሁኔታ ራሱን ለአባቱ አሳልፎ ሰጠ።

“ምትካችንና ዋስትናችን በሆነው በክርስቶስ ላይ የሁላችን በደል ተኖረ። ከሕግ ፍርድ ይቤዠን ዘንድ እንደ ተላላፊ ተቈጠረ። የአዳም ዘር ሁሉ በደል ልቡን ይጫነው ነበር። አምላክ በኃጢአት ላይ ያለው ቁጣ፣ በዓመፅ ምክንያት የተከሰተው የአምላክ ቅሬታ አስፈሪ መገለጫ የልጁን ነፍስ በድንጋጤ ሞላው።”— Ellen G. White, The Desire of Ages, p 753።

የጠንካራ ኮርማዎች፣ የሚያገሱ አንበሶች እና ውሾች የሚያስፈራሩ ምስሎች፣ ምንም ጉዳት ከማያስከትልና ረዳተ ቢስ ከሆነው ትል ጋር የተወዳደረው ክርስቶስ በመጨረሻዎቹ ሰዓታት ከተጋፈጠው ሁኔታ አንጻር፣ የሰዎችን ጭካኔ እና ጥላቻ አጉልተው ያሳያሉ። በሚያስደንቅ ትክክለኛነት፣ መዝሙር 22 አብን በመጥራቱ ኢየሱስን በራሱ ቃል ያፌዙበት ሕዝብ የሰጡትን መርዘኛ አስተያየቶች (መዝ 22:1፣ 8፤ ማቴ 27:43) እና ወታደሮች የኢየሱስን ልብስ ሲከፋፈሉ የነበሩበትን ያሳያል (መዝ 18፣ ማቴ.27፡35)።

ህዝቡ ያኔ ሊያደቅቁት የፈለጉት “ትል” የቤተ መቅደሱ ዋና “የማዕዘን ድንጋይ” እንደሚሆን እና መሰረቱን እንደሚያረጋግጥ አልተረዱም ነበር (መዝ 118፡22)።

ነገር ግን፣ ያ የተጠላው (ተቀባይነት ያጣው) መሲህ ከሙታን ከተነሳ በኋላ ለእግዚአብሔር ህዝብ የድነት ምንጭ ሆነ (ማቴ 21፡42፣ ሐዋ 4፡10–12)። ክርስቶስ በሰው ልጆች ስቃይ ደረሰበት፣ ነገር ግን እግዚአብሔር ልጁን የመንፈሳዊው ቤተ መቅደስ ሕያው “የማዕዘን ራስ” በማድረግ አከበረው (ኤፌ 2፡20-22፣ 1 ጴጥ 2፡4-8)። የእግዚአብሔርን የማዳን መንገድ ለሚክዱ፣ ይህ ድንጋይ የፍርድ ወኪል ይሆናል (ኢሳ 8፡14፣ ማቴ 21፡44)።

`ኢየሱስ እርስዎ ለሰሩት እያንዳንዱ ኃጢአት በመስቀል ላይ ቅጣቱን በራሱ ከፈለ። እርሱ በእናንተ ፈንታ መከራን መቀበሉ አሁን በምትኖሩበት ሕይወት ላይ ምን ተጽዕኖ ያሳድራል፣ ማለትም፣ ኃጢአት ለምን አስጸያፊ ሆኖ ይታያችኋል?`