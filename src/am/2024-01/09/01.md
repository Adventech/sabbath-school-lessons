---
title:  በጌታ ስም የሚመጣ የተባረከ ነው
date:   24/02/2024
---

### ለዚህ ሳምንት ጥናት፡
መዝ 23፤ ዮሐ 10:11–15፤ መዝ 22፤ መዝ 89:27–32፤ ቆላ 1:16፤ መዝሙር 2፤ ዕብ 7፡20–28ን ያንብቡ።

> <p>የመታሰቢያ ጥቅስ</p>
> ግንበኞች የናቁት ድንጋይ እርሱ የማዕዘን ራስ ሆነ። ይህች ከእግዚአብሔር ዘንድ ሆነች፤ ለዓይኖቻችንም ድንቅ ናት (መዝ 118: 22፣ 23) ።

መዝሙረ ዳዊት ስለ ክርስቶስ ማንነት እና አገልግሎት ይመሰክራል። በደኅንነት ዕቅድ ውስጥ ያለው የሥራው ገጽታ ከሞላ ጎደል በመዝሙራት ውስጥ ይታያል። የክርስቶስ ሕይወት እና ሥራ በእነርሱ ውስጥ ብዙውን ጊዜ በተለያዩ መንገዶች፣ በሚያስደንቅ ትክክለኛነት ተመስለው ተተንብየዋል።

በመዝሙረ ዳዊት ውስጥ የተገለጡ ርዕሶች የክርስቶስን አምላክነት፣ ልጅነቱን፣ ታዛዥነቱን፣ ለእግዚአብሔር ቤተ መቅደስ ያለውን ቅንዓት፣ የመልካም እረኛ ማንነቱን፣ መከዳቱን፣ መከራውን፣ አጥንቱ አለመሰበሩን፣ ሞቱን፣ ትንሣኤውን፣ ዕርገቱን፣ ክህነቱን፣ እና ንጉስ መሆኑን ያካትታሉ። በሥጋ ከመምጣቱ ከብዙ መቶ ዓመታት በፊት የተተነበየው ሁሉም ነገር በዚህ መጽሐፍ ውስጥ አለ።

ለምሳሌ፣ ኢየሱስ ስለ አገልግሎቱ በኤማሁስ መንገድ ላይ ለደቀ መዛሙርቱ መናገሩ ምንም አያስደንቅም (ሉቃስ 24፡44)። ስለ ማንነቱ በመዝሙራት ውስጥ ማስረጃ እንዲያገኙ ፈልጎ ነበር። በክርስቶስ ምሳሌያዊ ፍጻሜ ካላቸው መዝሙራት መካከል መዝ 24፣ 45፣ 72 እና 101 (በጣም መልካም ንጉሥና ዳኛ)፣ 88 እና 102 (የሚሰቃይ የእግዚአብሔር አገልጋይ ጸሎቶች) ይገኙበታል።

በሁሉም መዝሙራት ውስጥ፣ በመዝሙረኛው ልቅሶ፣ ምስጋና፣ ውዳሴ፣ ለፍትህ እና ለድነት መጮኽ፣ ለአለም መዳን የክርስቶስን ጸሎት ገደል ማሚቶ መስማት እንችላለን።

_ለየካቲት 23 ሰንበት ለመዘጋጀት የዚህን ሳምንት ትምህርት አጥኑ።_