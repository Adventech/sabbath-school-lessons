---
title:  ምስክርነቶችህ በጣም እርግጠኛ ናቸው
date:   18/01/2024
---

`መዝ 19:7፤ መዝ 93:5፤ መዝ 119:165፤ መዝሙረ ዳዊት 1:2፣ 6፤ መዝሙረ ዳዊት 18:30 እና መዝ 25:10ን ያንብቡ። ሁሉም ምን የጋራ ትስስር አላቸው?`

ጌታ በዓለም ላይ እንደ ሉዓላዊ ፈጣሪ፣ ንጉስ እና ዳኛ የበላይ መሆኑ ለምስክርነቶቹ አስተማማኝነት ሥነ-መለኮታዊ አንድምታ አለው። ምስክነቶቹ (በዕብራይስጥ ‘edut፣ “አዋጅ”፣ “ሕግ”) ጌታ የሕዝቡን ሃይማኖታዊ እና ማኅበራዊ ሕይወት የሚመራበት የሕግ እና የሥርዓት አካል እንደሆነ ያመለክታሉ (ዘጸ 32፡15)። የእግዚአብሔር ዙፋን የማይነቃነቅ እና ዘላለማዊ መሆኑን እንዲሁም ዓለምን እግዚአብሔር እንደፈጠረው እና የሚደግፈውም እርሱ እንደሆነ ስለሚያንጸባርቁ “በጣም እርግጠኛ” ናቸው (መዝ 93: 5)። “እርግጠኛ” ተብሎ የተተረጎመው የዕብራይስጥ ቃል (አሜን የሚለው የእንግሊዝኛ ቃል ከዚህ ቃል የተገኘ ነው) አስተማማኝነትን፣ ታማኝነትን እና ጽኑነትን ያመለክታል (2ኛ ሳሙ. 7፡16፣ 1ኛ ዜና 17፡23) ። የእግዚአብሔር ህግጋት የማይለወጡ እና የማይሻሩ ናቸው።

እግዚአብሔር ለቃሉ እና ለትእዛዛቱ ታኣማኒነት ማረጋገጫ ይሰጣል።

የእግዚአብሔር ታማኝነት ለማይለወጠው የህጉ ባህሪ ዋስትና የሚሰጥና ህዝቡ ሙሉ በሙሉ በእግዚአብሔር እንዲታመኑና እንዲታዘዙት የሚጠይቅ ነው።

በተመሳሳይ፣ በዓለም ላይ ያለው የፍትህ እጦት የምድርን መሠረት እንደማናወጥ ተደርጎ በግጥም መልክ ተገልጿል (መዝ 18፡7፣ ኢሳ 24፡18–21)። የእግዚአብሔር ሕግ ሰዎች የእግዚአብሔርን ፍርድ ሊቋቋም በሚችል የጽድቅ ሕይወት መንገድ ያስተምራቸዋል።

ስለዚህ ጻድቃን ጽኑነትን እና ደህንነትን በሚሰጠው በእግዚአብሔር ህግ ላይ ጸንተው ስለተመሰረቱ እና ልባቸው ጽኑ ስለሆነ አይናወጡም (በዕብራይስጥ ኩን ማለት ደግሞ በጌታ “ጽኑ፣” “የተደላደለ”) ማለት ነው (መዝ 112:1፣ 6፣ 7)። የእግዚአብሔርን ሕግ የሚጠብቁትን የሚያሰናክላቸው ምንም ነገር የለም (መዝ 119:165)። ይህም የእግዚአብሔርን ጥበቃ እና የሕይወት ምሪትን ያመለክታል (መዝ 1: 2፣ 3፣ 6)።

የእግዚአብሔር ቃል ለመዝሙረኛው እንደ የእግር መብራት ሆኖ ተገልጿል፣ ስለዚህም በጠላቶች ከተሰወረ ወጥመድ ይጠብቀዋል (መዝ 119፡105፣ 110)።

የእግዚአብሔርን ሕግ የሚወዱ (መዝ 119፡165) የሚያገኙት ታላቅ ሰላም፣ ከፈተናዎች ሙሉ በሙሉ ነጻ በመሆን የተገኘ እንዳልሆነ ግልጽ ነው (መዝ 119፡161)። ይልቁንም በእግዚአብሔር ፊት ከመኖር እና ከእርሱ ጋር ጤናማ ግንኙነት ከመመሥረት የተገኘ ነው።

`የእግዚአብሔርን ህግጋት፣ ደንቦችን እና ምስክርነቶችን መጠበቅ በህይወትዎ የረዳዎ ተግባራዊ መንገዶች የትኞቹ ናቸው? በሌላ በኩል፣ እነርሱን በመጣስዎ ምን ተጎዱ?`