---
title:  ስለ ቃል ኪዳኑ ሁል ጊዜ የሚያስብ
date:   17/01/2024
---

`የእግዚአብሔር ፍርድ ጭብጥ አንድ ጉልህ ጥያቄ ያስነሳል፡- የእግዚአብሔር ሕዝቦች በፍርድ ጊዜ ከአምላክ ጋር ሰላምና የመዳን ዋስትና እንዴት ሊያገኙ ይችላሉ? መዝ 94፡ 14፣ መዝ 105፡7-10፣ ዳን 7፡22 ያንብቡ።`

እግዚአብሔር ማደሪያውን በጽዮን ስላደረገ (መዝ76:1፤ 2) እና የዘላለም ቃል ኪዳኑን እንደ ውድ ርስት አድርጎ ከእነርሱ ጋር ስለጸና የእግዚአብሔር ሕዝብ ደኅንነታቸው የተረጋገጠ ነው። እግዚአብሔር የቃል ኪዳን ሕዝቡን እንዳይቀበል የሚያደርግ ተራ ቃል አልገባም፤ ደህንነታቸው በእርሱ የተጠበቀ እንዲሆን ተግቶ ይሰራል። ኃጢአታቸውን ይቅር ይላል (መዝ 103፡3)። ሕዝቡን ያስተምራል፣ ይባርካል፣ ያበረታታልም (መዝ 25፡ 8-11፣ መዝ 29፡11፣ መዝ 105፡24)። የእግዚአብሔር ፍርዶች የተሰጡት ሰዎችን ወደ ጽድቅ ለመመለስ እና እግዚአብሔር እንደሚያስብላቸው ለማሳየት ነው (መዝ 94፡8-15)።

መዝሙር 105 በአጠቃላይ በእስራኤል ታሪክ ውስጥ ጌታ ለቃል ኪዳኑ ያለውን ታማኝነት ያሳያል። በሆነው ነገር ሁሉ፣ በመልካሙም ሆነ በክፉው፣ እግዚአብሔር በዚያ ነበር። በእርሱ ዘንድ ባለው እቅድ ዮሴፍን ወደ ግብፅ በመምራት በእርሱ አማካይነት ሕዝቡንና በዚያ አካባቢ ያሉትን አሕዛብ ከከባድ ረሃብ አዳናቸው (መዝ 105፡16-24)።

እግዚአብሔር ተአምራትና ድንቅ እያደረገ ሕዝቡን ከግብፅ ባርነት እንዲያወጣ ሙሴን አስነሳ (መዝ 105፡25-38)።

ጌታ ለህዝቡ የተስፋይቱን ምድር ሰጣቸው(መዝ 105፡11፣44)፤ የማያቋርጥ ጥበቃም አደረገላቸው (መዝ 105፡12-15)። በቁጥርም አበዛቸው (መዝ 105፡24)፣ በላያቸው ከሰለጠኑባቸው አለቆች ነፃ አወጣቸው (መዝ 105፡37፣ 38)፣ የዕለት ተዕለት ፍላጎታቸውንም አሟላላቸው (መዝ 105፡39-41)። ጌታ ህዝቡን በሚመለከት ነገር ሁሉ ሉዓላዊ ቁጥጥር እንዳለው ጥርጥር የለውም—ህዝቡ ይህን እውነት እንዳይረሳ መዝሙረኞቹ ይፈልጉ ነበር።

እግዚአብሔር ቃል ኪዳኑን በሚያስታውስበት ጊዜ ሁሉ ወደ ተግባር ስለሚመራ ከማወቅ ወይም ከማስታወስ በላይ ነው (ዘፍ 8:1፣ 1 ሳሙ 1:19፣ መዝ 98:3፣ መዝ 105:42– 44)። በተመሳሳይ ሁኔታ ሕዝቡ የእግዚአብሔርን ተአምራት እና ፍርድ እንዲያስታውሱ ጥሪ ሲደረግላቸው ህዝቡ ለእግዚአብሔር ክብር መኖር አለባቸው ማለት ነው።

በዚህ ቃል ኪዳን ውስጥ፣ የእስራኤል ዋና ጥሪ የእግዚአብሔርን ህግጋት በመጠበቅ ለቃል ኪዳኑ ታማኝ መሆን ነው (መዝ 78፡5-7፣ መዝ 105፡45) ። ደግሞ የእግዚአብሔር ሕዝብ ለሌሎች አሕዛብ ስለ እግዚአብሔር እንዲመሰክሩ ተጠርተዋል፣ ለዚህ ምክንያቱ ሕዝቦች ሁሉ የእርሱ ሕዝብ የሆነውን እስራኤልን እንዲቀላቀሉ እግዚአብሔር ስለሚፈልግ ነው (መዝ 105፡1፣ 2)። በዚህ ሁኔታ ዓለም ሁሉን ቻይና መሐሪ በሆነው አምላክ ጥበቃ ቃል ኪዳን ውስጥ አስተማማኝ ዋስትና ያገኛል (መዝ 89፡28-34)።

`እነዚህ ለጥንቷ እስራኤል የተገቡት ተስፋዎች በእኛ ላይ ሊሠሩ የሚችሉት ለምን እንደሆነ ሊያሳይ የሚችል በኢየሱስ ውስጥ ምን አለን? (ገላ 3:26–29ን ይመልከቱ።)`