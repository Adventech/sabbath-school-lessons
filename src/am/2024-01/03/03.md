---
title:  ጌታ ይገዛል
date:   15/01/2024
---

እንደ ፈጣሪነቱ ከጌታ ጋር በቅርበት--በእርግጥም በማይነጣጠል መልኩ ተሳስሮ ያለው የእርሱ ሉዓላዊ ገዥነት ነው። “እግዚአብሔር ነገሠ” የሚለው መግለጫ በመዝሙር 93፡1፣ መዝ 96፡10፣ መዝ 97፡1 እና መዝ 99፡1 ላይ በጥብቅ ታውጇል፣ ነገር ግን የእርሱ ድምጽ በመላው መዝሙረ ዳዊት ውስጥ እያስተጋባ ይሰማል።

ጌታ ክብርን፣ ግርማን እና ብርታትን ለብሷል (መዝ 93፡1፣ መዝ 104፡1)። እርሱ በደመናና በጨለማ ተከቧል (መዝ 97፡2)፣ ነገር ግን ራሱን “እንደ ልብስ በብርሃን ይሸፍናል” (መዝ 104፡2)። እነዚህ ዘይቤዎች የንጉሱን ኃይል እና ግርማ ከፍ የሚያደርጉ ሲሆን በጥንቃቄ የተመረጡት ከሰው መረዳት በላይ የሆነውን የእግዚአብሔርን ልዩ ታላቅነት ለመግለጽ ነው።

`መዝሙር 97ን ያንብቡ። የጌታን አገዛዝ ልዩ የሚያደርገው ምንድን ነው? ( መዝ 97:2፣ 10) የግዛቱ ወሰን ምንድን ነው?( መዝ 97:1፣ 5፣ 9)`

የጌታ አገዛዝ በፍጥረት ሥራው (መዝ 96፡5)፣ በድነት ሥራው (መዝ 98፡2) እና በፍርድ ሥራው (መዝ 96፡10) ተገልጧል። ጌታ ንጉሥነቱን በዓለም ሁሉ ላይ ያጸናል (መዝ 47፡6-9)። የእግዚአብሔር መንግሥት በኃይልና በግርማ ወደር የሌለው ዘላለማዊ መንግሥት ነው (መዝ 45:6፤ መዝ 93:1፣ 2፤ መዝ 103:19)። የጌታ አገዛዝ በምህረት፣ በፍትህ እና በጽድቅ ላይ የተመሰረተ ስለሆነ ለተፈጠረው አለም ስርአትን እና መረጋጋትን ያመጣል (መዝ 98:3፤ መዝ 99:4)። የእግዚአብሔር መንግሥት ሰማያዊ እና ምድራዊ አምላኪዎችን በእግዚአብሔር ውዳሴ አንድ ያደርጋል (መዝ 103፡20-22፣ መዝ 148)።

ብዙ መዝሙራት የሰው ልጆች ሁሉ የእግዚአብሔርን ሉዓላዊ አገዛዝ እውቅና እንደሚሰጡ ያመለከታሉ (መዝ 96፡10፣ መዝ 97፡1፣ መዝ 99፡1፣ መዝ 145፡11–13)።

ነገር ግን ሰዎች ሁሉ፣ ወይም ምድራዊ ገዥዎችም ቢሆኑ፣ ቢያንስ ለጊዜው ለእግዚአብሔር ሉአላዊ መንግሥት እውቅና አይሰጡም። የጌታን መንግስት በሚክዱ፣ በሚሳለቁ እና ህዝቡን በሚጨቁኑ ክፉ ሰዎች የእግዚአብሔር ገዥነት ዘወትር ተቃውሞ ይደርስበታል (መዝ 14: 1፤ መዝ 74: 3-22)። ምንም እንኳን በአንዳንድ ክፉ ሰዎች ብልጽግና ግድድሮሽ ያጋጠመው እና በእግዚአብሔር ትዕግስት ምክንያት የተቸገረ ቢሆንም መዝሙረኛው በእግዚአብሔር ሉዓላዊ አገዛዝ ታምኖ በእግዚአብሔር የጽድቅ ፍርዶች መተማመኛ አግኝቶ ማደጉን ይቀጥላል። የእግዚአብሔር ሰዎች በክርስቶስ የመቤዠት አገልግሎት የእግዚአብሔር መንግሥት በመመስረቱ በእምነት ደስታ የሚሰማቸው ሲሆን በክርስቶስ ዳግም ምጽዓት የሚሆነውን የመንግሥቱን ፍጻሜ ይጠባበቃሉ (ማቴ 12፡26-28፣ 1ቆሮ 15፡20-28)።

`“እግዚአብሔርን የምትወዱ ክፉን ጥሉ!” (መዝ 97:10)። ለእግዚአብሔር ያለን ፍቅር ክፋትን እንድንጠላ የሚያደርገን ለምንድን ነው? እነዚህ ሁለት ጽንሰ-ሐሳቦች እንዴት ይዛመዳሉ?`