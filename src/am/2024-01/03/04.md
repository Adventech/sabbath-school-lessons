---
title:  እግዚአብሔር ፈራጅ ነው
date:   16/01/2024
---

`መዝ 75ን ያንብቡ። የክፉዎች ትምክህት ከንቱ የሆነው ለምንድን ነው?`

እንደ ሉዓላዊ ንጉሥ፣ ጌታ ሕግ ሰጪ (መዝ 99፡7) እና ፈራጅም ነው (መዝ 98፡ 9፣ መዝ 97፡2)። ክፉዎች እግዚአብሔር በዓለም ላይ ባቋቋመው ፍትሐዊ ሥርዓት ላይ ያለማቋረጥ ስጋት ይፈጥራሉ፤ እግዚአብሔር ግን በዓለም ላይ በመፍረድ የክፉውን አገዛዝ ወደ ፍጻሜው ያመጣዋል (መዝ 75፡8-10፣ መዝ 96፡13)።

በመዝሙር 75 ላይ ያሉ በርካታ ምስሎች ክፉዎች ለማያዳግም ጥፋት እንደሚዳረጉ ያሳያሉ። ቀይ ወይን ያለበት የጽዋ ምስል (መዝ 75፡8) የእግዚአብሔርን ቁጣ መጠን ያሳያል (ኤር 25፡15፣ ራእ 14፡10)። የኃጥኣን ቀንዶች መቆረጥ የኃይላቸውንና የግዛታቸውን ፍጻሜ የሚያሳይ ሲሆን የጻድቃን ቀንዶች ከፍ ከፍ ይላሉ (መዝ 75፡10)። እግዚአብሔር ለፍርዱ “ትክክለኛውን ጊዜ” (መዝ 75፡2) ወይም “የተወሰነውን ጊዜ” ይመርጣል። ይህ ፍርድ በዘመን ፍጻሜ ላይ በግልጽ የሚፈጸም ነው (መዝ 96፡13፣ 1ቆሮ 15፡23-26)።

ጌታ እንደ የፍርዱ አካል አድርጎ የሰዎችን ልብ ይመረምራል። መዝ 14:2ን ያንብቡ።

ዘፍጥረት 6:5፣8ን ያስታውሳል። ሁለቱም ጽሑፎች እንደሚያሳዩት የእግዚአብሔር ፍርድ በዓለም ላይ ከመፈጸሙ በፊት እግዚአብሔር የሰዎችን ሕይወት እንደሚመረምርና ማዳን የሚችለውን ማንንም ቢሆን እንደሚፈልግ ነው። እግዚአብሔር ለጻድቃን ሲሟገት እና የክፉዎችን እጣ ፈንታ ሲወስን ይህ ፍርድ አንዳንዴ “የፍርድ ምርመራ” ይባላል። ይህ የሚሆነው እንዴት ነው?

በመጀመሪያ፣ እግዚአብሔር ሕዝቡን ከክፉዎች እጅ በማዳን (መዝ 97፡10፣ መዝ 146፡9) ለትሑታን የድነት አክሊል ይደፋላቸዋል (መዝ 149፡4)። ሁለተኛ፡- ንስሐ የማይገቡ ክፉዎች ለዘላለም ይጠፋሉ (መዝ 97፡3)። አንዳንድ መዝሙሮች በመለኮታዊው ዳኛ ላይ የሰው መሳሪያ ጥቅም እንደሌለው በግጥም ይገልፃሉ (መዝ 76፡3-6)።

ጌታ ሰዎችን በበደላቸው ቢቀጣም ይቅር ባይ አምላክ ነው (መዝ 99፡8) ።

ኃጢአተኞች ብቻ ሳይሆኑ፣ የእግዚአብሔር ሕዝብም ለእግዚአብሔር መልስ ይሰጣሉ (መዝ 50፡4፣ መዝ 135፡14)።

መዝሙራቱ የእግዚአብሔር ፍርድ በእግዚአብሔር ሕዝብ እንደሚጀምርና ከዚያም ወደ ምድር ሁሉ እንደሚስፋፋ በሌሎች የመጽሐፍ ቅዱስ ጥቅሶች ውስጥ የተገለፀውን ተመሳሳይ ሃሳብ ያስተላልፋሉ (ዘዳ 32፡36፣ 1 ጴጥ 4፡17)። መዝሙረኛው ለፍርድ ወደ እግዚአብሔር ይጮኻል፣ ነገር ግን እንደ መከላከያ በእግዚአብሔር ጽድቅ ይመካል (መዝ 7፡8-11፤ መዝ 139፡23፣ 24)።

`መዝሙራት የእግዚአብሔርን ፍርድ በመጠባበቅ እንድንደሰት ጥሪ ያደርጉልናል (መዝ 67:4፣ መዝ 96:10-13፣ መዝ 98:4-9)። የአምላክ ፍርድ በክርስቶስ ደም ለተሸፈኑ ሰዎች የምሥራች የሆነው እንዴት ነው?`