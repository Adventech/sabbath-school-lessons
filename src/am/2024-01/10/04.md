---
title:  ታሪክንና ንስሐን ማስታወስ
date:   05/03/2024
---

`መዝሙር 106ን ያንብቡ። በዚህ መዝሙር ውስጥ ጎላ ብለው የተገለጹት የትኞቹ ታሪካዊ ክንውኖችና ትምህርቶቻቸው ናቸው?`

በተጨማሪም መዝሙር 106 በእስራኤል ታሪክ ውስጥ የተከናወኑ ዋና ዋና ክንውኖችን ማለትም ከምድረ ግብጽ መውጣትን፣ በምድረ በዳ ያደረጉትን ጉዞና በከነዓን የነበራቸውን ሕይወት ጨምሮ ያሳያል። ወደ ግዞት እንዲወሰዱ ላደረጋቸው የአባቶች አስከፊ ኃጢአት አጽንዖት ይሰጣል። ስለዚህ መዝሙሩ የተጻፈው ሕዝቡ በባቢሎን በነበረበት ጊዜ ወይም ወደ አገራቸው ከተመለሱ በኋላ ነው ማለት ይቻላል፤ መዝሙረኛው በመንፈስ ቅዱስ መሪነት እነዚህን ታሪካዊ ክንውኖችና ሕዝቡ ከእነሱ መማር የነበረባቸውን ትምህርቶች ለአምላክ ሕዝቦች ተርኳል።

እንደዚሁም ይህ መዝሙር፣ እንደ ሌሎቹ፣ እግዚአብሔር በጥንት ጊዜ ህዝቡን ያዳነበትን የጸጋውን ቃል ኪዳን ታማኝነት ያሳያል (መዝ 106፡45)። እግዚአብሔር እንደገና ለሕዝቡ ንስሐ ሞገስን እንደሚያሳይና ከአሕዛብም መካከል እንደገና እንደሚሰበስባቸው የገባውን ተስፋ ይገልጻል (መዝ 106፡47)። አሁን ነጻ ለመውጣት የህልም እንጀራ ዓይነት ምኞት አይደለም፣ ነገር ግን የእግዚአብሔር ማዳን ማረጋገጫ (መዝ 106፡1-3) እና እግዚአብሔር ከህዝቡ ጋር በገባው ቃል ኪዳን ታማኝነት ላይ የተመሰረተ የእምነት ጸሎት ነው። በመዝሙር 106 ላይ የተገለጸው የእስራኤል ታሪካዊ ውድቀቶችን ማስታወስ ሰዎች ኃጢአታቸውን የተናዘዙበት እና ከአባቶቻቸው ያልተሻሉ መሆናቸውን የተገነዘቡበት ዋነኛ አካል ነው። አሁን ያለው ትውልድ ከቅድመ አያቶቹ የበለጠ የከፋ መሆኑን ያምናል ምክንያቱን ያለፈው ትውልድ ኃጢአት የሚያስከትለውን መዘዝ እና እግዚአብሔር እነሱን ለማዳን እንዴት ያለ ታላቅ ትዕግሥትን እና ጸጋውን እንዳሳያቸው ያውቃልና። ይህ ለእነርሱ እውነት ከሆነ በኢየሱስና በመስቀል ላይ የተገለጸው የእግዚአብሔር ባሕርይና የማዳን ጸጋ ለእኛ ዛሬ ምን ያህል እንደሚበልጥ አስብ።

የመዝሙር 106 መልካሙ ዜና የእግዚአብሔር ትእግስት ከሰዎች ኃጢያት ሁል ጊዜ ይበልጣል (መዝ 106፡8-10፣ 30፣ 43-46)። የእግዚአብሔር ቁጣ እንዲመለስ ሙሴ እና ፊንሐስ የተጫወቱት ቁልፍ ሚና ክርስቶስ አማኞችን ወክሎ የሚያሳየውን ምልጃ አስፈላጊነት ያመለክታል። ያለፈውን ታሪክ ወደ ራሳችን ታሪክ ሊለውጠው የሚችለው የእግዚአብሔርን ጸጋ በግል የመለማመድ ተሞክሮ ብቻ ነው።

`መዝሙር 106:13 እንዲህ ይላል:- “ፈጥነውም ሥራውን ረሱ፥ በምክሩም አልታገሡም”። ለምንድነው እኛ በራሳችን ህይወት ውስጥ እንዲሁ ማድረግ ቀላል የሚሆነው?`