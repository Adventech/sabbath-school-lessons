---
title:  በታሪክ ውስጥ የጌታ የበላይነት
date:   07/03/2024
---

`መዝሙር 135ን ያንብቡ። በመዝሙሩ ውስጥ ጎላ ብለው የተገለጹት የትኞቹ ታሪካዊ ክንውኖች ናቸው? መዝሙረኛው ከእነርሱ ምን ትምህርት አግኝቷል?`

መዝሙረ ዳዊት 135 በፍጥረት (መዝ 135:6፣ 7)፤ በእስራኤል የድነት ታሪክ ከግብጽ በወጡበት ጊዜ (መዝ 135:8፣ 9)፤ የተስፋይቱን ምድር በወረሱ ጊዜ(መዝ 135፡ 10–12)እና በድል አድራጊዎች ውስጥ ስለ ገለጠው ቸርነቱ እና ታማኝነቱ እግዚአብሔርን እንዲያመሰግኑ ሕዝቡን ይጠራል።

ጌታ የእስራኤልን ሕዝብ እንደ ልዩ ሀብቱ በመምረጥ ጸጋውን ገለጠ (መዝ 135፡ 4)። “የተለየ ርስት” የሚለው አገላለጽ በጌታ እና በሕዝቡ መካከል ያለውን ልዩ የቃል ኪዳን ግንኙነት ይገልጻል (ዘዳ 7፡6–11፤ 1 ጴጥ 2፡9፣ 10)። የእስራኤል መመረጥ በጌታ ሉዓላዊ ፈቃድ ላይ የተመሰረተ ነበር፣ ስለዚህ፣ እስራኤል ከሌሎች ህዝቦች በተለየ ሁኔታ የበላይ እንደሆነ እንዲሰማው የሚያደርግ ምንም ምክንያት የለም። መዝሙር 135:6፣ 7 የጌታ ሉዓላዊ ዓላማዎች በእስራኤል ሳይሆን በፍጥረት እንደጀመሩ ያሳያል። ስለዚህ፣ እስራኤላውያን በአምላክ የማዳን ዓላማዎች ውስጥ ለመላው ዓለም የተሰጣቸውን ኃላፊነት በትሕትና መወጣት አለባቸው።

እግዚአብሔር ለሕዝቡ ያደረገውን ታላቅ ሥራ መተረክ (መዝ 135፡8-13) እግዚአብሔር በሕዝቡ ላይ “እንደሚፈርድ” እና እንደሚራራላቸው በሚሰጠው የተስፋ ቃል ይደመደማል (መዝ 135፡14)። እዚህ ላይ ፍርዱ የሚያሳየው የተጨቆኑትን እና የተቸገሩትን እግዚአብሔር እንደሚያጸድቅ ነው (መዝ 9:4፤ መዝ 7:8፤ መዝ 54:1፤ ዳን 7:22)።

የተስፋው ቃል ጌታ የህዝቡን ጉዳይ እንደሚሸከምና እንደሚጠብቃቸው ነው የሚያሳየው (ዘዳ 32፡36)። ስለዚህ፣ የመዝሙር 135 አላማ የእግዚአብሔር ህዝብ በጌታ እንዲታመኑ እና ከእርሱ ጋር በገቡት ቃል ኪዳን ታማኝ ሆነው እንዲቀጥሉ ማነሳሳት ነው።

የጌታ ለህዝቡ ያለው ታማኝነት የጣዖታትን ከንቱነት እና በዓለም ላይ ያለውን የተለየ የጌታን ልዕልና እንዲያረጋግጥ መዝሙረኛውን ይመራዋል (መዝ 135፡15-18)። በጣዖት መታመን አምላኪዎቻቸውን እንደ ጣዖቶቻቸው ሁሉ ተስፋ ቢስ እና አቅመ ቢስ እንዲሆኑ ያደርጋቸዋል (መዝ. 135፡18)። መዝሙሩ እግዚአብሔር እንደ ፈጣሪ እና እንደ ሕዝቡ አዳኝ ሊመሰገን እንደሚገባ ያሳያል። ይህ በአራተኛው ትእዛዝ በሁለቱ ማሟያ እትሞች በአስደናቂ ሁኔታ ተገልጿል (ዘጸ 20፡8-11፣ ዘዳ 5፡12-15)። የእግዚአብሔር በፍጥረት እና በታሪክ ውስጥ ያለው ሃይል በአለም ውስጥ ወደር የለሽ ስለሆነ የእግዚአብሔር ህዝብ ሁል ጊዜ በእርሱ መታመን እና እርሱን ብቻ ማምለክ አለበት። እንደ ፈጣሪያችን እና ቤዛችን እርሱ ብቻ ሊመለክ የሚገባው ሲሆን ማንንም ሆነ ምንንም ማምለክ ጣኦት አምልኮ ነው።

`በሕይወታችን ውስጥ ጣዖታት እንደሌለን እንዴት ማረጋገጥ እንችላለን? እኛ ከምንገነዘበው በላይ ጣዖት ማምለክ ቀላል ሊሆን የሚችለው ለምንድን ነው?`