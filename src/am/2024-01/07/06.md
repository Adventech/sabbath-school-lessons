---
title:  ውለታውን ሁሉ አትርሺ
date:   15/02/2024
---

`መዝ 103ን ያንብቡ። እዚህ የእግዚአብሔር ምሕረት እንዴት ነው የተገለጸው?`

መዝሙር 103 የጌታን ልዩ ልዩ በረከቶች ይዘረዝራል። በረከቶቹ እያደገ ላለ ሕይወት (መዝ 103፡3-6) ያሉ “ጥቅሞቹን ሁሉ” (መዝ 103፡2) ያካትታሉ ። እነዚህ በረከቶች በእግዚአብሔር የደግነት ባህሪ እና ከእስራኤል ጋር በገባው ቃል ኪዳን ታማኝነት ላይ የተመሰረቱ ናቸው (መዝ 103፡7-18)። ጌታ የሰውን የባህሪ ድክመቶች እና ጊዜያዊነት “ያስብ” እና ለህዝቡ ይራራል (መዝ 103፡13–17 ይመልከቱ)።

ማስታወስ ከተራ የእውቀት (ኮግኒቲቭ) እንቅስቃሴ በላይ ነው። በተግባር የተገለጸ ቁርጠኝነትን ያካትታል፡- እግዚአብሔር ሕዝቡን ያድናል እና ይደግፋልም (መዝ 103፡3-13)።

በመዝሙር 103፡11-16 ላይ ያሉት ኃይለኛ ምስሎች የእግዚአብሔርን የማይለካውን ጸጋ ታላቅነት ያሳያሉ፣ ይህም ከማይገደበው የሰማይ ስፋት ጋር ብቻ ሊወዳደር ይችላል (ኢሳ 55፡9)።

`ታዲያ ሰዎች ለአምላክ የፍቅር ደግነት ምላሽ መስጠት ያለባቸው እንዴት ነው?`

በመጀመሪያ፣ እግዚአብሔርን በመባረክ (መዝ 103፡1፣ 2)። በረከት በአጠቃላይ ቁሳዊ እና መንፈሳዊ ጥቅማ ጥቅሞችን ለአንድ ሰው የመስጠት ተግባር እንደሆነ ያስረዳል (ዘፍ 49:25፣ መዝ 5:12) ። እግዚአብሔር የበረከት ሁሉ ምንጭ ሆኖ ሳለ የሰው ልጅ እንዴት እግዚአብሔርን ይባርካል? የበታች ሰው የበላይ የሆነን እርሱን ምስጋና ወይም ውዳሴ በመስጠት መባረክ ወይም ማመስገን ይችላል (1ኛ ነገ 8፡66፣ ኢዮብ 29፡13)።

እግዚአብሔር ለሰዎች መልካምን በመስጠት ይባርካል፣ ሰዎችም በእርሱ ያለውን መልካም ነገር በማመስገን ይባርካሉ። ማለትም ስለ ቸርነቱ እርሱን በማክበር ነው።

ሁለተኛ፣ ልክ ጌታ ደካማ የሆነውን የሰውን ሁኔታ እና ከህዝቡ ጋር የገባውን ቃል ኪዳን እንደሚያስታውስ (መዝ 103፡3–13) የአምላክን ውለታዎች ሁሉ እና ቃል ኪዳኑን በማስታወስ (መዝ 103፡2፣ 18–22)። ማስታወስ በእግዚአብሔር እና በህዝቡ መካከል ላለው ግንኙነት ወሳኝ ገጽታ ነው። እግዚአብሔር ለሰዎች የገባውን ቃል እንደሚያስታውስ ሁሉ፣ ሰዎችም የእግዚአብሔርን ታማኝነት በማስታወስ በፍቅር እና በመታዘዝ ለእግዚአብሔር ምላሽ የመስጠት ግዴታ አለባቸው።

ይህንን ሃሳብ በአእምሯችን እንደያዝን፣ እነዚህ ታዋቂ የኤለን ጂ ዋይት ቃላት ለዚህ በጣም ገጣሚ ሆነው እናገኛቸዋለን፡- “በየቀኑ የክርስቶስን ህይወት በማሰላሰል የተወሰነ ሰዓት ብናሳልፍ መልካም ነበር። እያንዳንዱን ነጥብ በተለይም የህይወቱን መዝጊያ ክፍል በምናባችን እናሰላስለው። ስለዚህ ለእኛ በተከፈለው ታላቅ መስዋዕትነት ላይ ስንነጋገር፣ በእርሱ ላይ ያለን እምነት ይበልጥ ጽኑ ይሆናል፣ ፍቅራችን ሕያው ይሆናል፣ በመንፈሱ በጥልቅ እንሞላለን። በመጨረሻ ለመዳን የምንፈልግ ከሆነ በመስቀሉ ሥር የንስሐን እና የትህትናን ትምህርት መማር አለብን።”— The Desire of Ages, p 83