---
title:  የተተወ
date:   17/08/2025
---

### መዋሃድ

እስራኤላውያን ከግብፅ ሀገር እንደወጡ ችግር ያገኟቸው ጀመረ፤ ሆኖም ግን ችግራቸው ለእግዚአብሔር የማይታወቅ አልነበረም። ይልቁንም እግዚአብሔር ለግብፃውያን ተጨማሪ ምሳሌዎችን ለመስጠት ያቀደ ይመስላል። እግዚአብሔር እስራኤላውያንን በተራሮችና በቀይ ባሕር መካከል እንዲሰፍሩ መራቸው። ግብፃውያን እስራኤላውያን ስህተት እንደሠሩ፣ እንደገና ለመያዝና እንደባሪያ ለመመለስ ቀላል እንደሚሆንባቸው አሰቡ (ዘፀ. 14:2፣ 3)። እግዚአብሔር አስቀድሞ እንደተመለከተው፣ ፈርዖን እንደገና ሐሳቡን ቀይሮ እስራኤላውያንን ማሳደድ ጀመረ።
እስራኤላውያን የሆነውን ሲገነዘቡ በመቅሰፍቶቹ የታየውን ኃይል ወዲያውኑ ረሱ፣ እና ሙሴን ማማረር ጀመሩ። ቅሬታ እጅግ በጣም ከመብዛቱ የተነሳ እግዚአብሔር እነርሱን በማዳኑ ጥሩ ውሳኔ አድርጎ ይሁን? ብለን እንድናስብ ያደርገናል። ሕዝቡ ችግራችን ሙሴ ነው ብለው ወቀሱ፣ እና ወደግብፅ (ወደ ባርነት) መመለስ ፈለጉ (ቁ. 12)። እስራኤላውያን ሙሉለሙሉ ተስፋ እስከመቁረጥ ደርሰው ነበር፣ እና የእግዚአብሔርን ስም እንኳን አልጠቀሱም።
ችግሮች ቢኖርም እንኳን አሁንም በእግዚአብሔር በቁጥጥር ስር ነበሩ። እግዚአብሔር ዕብራውያን ምን ያህል ደካማ እንደነበሩ ያውቅ ነበር። ተስፋ የቆረጠ እምነታቸው ለማደስና የእርሱን የማዳን ኃይል ለማሳየት እግዚአብሔር ተአምራትን ማድረጉን ለመቀጠል አቅዶ ነበር። በግብፅና በእስራኤል ሰራዊት መካከል በመሆን፣ ሌሊቱን ሙሉ ደመናው በአንድ በኩል ጨለማን ሲያመጣ፣ በሌላው በኩል ብርሃን አመጣ፤ ስለዚህ ሌሊቱን በሙሉ አንዱ ወደሌላው ሊጠጋ አልቻለም። በዚህ ጊዜ፣ ፍርሃታቸው ተረጋጋ፣ እምነታቸውም ተበረታታ (ቁ. 20)።
በማግስቱ፣ ከታች ያለውን ምድር እያደረቀ የማምለጫ መንገድ እንዲሆንላቸው የቀይ ባሕርን ውሃ ከፈለ። ፈርዖንና ሠራዊቱ እስራኤላውያንን ተከትለው ወደቀይ ባሕር በጽኑ አሳደዷቸው፣ ነገር ግን ውሃው ተመልሶ በላያቸው ሲመጣ ሁሉም ሰጠሙ። እስራኤላውያን ተደስተው ነበር። ማኅበሩ ሙሴንና ማርያምን ተቀላቅሎ እግዚአብሔር ስላዳናቸው የምስጋና መዝሙሮችን ዘመሩ። ሆኖም ግን፣ በቅጽበት በረሃም እንደሆነ አወቁ። በእንደዚህ አይነት በረሃ ውስጥ ጥቂት ውሃ ነው ያለው፣ ለሦስት ቀንም ምንም አላገኙም። በመጨረሻም ያገኙት ውሃ ለመጠጥ የማይሆን ነበር። እንደገናም እግዚአብሔር የማራን ውሃ በመፈወስ ተአምር አደረገ፣ እነርሱም የሚጠጡት ውሃ አገኙ።
እስከአሁን አንድ አይነት በሆነ የመረዳትና የማስተዋል ደረጃ ላይ ነበሩ፡ ሕዝቡ ስለ እግዚአብሔር ዕቅድ ያማር ያል፣ እግዚአብሔር ችግሩን ለመፍታት ተአምር ያደርጋል፣ ሌላ ችግር ደግሞ ያጋጥማቸዋል፣ እናም ዑደቱ ራሱን ይደግማል። ሆኖም ግን እግዚአብሔር ከእያንዳንዱ ከግብፅ የመውጣት ዕቅድ በስተጀርባ ነበር። በበረሃ ቀን ጥላ ወይም በሌሊት ሙቀት እንደሌለው ያውቃል፣ በበረሃው ስጥ ለእስራኤል ህዝብ ቀርቶ ለጥቂት ሰዎች እንኳን ውሃ እንደሌለው ያውቃል፤ በምድረ በዳ የሚበላ ምግብ እንደሌለው ያውቃል፣ ሆኖም ግን እስራኤላውያንን በቀጥታ ወደ በረሃ መራቸው።
 
### ማስታወሻ:
 

`ዘፀአት 14-16 ያለውን ክፍል ያሰላስሉ እንዲሁም በታሪኩ ውስጥ ክርስቶስ ኢየሱስን ለመመልከት ይሞክሩ
`
`እግዚአብሔር ወደ ችግርና የተግዳሮት ምድረ በዳ የመራችሁ መቼ ነው? እንዴትስ ረዳችሁ?
`
`እግዚአብሔር ወደ በረሃ መርቷቸው በፍጥነት ውሃ ባጡ ጊዜ ሕዝቡ ቢያጉረመርም ፍትሐዊ ይመስላችኋል? የግብፅን ጦር ተከትሏቸው በጣም ሲቃረብያገኙ ቢያጉረመርምስ ፍትሐዊ ነው?
`