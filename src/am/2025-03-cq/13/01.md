---
title:  እግዚአብሔርን ማየት እፈልጋለሁ
date:   20/09/2025
---


### መግቢያ

የዚህን ሳምንት ትምህርት ጥቅስ ያንብቡ፡ ዘፀአት 33:12-34:35

**እግዚአብሔርን ማየት እፈልጋለሁ**


መለኮትን የማየት ፍላጎት አለም አቀፍ የሰው ልጅ ምኞት ነው ማለት ይቻላል። ከተፈጥሮ በላይ የሆነው ነገር በውስንና ሟች አካሎቻችን መድረስ ባይቻልም እንኳን፣ የሰው ልጅ ከዚያ ወዲያ ያለውን ለማየት ከፍተኛ ጉጉት አለው። በፈጣሪ እምብዛም የማያምነው ዘመናዊው ዓለም እንኳን ከፍ ያለ ነገር ይፈልጋል። የሥነ ፈለክ ተመራማሪዎች በምድር ላይ እንደምናውቀው ሕይወት ያላቸው ፍጡራን ያሉባቸው ዓለሞችን ፈልገው ሕዋን ያስሳሉ። ከህዋ አንድ ነገር ለማግኘትም ይዳክራሉ።
ነገር ግን፣ እኛ ክርስቲያኖች አንድ ቀን እግዚአብሔርን ፊት ለፊት እንደምናየው የታመነ ተስፋ አለን። በዘፀአት መጽሐፍ  የመጨረሻው ጥናታችን፣ እግዚአብሔርን በትንሽ ብልጭታ ለማየት ተስፋ ማድረግ ምን ማለት እንደሆነ እንመረምራለን። እርሱ ምን ይመስላል? እሱን ማየት ስንችላለን?
በዚህ ትምህርት ውስጥ፣ ሙሴ እግዚአብሔርን አጥብቆ እንደያዘ እናገኛለን። እግዚአብሔር ሰዎቹን ከሲና እንዲያወጣ ነግሮት ነበር፣ ነገር ግን ሙሴ ከእግዚአብሔር ተለይቶ መሄድ አልፈለገም። በመጨረሻም፣ እግዚአብሔር መገኘቱ ከእርሱ ጋር እንደሚሄድ ለሙሴ ቃል ገባለት (ዘፀ. 33:17)። ሙሴ ከእግዚአብሔር ጋር ስላለው ልዩ ግንኙነት እና እግዚአብሔር ስለሰጠው ልዩ እውቅና በጣም ተገርሞ መሆን አለበት። ሙሴም ያለውን ታላቅ ናፍቆት በቃላት ገለጸ፦ “እባክህን፣ ክብርህን አሳየኝ!” (ዘፀ. 33:18)
ሙሴ ከእግዚአብሔር ጋር ለብዙ ወራት (ምናልባትም ለአንድ ዓመት ያህል) ሲነጋገር ነበር። ይህም የሚስቱ አባት የአማቹን በጎችን ሲጠብቅ ከነበረበት (ዘፀ. 3:1-4) የመጀመሪያ የተራራ ላይ ውይይት ጊዜ ይጀምራል። የእግዚአብሔር ቃል አቀባይ በመሆን፣ በፈርዖን ፊት በእግዚአብሔር ሀይል ተአምራትን በግብፅ አድርጓል። እስራኤላውያን በቅዱስ ተራራ ከእግዚአብሔር ጋር እንዲገናኙ በምድረ በዳ መርቷል። በመጨረሻዎቹ አርባ ቀናት፣ በድንጋይ ጽላቶች ላይ የተፃፈውን የእግዚአብሔርን ሕግ ተቀብሏል።
ነገር ግን፣ እስራኤላውያን ወደ ጣዖት አምልኮ ፈቀቅ ባሉ ጊዜ፣ ወደ እግዚአብሔር ማልዷል። ከሁሉም በኋላ፣ አንድ የመጨረሻ ጥያቄ ነበረው፡ “ክብርህን አሳየኝ!”

### ማስታወሻ:
`ከመረጣችሁት የመጽሐፍ ቅዱስ ጥቅስ ዘፀአት ምዕራፍ 33:12-18 ማስታወሻ ላይ ጻፉ። በመቀጠልም ክፍሉን በራስዎ አባባል እንደገና ይጻፉ ወይም ከምዕራፍ 11-13 ያለውን ክፍል የተረዳችሁትን ዋና ሐሳብ ጋር ጻፉ።`