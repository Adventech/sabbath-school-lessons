---
title:  የእግዚአብሔር አምሳል
date:   22/09/2025
---

### መተርጎም

ሙሴ የእግዚአብሔርን (የፈጣሪውን) ክብር በግልጽ ለማየት ፈልጎ ነበር። ሆኖም እግዚአብሔር ሙሴ ይበልጥ አስፈላጊ የሆነ ነገር እንዲያይ ፈለገ፦ "መልካምነቴ ሁሉ በፊትህ እንዲያልፍ አደርጋለሁ፤ በፊትህም ስሜን እግዚአብሔርን (ያህዌ) ዐውጃለሁ፤ ለምምረውም ሕረት አደርጋለሁ፤ ለምራራለትም ርኅራኄ አደርጋለሁ፤" (ዘፀ. 33:19)። ሙሴና እብራውያን ይበልጥ የሚያስፈልጋቸው የእግዚአብሔርን ባሕርይ መረዳት ነበር። እግዚአብሔር ደካማነታችንን እና በኃጢአት ለመውደቅ ቅርብ መሆናችንን ቢረዳም፤ ፍቅሩ ግን ዘላለማዊ ነው። እርሱ የጸጋና የምሕረት አምላክ መሆኑን እንድናውቅ ይፈልጋል። እስራኤላውያን በወርቃማው ጥጃ ታላቅ ኃጢአት በሠሩበት ወቅት፣ የእግዚአብሔርን ምሕረት በተለየ ሁኔታ ያስፈልጋቸው ነበር።

የእግዚአብሔር ፍላጎት ሁልጊዜም ቢሆን የእርሱን መልክ በሕዝቡ ውስጥ መመለስ ነው፣ ይህም ከሁሉም በላይ ከባሕርይ ጋር የተያያዘ ነው። ስለዚህ፣ ሙሴ እግዚአብሔርን ለማየት እንደገና ተራራውን በወጣ ጊዜ፣ እግዚአብሔር ሙሴን በዋሻ ውስጥ ደብቆት እርሱም በሙሴ ፊት እንዲህ እያለ እያወጀ ዐለፈ፤ "እግዚአብሔር (ያህዌ) ርኅሩኅ ቸር አምላክ፣ እግዚአብሔር (ያህዌ) ለቍጣ የዘገየ፣ ፍቅሩና ታማኝነቱ የበዛ፣ ፍቅርን ለሺዎች የሚጠብቅ፣ ክፋትን፣ ዐመፅንና ኀጢአትን ይቅር የሚል፣ በደለኛውን ግን ሳይቀጣ ዝም ብሎ አይተውም፤ በአባቶች ኀጢአት ልጆችን የልጅ ልጆቻቸውን እስከሦስት ና አራት ትውልድ ይቀጣል።" (34:6-7)።
በእግዚአብሔር ታላቅነት ተሸንፎ፣ "ሙሴም ወዲያውኑ ወደ መሬት ዝቅ ብሎ ሰገደ፤" (ቁ. 8)። ከዚያም፣ ሙሴ ይቅርታውንና ቀጣይ መገኘቱን ይበልጥ በመለመኑ እግዚአብሔር እንዲህ ሲል መልስን ሰጠ፦ "ከዚህ ቀደም በዓለም ሁሉ ለየትኛውም ሕዝብ ከቶ ያልተደረገ።" (ቁ. 10) ታላቅ ድንቅን ለመግለጥ ቃል ኪዳን ገባ፣ ይህም ሁሉም ሕዝቦች እርሱ አምላክ መሆኑን እንዲያውቁ ነበር።

በዘፀአት መጽሐፍ ላይ ስናስተውል፣ እኛን የሚፈታተኑ ብዙ ታሪኮችን እናስታውሳለን። እግዚአብሔር በግብፅ አማልክት ላይ ኃይሉን በተአምራት አወጀና አሳየ። ቀይ ባህር ተከፍሎ ሙሉ ሕዝብ እንዲያመልጥ አድርጓል። ምግብና ውሃ በምድረ በዳ ቀን ከቀን በመስጠት ተአምራት አሳየ።
በዚህ መጽሐፍ የተገለጹት ክስተቶች በጣም አስገራሚ ከመሆናቸው የተነሳ አንዳንድ አይሁዶችና ክርስቲያኖች ዛሬ ታሪካዊነታቸውን (እውነተኛ ታሪክ መሆኑን) ይጠራጠራሉ። ሆኖም እነዚህን ታሪኮች የማይታመኑ እንደሆኑ አድርገን የምናስወግዳቸው ከሆነ፣ ልናውቃቸው ከሚገቡት ታላላቅ እውነቶች አንዳንዶቹን ወደ ጎን እንተዋለን። በኃጢአተኝነታችን ምንኳ የሚወደን አምላክ እንዳለ ያለውን እውነታ እናጣለን። በእግዚአብሔር መቅደስ በኩል ይቅርታ እንደሚገኝ ያለውን ታላቅ እውነት እናጣለን። እግዚአብሔር ከእኛ ጋር መኖር እንደሚፈልግ፣ የእኛም ጎረቤት መሆን እንደሚፈልግ ያለውን እውነታ እናጣለን። በመጨረሻም፣ የእግዚአብሔርን አምሳል እራሳችንን እንደምናንፀባርቅ ያለውን አስደናቂ እውነት እናጣለን።


 
### ማስታወሻ:

`የጻፍከውን እና ምልክት ያደረግክበትን ጽሑፍ ተመልከት/ች እና ምልክቶችህ/ሽ በአጠቃላይ ምን ልዩ ግንዛቤዎችን የሚያመለክቱ ይመስልሃል/ሻል?
`
`ይህን ምንባብ ካጠናህ በኋላ ምን አይነት ጥያቄዎች ወደ ውስጥህ መጡ? የትኞቹ ክፍሎች አስቸጋሪ ናቸው?
`
`ሌሎች ምን ዓይነት መመሪያዎችን እና መደምደሚያዎችን ታገኛለህ?
`
`እግዚአብሔር በመልኩ እንደፈጠረን መረዳት እንደግለሰብ ያለንን እውነተኛ ዋጋ እንድንገነዘብ እንዴት ይረዳናል?
`