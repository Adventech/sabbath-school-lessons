### አፖሎጂቲክስ አርዮስፋጎስ

ስለ እምነት እና ስለ መንፈሳዊነት ያሉ አመለካከቶች ዘወትር እየተለዋወጡ በሚገኙበት በዚህ ዘመን፣ ወጣቶች ብዙውን ጊዜ በእምነትና በጥርጣሬ መካከል ላይ ይቆማሉ። የሚገጥሟቸው ጥያቄዎች ጥልቅ ሲሆኑ የሚፈልጓቸው መልሶችም ሁልጊዜ ግልጽ አይደሉም። እዚህ ላይ ነው አፖሎጂቲክስ የሚመጣው። አፖሎጂቲክስ አማኞችን እምነታቸውን በምክንያትና በግልጽ ለመከላከል የሚያስታጥቅ የትምህርት ዘርፍ ነው። በዚህ ጥናታችን አብረን ስንጓዝ፣ የአፖሎጂቲክስን አስፈላጊነት እና በግል ሕይወታችን ውስጥ ያለውን ትርጉም እንመረምራለን።     

“አፖሎጂቲክስ” የሚለው ቃል የመጣው “አፖሎጂያ” (Apologia)  ከሚለው የግሪክ ቃል ሲሆን ትርጉሙም የቃል መከላከያ ማለት ነው። አፖሎጂቲክስ አንድ ሰው ለእምነቱ በጥንቃቄ የታሰበበትን ማረጋገጫ ወይም ማብራሪያ የመስጠት ልምምድ ነው። በ1ኛ ጴጥሮስ 3፥15 ላይ፣ ሐዋርያው ጴጥሮስ አማኞችን “ስላላችሁ ተስፋ ምክንያትን ለሚጠይቋችሁ ሁሉ መልስ ለመስጠት ሁልጊዜ የተዘጋጃችሁ ሁኑ፤ ነገር ግን ይህን ሁሉ በትሕትናና በአክብሮት አድርጉት” ሲል ያበረታታል። ይህ መጽሐፍ ቅዱሳዊ ትእዛዝ እምነታችንን በተደራጀና አሳማኝ በሆነ መንገድ መግለጽ መቻል ያለውን አስፈላጊነት ይገልጻል።

በዛሬው ዓለም የአፖሎጂቲክስ አስፈላጊነት ሊቀንስ አይችልም። በተለይም ወጣቶች የክርስትናን ዋና መርሆች የሚጣረሱ ብዙ ዓይነት የዓለም አመለካከቶችና ርዕዮተ ዓለሞችን ይጋፈጣሉ። ከዓለማዊነት እና ሳይንሳዊ ጥርጣሬ መንሰራራት እስከ ሥነ ምግባራዊ አንጻራዊነት መስፋፋት ድረስ ላሉ ተግዳሮቶች ጠንካራና ምክንያታዊ ምላሽ መስጠት ወሳኝ ነው። አፖሎጂቲክስ እምነትንና ምክንያትን በማገናኘት ለማመን አእምሯዊ እንቅፋት የሆኑ ነገሮችን ለማስወገድ እና የክርስትናን እምነት በግልጽ ለመረዳት ይረዳል።

1.	ጥርጣሬዎችን መፍታት፦ ብዙ ወጣቶች እርስ በርስ የሚጋጩ አመለካከቶች ሲገጥሟቸው ስለ እምነታቸው ይጠራጠራሉ። አፖሎጂቲክስ እነዚህን ጥርጣሬዎች በቀጥታ ለመፍታት የሚያስችሉ መሳሪያዎችን ይሰጣል። በተጨማሪም የክርስትናን አጠቃላይ አመለካከት ተዓማኒነት የሚያረጋግጡ ምክንያታዊ ሀሳቦችን ያቀርባል።
2.	ከባህል ጋር መግባባት፦ በተለያዩ የኅብረተሰብ ክፍሎች ውስጥ፣ ክርስቲያኖች የተለያዩ የባህል አመለካከቶችን ተካፋይ እንዲሆኑ ይጋበዛሉ። አፖሎጂቲክስ አማኞች ከተለያዩ እምነት ካላቸው ሰዎች ጋር ትርጉም ያለው ውይይት እንዲያደርጉ እንዲሁም የአድቬንቲዝምን መሰረታዊ ሀሳቦች እንዲይወያዩ ያስታጥቃቸዋል።
3.	እምነትን ማጠናከር፦ አፖሎጂቲክስን ማጥናት አማኞች እምነታቸውን እንዲከላከሉ ከማስታጠቅ ባሻገር የራሳቸውን ግንዛቤና እምነት ያጠናክራሉ። አማኞች የክርስትናን እውነተኛ መሠረቶች በመመርመር ይበልጥ ጠንካራና የማይበገር እምነት ሊያገኙ ይችላሉ።.
4.	ወንጌልን መመስከር፦ አፖሎጂቲክስ ለአገልግሎት ወሳኝ መሣሪያ ነው። ሰዎች ወንጌልን አእምሯዊ እርካታና መንፈሳዊ ተአማኒነት ባለው መንገድ እንዲያደርሱ ይረዳቸዋል። አማኞች የማያምኑ ሰዎች ሊኖሯቸው ለሚችሉ ጥያቄዎችና ተቃውሞዎች መልስ እንዲሰጡ ያስችላቸዋል። የክርስቶስ መልእክት(ወንጌል) ተቀባይነትን ያገኝ ዘንድ መንገድ ይከፍታል።

ወደ አፖሎጂቲክስ ዓለም የገባሁበትን የራሴን የሕይወት ክፍል ላካፍላችሁ። ያደግኩት በሲክ (Sikh) እና በሂንዱ(Hindu) ሃይማኖቶች በተሞላ ቤት ውስጥ ነው። በቤታችን ውስጥ ብዙ ጣዖታት እና ረጅም የተንዘላዘለ ጺም ያላቸውና እያሰላሰሉ የሚመስሉ ጥምጣም ያደረጉ ሰዎች ምስል በብዛት ይገኙ ነበር። አባቴ በየማለዳው ከሁሉም ቀድሞ ይነሳና ለማሰላሰልና የእውነት ብርሃንን ለመፈለግ ይሞክር ነበር። ሆኖም ግን እኔ በበኩሌ ኮሌጅ እስከገባሁበት ጊዜ ድረስ ስለእምነት በጥልቀት መርምሬ አላቅም ነበር። ከዚያ በኋላ የተለያዩ ሃይማኖቶችንና መንፈሳዊነትን የሚያብራሩ ብዙ መጻሕፍትን አንብቤአለሁ። የእግዚአብሔር ፍቃድ ሆኖ ከአንድ ወጣት ክርስቲያን ጋር በመገናኘቴ ስለ ሕይወትና ስለ እግዚአብሔር ምክንያታዊ መልሶችን ወደ ማገኝበት የህይወት ጉዞ መራኝ። እነዚህን መልሶች ማግኘት የቻልኩት ከመጽሐፍ ቅዱስ፣ ከክርስትናና ከአድቬንቲዝም (Adventism) ነበር።

በትጋት በማጥናትና በሰለጠኑ አፖሎጂስቶች መሪነት፣ የክርስትናን እውነት የሚያረጋግጡ ብዙ ማስረጃዎችንና ሀሳቦችን አገኘሁ። እንደ ግሬግ ባህነስን እና ሲ.ኤስ. ሉዊስ ባሉ ታዋቂ አፖሎጂስቶች የተሰሩ ሥራዎች እምነቴን ለመከላከልና ጥርጣሬ ካላቸው ሰዎች ጋር ትርጉም ያለው ውይይት ለማድረግ የሚያስችሉኝን አእምሯዊ ብቁነትን ሰጡኝ።ምንም እንኳን በሁሉም ሥነ መለኮታዊ ሀሳቦቻቸው ባልስማማም፤ ስለ ትጋታቸውና ስለ አደረጓቸው ጥናቶች አድናቆት የሚገባቸው ሆነው አግኝቻቸዋለሁ።

ይህ ጉዞ የአካዳሚያዊ ልምምድ ብቻ ሳይሆን እምነቴን ያጠናከረ እና ወንጌልን በልበ ሙሉነት እንዳካፍል ያስታጠቀኝ የለውጥ ተሞክሮ ነበር። በተጨማሪም አፖሎጂቲክስ ክርክር ስለማሸነፍ ሳይሆን የኢየሱስን እውነት በአሳማኝና በፍቅር ስለማቅረብ እንደሆነ ተረዳሁ። አፖሎጂቲክስ ሰዎችን እግዚአብሔር በእርግጥ ማን እንደሆነና በተቻለ መጠን ብዙዎችን የማዳን ፍላጎቱን እንዲረዱ መምራት ነው።

የአፖሎጂቲክስ ጥናት በዚህ ሰንበት ትምህርት ስንጀምር የማኅበረሰብን አስፈላጊነት መገንዘብ ወሳኝ ሚና ነው። በእምነት አብሮ መማርና ማደግ እርስ በርስ የምንደጋገፍበትና ተግዳሮቶችን የምንጋፈጥበት ሁኔታ ይፈጥራል። አፖሎጂቲክስ በግላችን የምናደርገው ነገር ሳይሆን፤ ስለ እምነታችን በጥልቀትና በወሳኝነት እንድናስብ የምንበረታታበት የጋራ ጉዞ ነው።

አፖሎጂቲክስ ወጣቶችን አጠራጣሪ ዓለም ውስጥ የሃይማኖትን ውስብስብነት እንዲያስተናግዱ የሚያበረታታ ወሳኝ የትምህርት ዘርፍ ነው። ለክርስትና እምነት ምክንያታዊ መከላከያ በማቅረብ፣ ጥርጣሬዎችን በመፍታት፣ ባህልን በመራዳት ፣ የራሳችንን እምነት ማጠናከርና ወንጌልን በብቃት ማካፈል እንችላለን። አብረን ወደዚህ ጥናት ስንገባ በኢሳይያስ 43:10  “እናንተ ምስክሮቼ ናችሁ” የሚለውን ቃል እና በእኛ ሕይወት ላይ ያለውን የእግዚአብሔርን ጥሪ እናስታውስ።

አኒል ካንዳ ለማዕከላዊ ካሊፎርኒያ ኮንፈረንስ የሚኒስትሪስ ምክትል ፕሬዝዳንት ሆኖ የሚያገለግሉ ሲሆን የሆፕ ቻናል Hope at Night የተባለ ፕሮግራም አዘጋጅ ናቸው። በተጨማሪም አፖሎጂቲክስ: Rethinking God የተባለ መጽሐፍም ደራሲ ናቸው።