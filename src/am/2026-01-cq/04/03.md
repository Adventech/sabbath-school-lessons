---
title:  የግጭቱ ማዕከል
date:   19/01/2026
---

### መተርጎም

የኢዮብ ታሪክ በክርስቶስ እና በሰይጣን መካከል ያለውን ግጭት በግልጽ የሚያሳይ ሲሆን፣ መከራ የእግዚአብሔር ባሕርይ ነጸብራቅ ሳይሆን ክፋትን ለማምጣት የሚጥረው ተቃዋሚ ሥራ መሆኑን ያብራራል። ኢየሱስ ራሱ ስለ ዓለማችን አሳዛኝ ሁኔታ በምሳሌ ሲናገር “የጠላት ስራ ነው” (ማቴ. 13:28) ብሏል። የኢዮብ መጽሐፍ በመከራ እና በሰይጣን መካከል ያለውን ግንኙነት ያጋልጣል። እንዲያውም “ሰይጣን” የሚለው ቃል ከሌሎች መጽሐፍ ቅዱስ መጻሕፍት ሁሉ ይልቅ በኢዮብ ውስጥ በብዛት ተጠቅሷል።

የክርስቲያን አፖሎጂስት እና ፕሮፌሰር የሆኑት ሴን ማክዶዌል (Sean McDowell) ይህንን ጥያቄ አቅርበዋል፦ “እግዚአብሔርና ሰይጣን እንዴት በእውነተኛ አጽናፈ-ዓለማዊ ትግል ውስጥ ሊሆኑ እንደሚችሉ አስባችሁ ታውቃላችሁ? እግዚአብሔር ሁሉን ቻይ፣ ሰይጣን ደግሞ ውስን ፍጡር እስከሆነ ድረስ፣ በመካከላቸው እውነተኛ ግጭት ሊኖር የሚችለው እንዴት ነው?” ይህ የተለመደ የኃይል ትግል አይደለም። ሌላ ነገር እየተከናወነ ነው። በእግዚአብሔርና በሰይጣን መካከል ያለው ግጭት እንደ ነፃ ትግል (wrestling match) ኃይልን በኃይል መጋፈጥ አይደለም። ከግል ክብር (ego) በላይ የሆነ ወሰን የሌለው አስፈላጊ ነገር አደጋ ላይ ወድቋል።(Sean McDowell, How Can God and Satan Be in A Cosmic Struggle? SeanMcDowell.com, 2019, https://seanmcdowell.org/blog/how-can-god-and-satan-be-in-a-cosmic-struggle.)

ይህ ክርክር የሃሳብ ጦርነት ነው። ቅዱሳት መጻህፍት ስለ ሰይጣን አካላዊ ኃይል ብዙም አይናገሩም፤ ይልቁንም ሃሳቦችን ለራሱ ጥቅም የማጣመም ችሎታው ላይ ያተኩራሉ። ሰይጣን በሚከተሉትን መጠሪያዎች በመፅሐፍ ቅዱስ ውስጥ ተጠቅሷል፡-

1.	የወንድሞቻችን ከሳሽ (ራእይ 12:10)
2.	የውሸት አባት (ዮሐ. 8:44)
3.	ውሸታም (ዮሐ. 8:44)
4.	አሳች (ራእይ 12:9)
5.	የብዙዎችን አእምሮ የሚያሳውር (2 ቆሮ. 4:4)
6.	ፈታኝ (ማቴ. 4:3)	

የሥነ መለኮት ምሁር የሆኑት ጆን ፔክሃም (John Peckham) የሰይጣንን አሳሳች ሥራ እንደሚከተለው ገልጸዋል፦ 

“ከዘፍጥረት እስከ ራእይ ድረስ፣ ስለ እግዚአብሔር ባሕርይና አገዛዝ የሚነሱ ጥያቄዎች በሰማይና በምድር ላይ ተነስተዋል። የጠላት የስም ማጥፋት ክሶች በባሕሪይ ላይ ያተኮሩ በመሆናቸው፣ በየትኛውም ዓይነት ኃይል ውጤታማ በሆነ መንገድ ሊመለሱ አይችሉም። በእርግጥም፣ አንድ ንጉሥ የሚጠቀምበት የኃይል መጠን ጻድቅ መሆኑን ለተገዥው አያረጋግጥም።... በባሕርይ ላይ የሚነሳ ግጭት በግልጽ በኃይል ሊፈታ አይችልም፤ ይልቁንም ማስረጃን ይጠይቃል”።John C. Peckham, Theodicy of Love: Cosmic Conflict and the Problem of Evil (Baker Academic, 2018), 139.

የግጭቱ ማዕከል የእግዚአብሔር ፍቅር ነው። ይህንን ቀውስ ለመፍታት ብቸኛው ኃላፊነት ያለው አማራጭ ውንጀላዎቹን በእውነት መጋፈጥ ነው። ኃይልና ጉልበት ውሸቶችን ሊያሸንፍ አይችልም—በተለይም ስለ አንድ ሰው ባሕርይ የተነገሩ ውሸቶችን። ውሸቶች ሊሸነፉ የሚችሉት በእውነት ብቻ ነው።

እግዚአብሔር የክፋትን ችግር በኃይሉ አሁን(ዛሬ) ለምን አያቆመውም? ትግሉን በመለኮታዊ ኃይል ያለጊዜው ለማቆም የሚደረግ ማንኛውም ሙከራ፣ እንዲያውም ሊያራዝመው—ወይም ሊያባብሰው—ይችላል።

**Journal page**:

`ይህን ምንባብ ካጠናህ በኋላ ምን አይነት ጥያቄዎች ወደ ውስጥህ መጡ? የትኞቹ ክፍሎች አስቸጋሪ ናቸው? `

`ሌሎች ምን ዓይነት መመሪያዎች እና መደምደሚያዎች ታገኛለህ/ሽ?`

`"ታላቁ ተጋድሎ (the cosmic conflict) የሐሳቦች ውጊያ ነው" የሚለው አመለካከት፣ ለእምነትዎና ከእግዚአብሔር ጋር ለሚኖርዎት ግንኙነት በሚሰጡት ቦታ ላይ ምን ተጽዕኖ ይኖረዋል?`