---
title:  አምላክ በፍርድ ወንበር ላይ
date:   17/01/2026
---

### የዚህን ሳምንት ትምህርት ጥቅስ ያንብቡ
ኢዮብ ምዕራፍ 1 እና  2

### መግቢያ

**አምላክ በፍርድ ወንበር ላይ**

ታዋቂው ከሆሎኮስት(Holocaust) ጭፍጨፋ ተራፊ ኤሊ ዊዝል “አምላክ በፍርድ ወንበር ላይ” (God on Trial) የሚል ርዕስ ያለው ተውኔት ጽፏል። በዚህ የትወና ጽሑፍ ውስጥ፣ ሦስት ረቢዎች እግዚአብሔር ልጆቹ እንዲጨፈጨፉ በመፍቀዱ እግዚአብሔርን ይከስሱታል። “ፍርድ ሂደቱ ለብዙ ሌሊቶች የዘለቀ ሲሆን ምስክሮች ተሰምተዋል፣ ማስረጃዎች ተሰብስበዋል፤ ይህም በመጨረሻ አንድ ዓይነት የፍርድ ውሳኔ አስከትሏል፦ ሁሉን ቻይ እና የሰማይና የምድር ፈጣሪ የሆነው ጌታ እግዚአብሔር በፍጥረትና በሰው ልጆች ላይ ለተፈጸሙ ወንጀሎች ጥፋተኛ ሆኖ ተገኘ”።(Philip Yancey, The Disappointment with God (Zondervan, 1988), 137.)

ይህ ልቦለዳዊ የፍርድ ሂደት ተመልካቾችን ስለ እግዚአብሔር፣ ስለ ሕይወትና ስለ ክፋት ጥልቅ ጥያቄዎች እንዲያነሱ አድርጓል። ይሁን እንጂ በናዚ ማጎሪያ ካምፕ ታስሮ የነበረው ዊዝል ታሪኩ ምሳሌያዊ ብቻ ሳይሆን ራሱ የተመለከተው እውነት መሆኑን ተናግሯል። ኤሊ ዊዝል በ15 ዓመቱ በአውሽዊትዝ (Auschwitz) እስረኛ ሳለ ሦስት አይሁዳዊ ምሁራን እግዚአብሔር በሕዝቡ መከራ ላይ ግድየለሽ ነው በማለት ሲፈርዱና ጥፋተኛ ሲሉት ተመልክቷል። ፍጹም ተስፋ መቁረጣቸው የሃይማኖታቸው ማዕከላዊ ነጥብ የሆነውን አካል እንዲከስሱ አድርጓቸዋል።

እግዚአብሔር በሰው ልጆች ላይ በተፈጸሙ ወንጀሎች ጥፋተኛ ነውን?

ይህ ጥያቄ ወደ ክፋት ችግር (The Problem of Evil) ዋናው ነጥብ ያመጣናል። እግዚአብሔር መልካም ከሆነ፣ ክፋት ለምን ኖረ? በአፅናፈ አለም ላይ ክፋትን ለማቆም ፍጹም ኃይል ያለው አንድ ብቸኛው አካል እርሱ ሆኖ ሳለ... ለምን አያቆመውም?

እንደ ፈላስፋው ፒተር ክሪፍት (Peter Kreeft) አባባል፦ 

“የክፋት ችግር በዓለም ላይ ካሉ ችግሮች ሁሉ እጅግ ከባዱ ችግር ነው።... ብዙ ሰዎች ከሌላ ከማንኛውም ምክንያት ይልቅ በምድር ላይ ካለው ክፋት የተነሳ እምነታቸውን ይተዋሉ... እናም ይህ የአስተሳሰብ ጉዳይ ብቻ አይደለም። ቀጥታ ስሜታችንን የሚነካ እና እየኖርነው ያለነው ህይወት እውነታ ጭምር ነው... ችግሩ በቀላሉ ሊገለጽ ይችላል፦ እግዚአብሔር መልካም ከሆነ፤ የእርሱ የፈጠረው አለም ለምን በጣም መጥፎ ሆነ?... መጥፎ ነገሮችስ በጥሩ ሰዎች ላይ ለምን ይደርሳሉ?”(Peter J. Kreeft, “The Problem of Evil,” PeterKreeft.com, accessed June 2025, https://www.peterkreeft.com/topics/evil.htm )

መጥፎ ዜና በየቀኑ ያሳድደናል። ስለ በሽታ፣ ሞት፣ ወረርሽኞች፣ የአእምሮ ሕመም፣ ሙስና እና ወንጀል የሚገልጹ ዘገባዎች የዕለት ተዕለት ሕይወታችን አካል ናቸው። ባለፈው ዓመት (ወይም ባለፈው ሳምንት) ብቻ የተፈጸሙትን ሊገመቱ የማይችሉ አሳዛኝ ክስተቶችና ኢፍትሐዊ ድርጊቶች ከግምት ውስጥ ስናስገባ፤ አንድ አማኝ እንዴት እግዚአብሔር ሁሉን ቻይና ፍፁም የሆነ አምላክ መሆኑን ሊያስረዳ ወይንም ምላሽ ሊሰጥ ይችላል?

መጽሐፍ ቅዱሳችንን ዘፍጥረት 1:1 ላይ ስንከፍት፣ “በመጀመሪያ እግዚአብሔር ሰማይንና ምድርን ፈጠረ” የሚለውን እናነባለን። በዚህ ጥቅስ ላይ ፍጹም የሆነ ዓለምን ለፍጹም ሰዎች፣ በፍጹም አካባቢ፣ በፍጹም ጤና፣ ከፈጣሪያቸውና እርስ በእርሳቸው ጋር ፍጹም ግንኙነት እንዲኖራቸው የፈጠረ ፍጹም አምላክ ቀርቦልናል። የዓለማችን መነሻ ደስታና ፍቅር የነገሠበት ዔድን ነው። የዘፍጥረትን የመጀመሪያዎቹን ሁለት ምዕራፎች አንብቡት፤ እግዚአብሔር በመጀመሪያ ለሰው ልጆች አስቦት የነበረውን ህይወት ተገኙታላችሁ።

አሁን መጽሐፍ ቅዱሳችሁን ዝጉ። ምን ይታያችኋል? ዓመጽ፣ ትርምስ፣ መከራ፣ ድህነት፣ መገለል፣ ረሃብ፣ በሽታ፣ ሕመም፣ ሐዘንና ሞት ታያላችሁ። ዛሬ ለብዙ ሰዎች ሕይወት እንደዚህ ነው። አሁን መጽሐፍ ቅዱሳችሁን እንደገና ክፈቱ። በአእምሯችሁ ውስጥ ያለው የመጀመሪያው ጥያቄ ምንድን ነው?

ጥያቄው አሁንም በደንብ ግልጽ ካልሆነላችሁ፣ እስቲ ይህንን ሁኔታ በዓይነ ኅሊናችሁ ሳሉት፡ አንድ ቀን ቤታችሁን ከወለል እስከ ጣሪያ አጽድታችሁና አሰናድታችሁ ትታችሁት ወጣችሁ እንበል። ልብሶቻችሁ በደንብ ታጥበውና በጥንቃቄ ተጣጥፈዋል፤ የማዕድ ቤት እቃዎቻችሁም ጸድተው በቦታቸው ተደርድረዋል። ሳሎኑ በሚገባ ተጠርጎና ጸድቶ፣ የሶፋ ትራሶችም በትክክለኛው ቦታቸው ተቀምጠዋል። እናንተም ለቤት የሚያስፈልጉ ነገሮችን ለመሸመት ወደ ገበያ አመራችሁ። ነገር ግን ወደ ቤታችሁ ስትመለሱ አንድ የተለወጠ ነገር ያጋጥማችኋል። ቁልፉን አሽከርክራችሁ በሩን ስትከፍቱ ሳሎኑ ተተራምሶ ይጠብቃችኋል። ልብሶቻችሁ በመኝታ ቤታችሁ ወለል ላይ ተበታትነዋል። መስኮቶች ተሰባብረዋል፤ እንዲሁም በርካታ ውድ ዕቃዎች ከአሉበት ጠፍተዋል።በዚህ ጊዜ ወደ አእምሮአችሁ የሚመጣው ቀዳሚ እና ግልጽ ጥያቄ ምን ይሆን? 'ምን ተፈጠረ? ... እዚህ ቤት ውስጥ ምን ተፈጠረ?' የሚል አይሆንም?"

ቤታችሁና ንብረታችሁ ላይ ምን እንደተፈጠረ ማወቅ ትፈልጋላችሁ። እንዴትስ ተከሰተ? ማን እንዲፈጠር አደረገው? መረዳት መፈለጋችሁ ፍጹም ተፈጥሯዊ ነው።

እግዚአብሔር ደግሞ፡ “ይህ ክፋት ከየት መጣ?” ብለን እንድንጠይቅ ይፈልጋል። እግዚአብሔር ዓለማችን በመጀመሪያ ከፈጠረው ከዔደን ገነት እንዴት በጣም የተለየች እንደሆነች እንድንረዳ ይፈልጋል። አስቸጋሪ ጥያቄዎቻችንን እንድናፍን ወይም ፍጹም በሆነው የኤደን ንድፍ እና በአሁን እውነታዎች መካከል ያለውን ግልጽ ልዩነት ችላ እንድንል አይፈልግም። እንዲሁም ይህን ታላቅ አጣብቂኝ ተረድተን እርሱ ይህን ለማስተካከል ምን እየሰራ እንደሆነ እንድናውቅ ይፈልጋል።

ይህንን ርዕስ ስንመረምር፣ አፍቃሪ የሆነው አምላክ እና የክፋት መኖርን በአንድነት የሚዳስሱ የመጽሐፍ ቅዱስ ጽሑፎችን እና የሥነ-መለኮት ሙግቶችን እናጠናለን።

`የአፖሎጂቲክስ ፈተና፡ እግዚአብሔር መልካም እና ኃያል ከሆነ ክፋትን ለምን አያስቆምም?`