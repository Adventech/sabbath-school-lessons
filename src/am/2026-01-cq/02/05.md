---
title:  የወንጌል ውድቀት?
date:   07/01/2026
---

### መጋበዝ


ኤለን ጂ. ኋይት በሐዋርያት ሥራ 17  ላይ የጳውሎስ መልእክት በአቴንስ ሰዎች ዘንድ ውስን ውጤት (Limited success) ለምን እንዳገኘ ግንዛቤዎችን ትሰጠናለች። በአብዛኛው የአቴንስን ማኅበረሰብ ተቆጣጥሮት የነበረው የአእምሮ ትምክህት (Pride of intellect) እና ሰብዓዊ ጥበብ እንደነበረ እንደ ምክንያትም በማስቀመጥ እንዲህ በማለት ትገልፃዋለች፦“ራሳቸውን እንደ ምስኪንና የጠፉ ኃጢአተኛ በመቁጠር ወደ ክርስቶስ የሚመጡ ዓለማዊ ጥበበኞች፣ በደህንነትም ጠቢባን ይሆናሉ፤ ነገር ግን የራሳቸውን ጥበብ እያደነቁ እንደ ታላቅ ሰው የሚመጡት፣ እርሱ ብቻ ሊሰጥ የሚችለውን ብርሃንና እውቀት ሳያገኙ ይቀራሉ”።(ከኤሌን ጂ ዋይት የሐዋሪያት ስራ(1911) ከተሰኘ መፅሀፍ ከገፅ 240 የተወሰደ)  ጳውሎስ ከኤፒኩሪያኖችና ከስቶይኮች ጋር ሲገናኝ፣ ራሳቸውን በዕውቀት እንደ ላቁ አድርገው ለሚያስቡ ሰዎች ወንጌልን ማቅረብ ያለውን ችግር ተረድቶ ነበር። ሃይማኖተኝነታቸውን እውቅና በመስጠት ነገር ግን አንድ እውነተኛ አምላክ እንደሚያስፈልጋቸው በመግለጽ በጥበብና በትሕትና ቀረባቸው። ጳውሎስ የቻለውን ጥረት ቢያደርግም፤ መልእክቱን የተቀበሉት ጥቂቶች ብቻ ነበሩ። “እነርሱም ስለ ሙታን ትንሣኤ በሰሙ ጊዜ፣ አንዳንዶቹ አፌዙ፤ ሌሎች ግን፣ “ስለዚህ ጕዳይ ከአንተ ዳግመኛ ለመስማት እንፈልጋለን” አሉት።... አንዳንድ ሰዎች ግን ጳውሎስ ባለው በመስማማት ተከተሉት፤ አመኑም፤ ከእነዚህም ዲዮናስዮስ የተባለው የአርዮስፋጎስ ፍርድ ቤት አባል፣ ደማሪስ የተባለች ሴትና ሌሎችም ሰዎች ነበሩ።” (የሐዋርያት ሥራ 17፥32-34)።
ጳውሎስ በአቴንስ የነበረው አገልግሎት ብዙ አማኞችን ባያፈራም፤ ድካሙ ግን ከንቱ አልነበረም። የትኛውም አማኝ ወንጌልን አንቀበልም የሚሉ ሰዎች ይገጥሙታል። ራሳቸውን እንደ ዓለም ጠቢባን በሚቆጥሩ ሰዎች ዘንድ ተቀባይነትን የማጣት የጳውሎስ ልምምድ ከኢየሱስ የምድር ህይወት ጋር ተመሳሳይነት መኖሩን መመልከት እንችላለን።  የሁለቱ ተሞክሮ ወንጌልን በማካፈል ረገድ ስኬት ሁልጊዜ በቁጥር ወይም በታዋቂነት እንደማይለካ ማሳሰቢያ ሆነው ያገለግላሉ።

ወንጌልን የማይቀበሉ አንዳንድ ሰዎች ሁልጊዜ ይኖራሉ፤ ነገር ግን ያንን ውሳኔ ከመወሰናቸው በፊት፣ እየተቃወሙት ያለውን ነገር በሚገባ እንዲረዱ ለማድረግ የተቻለንን ሁሉ ማድረግ አለብን። በተጨማሪም፣ ተቃውሞ ቢገጥመንም ተስፋ መቁረጥ የለብንም። በእግዚአብሔር ዓይን፣ አንዲት ነፍስ እንኳ እጅግ ትልቅ ዋጋ አላት። ኢየሱስ አንድን ሰው ለማዳን የተለያዩ ምድሮችንና ባሕሮችን አቋርጦ ሄዷል። አንድ ነፍስ መዳኑ ዘላለማዊ ትርጉም ያለው ድል ነው፤ ስለ ክርስቶስ ሲባል የሚደረግ ማንኛውም ጥረትም ከንቱ አይሆንም።

በመጨረሻም፣ ውጤቱ እዚህ ግባ የማይባል ቢመስልም እንኳ፣ ወንጌልን በማካፈል እንድንጸና ተጠርተናል። ጳውሎስ ፈተናዎች ቢኖሩበትም ለአቴንስ ህዝቦች ለመመስከር ታማኝ ሆኖ እንደቀጠለ፣ እኛም እግዚአብሔር ልባቸው ክፍት የሆነላቸውን ሰዎች እንደሚደርስ በመታመን የእውነትን ብርሃን ማሰራጨታችንን መቀጠል አለብን። በሰማይ ዓይን የአንዲት 
ነፍስ የተከፈለ ዋጋ ታላቅ ነው።

ሊታዩ የሚገባቸው ጥያቄዎች:

`አስቸጋሪ በሆኑ የሥራ ወይም የትምህርት መስኮች (ለምሳሌ፦ በኮሌጅ፣ በሥራ ቦታ ወይም ፈታኝ በሆኑ የቤት ውስጥ ሁኔታዎች) ተስፋ ሳይቆርጡ በብርታት ለመቀጠል ምን ይረዳችኋል?
`
`ወንጌልን ለማዳረስ በትጋት የሚሠራ የምታውቁት ሰው አለ? ያንን ሰው ለማበረታታት ምን ማድረግ ትችላላችሁ?።
`
