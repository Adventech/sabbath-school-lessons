---
title:  ፈላስፎችና ኢየሱስ
date:   05/01/2026
---

### መተርጎም

በታሪክ ዘመናት ሁሉ የሰው ልጆች ስለ ሕይወት ታላላቅ ፍልስፍናዊ ጥያቄዎች መልስ ለማግኘት ሲተጉ ኖረዋል።ከነዚህም ጥያቄዎች መሀል:- እዚህ ለምን አለን? እንዴትስ ደስተኛ መሆን እንችላለን? የመከራ ዓላማ ምንድን ነው? የሚሉ ጥያቄዎች ይገኛሉ። ሐዋርያው ጳውሎስ በአቴንስ በሚሰብክበት ወቅት ኤፒኩሪያኒዝም (Epicureanism) እና ስቶይሲዝም (Stoicism) የተባሉ ስለ ዓለምና ስለ ሰው ልጆች ደስታ የተለያየ እምነት የነበራቸው ሁለት ታዋቂ የፍልስፍና ሀሳቦች ያላቸው ቡድኖች አጋጠሙት።
ኤፒኩሪያኖች አማልክት ከእኛ የራቁና በሰው ልጆች ጉዳይ ጣልቃ የማይገቡ ናቸው ብለው ያምኑ ነበር። ለእነርሱ “ደስታ” (Pleasure) ከሁሉ የላቀ በጎ ነገር ሲሆን፣ ግባቸውም ሕመምንና ፍርሃትን በተለይም የሞትን ፍርሃት መቀነስ ነበር። ከሞት በኋላ ያለውን ሕይወት ወይም የመለኮትን ጣልቃ ገብነት ይክዱ ነበር። በሌላ በኩል፣ ስቶይኮች ስለ አማልክት “ፓንቲስቲክ” (Pantheistic) የሆነ አመለካከት ነበራቸው። መለኮትን በተፈጥሮ ሁሉ ውስጥ ዘልቆ እንደሚገኝ ምክንያታዊ ኃይል አድርገው ይመለከቱ ነበር። ለደስታ ቁልፉ ራስን መግዛት፣ ምክኒያታዊነትና በጎነት እንደሆኑ አጽንዖት በመስጠት፣ የአእምሮ ሰላምን ለማግኘት ከተፈጥሮ ሕግ ጋር ተስማምቶ መኖር እንደሚያስፈልግ ያምኑ ነበር።
ምንም እንኳን ለእነዚህ ፍልስፍናዎች መልስ ለመስጠት ቢሞክሩም ጎዶሎ ነበሩ። እነዚህ ሁለት የፍልስፍና ትምህርቶች ሊፈቱት ለሞከሩት አጣብቂኝ ጥያቄ ኢየሱስ የመጨረሻው መልስ ነው። በቆላስይስ 2፥8–10 ላይ፣ ጳውሎስ የሰዎችን ፍልስፍና ውስንነት በመግለጽ እውነተኛ ጥበብ የሚገኘው በክርስቶስ እንደሆነ አጽንዖት ሰጥቷል፦
“ በክርስቶስ ላይ ሳይሆን፣ በሰዎች ወግና በዚህ ዓለም መሠረታዊ መንፈሳዊ ኀይሎች ላይ በተመሠረተ ፍልስፍናና ከንቱ ማግባቢያ ማንም ማርኮ እንዳይወስዳችሁ ተጠንቀቁ። የመለኮት ሙላት ሁሉ በአካል በርሱ ይኖራልና፤ እናንተም የገዥነትና የሥልጣን ሁሉ ራስ በሆነው በክርስቶስ ሙሉ ሆናችኋል።” ፍልስፍና ያለ ክርስቶስ የዘላለምን ሕይወት ወይም ጥልቅ እርካታንና ሰላምን ሊሰጥ አይችልም። ለሕይወታችሁ ሙሉ ትርጉምና ዓላማ መስጠት የሚችለው ክርስቶስ ብቻ ነው።
አማልክት ሩቅና ከሰዎች ጋር የግል ግንኙነት የሌላቸው(Impersonal) ናቸው ብለው ለሚያምኑት ኤፒኩሪያኖች፣ የጳውሎስ መልእክት አብዮታዊ ነበር። ጳውሎስ ኢየሱስ የቅርብ አምላክ እንደሆነ የሰው ስጋ ለብሶ ለሰዎች ሲል ወደምድር እንደመጣ እንዲሁም ሙሉ በሙሉ መለኮት መሆኑንና ከሰው ልጆች ጋር የጠበቀ ግንኙነት እንዳለው አወጀ። ኤፒኩሪያኖች ያጡት ያ ለእያንዳንዱ ሰው ቅርብ የሆነ አምላክና በሰው ልጆች ጉዳይ የሚሳተፈው አምላክ ኢየሱስን ነው።

ስቶይኮች ራስን መቻል (Self-sufficiency) እና ስሜትን መቆጣጠር የደስታ ቁልፎች እንደሆኑ ያስተምሩ ነበር። ጳውሎስ ግን የሰው ልጅ ምሉዕነት የሚገኘው በክርስቶስ እንጂ፣ በሰው ጥረት ወይም በጎነት እንዳልሆነ በመግለጽ ይህንን ሐሳብ ተገዳደረ። እውነተኛ ሰላምና ምሉዕነት የሚመጣው ራስን በመግዛት ሳይሆን ከኢየሱስ ጋር በሚደረግ ግንኙነት ነው።

	ኤፒኩሪያኖችና ስቶይኮች ለሕይወት ችግሮች ያቀረቡት መፍትሔ ያልተሟላ ነበር። ጳውሎስ በቆላስይስ መልእክቱ ኢየሱስን የሁሉ ነገር የመደምደሚያ መልስ መሆኑን እንዲሁም እኛን ምሉዓን የሚያደርገን፣ የቅርብና በሰዎች ታሪክ ተሳታፊ አምላክ አድርጎ አቀረበው። ፍልስፍና ፈጽሞ ሊሰጠው የማይችለውን የሕይወት ሙላትና ሰላም የምናገኘው በእርሱ በክርስቶስ ነው።

Journal page:
`ጳውሎስ ለአቴንስ ሰዎች የገለጣቸው የእግዚአብሔር ባሕርያት የትኞቹ ናቸው? 
`
`በክርስቶስ ሙሉ መሆንዎን ማወቅዎ (ቆላስይስ 2፡10)፣ ለሕይወት ፈተናዎች ያለዎትን አመለካከት እንዴት ይለውጠዋል?
`
