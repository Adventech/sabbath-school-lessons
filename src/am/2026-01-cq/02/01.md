---
title:  ለማይታወቅ አምላክ የተሠራ መሠዊያ
date:   03/01/2026
---

### የዚህን ሳምንት ትምህርት ጥቅስ ያንብቡ
የሐዋሪያት ስራ 17:16–34

### መግቢያ

**ለማይታወቅ አምላክ የተሠራ መሠዊያ**

አንድ ቀለል ያለ ልብስ የለበሰ እንዲሁም ሽበት የጀመረው ሰው ወደ አርዮስፋጎስ ማዕከል ገባ፤ ይህ ስፍራ የአቴንስ መኳንንት የሚሰበሰቡበት ጥንታዊ ፍርድ ቤትና መሰብሰቢያ ነበር። ወደዚህ ማዕከል የገባው ይህ እንግዳና የውጭ አገር ሰባኪ ስለ እንግዳ አማልክት የሚናገረውን ለመስማት የሚጓጉ ፈላስፎችና የማወቅ ፍላጎት ያደረባቸው ተመልካቾች በዙሪያው ተሰብስበው ነበር። የፀሐይ ብርሃን የቤቱን ዓምዶቹ(ምሰሶዎቹ) መካከል ሰንጥቆ በመግባት በእምነ በረድ ድንጋዮቹ ላይ ረጅም ጥላ ሲያጠላ፣ ጳውሎስ በተረጋጋና በጠራ ድምፅ መናገር ጀመረ፦ “የአቴና ሰዎች ሆይ! በማናቸውም ረገድ፣ በጣም ሃይማኖተኞች መሆናችሁን አያለሁ፤” (ሐዋርያት ሥራ 17:22)። ጳውሎስ በከተማቸው ውስጥ ሲዘዋወር ለተለያዩ አማልክት የተሰጡ በርካታ መሠዊያዎችንና ሐውልቶችን ተመልክቶ ነበር። በተለይም “ለማይታወቅ አምላክ” (ቁ. 23) የሚል አንድ መሠዊያ ትኩረቱን ስቦት ነበር። ይህንን መሠዊያ እንደ መግቢያ ነጥብ በመጠቀም፣ ጳውሎስ ከአቴንስ ሰዎች ጋር በመንፈሳዊና በአእምሯዊ ሀሳብ ለመገናኘት ፈለገ። እንዲህም አላቸው፡- “ይህ ሳታውቁ የምታመልኩት አምላክ፣ እኔ ለእናንተ የምሰብክላችሁ እርሱ ነው።” ጳውሎስ በማርስ ሂል ኮረብታ (በአርዮስፋጎስ) ያጋጠመው ሁኔታ፣ የተለያየ የዓለም አመለካከት ካላቸው ሰዎች ጋር እንዴት መነጋገር እንደምንችልና ወንጌልን ከአውዱ ጋር በሚስማማ መንገድ እንዴት ማቅረብ እንዳለብን የሚያሳይ ጥልቅ ምሳሌ ነው። በዚያ ስፍራ ያደረገው ንግግር የባህል አውድና የሥነ መለኮት ግልጽነትን በአስተዋይነት ያጣመረ ነበር። ንግግሩን የጀመረው የእነርሱን እምነት በማወቅና በሃይማኖታቸው ውስጥ ካሉ የተለመዱ አባባሎች በመጥቀስ ነበር። 

ግሪኮች የማያውቁትን አምላክ እንዳያስቀይሙ በመፍራት አንዳንድ ጊዜ እንደ ሃይማኖታዊ አሳታፊነት(መግለጫ) ለላልታወቁ አማልክት ሁሉ መሠዊያዎችን ይሠሩ ነበር። ግሪካዊው ተጓዥና የጂኦግራፊ ተመራማሪ ፓውሳኒያስ “ዲስክሪፕሽን ኦፍ ግሪክ” (Description of Greece) በተሰኘው ሥራው ይህንን ልማድ ጠቅሷል። በመፅሃፉም ላይ የአቴንስ ሰዎች በሃይማኖታዊ ቅንዓታቸው የተነሳ በስም ለማያውቋቸው አማልክት መሠዊያዎችን እንዴት እንዳቆሙ ገልጿል። እንዲሁም ግሪካዊው ፈላስፋ ፊሎስትራተስ “ላይፍ ኦፍ አፖሎኒየስ” (Life of Apollonius of Tyana) በተሰኘው መጽሐፉ፣ በጥንታዊ የግሪክ ሃይማኖታዊ ልምምድ ውስጥ ላልታወቁ አማልክት የተሰሩ መሠዊያዎች መኖራቸውን አረጋግጧል። አንዳንድ የቀድሞና ቆየት ያሉ አመለካከቶች ፣ “ላልታወቀ አምላክ” የሚለው መሠዊያ ሐሳብ ከክርስቶስ ልደት በፊት በስድስተኛው ክፍለ ዘመን ከነበረው ከቀርጤሱ ፈላስፋና ገጣሚ ኤፒሜኒዴስ ጋር ያገናኙታል።ይህ ፈላስፋ በጊዜው ከተማዋን እያጠቃ ያለውን ወረርሽኝ ለማስቆም የአቴንስ ሰዎች ላልታወቁ አማልክት መሠዊያዎችን እንዲሠሩ ሐሳብ አቅርቦ እንደነበር ይገልፃሉ። ግሪኮች በሰአቱ ከነበራቸው እውቀት ያለፈ መለኮታዊ ፍጡራን ሊኖሩ እንደሚችሉ ያምኑ ነበር።

ይህ “ለማይታወቅ አምላክ” የሚለው መሠዊያ፣ ጳውሎስ ከአቴንስ ሰዎች ሃይማኖታዊና ፍልስፍናዊ አስተሳሰብ ጋር በመገናኘት ትኩረታቸውን እርሱ ወደሚሰብከው አምላክ እንዲያዞሩ መንገድ ከፈተለት። ይህም እውነተኛውን አምላክ የሰማይና የምድር ጌታ አድርጎ እንዲያስተዋውቅ አስቻለው። የጳውሎስ መልእክት የእግዚአብሔርን ታላቅነትና ሁሉን አዋቂነት፣ ፈጣሪነቱን በመግለፅ፣ ሰዎች ሁሉ እርሱን እንዲፈልጉና እንዲያገኙት እግዚአብሔር ጥሪ እያቀረበ እንደሆነ አፅንዖት ሰጥቷል።

የጳውሎስን ዘዴ ለማድነቅ የአቴንስን ሥልጣኔ መረዳት ወሳኝ ነው። አቴንስ እንደ ኤፒኩሪያኒዝም (Epicureanism) ያሉ የፍልስፍና ትምህርት ቤቶች መገኛ ነበረች፤ እነዚህም ትምህርት ቤቶች አማልክት የራቁና በሰው ልጆች ጉዳይ ውስጥ ጣልቃ የማይገቡ እንደሆኑ ያስተምሩ ነበር። እንዲሁም ስቶይሲዝም (Stoicism) የተባለው ፍልስፍና ደግሞ መለኮታዊ መርህ በሁሉም ነገር ውስጥ እንዳለ ቢያምንም፤ አማልክቶችን እንደ ግላዊ አምላክ (Personal God) አይቀበልም ነበር። ጳውሎስ የሰበከው ለእያንዳንዱ ሰው ቅርብ የሆነና በሰው ልጆች ታሪክ ውስጥ ተሳታፊ የሆነው ፈጣሪ አምላክ፣ እነዚህን ተስፋፍተው የነበሩ አመለካከቶች በቀጥታ የሚሞግት ነበር።

ታዋቂው ሊባኖሳዊ ፈላስፋና ክርስቲያን  ቻርልስ ማሊክ እንደተናገሩት፣ በትምህርትና በባህል ውስጥ የክርስትና ሚና “ነፍስንና አእምሮን ማዳን” ነው። ማሊክ ዩኒቨርሲቲዎች የተቋቋሙት ሥነ መለኮትን መሠረት በማድረግ እንደሆነ ይገልጻሉ። በእርግጥም፣ እንደ ኦክስፎርድ፣ ካምብሪጅ እና ሃርቫርድ ያሉ ብዙዎቹ የመጀመሪያ የምዕራባውያን ዩኒቨርሲቲዎች የክርስትና አመጣጣቸውን በሚንፀባርቅ መልኩ ሥነ መለኮትን እንደ ማዕከላዊ የትምህርት ዘርፍ አድርገው ተቋቁመዋል። ሥነ መለኮት ስለ እግዚአብሔር፣ ስለ ሰው ልጅ ሕልውና እና ስለ እውነታ ምንነት (Nature of reality) ወሳኝ ጥያቄዎችን ስለሚመልስ እንደ መሠረታዊ የትምህርት ዘርፍ ይቆጠር ነበር።

በዚህ ሳምንት፣ ብዙ እምነቶች ባሉበት ማኅበረሰብ ውስጥ የክርስትናን ፍልስፍና እንዴት በውጤታማነት ማስተላለፍ እንደሚቻል የጳውሎስን የአርዮስፋጎስ ቆይታ እንደ መመሪያ በመመልከት እናጠናለን። የእግዚአብሔርን ሁሉን ቻይነት፣ ከሰዎች ጋር ያለውን የግንኙነት ባህሪ፣ በወቅቱ የነበሩትን ፍልስፍናዎች፣ እና የአፖሎጂቲክስን አስፈላጊነት እንመረምራለን። አፖሎጂቲክስ እምነትን መከላከል ብቻ ሳይሆን፣ ለአድማጩ ባህላዊና ፍልስፍናዊ አውድ በሚስማማ መንገድ ማብራራትንም ያካትታል። የጳውሎስን አካሄድ በመመርመር፣ በዘመናችን በእምነት ላይ ለሚነሱ ፈተናዎች እንዴት ምላሽ መስጠት እንዳለብንና ወንጌልን አሳማኝ በሆነ መንገድ እንዴት ማቅረብ እንደምንችል እንማራለን።

`የአፖሎጂቲክስ ፈተና:  እንደማይፈልግ ሰው ራሳቸውን ለሚያስቡ ሰዎች ወንጌልን እንዴት ታቀርባለህ?`