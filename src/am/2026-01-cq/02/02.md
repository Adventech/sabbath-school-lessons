---
title:  አፖሎጂስቱ ጳውሎስ
date:   04/01/2026
---

### መዋሃድ

በሐዋርያት ሥራ 17 ላይ ጳውሎስ ስለ አፖሎጂቲክስ የላቀ ትምህርት ሰጥቶናል። ከእርሱ ምሳሌ የምንማራቸው አራት ነጥቦች እነሆ፡-
ስለ ባህል ግንዛቤ ይኑራችሁ: ጳውሎስ ንግግሩን የጀመረው የአቴንስ ሰዎች ለሃይማኖታቸው ያላቸውን ታማኝነት እውቅና በመስጠት ነው። እምነታቸውን አላጣጣለም ወይም አልተቃወመም። ይልቁንም፣ “ለማይታወቅ አምላክ” የተሠራውን መሠዊያ እውነተኛውን አምላክ ለማስተዋወቅ እንደ ድልድይ ተጠቀመበት (ቁ. 23)። ይህ እምነታችንን ስናካፍል የጋራ መግባቢያ ነጥብ ማግኘት ምን ያህል አስፈላጊ እንደሆነ ያሳያል። የጳውሎስ አካሄድ የሌሎችን የዓለም አመለካከት ማክበርና መረዳት እንደሚያስፈልግ፣ እንዲሁም ሰዎች አስቀድመው በሚያውቁት ወይም በሚያምኑት እውነት ላይ ተመሥርቶ ግንኙነትን መገንባት እንደሚገባ ያስታውሰናል።
ዋናው ነጥብ ፦ ስለ እምነት በምትነጋገሩበት ጊዜ ሰዎች ያላቸውን የጀርባ ታሪክ ወይም አመለካከት በመረዳት ያንን ግንኙነት ለመፍጠር ተጠቀሙበት።
	የእግዚአብሔርን ታላቅነት አውጁ፡ በመቀጠል፣ ጳውሎስ የእግዚአብሔርን ታላቅነት አጽንዖት ሰጥቶ ተናገረ። እግዚአብሔር የሁሉም ነገር ፈጣሪ እንደሆነና በሰው እጅ በተሠሩ ቤተ መቅደሶች እንደማይወሰን አወጀ (ቁ. 24)። ይህም አማልክት በቤተ መቅደስ ወይም በምስል ይወሰናሉ ለሚለው የአቴንስ ሰዎች እሳቤ ቀጥተኛ ተግዳሮት ነበር። ጳውሎስ “የማገለግለው አምላክ የተወሰነ አይደለም፤ እርሱ የፍጥረት ሁሉ ጌታ ነው” እያለ ነበር።
ዋናው ነጥብ፦ የእግዚአብሔርን ሉዓላዊነት አሳዩ። እርሱ ደካማ ወይም የተወሰነ አምላክ አይደለም፤ የአፅናፈ አለም  ፈጣሪና ጌታ እንጂ።
	መልእክቱን ለግል ሕይወት የሚደርስ አድርጉት፡ ጳውሎስ መልእክቱን በግል ደረጃ ተቀባይነትና አስፈላጊ እንዲሆን አደረገው። የራሳቸውን ገጣሚዎች በመጥቀስ፣ እግዚአብሔር ከማናችንም የራቀ እንዳልሆነ ተናገረ፦ “የምንኖረውና የምንንቀሳቀሰው፣ ያለነውም በርሱ ነውና።” (ቁ. 28)። ይህንን በማድረጉ፣ ጳውሎስ ከአድማጮቹ ጋር በግላዊ ደረጃ ተገናኘ፤ እግዚአብሔርን ማወቅ የአእምሮ ልምምድ (Intellectual exercise) ብቻ ሳይሆን፣ ግንኙነትንም (Relationship) መፍጠር እንደሆነም አሳየ።

ዋናው ነጥብ: እግዚአብሔርን እንደ ረቂቅ ሐሳብ (Abstract idea) ብቻ አታቅርቡ። እግዚአብሔር ከእያንዳንዱ ሰው ጋር ግላዊ ግንኙነት እንደሚፈልግ ግልጽ አድርጉ።
	ሙሉውን ወንጌል በድፍረት አቅርቡ፡ ጳውሎስ ከወንጌል ፈታኝ ክፍሎች አልሸሸም ነበር። አወዛጋቢ ቢሆንም እንኳ፣ ሰዎች ንስሐ እንዲገቡ ጥሪ አቀረበ፤ የኢየሱስን ትንሣኤ በድፍረት አወጀ (ቁ. 30፣ 31)። ጳውሎስ መልእክቱን ማቃለል እንደሌለብን አሳይቶናል። የንስሐን አስፈላጊነትና የዘላለም ሕይወትን ተስፋ ጨምሮ ሙሉውን ወንጌል ማቅረብ አለብን።
ዋናው ነጥብ፦ የወንጌልን አስቸጋሪ ክፍሎች አትዝለሉ። ሰዎች ስለ ንስሐና ስለ ትንሣኤ ማወቅ አለባቸው።
	ከማንኛውም ሃይማኖት ወይም የዓለም አመለካከት ካለው ሰው ጋር ብንገናኝ የጳውሎስ ልምድ ጠቃሚና ሊጠና የሚገባው ጉዳይ ነው። የእርሱ ዘዴ የሚያሳየው ወንጌልን ማካፈል ማለት ግንኙነትን መፍጠር፣ ማክበር እና ሙሉውን እውነት በድፍረት ማቅረብ እንደሆነ ነው።

ሊመረመሩ የሚገባቸው ጥያቄዎች:

`እምነታችሁን ለሌሎች ስታካፍሉ፤ የሰዎችን ባሕላዊ ግንዛቤ፣ የሥነ መለኮት ጥልቀትን ከሕይወት ጋር ያለውን ተዛማጅነት እንዴት አጣጥማችሁ ማቅረብ ትችላላችሁ?
`
`ወንጌልን በሚስብና በሚያሳምን መንገድ በማካፈል ረገድ፣ በሕይወታችሁ እንደ አርአያ የምትጠቅሱት ሰው ማንን ነው? ከእርሱ/ከእርሷስ ምን ትማራላችሁ?
`
