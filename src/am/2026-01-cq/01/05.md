---
title:  ታላቁ የአፖሎጂቲክ ምስክርነት
date:   31/12/2025
---

### መጋበዝ

ምናልባትም በእግዚአብሔር ላይ እምነት እንዳይኖር ከሚያደርጉ ትልልቅ እንቅፋቶች መካከል እርሱን እንከተላለን የሚሉ ሰዎች ራሳቸው ይገኙበታል። ክርስቲያኖች እግዚአብሔርን በተሳሳተ መንገድ ማቅረባቸው ሰዎች ከእርሱ እንዲርቁ ያደርጋቸዋል።  በተመሳሳይ በኢየሱስ ደቀ መዛሙርት ላይም በአገልግሎታቸው መጀመሪያ ላይ ይህ ተቀባይነት የሌለው አስተሳሰብ ተስተውሏል። ወንጌላት የደቀ መዛሙርትን በሮማውያን ላይ የነበራቸውን ቁጣ፣ በሳምራውያን ላይ የነበራቸውን አድሎአዊነት፣ ኢየሱስን ለመከላከል የነበረቸው የተሳሳተ ቅንዓት፣ እና የእነርሱን መንገድ ላልተከተሉ ሰዎች የነበራቸውን ጥላቻ ይገልጻሉ።ከክርስቶስ ጋር የነበሩት ደቀ መዛሙርት እንኳ ስህተት ከሠሩ፤ ዛሬም ብዙ ክርስቲያኖች ተመሳሳይ ስህተቶችን እንደሚሠሩ ምንም ጥርጥር የለውም።

እግዚአብሔር መሐሪ፣ ታጋሽና ደግ በመሆኑ ምስጋና ይግባው። እርሱ በስህተቶች ውስጥ ሆነን እንኳ ሊጠቀምብን መንገዶችን ያመቻቻል። በመጨረሻም የክርስቶስ ደቀ መዛሙርት የፍቅርን ሀያልነት ተገነዘቡ። ቃላት አቅም በሚያጡበት ቦታ እንኳ ፍቅር ከቶ አይወድቅም። ታላቁና የሁልጊዜ የክርስትና የእምነት መከላከያ የነበረው ፍቅር ሲሆን፤ ለዘላለምም ፍቅር ሆኖ ይቀጥላል። አንድ የክርስትና አፖሎጂስት እንዲህ ይላል- “ለወንጌል የሚሆን ጠንካራው ክርክር አፍቃሪና ተወዳጅ ክርስቲያን ነው።” የእግዚአብሔርን እውነት ለመከላከያ ሁነኛው መንገድ ሁልጊዜም ለሌሎች ፍቅርን ማሳየት ነው። ፍቅር ወደ ሌላ ቋንቋ መተርጎም ማያሻው ዓለም አቀፋዊ ቋንቋ ነው። ከእኛ ጋር አንድ ላልሆኑ ሰዎች መልካም መሆን፣ “ባይወዱን” እንኳ በጽናት መውደድ፣ ያለንን በልግስና ማካፈል፣ እና ተስፋ ያለመቁረጥ ድርጊቶች ከታላላቅ የክርስቲያን ፈላስፎች ንግግሮች ሁሉ ይበልጥ ስለኢየሱስ ስም በኃይል ይናገራሉ።ይህ ጳውሎስ “ፍቅር ከቶ አይወድቅም” (1 ቆሮ. 13:8) ያለው ለምን እንደሆነ ሊያስረዳ ይችላል።

የሐዋርያው ዮሐንስ ጽሑፎች ከሌሎች የአዲስ ኪዳን መጻሕፍት የበለጠ ስለ ፍቅር ይናገራሉ። በመልእክቶቹ ውስጥ፣ ዮሐንስ "እግዚአብሔር" እና "ፍቅር" የሚሉትን ቃላት ደጋግሞ አብሮ ተጠቅሟል። ዮሐንስ እግዚአብሔር አፍቃሪ ነው ከማለት አልፎ፡- “እግዚአብሔር ፍቅር ነው” (1ኛ ዮሐንስ 4:8) በማለት ገልጿል። የሰውን ልጅ ጥልቅ ፍላጎት ሊያረካ የሚችለውን የእግዚአብሔርን ፍቅር ሳይጠቅሱ፣ ስለ እግዚአብሔር መኖር በትክክል መናገር አይቻልም።

እስቲ ይህንን እናስብ። አራቱ ወንጌሎች የኢየሱስ ክርስቶስን ሕይወትና አገልግሎት ይዘረዝራሉ። እነዚህ ዘገባዎች ኢየሱስ ከሰበከው ይልቅ ሰዎችን ሲፈውስና ሲሟገትላቸው የሚያሳዩ ብዙ ታሪኮችን ይይዛሉ።  ከሁሉ ታላቅ የሆነው አፖሎጂስት ኢየሱስ ነበር፣ እኛም ምሳሌውን መከተል አለብን። “ሕዝብን ለመድረስ እውነተኛ ስኬት የሚሰጠው የክርስቶስ ዘዴ ብቻ ነው። አዳኙ መልካም ነገርን እንደፈለገ ሰው ከሰዎች ጋር ተቀላቀለ። ለእነርሱ ያለውን ርኅራኄ አሳይቷል፣ ፍላጎታቸውን አሟልቷል፣ እንዲሁም እኔነታቸውን አሸንፎል። ከዚያም፡- ‘ተከተሉኝ’ አላቸው።” ፍቅር ቃላትን ሊያካትት ቢችልም፣ ከቃላት እጅግ የላቀ መሆን አለበት። እጅግ ውጤታማ የሆነው አፖሎጂቲክ ቃላትንና ክርክሮችን ያልፋል።

ሊታዩ የሚገባቸው ጥያቄዎች:

` ክርክርና ሙግት ውጤት ባላመጡበት ሁኔታ፣ ፍቅር የሰዎችን አስተሳሰብ ሲቀይር የተመለከቱት በምን መንገድ ነው?`

`ኢየሱስ ማኅበራዊ መሰናክሎችን በመስበር የሰዎችን ልብ እንዴት እንዳሸነፈ ሲያስቡ፣ ወደ አእምሮዎ የሚመጡት ታሪኮች የትኞቹ ናቸው?`