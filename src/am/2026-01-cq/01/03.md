---
title:  ከተጠራጣሪዎች ጋር መወያየት
date:   29/12/2025
---

### መተርጎም

አንድ አፖሎጂስት (የእምነት ተከላካይ) በእምነት ዙሪያ ያሉ አእምሯዊ መሰናክሎችን ለማስወገድ እና ሰዎችን በኢየሱስ ወደሚገኘው እውነት ለመምራት በተለያዩ ቦታዎች—እንደ የመማሪያ ክፍሎች፣ የሕዝብ መድረኮች፣ አብያተ ክርስቲያናት፣ የግል ንግግሮች፣ ወዘተ—መረጃዎችን ያቀርባል። ውጤታማ ለመሆን፣ አፖሎጂስቱ በአሁኑ ጊዜ ያሉትን አፖሎጂቲካዊ ይዘቶች ማወቅና በባህል አግባብነት ባለው መንገድ ማቅረብ ይፈልጋል።  ምሳሌ 15:28 “የጻድቅ ሰው ልብ የሚሰጠውን መልስ ያመዛዝናል” ይላል። በቅርብ ጊዜው የተደረጉ ጥናቶችን  ማወቅ ወሳኝ ነው። ጊዜ ያለፈባቸው ወይም ትክክል ያልሆኑ ምንጮችን መጠቀም ለእምነታችን የምንሰጠውን መከላከያ ያዳክማል እናም ለአዳዲስ ተቃውሞዎች ወይም ማስረጃዎች ዝግጁ እንዳንሆን ያደርገናል። በስፋት ማንበብ፣ ውጤታማ የመግባቢያ ስልቶችን መረዳት፣ እና ከእግዚአብሔር ጋር የማያቋርጥ ግንኙነት በማድረግ ምስክርነታችን ከእውነተኛ ማስረጃዎች ይልቅ ከእርሱ ጋር ባለን ግንኙነት መደገፍ አለባቸው። ሦስት ውጤታማ ስልቶች እነሆ፦

ቅድመ-ግምቶችን መረዳት። ሰዎች የሚግባቡት በቃላት፣ በዓላማዎች እና በእምነቶች ውህድ ነው። ስለ እግዚአብሔር የሚነሱ የተሳሳቱ ሀሳቦች ብዙውን ጊዜ የሚመጡት የእምነታችን መሠረት ሊሆኑ ከሚችሉ ሀሳቦች ውስጥ ከሚነሱ የተሳሳቱ ቅድመ-ግምቶች ነው። መኪናዎ ሲበላሽ ችግሩ ወዲያውኑ ላይታይ ይችላል። በሞተሩ ውስጥ ያሉ የማይታዩ ነገር ግን ወሳኝ የሆኑ ክፍሎች መላውን ሥርዓት እንዲስተጓጎል ሊያደርጉ ይችላሉ። በተመሳሳይም፣ ምክንያታዊ የአስተሳሰብ ሂደት ትክክል ቢሆንም እንኳ፣ የተሳሳቱ ቅድመ-ግምቶች ወደ ተዛባ መደምደሚያ ሊመሩ ይችላሉ። እነዚህን ብዙውን ጊዜ ያልተነገሩ ግምቶችን(ቅድመ-ግምቶችን) መለየትና መፍታት ወደ እምነት የሚወስዱትን መሰናክሎች ለማፍረስ ቁልፍ ነው።

ጠያቂውን መጠየቅ። ኢየሱስ አድሎአዊ አመለካከቶችን ለማስወገድና ሰዎች አቋማቸውን እንደገና እንዲያስቡ ለመርዳት ጥያቄዎችን በተደጋጋሚ ይጠቀም ነበር። ለምሳሌ:- በሉቃስ 2 ላይ፣ ኢየሱስ በአሥራ ሁለት ዓመቱ በቤተ መቅደስ ውስጥ ከነበሩት አስተማሪዎች ጋር በማዳመጥና ጥያቄዎችን በመጠየቅ ተሳተፈ፣ “የሰሙትም ሁሉ በማስተዋሉና በመልሱ ተደንቀው ነበር” (ቁ. 47)። ጥያቄዎች ሰዎችን ወደ ሀሳብ ግጭት ሳያመሩ  ወደ ጥልቅ አስተሳሰብ ሊመሩና አስተሳሰባቸውን ሊፈትኑ ይችላሉ። ይህ ዘዴ አድማጩ ተሰሚነትና አክብሮት እንደተሰጠው እየተሰማው አቋሙን እንደገና እንዲያስብ ያስችለዋል።

ስለ እግዚአብሔር ታላቅ ሀሳቦችን መግለጽ። አፖሎጂቲክስ አማኞችን ወይም በመጽሐፍ ቅዱስ የማያምኑ ሰዎችን በብዙ የመጽሐፍ ቅዱስ ጥቅሶች እና ዝርዝሮች ማስጨነቅ አይደለም። ይልቁንም፣ በመጽሐፍ ቅዱሳዊ እውነቶች ስር ያሉትን ሐሳቦች እና ለዕለት ተዕለት ሕይወት ያላቸው ትርጉም ላይ ትኩረት አድርጉ። ለምሳሌ፣ ስለ ኢየሱስን ዳግም ምጽአት መወያየት መቼና እንዴት እንደሚመጣ ለማረጋገጥ ጥቅሶችን መጥቀስ ብቻ መሆን የለበትም ይልቁንም እግዚአብሔር መከራን ለመጨረስና ሕዝቡን ወደ ቤቱ ለመውሰድ እንደሚመጣ የሚገልጽ ታላቅ ጽንሰ-ሐሳብ ማንሳት ያስፈልጋል። ሰንበት በአስጨናቂ(በአድካሚ) ሕይወት ውስጥ እውነተኛ እረፍት ከሚሰጠው አምላክ ጋር በማገናኘት ማቅረብ ይቻላል። ከመጽሐፍ ቅዱሳዊ ትምህርቶች በስተጀርባ ያለውን “ለምን” ማስረዳት ለማያምኑት ጭምር እውነታን ይበልጥ ተደራሽና ትርጉም ያለው ያደርገዋል። የመጽሐፍ ቅዱስ ዋና ዋና ጭብጦች ቀላል እና ግርማ ሞገስ ያላቸው ናቸው። አፖሎጂቲክስ ክርክሮችን ስለማሸነፍ ሳይሆን አእምሮዎችንና ልቦችን ስለ መሳብ፣ እውነትን በግልጽ ስለ ማቅረብ እና ሰዎችን ወደ እግዚአብሔር ፍቅር ስለ መምራት ነው። በመጽሐፍ ቅዱስ ማዕከላዊ ጭብጦች ላይ ትኩረት አድርጋችሁ በግለሰብ ደረጃ ግንኙነት ፍጠሩ።

**Journal page**:

`የጻፍከውን እና ምልክት ያደረግክበትን ጽሑፍ ተመልከት/ች እና ምልክቶችህ/ሽ በአጠቃላይ ምን ልዩ ግንዛቤዎችን የሚያመለክቱ ይመስልሃል/ሻል?`

`ይህን ምንባብ ካጠናህ በኋላ ምን አይነት ጥያቄዎች ወደ ውስጥህ መጡ? የትኞቹ ክፍሎች አስቸጋሪ ናቸው? `

`ሌሎች ምን ዓይነት መመሪያዎች እና መደምደሚያዎች ታገኛለህ/ሽ?`

`እምነትዎን ለሌሎች በማካፈል ረገድ ራስዎን ማሻሻል የሚችሉባቸው መንገዶች የትኞቹ ናቸው?`