---
title:   አስቸጋሪ ጥያቄዎችን መመለስ
date:   28/12/2025
---

### መዋሃድ

በ1ኛ ነገሥት 10:1–13 ላይ፣ የሳባ ንግሥት በንጉሥ ሰሎሞን ጥበብና ከእግዚአብሔር ጋር ባለው ግንኙነት በመደነቅ ልትጎበኘው ያደረገችውን ጉዞ እናያለን። ይህ ታሪክ በተለይ ከአፖሎጂቲክስ ጋር በተያያዘ እምነታችንን ለሌሎች ስለማካፈል ጥልቅ ግንዛቤዎችን ይሰጠናል። የሚከተሉትን አራት ልምምዶች ተመልከቱ፦

ግንኙነቶችን መገንባት። የሳባ ንግሥት ስለ ሰሎሞን ጥበብና ከእግዚአብሔር ጋር ስላለው ግንኙነት ስለሰማች ሩቅ ርቀት ተጓዘች። የማወቅ ጉጉቷ “አስቸጋሪ ጥያቄዎች” (1ኛ ነገሥት 10:1) እንድትጠይቅ መራት። ሰሎሞንም በአክብሮት ተቀበላት። ይህ ስለ እምነታችን ለማወቅ ጉጉት ካላቸው ሰዎች ጋር እውነተኛ ግንኙነት የመገንባት አስፈላጊነትን ያሳያል። በአፖሎጂቲክስ ውስጥ፣ ክርክርን ለማሸነፍ ወይም ሃሳቦችን ለማረጋገጥ ብቻ አንሞክርም። ይልቁንም እንደ ሰሎሞን ሌሎች ጥያቄዎች እንዲጠይቁ ዕድል መስጠት አለብን። ሰዎች እንደምናስብላቸው ሲሰማቸው፣ ስለ እግዚአብሔር የምንናገረውን ለመስማት የበለጠ ፈቃደኞች ይሆናሉ።

ሌሎች ከየት እንደመጡ መረዳት። የሳባ ንግሥት የተለየ ባህል ከነበረበት ቦታ የራሷን እምነቶችና ልምዶች ይዛ ነበር የመጣችው። አስተዳደጓን ከሚያንጸባርቁ ጥያቄዎች ጋር ወደ ሰሎሞን መጣች። ሰሎሞን አልናቃትም ወይም አጭር መልስ አልሰጣትም፤ ይልቁንም፣ ጥያቄዎቿን ሁሉ በትዕግሥት መለሰላት (1ኛ ነገሥት 10:3)። ለወጣቶች፣ ስለ እምነታችሁ የሚጠይቋችሁ ሁሉ ከጥላቻ የተነሳ አለመሆኑን ማስታወስ አስፈላጊ ነው። ብዙውን ጊዜ ሰዎች ልባዊ ጥርጣሬዎች ይኖሯቸዋል፣ ወይም ደግሞ አስተዳደጋቸው እግዚአብሔርን በሚመለከቱበት መንገድ ላይ ተጽዕኖ ያሳድራል። ይህ ማለት ፈጣን መልሶችን ለመስጠት መቻኮል ተገቢ አይደለም ማለት ነው። መጀመሪያ ማዳመጥ ከዚያም ለልባቸው ጭንቀት ምላሽ መስጠት ያሻናል።

አእምሮንና ልብን ማዕከል ማድረግ። የሳባ ንግሥት የአእምሮ መልሶችን ብቻ አልፈለገችም፤ የሰሎሞን ጥበብ እውነት መሆኑን ማየት ፈለገች።  “በልቧ ያለውን ጥያቄ ሁሉ አቀረበችለት” (1ኛ ነገሥት 10:2)። እርሱ እንዴት እንደሚኖር ካየች በኋላ፣ “ስለ ተናገርሃቸው ነገሮችና ስለ ጥበብህ በአገሬ ሳለሁ የሰማሁት እውነት ነው፤... መጥቼ እነዚህን ነገሮች በዐይኔ እስካይ ድረስ የተነገረኝን አላመንሁም ነበር” ብላ ተናገረች (1ኛ ነገሥት 10:6, 7)። ይህ የሚያሳየን አፖሎጂቲክስ ጥያቄዎችን በእውነታዎች መመለስ ብቻ ሳይሆን፣ ሌሎችን እግዚአብሔርን መከተል ምን እንደሚመስል ማሳየትም ጭምር ነው። ዛሬ ወጣቶች በእምነታቸው ላይ ብዙ ስሜታዊና አእምሮአዊ መሰናክሎች ያጋጥሟቸዋል። አንዳንዶች ወጣቶች በሌሎች ክርስቲያኖች ተጎድተው ሊሆን ይችላል ወይም ደግሞ ስለ እግዚአብሔር መልካምነት አስቸጋሪ ጥያቄዎች አጋጥሟቸው ሊሆን ይችላሉ።

ወደ እግዚአብሔር ውበት መጠቆም። በመጨረሻም፣ የሳባ ንግሥት የሰሎሞን ጥበብ የመጣው ከእግዚአብሔር መሆኑን ተገነዘበች። “በአንተ ደስ ተሰኝቶ በእስራኤል ዙፋን ላይ ያስቀመጠህ እግዚአብሔር አምላክህ ቡሩክ ይሁን” (1 ነገሥት 10:9) አለች። የአፖሎጂቲክስ ግብ ክርክሮችን ማሸነፍ ወይም ምን ያህል እንደምናውቅ ማሳየት አይደለም፤ ግቡ ሌሎች የኢየሱስን ውበት እንዲያዩ መርዳት ነው።ልክ እንደ ሰሎሞን እግዚአብሔር በሕይወታችን ውስጥ መኖሩ በእርግጥ ምን እንደሚመስል ለሌሎች በሚያሳይ መንገድ መኖር እንችላለን። ይህን በማድረጋችን እርሱን መከተል ትክክል ብቻ ሳይሆን በጥልቅ የሚያረካም መሆኑን ሌሎች ይመለከታሉ።

ሊመረመሩ የሚገባቸው ጥያቄዎች

`ክርስቲያን ያልሆኑ ጓደኞቻችሁን አስቡ፤ የመጡበትን ማኅበራዊ ዳራ፣ አስተዳደጋቸውንና የዓለም አመለካከታቸውን (worldviews) ምን ያህል ትረዱላቸዋላችሁ?`

`የአፖሎጂቲክስ ግብ ክርክርን አሸንፎ ከመውጣት የሚለየው እንዴት ነው?`