---
title:  ያመነው ኤቲስት(አምላክ የለሽ) 
date:   10/01/2026
---

የዚህን ሳምንት ትምህርት ጥቅስ ያንብቡ: ዘፍጥረት ምዕራፍ 1ና 2

### መግቢያ

**ያመነው ኤቲስት(አምላክ የለሽ)**

በእውቀት፣ በብዛት በመጻፉ እና በጠንካራ ክርክሮቹ የሚታወቀው እንግሊዛዊው ፈላስፋ አንቶኒ ፍሉ (Antony Flew)፣ በአንድ ወቅት በዓለም ዙሪያ ባሉ ምሁራንና አምላክ የለሽ (ኤቲስት) ሰዎች ዘንድ የተደነቀ ነበር። ፍሉ ገና በአሥራ አምስት ዓመቱ እግዚአብሔር የለም ወደሚል ድምዳሜ ደርሶ ነበር። ፍልስፍናን ካጠና በኋላ፣ በኦክስፎርድ እና በሌሎች የእንግሊዝ ዩኒቨርሲቲዎች ፕሮፌሰር ሆኖ አገልግሏል። በዚህ ጊዜ ሁሉ ፍሉ በጥብቅና በአክራሪ አምላክ የለሽነቱ (Rigorous academic atheism) በስፋት ይታወቅ ነበር። Antony Flew and Gary R. Habermas, “My Pilgrimage from Atheism to Theism: A Discussion between Antony Flew and Gary Habermas,” Philosophia Christi 6, no. 2 (January 2004): 199, https://doi.org/10.5840/pc20046224.
በ 2004 እ.ኤ.አ፣ በሰማንያዎቹ ዕድሜ መጀመሪያ ላይ እያለ፣ ፍሉ በፍልስፍናና በሳይንስ ማኅበረሰብ ውስጥ ድንጋጤን የፈጠረ—እስከ ዛሬም ድረስ እስተጋባ የሚሰማ—አስደንጋጭ መግለጫ ሰጠ። ከዶ/ር ጋሪ ሀበርማስ ጋር ባደረገው ቃለ ምልልስ መለኮታዊ ንድፍ አውጪ(Intelligent Designer) መኖር እንደሚያምን ገለጸ።

ከዚህ መግለጫ በኋላ ፍሉ “የመገንዘብ አቅሙን ያጣና የማስታወስ ችሎታው የተጎዳ፣ እየጃጀ ያለ ምሁር” ተብሎ ተጠራ። የተሳሳተ አስተሳሰብ (Delusional thinking) እንዳለውና ሳይንስን እንደካደ ተደርጎ ክስ ቀረበበት። አንድ ተቺ እንዲያውም፣ “ፍሉ፣ በሚያሳዝን ሁኔታ፣ አእምሮውን ስቷል” ሲል ጽፎ ነበር። ምንም እንኳ ተቃውሞ ቢገጥመውም፣ ፍሉ አዲሱን እምነቱን በጽናት ተከላከለ። እንዲህ ሲልም ተናገረ፦ “በቀድሞ ባልደረቦቼ ዘንድ በሞኝነት፣ በክህደት፣ በእርጅና እና ማሰብ በምትችሉት ሁሉ ተወግዣለሁ፤ ነገር ግን ከእነርሱ መካከል አንድም ሰው እኔ የጻፍኩትን አንድ ቃል እንኳ አላነበበም።” ፍሉ ያደረገውና ሰዎችን ይህን ያህል ያበሳጨው ነገር ምን ነበር? ቀላሉ መልስ ሐሳቡን ቀየረ። በአንድ ወቅት ከፍተኛ ተጽዕኖ የነበረው አምላክ የለሽ ሰው፣ ቀደም ሲል ያፌዝበት የነበረውን ሰው ሆነ በእግዚአብሔርም አመነ። የቀድሞ ባልደረቦቹና አድናቂዎቹ ደነገጡ፣ ተሸበሩ፣ አልፎ ተርፎም ተናደዱ። P.Z. Meyers, “Roy Varghese and the Exploitation of Antony Flew,” ScienceBlogs, November 4, 2007, https://scienceblogs.com/pharyngula/2007/11/04/roy-varghese-and-the-exploitat.

የአንቶኒ ፍሉን አእምሮ ስለ እግዚአብሔር የቀየረው ምንድን ነው? ፍሉ ራሱ እንዲህ ብሏል፦ “ምንም እንኳ ቀደም ሲል ስለ መለኮታዊ ንድፍ ክርክርን (Argument to design) አጥብቄ ብቃወምም፣ አሁን ግን በትክክል ሲቀርብ ስመለከት ይህ ክርክር ለእግዚአብሔር መኖር አሳማኝ ማስረጃ እንደሆነ ተረድቻለሁ።” ፍሉ የተረታው፣ በአካላዊው ዓለም ውስጥ ባለው የንድፍ ማስረጃ ላይ ተመሥርቶ ለእግዚአብሔር መኖር በሚከራከረው ቴሌዎሎጂያዊ ክርክር (Teleological argument) ወይም የዓላማ/የንድፍ ክርክር ነው። ፍሉ ከአምላክ የለሽነት ወደ እግዚአብሔር እምነት ለመሸጋገሩ እንደ ዐቢይ ምክንያት የጠቀሰው የአጽናፈ ዓለሙን ውስብስብነት እና ሥርዓት ነው። በመጽሐፉ ውስጥ ፍሉ እንደገለጸው፣ በሳይንስ—በተለይም በፊዚክስና በባዮሎጂ መስኮች—የታዩ ግኝቶች፣ በጽናፈ ዓለም ውስጥ ለሚታየው ውስብስብነትና ሥርዓት ምርጡ ማብራሪያ መለኮታዊ ንድፍ አውጪ(ፈጣሪ) (Intelligent Designer) እንደሆነ እንዲደመድም መሩት።

ስለ መለኮታዊ ንድፍ(Intelligent Design) የሚደረግ ውይይት ከእውነታዎች በላይ ነው። እንደ እውነቱ ከሆነ፣ የፈጣሪን ልብ(ሀሳብ) ፍሬ ነገር እየመረመርን ነው። ፍጥረት የእርሱ ባሕርይ ነጸብራቅ ነው፤ በዚያም ሥርዓት፣ ውበት፣ ውስብስብነት እና ፍቅር በጽናፈ ዓለሙ ውስጥ ተሸምነዋል። በተፈጥሮ ውስጥ መለኮታዊ ንድፍን በማስረጃ እናያለን፤ ነገር ግን የፍጥረት ታሪክ ከበስተጀርባ ያለውን ዓላማና ሐሳብ በመግለጽ ትረካውን ያሟላል።

ኦሪት ዘፍጥረት እግዚአብሔርን ከቁስ፣ ከጠፈር እና ከጊዜ ሁሉ በስተጀርባ ያለ ፈጣሪ አድርጎ ያስተዋውቃል። መጽሐፍ ቅዱስ ስለ እርሱ መኖር አያከራከርም፤ በቀላሉ መኖሩን ያውጀዋል። ቅዱሳት መጻሕፍት እግዚአብሔር በጽናፈ ዓለም ውስጥ መኖሩን እጅግ ግልጽ እውነት አድርገው ይቆጥሩታል። እንደ ፈላስፎች አገላለጽ፣ በአንድ ወቅት በአጽናፈ ዓለም ውስጥ ምንም ነገር ባይኖር ኖሮ፣ አሁንም ምንም ነገር ባልኖረ ነበር። የአጽናፈ ዓለም(universe) መኖር፣ ጽናፈ ዓለምን ወደ መኖር ያመጣው የሆነ ነገር ወይም የሆነ አካል እንዳለ ያመለክታል።
በዚህ ሳምንት ትምህርት፣ በመፅሐፍ ቅዱስ ውስጥ ባለው ፈጣሪ አምላክ ለማመን እንደ አሳማኝ ምክንያት፣ እንዲሁም የዚህን መለኮታዊ ንድፍ አውጪ ልብ በጥልቀት ለመረዳት፣ ወደ ቴሌዎሎጂካል ክርክር (ወይም የንድፍ ክርክር) በጥልቀት እንገባለን።
`የአፖሎጂቲክስ ፈተና:- ብዙ ሰዎች በመፅሐፍ ቅዱስ አምላክ ለምን አያምኑም?
`
