---
title:  አረማውያን ስለ ፍጥረት ጅማሮ
date:   11/01/2026
---

### መዋሃድ

አብዛኞቹ አረማዊ የፍጥረት ታሪኮች ማለትም እንደ ባቢሎን፣ ግብፅና ሱመር ባሉ ባህሎች የተለመዱ ሁለት ቁልፍ ገጽታዎች አሏቸው። በመጀመሪያ፣ እነዚህ ታሪኮች ብዙውን ጊዜ የሚጀምሩት ተፈጥሮ አማልክትን በመፍጠሯ ነው። በእነዚህ ታሪኮች ውስጥ፣ አማልክት የተወለዱት እንደ ውኃ፣ ሰማይ ወይም ትርምስ (Chaos) ካሉ የተፈጥሮ አካላት ነው። ለምሳሌ፣ የባቢሎን ኤኑማ ኤሊሽ የተባለው ታሪክ ቀዳሚ ውኃዎችን ያካተተ ዓለማዊ ውጊያን ይገልጻል፤ ከዚህ ትርምስ የተሞላበት አካባቢም አማልክት ተወልደው ዓለምን ይቀርጻሉ። የግሪክ፣ የኖርዲክ እና የሂንዱ ባህሎች ተመሳሳይ ዘገባዎችን ያካትታሉ። ተፈጥሮን እንደ ፈጣሪ አድርጎ የሚወስደው አምላክ የለሽነት (Atheism) እንኳ በዚህ ምድብ ውስጥ ይወድቃል ማለት ይቻላል።

ሁለተኛው ቁልፍ የአረማዊ የፍጥረት ታሪኮች ገጽታ፣ የሰው ልጅ በፍጥረት ቅደም ተከተል ውስጥ በጣም ዝቅተኛው፣ አነስተኛው ክፍል መሆኑ ነው። በእነዚህ ታሪኮች ውስጥ፣ ሰዎች የተፈጠሩት እንደ ተጨማሪ ሐሳብ (as an afterthought) ወይም የአማልክትን ቆሻሻ ሥራ ለመሥራት ነው። ለምሳሌ፣ በባቢሎን አፈ ታሪክ፣ ሰዎች የተፈጠሩት በተሸነፈ አምላክ ደም በመጠቀም አሸናፊ የሆኑትን አማልክት ለማገልገል ሲሆን፣ በዋናነት አማልክት የማይፈልጉትን ሥራ ይሠራሉ። ሰዎች የሚኖሩት አማልክትን ለማስደሰት ሲሆን፣ ተግባራቸውም የአማልክትን ፍላጎት ማገልገል ነው።

ከዚህ ፈጽሞ በተቃራኒ፣ የመጽሐፍ ቅዱስ የፍጥረት ታሪክ ይህንን አገላለጽ ሙሉ በሙሉ ይቀይራል። በመጀመሪያ፣ እግዚአብሔር የተወለደው ከተፈጥሮ አይደለም። ይልቁንም፣ እግዚአብሔር ተፈጥሮን ይፈጥራል። መጽሐፍ ቅዱስ የሚጀምረው “በመጀመሪያ እግዚአብሔር ሰማይንና ምድርን ፈጠረ” (ዘፍ. 1:1) በሚል ቃል ነው። በአማልክት ወይም በተፈጥሮ ኃይሎች መካከል ትርምስ ያለበት ውጊያ የለም። እግዚአብሔር ብቻውን ብርሃን፣ ሰማይ፣ ምድርና ባሕርን በቃሉ ወደ ሕልውና አመጣ (ዘፍ. 1:3–10)። እርሱ የፍጥረት ውጤት ሳይሆን፣ በፍጥረት ሁሉ ላይ ሉዓላዊ ገዥ ነው። ሁለተኛውና እጅግ በጣም አስፈላጊው ልዩነት፣ የሰው ልጅ የፍጥረት እጅግ በጣም አስፈላጊ ክፍል መሆኑ ነው። እግዚአብሔር “ሰውን በመልካችን እንደ ምሳሌያችን እንፍጠር” (ዘፍ. 1:26) ሲል ተናገረ። ሰዎች ሌላ ፍጥረት ብቻ ሳይሆኑ፣ የእግዚአብሔር ራሱ ነጸብራቅ ናቸው። ሰዎች የተፈጠሩት እግዚአብሔርን ዝቅተኛ በሆነ መንገድ ለማገልገል አይደለም፤ ይልቁንም በሌሎች ፍጥረታት ሁሉ ላይ ሥልጣን ተሰጥቷቸዋል። ከአንጋፋው የምሥራቅ አፈ ታሪኮች በተለየ መልኩ፣ መጽሐፍ ቅዱስ ሰዎችን ለዓለም ተንከባካቢዎችና (Stewards) ከእግዚአብሔር ጋር አጋሮች አድርጎ ያቀርብልናል (ዘፍ. 1:28)።

ዘፍጥረት 2:7 ደግሞ የሰው ልጅ አፈጣጠርን ይበልጥ ግልፅ በሆነ መንገድ ያሳያል፦ “እግዚአብሔር አምላክም ሰውን ከምድር አፈር አበጃጀው፤ በአፍንጫውም የሕይወት እስትንፋስ እፍ አለበት፤ ሰውም ሕያው ነፍስ ያለው ሆነ።” ሰውን በገዛ እጆቹ መስራቱና የሕይወት እስትንፋስን እፍ ማለቱ ይህ ድርጊት፣ እግዚአብሔር ለሰው ልጆች ላይ ያለውን ዋጋና እንክብካቤ ያጎላል። በሌሎች ጥንታዊ የምሥራቅ ታሪኮች፣ የሰው ልጅ የትርምስ ወይም የመለኮታዊ ስንፍና ውጤት ነው። በተቃራኒው፣ መጽሐፍ ቅዱስ ሰዎችን በእግዚአብሔር እጅ የተሠሩ የፍጥረት ዘውድ እና የፍቅሩ መገለጫ አድርጎ ያቀርባቸዋል።

**ሊታዩ የሚገባቸው ጥያቄዎች**:

`የፍጥረት ታሪክ ስለ እግዚአብሔርና ስለ ባሕርዩ ምን ይገልጻል?`

`የፍጥረት ታሪክ ስለ ሰው ልጅ ማንነትና ስለ እኛ ዋጋ ምን ያስተምራል?`