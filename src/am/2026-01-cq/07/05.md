---
title:  የሚያስፈልገው መስዋዕት
date:   11/02/2026
---

### መጋበዝ


የክርስቲያኖች የስርየት  ጽንሰ-ሐሳብ ከእስልምና አስተምህሮዎች በእጅጉ ስለሚለይ ሙስሊሞች ብዙውን ጊዜ ይህንን ለመቀበል ይቸገራሉ። በእስልምና አላህ ይቅርታን የሚሰጠው ለኃጢአተኛው ንስሐ፣ ጸሎት እና መልካም ሥራዎች ቀጥተኛ ምላሽ በመስጠት ነው። አማላጅ ወይም መስዋዕት አያስፈልግም። ሱራ አል-ዙመር 39፡53 የፈጣሪን ምህረት እንዲህ ሲል ያጎላል፦ “በል፤ እናንተ በነፍሶቻችሁ ላይ ወሰንን ያለፋችሁ ባሮቼ ሆይ! ከአላህ እዝነት ተስፋ አትቁረጡ፤ አላህ ኃጢአቶችን በሙሉ ይምራልና፤ እርሱ መሓሪው አዛኙ ነውና።”

ነገር ግን፣ መጽሐፍ ቅዱስ እንደሚያስተምረው ኃጢአት ስህተት ወይም ህግን መጣስ ብቻ ሳይሆን፣ ከእግዚአብሔር ጋር ያለን የሞራል እና የግንኙነት ድልድይ መፍረስ ነው። ኃጢአት በህግ አኳያ ብቻ ሳይሆን በግንኙነትም(ከፈጣሪ ጋር በሚኖር ግንኙነት)ደረጃ ዕዳን ያስከትላል። አለመታዘዛችን ከፈጣሪያችን ጋር ያለንን ግንኙነት ይሰብራል። ሮሜ 6፡23 “የኃጢአት ደመወዝ ሞት ነውና” ይላል። ኃጢአት ወደ መንፈሳዊ እና አካላዊ ሞት ይመራል—ይህም ከእግዚአብሔር ለዘላለም መለየት ነው፤ ይህ ዕዳ ደግሞ የእግዚአብሔርን ፍትህ እና ቅድስና ዋጋ ሳያስከፍል (without compromising) በቀላሉ ሊታለፍ አይችልም። እስልምና የሰው ልጅን ኃጢአተኝነት ክርስትና በሚያጎላው መንገድ ስለማያጎላ ሙስሊሞች የይቅርታን ዋጋ ለመረዳት ሊቸገሩ ይችላሉ። እስልምና የሚያስተምረው የሰው ልጆች ደካማ ቢሆኑም ንስሐ ለመግባትና ራሳቸውን ለማረም አቅም እንዳላቸው ነው።

ከክርስቲያናዊ እይታ አንጻር፣ ኃጢአት ሰው ከፈጣሪ ጋር ያለውን ግንኙነት መፍረስ አስከትሏል፤ ይህም ከይቅርታ ያለፈ ነገርን ይፈልጋል፤ የእግዚአብሔርን የሞራል ህግ በመተላለፍ የደረሰውን ጉዳት ለመጠገን ካሳ (restitution) እና መንፃትን ይጠይቃል። ኢሳይያስ 59፡2 እንዲህ ይላል፦ ነገር ግን በደላችሁ ከአምላካችሁ ለይቷችኋል፤ ኀጢአታችሁ ፊቱን ከእናንተ ሰውሮታል፤ በዚህም ምክንያት አይሰማም።” የተሰበረውን ግንኙነት ለመመለስና ክፍተቱን ለመጠገን ስርየት (atonement) አስፈላጊ የሆነው የሰው ልጅ  ከእግዚአብሔር ከመለየቱ የተነሳ ነው።

የእግዚአብሔር ስርየት የተሟላ ነው። ይቅርታን እና ከኃጢአት መንጻትን ያካትታል። ነገር ግን፣ ስርየቱ የቀረበው በታላቅ ዋጋ ነው። እግዚአብሔር የሞራል ህግን መተላለፍ(ኃጢአት) ዕዳውን ሳይጠይቅ ይቅር ቢል ኖሮ ፍትህ ይዛባ ነበር። ፍትህ እና ምህረት አብረው እንዲቆሙ፣ መስዋዕት አስፈላጊ ነው። መጽሐፍ ቅዱሳዊው ግንዛቤ ኢየሱስ ሙሉ አምላክ እና ሙሉ ሰው እንደመሆኑ ይህንን ዕዳ ተቀብሎ በመስቀል ላይ በሞቱ የኃጢአትን ቅጣት እንደከፈለ ነው። እግዚአብሔር ለኃጢአተኛው ይቅርታን ለመስጠት ከዚህ ቀለል ያለ መንገድ እንዳልነበረው የዕብራውያን መጽሐፍ ያሰምርበታል፤ “ደም ሳይፈስ ስርየት የለም” (ዕብራውያን 9፡22)። ይህ ጥቅስ ይቅርታ በታላቅ ዋጋ እንደሚመጣ ያሳያል—ይህም እግዚአብሔር ራሱ ስለ እኛ የከፈለው ዋጋ ነው። ይህንን ስናውቅ፣ መስቀሉ እግዚአብሔር በኃጢአት እና በክፋት ላይ ያለውን ፍትህ፣ እንዲሁም ለኃጢአተኛው ያለውን ምህረት የሚያሳይ የመጨረሻው መገለጫ ይሆናል።

ሊታዩ የሚገባቸው ጥያቄዎች:

`እግዚአብሔር ይቅርታን የሰጠን በታላቅ ዋጋ (በራሱ መሥዋዕትነት) መሆኑን ማወቅዎ፣ ስለ ጸጋው ያለዎትን አመለካከት እንዴት ይነካዋል?
`
`እግዚአብሔር ራሱን መሥዋዕት አድርጎ ማቅረቡ፣ ስለ እርሱ ባሕርይ ያለዎትን ግንዛቤ እንዴት ይለውጠዋል?
`

 
