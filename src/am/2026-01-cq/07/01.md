---
title:  እግዚአብሔር ማነው?
date:   07/02/2026
---

የዚህን ሳምንት ትምህርት ጥቅስ ያንብቡ: ዘዳግም 6

### መግቢያ
**እግዚአብሔር ማነው?**

በ570 (እንደ አውሮፓውያን አቆጣጠር) ገደማ በመካ በሚገኘው ታዋቂና ተፅዕኖ ፈጣሪ በሆነው የቁረይሽ ጎሳ የተወለደው መሐመድ፣ የእስልምና መስራች እንደሆነ ይቆጠራል። መሀመድ በሚያሳዝን ሁኔታ፤ አባቱን ከመወለዱ በፊት እናቱን ደግሞ ገና የስድስት ዓመት ልጅ እያለ በሞት በማጣት በልጅነቱ ከባድ ሀዘን ገጥሞታል። ሙስሊሞች እንደሚያምኑት፣ መሐመድ በ40 ዓመቱ የመጀመሪያውን መለኮታዊ ራእይ (revelation) በመልአኩ ገብርኤል (ጅብሪል) በኩል ከእግዚአብሔር ተቀበለ። ለቀጣዮቹ ሃያ ሦስት ዓመታት የቀጠሉት እነዚህ ራእዮች፣ በኋላ ላይ ተሰብስበው የእስልምና ቅዱስ መጽሐፍ በሆነው በቁርአን ውስጥ ሰፈሩ።

የመሐመድ የአንድ አምላክ አምልኮ (ሞኖቴይዝም) እና የማኅበራዊ አኗኗር ለውጥ መልእክቱ በወቅቱ በመካ በነበረው ማህበራዊና ሃይማኖታዊ ስርዓት ላይ እንዲሁም ሥር በሰደደው የብዙ አማልክት አምልኮ (ፖሊቴይዝም) እና በጎሳ የሥልጣን መዋቅር ላይ ከፍተኛ ተግዳሮት ፈጠረ። ሙሐመድ የመካን አማልክት በመቃወሙና በህብረተሰቡ ውስጥ አይቶት የነበረውን ሙስና በማውገዙ፣ በእርሱና በመካ ጎሳዎች መካከል የነበረው ግጭት ተባባሰ። መልእክቱ ብዙ ተከታዮችን ቢስብም ነገር ግን በነባሩ የአኗኗር ዘይቤያቸው ላይ እንደ ስጋት አድርገው በቆጠሩት ወገኖች በኩል ከፍተኛ ስደትንና ጠላትነትን አስከትሎበታል።

በ622 ዓ.ም (እንደ አውሮፓውያን አቆጣጠር)፣ ሙሐመድና ተከታዮቹ እየጨመረ የመጣውን ስደት ተከትሎ ወደ መዲና ተሰደዱ፤ ይህ ኩነት 'ሂጅራ' በመባል የሚታወቅ ሲሆን የእስልምና የቀን አቆጣጠር መጀመሪያም ነው። በመዲናም የሙስሊም ማህበረሰብን መሰረተ፤ ራዕይ መቀበሉንም ቀጠለ። በመዲና መልእክቱን ለማሰራጨት ያደረገው ጥረት ከስትራቴጂያዊና ዲፕሎማሲያዊ ክህሎቱ ጋር ተዳምሮ፣ በመጨረሻም የአረቢያን ባሕረ ሰላጤ ጎሳዎችን በእስልምና ስር አንድ ለማድረግ አስችሏል፤ የብዙ አማልክት አምልኮንም በአንድ አምላክ አምልኮ ተካ። ዛሬ እስልምና ወደ ሁለት ቢሊዮን በሚጠጉ ተከታዮች (ከዓለም ህዝብ 25% ያህሉን በመያዝ) በዓለም ሁለተኛው ትልቁ ሃይማኖት ነው። ተጽእኖውም አህጉራትን የተሻገረ ሲሆን፣ በመካከለኛው ምስራቅ፣ በሰሜን አፍሪካ እና በደቡብ እስያ ከፍተኛ የእስልምና ተከታይ ቁጥር ይገኛል።“Religious People by Country 2025,” World Population Review, https://worldpopulationreview.com/country-rankings/religion-by-country.

በእስልምና ኢየሱስ ከታላላቅ ነቢያት አንዱ ተደርጎ ይከበራል፤ ከድንግል ማርያም በተአምራዊ ሁኔታ እንደተወለደም ይታመናል። ቁርኣን የኢየሱስን ነቢይነት፣ ተአምራቱንና ባህሪውን ያረጋግጣል። ይሁን እንጂ፣ ኢየሱስ ሰብአዊ ፍጡር እና የእግዚአብሔር አገልጋይ እንጂ፣ መለኮት ወይም የእግዚአብሔር ልጅ እንዳልሆነ አጥብቆ ያሳስባል። ቁርኣን በተጨማሪም ኢየሱስ ከፍርድ ቀን በፊት ወደ ምድር እንደሚመለስ፣ ፍትህንም እንደሚያሰፍንና የክርስቶስ ተቃዋሚን (Antichrist) እንደሚያሸንፍ ያስተምራል። ይሁን እንጂ፣ የእርሱ መመለስ በክርስትና እንደታመነው ድነትን ለመፈጸም የሚደረግ 'ዳግም ምጽአት' ሳይሆን፣ የዘመን ፍጻሜ ምልክት እና እንደ ጻድቅ ሙስሊም መሪ ሆኖ (በምድር) የሚኖርበት ጊዜ ተደርጎ ይወሰዳል።

አንድ የክርስትና አፖሎጂስት እንዲህ ሲሉ ገልጸዋል፡- “በእስልምናና በክርስትና መካከል ያለው ዋና ልዩነት፣ ተመሳሳይነት ባላቸው የሞራል ትምህርቶች ላይ ሳይሆን በእግዚአብሔር ማንነት እና እርሱ ከሰዎች ጋር ባለው ግንኙነት ላይ ነው።” እግዚአብሔር ማነው? እርሱ ሦስትም አንድም (ሥላሴ) ነው? ወይስ ብቻውን አንድ? ወይስ ሦስት አማልክት? ኢየሱስ ከነቢይ በላይ ነበር? ወይስ እርሱ መለኮት ነበር? James R. White, What Every Christian Needs to Know About the Qur’an (Bethany House Publishers, 2013), 15.


ኢየሱስ ማነው? የሚለው ጥያቄ ምናልባትም በሕይወታችን የምንጋፈጠው እጅግ ወሳኙ ጥያቄ ሊሆን ይችላል። ስለ እርሱ ያለን እምነት ሁሉንም ነገር ይቀርጻል፤ ስለ ሕይወት፣ ስለ መንግሥተ ሰማያት፣ ስለ ድነት እና ስለ ግንኙነቶች ያለንን አመለካከት ይወስናል። ምርጫዎቻችንን እንዴት እንደምናደርግ፣ የሕይወት ዓላማችንን እንዴት እንደምናይ እና የዕለት ተዕለት ኑሮአችንን እንዴት እንደምንመራ ተጽዕኖ ያሳድራል። ኢየሱስን መረዳት ለወሳኝ ጉዳዮች ሁሉ መሠረት ነው።

በዚህ ጥናት፣ ኢየሱስ ሙስሊምም ሆነ ክርስቲያን ለሆነ ለእያንዳንዱ ሰው ልብ እንዴት እንደሚናገር እንመለከታለን። በተጨማሪም ሙሐመድ ለብዙ አማልክት አምልኮ የነበረውን ጥንቃቄ እና ይህ ጉዳይ ስለ እግዚአብሔር ያለን ግንዛቤ ላይ ተፅዕኖ ሊያሳድር እንደሚችል እንመረምራለን። ከሁሉም በላይ ደግሞ ኢየሱስ ስለ ራሱ ማንነት ምን እንዳለ እንፈትሻለን። በእነዚህ የሥነ-መለኮት ውይይቶች ውስጥ እግዚአብሔር ለእያንዳንዱ የሰው ልጅ ያለውን ታላቅ ፍቅር እና እንክብካቤ መዘንጋት የለብንም፤ የአነጋገራችን ቃናም ይህንን የሚያንጸባርቅ መሆን አለበት። ኢየሱስ በእውነት ማን እንደሆነ ለማወቅ የሙሐመድን ትምህርቶች ከኢየሱስ ንግግሮች ጋር እናነፃፅር።

`የአፖሎጄቲክስ ፈተና፦ አንድ ሙስሊም "ኢየሱስ ነቢይ ብቻ ነበር" ሲል የእርስዎ ምላሽ ምንድን ነው?
`