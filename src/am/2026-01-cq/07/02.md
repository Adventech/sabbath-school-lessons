---
title:  የእግዚአብሔር አንድነት
date:   08/02/2026
---

### መዋሃድ


በቁርአን ውስጥ እንደተብራራው የሙሐመድ አስተምህሮዎች "ተውሂድ"ን (Tawhid) ወይም የእግዚአብሔርን አንድነት በጥብቅ ያጎላሉ። በአንድ አምላክ ላይ የነበራቸው እምነት ፍጹምና የማይወላውል ሲሆን፣ ማንኛውንም የባዕድ አምልኮ፣ የብዙ አማልክት አምልኮ(Polytheism)፣ የጣኦት አምልኮን፣ እንዲሁም ፈጣሪ አጋሮች፣ እኩያዎች ወይም ተባባሪዎች አሉት የሚለውን ሐሳብ ይቃወም ነበር። በአንድ አምላክ ማመን (Monotheism) የእስልምና እምነት የማዕዘን ድንጋይ ሆነ። ይህ እምነት በሙሐመድ ዘመን ከነበረውና ከተስፋፋው የብዙ አማልክት አምልኮ ባህል ጋር ፈጽሞ ተቃራኒ ነበር፤ ይህም ሙስሊሞች ኢየሱስ ከነቢይነት የላቀ ነው የሚለውን ሐሳብ ለመቀበል የሚቸገሩበትን ምክንያት ለመረዳት ቀላል ያደርገዋል። ስላሴን በተመለከተ፣ ለኢየሱስ (ወይም ከአላህ ውጪ ላለ ለማንኛውም አካል) መለኮትነትን መስጠት የተውሂድን መርህ እንደሚቃረን ቁርአን ይገልጻል። ለምሳሌ፣ አንድ የቁርአን ክፍል የመጽሐፉ ሰዎችን (በቁርአን ውስጥ ለአይሁድና ክርስቲያኖች የሚሰጥ መጠሪያ) ጥብቅ የሆነ የአንድ አምላክ አምልኮን እንዲከተሉ እና አምላክን በተመለከተ "ሦስት" እንዳይሉ ያሳስባል፤ ይህም እግዚአብሔር የማይከፋፈል አንድ መሆኑንአጽንዖት ይሰጣል። Surah An-Nisa 4:171.

ሙሐመድ በአብርሃምና በሌሎች ነቢያት ይተገበር ነበር ብሎ ያመነበትን ቀዳሚውን የአንድ አምላክ አምልኮ ወደ ነበረበት መመለስ አለበት ብሎ ያስብ ነበር። የመጽሐፍ ቅዱሱ አምላክ ራሱን በብዙ አምላክ(አማልክት) መመደቡን በግልጽ ይቃወማል። ታዲያ ለምን ብዙ ሃይማኖቶችና ባህሎች በብዙ አማልክት ያምናሉ? ወደ ብዙ አማልክት አምልኮ የማዘንበል ሁኔታ በሰዎች ሕይወት ውስጥ በየቀኑ የሚከሰተውን በበጎና በክፉ ኃይሎች መካከል ያለውን ታላቅ ግጭት (cosmic conflict) በተሳሳተ መንገድ ከመረዳት ጋር ሊያያዝ ይችላል። ሰዎች እንደ ብርሃንና ጨለማ፣ በጎና ክፉ፣ ፍቅርና ጥላቻ ያሉ ተቃራኒ ነገሮችን ሲመለከቱ፣ እነዚህ ኃይሎች እርስ በርስ የሚጋጩ የተለያዩ አማልክትን ይወክላሉ ብለው ሊያምኑ ይችላሉ፤ ይህም በሕይወትና በተፈጥሮ ውስጥ ያሉ ትግሎችንና ቅራኔዎችን ትርጉም ለመስጠት የብዙ አማልክት አምልኮ እንዴት ሊፈጠር እንደቻለ ያብራራል። የብዙ አማልክት አምልኮ በተጨማሪም በውስጣዊ ግጭት፣ በፉክክር እና ለፍጥረታት ደንታ በሌለው ሁኔታ ይገለጻል፤ እነዚህም በአብዛኛው የአረማውያን እምነቶች ውስጥ የሚታዩ ባህሪያት ናቸው።

በእንደዚህ አውድ ውስጥ ላሉ ባህሎች የመጽሐፍ ቅዱሱ አምላክ ራሱን እንደ አንድ ይገልጻል (ኢሳይያስ 45፡5)። አይሁዶች "ሽማ" (Shema) ብለው በሚጠሩት ክፍል ውስጥ ግልጽ መግለጫ ይገኛል "እስራኤል ሆይ፥ ስማ፤ አምላካችን እግዚአብሔር አንድ እግዚአብሔር ነው" (ዘዳግም 6፡4)። እግዚአብሔር አንድ ነው። ነገር ግን በዕብራይስጡ ጽሑፍ ውስጥ ጥልቅ የሆነ ሌላ ትርጉም አለ፦ "ሻማ/Shama/ (ስማ)፣ ኦ ይስራኤል/O Yisra’el/ (እስራኤል)፣ ያህዌ/Yahweh/ (አንዱ አምላክ) ኤሎሂም/Elohim/ (የአምላክ የብዙ ቁጥር መጠሪያ)፣ ኤሀድ/Echad/ (አንድ) ነው!"። "ኤሎሂም" የሚለውን የብዙ ቁጥር ስም፣ "ያህዌ" ከተባለው የእግዚአብሔር ነጠላ ስም እና የተዋሀደ አንድነትን ከሚያመለክተው "ኤሀድ" ጋር መጠቀም የእግዚአብሔርን ግንኙነታዊ (relational) ተፈጥሮ ይጠቁማል። እግዚአብሔርን በነጠላም በብዙ ቁጥርም መግለጽ ስለ እርሱ ያለንን እይታ ያሰፋዋል፤ ይህም እርሱ አንድ ህልውና (Being) ቢሆንም፣ በውስጡ ብዝኅነት እንዳለው ያሳያል። በዚህ ብዝኅነት አማካኝነት፣ ፍጹም የሆነ አንድነትን እና ግንኙነትን በእራሱ ውስጥ ይገልፃል።

ሊመረመሩ የሚገባቸው ጥያቄዎች:

`ብዙ አማልክትን ማምለክ በእግዚአብሔር ዘንድ የተጠላ የሆነው ለምንድን ነው? (ዘዳግም 6፡14-15 እና 5፡7–10ን ይመልከቱ)
`