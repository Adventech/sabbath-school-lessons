---
title:  የታጠፈው በፍታ
date:   25/02/2026
---

### መጋበዝ

ዮሐንስ ስለ ታጠፈ ልብስ ፅፎ የምናገኘው ሀሳብ እንደ ቀላል ሊታይ የሚችለው ቢመስልም ስለ ኢየሱስ ትንሳኤ ለማሳመን ትልቅ ሚና መጫወቱ እጅግ የሚደነቅ ነው። ዮሐንስ 20፡7-8 እንዲህ ይላል፡- “እንዲሁም በኢየሱስ ራስ ላይ ተጠምጥሞ የነበረውን ጨርቅ አየ፤ ይህም ጨርቅ ከከፈኑ ተለይቶ እንደ ተጠቀለለ ነበር። ከዚያም አስቀድሞ ከመቃብሩ የደረሰው ሌላው ደቀ መዝሙር ወደ ውስጥ ገባ፤ አይቶም አመነ”።

ለዮሐንስ ባዶው መቃብር እና በጥሩ ሁኔታ የታጠፈው ልብስ እንዲሁ ፍንጭ ብቻ አልነበሩም፤ ይልቁንም አንድ ድንቅ ነገር እንደተከሰተ የሚመሰክሩ ጸጥተኛ ግን ኃይለኛ ማስረጃዎች ነበሩ። በመጀመሪያ ደረጃ: ዘራፊዎች ስርቆት ፈጽመው ሲወጡ ልብስ አጥፈው አይሄዱም። በሁለተኛ ደረጃ፡ ኢየሱስን የሚያውቁት ሁሉ የእርሱን ጠባይና ልማድ ያውቁ ለነበሩ በዚህ የስቅለት ወቅት የታየው ስርአት ያለው ድርጊት ኢየሱስ በእውነት መነሳቱን በዮሐንስ ልብ ውስጥ አረጋገጠ።

እግዚአብሔር ብዙ ጊዜ ታላቅ ክብሩን ለመግለጥ ቀለል ያሉ ነገሮችን ይጠቀማል። ደቀ መዛሙርቱ ከትንሳኤው ጋር የተዋወቁት በነጎድጓድ ወይም በመብረቅ ሳይሆን፣ በታጠፈ በፍታ እና በባዶ መቃብር ነበር። እነዚህም የማይሳሳቱ የድል ምልክቶች ነበሩ። የታጠፉት ልብሶች የኢየሱስ አካል ቢለወጥም፣ ባሕርዩ ግን እንዳልተለወጠ አሳይተዋል። እርሱ አሁንም ያው ኢየሱስ ነው። ይህ ሩኅሩኅ ኢየሱስ በሰማይ ስለ እነርሱ ይማልዳል። በሦስተኛ ደረጃ የመቃብር ልብስ መለወጡ በጉ ወደ ካህንነት መሸጋገሩን የሚያሳይ ምልክት ነበር።

ነገር ግን እግዚአብሔር በታጠፈ ልብስ ብቻ አላበቃም። ትንሳኤውን በተለያዩ ምስክሮችና ምልክቶች አረጋግጧል፦

ይቅርታ ያገኘች ሴት፦ ቀደም ሲል በነበረው ታሪኳ ትሰቃይ የነበረችው መግደላዊት ማርያም ትንሳኤ ያገኘውን ክርስቶስን ለማየት የመጀመሪያዋ ሆናለች (ዮሐንስ 20፡14-16)። ይህም የእግዚአብሔር ጸጋ ያለፈው ታሪካችን ምንም ይሁን ምን ለሁላችንም እንደሚደርስ ያሳያል። ሌሎች ሴቶችም ስለ ትንሳኤው መስክረዋል።

የሁለቱ ደቀ መዛሙርት ምስክርነት፦ ጴጥሮስ እና ዮሐንስ ሁለቱም ወደ መቃብሩ ሮጠው በመሄድ የታጠፈውን በፍታ እና የኢየሱስ ሥጋ አለመኖሩን አይተዋል። ይህም የተከሰተውን ተአምር አረጋግጦላቸዋል (ዮሐንስ 20፡3-8)።

ባዶ መቃብር፦ መቃብሩ ራሱ ዝምተኛ ቢሆንም ኃይለኛ ምስክር ነበር። የኢየሱስ ሥጋ አልተሰረቀም—እርሱ ተስፋ በሰጠው መሠረት ተነስቷል (ሉቃስ 24፡6)።

መንፈስ ቅዱስ እውነትን መግለጥ፦ በመጨረሻም ደቀ መዛሙርቱ ትንሳኤውን በሚገባ የተረዱት በመንፈስ ቅዱስ አማካኝነት ነው። ኢየሱስ እንደሚነሳ ቀድሞ ነግሯቸው የነበረ ቢሆንም ልባቸውን ያሳመነውና አይኖቻቸውን ወደ ሙሉ እውነት የከፈተው ግን መንፈስ ቅዱስ ነው።

የእርሱ ትንሳኤ እንዲሁ ረቂቅ ክስተት ብቻ አልነበረም—እውነተኛ፣ የሚዳሰስ እና እንደ የታጠፈ ልብስ ባሉ ቀላል እውነታዎችና በተከታዮቹ ምስክርነት የተረጋገጠ ነው። ትንሳኤ የእምነታችን መሰረት ነው፤ ኢየሱስ ሕያው ስለሆነ እኛም ደግሞ ሕያው እንደምንሆን ፍጹም ማረጋገጫችን ነው። ሮሜ 6፡5 እንዲህ ብሎ ያስታውሰናል፡- “በሞቱ ከርሱ ጋራ እንደዚህ ከተዋሐድን፣ በትንሣኤው ደግሞ በርግጥ ከርሱ ጋራ እንተባበራለን።” የእርሱ ትንሳኤ ማለት አንድ ቀን የእኛም ትንሳኤ ነው።

**ሊታዩ የሚገባቸው ጥያቄዎች**:

`የታጠፈው ጨርቅ ታሪክ ስለ ኢየሱስ ምን ያስተምረናል?`

`እግዚአብሔር በጣም ተራ በሆኑ ነገሮች ተጠቅሞ ክብሩንና ኃይሉን ሲገልጥ ያዩት መቼ ነው?`