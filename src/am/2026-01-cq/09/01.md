---
title:  መቃብርን ያሸነፈው
date:   21/02/2026
---

የዚህን ሳምንት ትምህርት ጥቅስ ያንብቡ: ዮሐንስ 20:1–18

### መግቢያ

**መቃብርን ያሸነፈው**

እሁድ በማለዳ፣ የንጋት ብርሃን ከአድማስ ማዶ ብቅ ሲል፣ ዓለም የታሪክን አቅጣጫ ለዘላለም የቀየረውን ኩነት አስተናገደች—እርሱም የኢየሱስ ክርስቶስ ትንሳኤ ነው። ኃያል መልአክ መቃብሩ የታሸገበትን ድንጋይ አንከባለለ፤ ትንሳኤና ሕይወት የሆነው እርሱም ሞትን በድል አሸንፎ ወጣ፤ ቀድሞ ይዞት የነበረውን መቃብርም ባዶውን ተወው። ይህ ቅጽበት ሕይወት በሞት ላይ፣ ተስፋ በተስፋ መቁረጥ ላይ ያለውን ታላቅ ድል ያሳየ እንዲሁም የኃጢአት ፍጹም ሽንፈት የታየበት የታሪክ ምዕራፍ ሆነ።

ትንሳኤ ኢየሱስን በታሪክ ውስጥ ካሉ ሌሎች የሃይማኖት መሪዎች ሁሉ የተለየ ያደርገዋል። ሲዳርታ ጋውታማ (ቡድሃ) ተከታዮቹ በራሳቸው ጥረት ከመከራ እንዲያመልጡ ያስተማረ ቢሆንም፣ የእስልምና መሥራች መሐመድም ሙስሊሞች የፈጣሪ የመጨረሻ መገለጥ ነው ብለው የሚያምኑትን ቢያመጣም፣ ሁለቱም ግን በመቃብራቸው ውስጥ ቀርተዋል። በተመሳሳይ መልኩ ታላቁ ቻይናዊ ፈላስፋ ኮንፊውሸስ ሞቶ ተቀብሯል፤ ትምህርቶቹ በተከታዮቹ አማካኝነት ቢቀጥሉም ከሞተ በኃላ ግን ምንም ዓይነት የትንሳኤ ጥያቄ ሆነ ተስፋ አልታየም። የዞራስትሪያኒዝም(Zoroastrianism) መሥራች ዞሮስተርም ከሙታን ተለይቶ ስለመነሳቱ ምንም ዓይነት ዘገባ ሳይኖር ህይወቱ አልፏል።

ኢየሱስ ብቻ በሞት ላይ ድል እንዳለው ተናግሯል፣ በተግባርም አሳይቷል። ይህ ልዩ ክስተት የእርሱን ትምህርቶች ትክክለኛነት የሚያረጋግጥ ብቻ ሳይሆን ሌላ ማንኛውም የሃይማኖት መሪ ሊሰጥ የማይችለውን የተስፋ ቃል ይሰጣል፤ ይኸውም የዘላለም ሕይወት ተስፋ ነው። አንዳንዶች መስቀሉን እንደ ሽንፈት፣ ትንሳኤውን ደግሞ እንደ ድል ይመለከቱታል። ወንጌል ግን የሚያስተምረው መስቀሉ የድል ቅጽበት እንደነበረና ትንሳኤው ደግሞ የዚያ ድል ማረጋገጫ ማለትም ኃጢአት መሸነፉን የሚያሳይ ምስክር መሆኑን ነው።

ትንሳኤ እንዲሁ ተራ ክስተት አይደለም፤ የክርስትና እምነት የማዕዘን ድንጋይ እንጂ። ኢየሱስ ማን እንደሆነ የተናገረውን የሚያረጋግጥ ወሳኝ ማስረጃ ነው፡ እርሱም በሕይወትና በሞት ላይ ሥልጣን ያለው የእግዚአብሔር ልጅ ነው። ጆርጅ ሃርዲ (George Hardy) በታላቅ ቃል እንደገለጸው፣ ሊመለሱ የሚገባቸው ሁለት ወሳኝ ጥያቄዎች አሉ፡- “1. ሞትን አታልሎ(አሸንፎ) ያስመሰከረ አለ? 2. ያ ድል ለእኔስ ይተርፋል (ይደርሰኛል)?”

የኢየሱስ ትንሳኤ ለእነዚህ ጥያቄዎች “አዎ” የሚል ታላቅ መልስ ይሰጣል። ኢየሱስ ሞትን አላታለለዉም ሙሉ በሙሉ አሸንፎታል እንጂ፤ ያንን ድል ደግሞ በእርሱ ለሚያምኑ ሁሉ ይሰጣል። የክርስትና መልእክት ፍሬ ሀሳብ ይህ ነው፡- በኢየሱስ በኩል የዘላለም ሕይወት እንደ እድል(possibility) የሚሰጥ ሳይሆን፣ ለሚቀበሉት ሁሉ የተረጋገጠ ስጦታ ነው።

የባዶ መቃብር ታሪክ ለምን ትልቅ ትርጉም ኖረው? ባዶ መቃብር ማለት ሞት የመጨረሻው ቃል አይደለም ማለት ነው። ኢየሱስ ከሙታን እንደተነሳ ሁሉ፣ ተከታዮቹም ለዘላለም ሕይወት እንደሚነሱ የሚያሳይ ኃይለኛ ማሳሰቢያ ነው። ይህ ተስፋ ክርስቲያኖች ለሕይወትና ለሞት ያላቸውን አመለካከት ይለውጣል፤ ለሟች ለሆነ ሁሉ መጽናናትንና መረጋገጥን ይሰጣል። በአዳም ኃጢአት ምክንያት የመጣውና ለሺህ ዓመታት የሰውን ዘር ሲያጠፋ የኖረው እርግማን በመጨረሻ ተሰብሯል።

በዚያ ቀን ጠዋት፣ በባዶ መቃብሩ አጠገብ የነበረው መልአክ ለደቀ መዛሙርቱ እንዲህ አላቸው፡- “የተሰቀለውን ኢየሱስን እንደምትፈልጉ ዐውቃለሁና፤ እርሱ በዚህ የለም፤ እንደ ተናገረው ተነሥቷል” (ማቴ. 28፡5፣ 6)። በታሪክ ውስጥ የኢየሱስ አለመኖር የምሥራች የሆነው በዚህ ጊዜ ብቻ ነው።

የምሥራች? አዎን!!! የእርሱ መቃብር ባዶ መሆን ለሁላችንም የምሥራች ነው፤ ምክንያቱም የእርሱ መቃብር ባዶ መሆን ማለት አንድ ቀን የእኛም መቃብር ባዶ ይሆናል ማለት ነው።

በዚህ ትምህርት ውስጥ፣ የትንሳኤውን አንድምታ እንመረምራለን፣ ትንሳኤውን የሚደግፉ የታሪክና የአፖሎጂቲክስ ማስረጃዎችን እንመለከታለን፣ እንዲሁም የሚሰጠውን ጥልቅ ተስፋ እናያለን። ትንሳኤ ከዶክትሪን(መሰረታዊ እምነት) በላይ ነው፤ ለክርስትና እምነት መሰረታዊ የሆነ ስለ ሕይወት አዲስ እይታን የሚሰጥና ስለ ወደፊቱ ጊዜ ዋስትና የሚሰጥ ተስፋ ነው። ክርስቲያኖች ወደፊት የሚመጣውን ዘመን በልበ ሙሉነት የሚጠብቁበት ምክንያት፣ ኢየሱስ ያገኘው ድል በእርሱ ለሚያምኑ ሁሉ የተሰጠ ድል መሆኑን ስለሚያውቁ ነው።

`አፖሎጂቲክስ ፈተና፡ የኢየሱስ ትንሳኤ ለአማኝ ለምን ትልቅ ትርጉም አለው?
`