---
title:  እርሱ ሕያው ስለሆነ
date:   22/02/2026
---

### መዋሃድ


ከኢየሱስ ተከታዮች አንጻር ሲታይ ያ የትንሳኤው እሁድ ጠዋት የጀመረው በእንባ በረገቡ አይኖች፣ በተሰበሩ ልብ፣ በብቸኝነት እና በጥልቅ ሐዘን ነበር። ማርያም ወደ መቃብሩ የመጣችው ለአንድ ዓላማ ብቻ ነበር፡ ይኸውም የኢየሱስን ሥጋ ሽቶ ለመቀባት (ማርቆስ 16፡1)። በወቅቱ ከእርሱ ውጪ የምታስበው የተለየ ነገር አልነበራትም። የመጣችው እንዲሁ በተሰበረ ልብ እና በጥልቅ ያስብላት ለነበረው ለእርሱ ያላትን ፍቅር ለመግለጽ ነበር።

ይህች ሴት(ማርያም) ኢየሱስ ከሰባት አጋንንት ነፃ ያወጣት (ሉቃስ 8፡2)፣ በእርሱ ፍቅር አማካኝነት አስደናቂ ፈውስን ያገኘች ሴት ናት። የጥፋትን ጥልቀትና የድነትን (ቤዛነትን) ከፍታ በሚገባ ታውቃለች። “የተጎዱ ሰዎች ሰውን ይጎዳሉ፤ ፍቅር ያገኙ ሰዎች ግን ፍቅርን ይሰጣሉ” እንደሚባለው፣ በማርያም ሕይወት ውስጥ የፍቅር ማዕበል ነፍሷ እስክትፈወስ ድረስ ተመላልሶባታል። ለኢየሱስ ያላት ታማኝነት የማይካድ ነበር። አርብ በመስቀሉ ስር እስከ መጨረሻው ከነበሩት አንዷ ስትሆን፣ እሁድም በመቃብሩ አጠገብ ቀድማ የተገኘች እርሷ ነች።

ነገር ግን መቃብሩ ተከፍቶና ባዶ ሆኖ ማየቷ አስደነገጣት። ልቧ ተሰብሮ፣ ግራ ተጋብታና ተስፋ ቆርጣ ከመቃብሩ ውጭ ቆማ ታለቅስ ነበር (ዮሐንስ 20፡11)። ቀድሞውኑ ብዙ መከራ አሳልፋለች፤ አሁን ግን ኢየሱስ ለዘላለም የተለያት መሰላት። በኢየሱስ ሥጋ ላይ ምን ደርሶ ሊሆን ይችላል የሚለው ግምት አእምሮዋን ወጠረው።

በዚህ በሐዘኗ መሃል፣ አንድ ድምፅ ተናገራት። ሊያጽናናት ከትንሳኤ በኋላ  እዚያው የቆየው ኢየሱስ ነበር። በመጀመሪያ በሐዘን ብዛት ማንነቱን አላወቀችውም ነበር። ስሟን ጠርቶ “ማርያም” (ዮሐንስ 20፡16) እስካላት ድረስ አይኖቿ አልተከፈቱም ነበር።

ያንን ቅጽበት እስኪ አስቡት! ስሟን በሰማችና አዳኟን ባየች ቅጽበት፣ ሁሉም ነገር ለዘላለም ተለወጠ። አጠቃላይ ዓለሟ በአዲስ መልክ ተቀረጸ። አስከፊው ቅዠቷ ልታስበው ከምትችለው በላይ ወደሆነ መልካም ነገር ተቀየረ። ከዚያ በኋላ ሕይወቷ እንደ ቀድሞው ሊሆን አይችልም።

ወደ አብ ከማረጉና ለደቀ መዛሙርቱ የምስራቹን ከመናገሩ በፊት፣ ኢየሱስ ይህችን የተሰበረች ሴት ለማጽናናት ቆመ። ያንን ታላቅ የአጽንፈ ዓለም ድል የማወጅ ስራውን ለአፍታ አቆይቶ አንዲትን የምትሰቃይ ነፍስ ለመንከባከብ ጊዜ ሰጠ። የኢየሱስ ተልዕኮ ሁልጊዜም ሰዎች ስለሆኑ፣ እንደ ማርያም ላሉ ግለሰቦች በጥልቀት ግድ ይለዋል። ኢየሱስ የማርያምን ታሪክና የሕመሟን ጥልቀት ያውቅ ነበር። ይህም የፍቅር ግንኙነት የእኛም ስቃይ መቼም ቢሆን ሳይታይ(ሳያየው) እንደማያልፍ ያሳየናል (መዝሙር 34፡18)። የእርሱ ፍቅር ለብዙኃን ብቻ ሳይሆን ለእያንዳንዱ ሰው በግል የሚሰጥ ነው።

ማርያም ከኃጢአት ጥልቀት የዳነች ሴት ነበረች። አዳኝ እንደሚያስፈልጋት ስለምታውቅ የክርስቶስን መስዋዕትነት ትርጉም በመረዳት (ማቴዎስ 26፡12) እና ትንሳኤውን በማየት የመጀመሪያዋ ለመሆን በቃች። የእርሷ ታሪክ የሚያስታውሰን የእግዚአብሔር ጸጋ ሁልጊዜም ባለንበት ደረጃ እንደሚያገኘን እና እዚያው ባለንበት እንደማይተወን ነው። አንባቢ ሆይ! ይህ እውነት ለአንተም ጭምር ይሠራል።


ሊመረመሩ የሚገባቸው ጥያቄዎች:

`ወደ መቃብሩ በመጡ ጊዜ መቃብሩ ባዶ ሆኖ ቢያገኙት የእርስዎ ምላሽ ምን ሊሆን ይችል ነበር?
`
`ኢየሱስ ማርያምን በነበረችበት የልብ ስብራት ውስጥ ያስተናገደበትን መንገድ በማየት እኛም በተመሳሳይ ሁኔታ ውስጥ ያሉ ሰዎችን እንዴት መያዝ እንዳለብን ምን ትምህርት እናገኛለን?
`