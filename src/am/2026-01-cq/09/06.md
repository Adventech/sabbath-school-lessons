---
title:  የትንሳኤው ኃይል
date:   26/02/2026
---

### መረዳት


“የሰይጣን መላእክት በሰማይ መላእክት በፈነጠቀው አንጸባራቂና ብሩህ ብርሃን ከስፍራው እንዲወገዱ ሆነው ነበር። የሰይጣን መላእክት ግዳያችን ያሉት በኃይል ከእነርሱ በመወሰዱና ያ አብልጠው የጠሉት ከሞት በመነሳቱ በንጉሣቸው ላይ አማረሩ፡፡ ሰይጣንና ሰራዊቱ በወደቀው ሰብዓዊ ፍጡር ላይ ባላቸው ኃይል የህይወት ጌታ በመቃብር እንዲውል በማድረጋቸው ከፍ ከፍ ቢሉም ነገር ግን ሰይጣናዊው ድል በእጅጉ አጭር ነበር:: የሱስ ከነበረበት የእስር ቤት ወጥቶ ወደ ንጉሣዊ ገዢነት መረማመዱ ሰይጣን ከተወሰኑ ጊዜያቶች በኋላ መሞት እንዳለበትና መንግሥቱም ወደ ትክክለኛው ባለ መብት እንደሚተላለፍ አወቀ፡፡ ሰይጣን የተቻለውን ሁሉ ቢያደርግም ነገር ግን የሱስ ሳይሸነፍ ለሰብዓዊው ፍጡር የደኅንነት መንገድ መክፈቱንና በዚህ ጎዳና የሚራመዱ ሁሉ እንደሚድኑ ሲመለከት አነባ በቁጣም ነደደ፡፡” Ellen G. White, Early Writings (1882), 182.
 
“በሐዘን ምክንያት አንገታቸውን የደፉ ሁሉ ቀና እንዲሉ፣ የሱስን ለማየት ዓይኖቻቸው እንዲከፈቱና ድምጹንም ለማስማት ጆሮቻቸው እንዲከፈቱ «በፍጥነት ሄዳችሁ ለደቀ መዛሙርቱ ከሞት ተነስቶአል» ብላችሁ ንገሩዋቸው። በትልቅ ድንጋይ የተዘጋውና በሮማውያን ማሕተም በታሸገው በአዲሱ የዮሴፍ መቃብር ላይ እንዳያተኩሩ ንገሩዋቸው። ባዶውን መቃብር አትመልከቱ። ተስፋና ረዳት እንደሌላቸው ሰዎች አታልቅሱ። የሱስ ሕያው ነው፣ እርሱ ሕያው ስለሆነ እኛም ሕያው እንሆናለን።”
“በተከፈተው በዮሴፍ መቃብር ላይ ሆኖ የሱስ በድል አድራጊነት «እኔ ነኝ ትንሣኤ ሕይወትም» ሲል አውጆአል። እነዚህን ቃላት መናገር የሚችል መለኮታዊ ባሕርይ ያለው ብቻ ነው። ማንኛውም ፍጡር የሚኖረው በእግዚ አብሔር ፈቃድና ኃይል ነው። ማንኛውም ፍጡር አካል የእግዚአብሔርሕይወት ጥገኛ ነው። ከከፍተኛው ሱራፌል እስከ ኢምንትዋ ሕዋስ ድረስ ያሉት ፍጡር አካላት ሁሉ የሕይወት ምንጭ ከሆነው አምላክ ለሕይወት የሚያስፈልጋቸውን ነገር ያገኛሉ። ሕይወቴን አሳልፎ ለመስጠትና መልሼ ለመውሰድ ኃይል አለኝ ማለት የሚችል ከእግዚአብሔር ጋር የባሕርይአንድነት ያለው ብቻ ነው። ክርስቶስ በመለኮታዊነቱ የሞትን ማሰሪያ የሚበጥስ ኃይል አለው።”
“በመስቀል ላይ «ተፈጸመ!» ተብሎ በጩኸት የተነገረውን ቃል ሙታን ሰምተውታል። ይህ ቃል የመቃብርን ግድግዳ አልፎ በመግባት ያንቀላፉ ሙታንን ቀሰቀሰ። የክርስቶስ ድምጽ ከሰማይ በሚሰማበት ጊዜ ይህ ሁኔታ በድጋሚ ይፈጸማል። የክርስቶስ ድምጽ በመቃብር ውስጥ ስለሚሰማ በክርስቶስ የሞቱ ሁሉ ይነሳሉ። ክርስቶስ ከሞት በተነሳ ጊዜ የተከፈቱት መቃብሮች ጥቂቶች ነበሩ፤ ለሁለተኛ ጊዜ ሲመጣ ግን በእርሱ ዘንድ ተወዳጅ የሆኑ ሙታን ሁሉ ክቡርና ዘላለማዊ ሕይወት ለመኖር ይነሳሉ። ክርስቶስን ከሞት እንዲነሳ ያደረገው ኃይል የእርሱን ቤተ ክርስቲያን በዚህ ዓለም ብቻ ሳይሆን በሚመጣውም ዓለም ከማንኛውም ስልጣን፤ ኃይልና ስም ሁሉ በላይ ከፍ ከፍ ያደርጋታል።”
