---
title:  ወደ ሰላም ሚመራ መንገድ
date:   04/02/2026
---

### መጋበዝ
 

ቡድሃ እንደተማረው የመጨረሻው መገለጥ ወይም 'ኒርቫና' የሚገኘው በራስ በመመካትና በግል ጥረት ሲሆን፣ ይህም በስምንቱ የከበሩ መንገዶች (Noble Eightfold Path) ይመራል። እነርሱም፡ ትክክለኛ መረዳት፣ ትክክለኛ ሀሳብ፣ ትክክለኛ ንግግር፣ ትክክለኛ ተግባር፣ ትክክለኛ አኗኗር፣ ትክክለኛ ጥረት፣ ትክክለኛ ንቃት እና ትክክለኛ ትኩረት ናቸው። ሀሳቡ በእነዚህ ስምንት ልምምዶች አማካኝነት መከራን ማሸነፍና ወደ መገለጥ መድረስ ነው። ሆኖም፣ ይህ አካሄድ ሰላምንና የህይወት ዓላማን በግል ጥረት ብቻ ለማሳካት በሚደረገው ከባድ ኃላፊነት ምክንያት ሰዎች ሸክም እንደበዛባቸው እንዲሰማቸው ሊያደርግ ይችላል።

በአንጻሩ፣ የኢየሱስ ክርስቶስ ወንጌል ከዚህ የተለየ መንገድን ያቀርባል። ኢየሱስ እንዳስተማረው ደህንነትን በመልካም ሥራ ልናገኘው አንችልም፤ ይልቁንም ደህንነት በእርሱ ላይ እንዲሁም በሞቱና በትንሳኤው በማመን የምንቀበለው የጸጋ ስጦታ ነው። ኤፌሶን 2፥8-9 ይህንን መሰረታዊ እውነት ያጎላል፡- “ጸጋው በእምነት አድኖአችኋልና፤ ይህም የእግዚአብሔር ስጦታ ነው እንጂ ከእናንተ አይደለም፤ ማንም እንዳይመካ ከሥራ አይደለም።” የሰው ልጅ ጥረት ብቻውን ደህንነትን ሊያጎናጽፍ አይችልም፤ ምክንያቱም ሮሜ 3፥23 እንደሚለው፣ “ሁሉ ኃጢአትን ሠርተዋልና የእግዚአብሔርም ክብር ጎድሎአቸዋል።” ከሚያድነው ከእግዚአብሔር ጸጋ ውጭ፣ እያንዳንዱ ሰው አስቀድሞ በኃጢአት ተጠያቂ እንዲሁም ለዘላለም የጠፋ ነው።

ቅዱሳት መጻሕፍት ኢየሱስን “የሰላም አለቃ” (ኢሳይያስ 9፥6) ብለው ይጠሩታል።የሰላም አለቃ እንደመሆኑም ሰላምን እንዴት መስጠት እንዳለበት እርሱ በእርግጥ ያውቃል። በማቴዎስ 11፥28-30 ላይ ይህንን ግብዣ ያቀርባል፡- “እናንተ ደካሞች ሸክማችሁ የከበደ ሁሉ፣ ወደ እኔ ኑ፣ እኔም አሳርፋችኋለሁ። ቀንበሬን በላያችሁ ተሸከሙ ከእኔም ተማሩ፣ እኔ የዋህ በልቤም ትሁት ነኝና፣ ለነፍሳችሁም እረፍት ታገኛላችሁ፤ ቀንበሬ ልዝብ ሸክሜም ቀሊል ነውና።”

ኢየሱስ ብቻችንን እንድንታገል ከመተው ይልቅ ሰላምን ይሰጠናል፤ ይህም ሰላም የመንፈሳዊነት መሰረት እንጂ ግብ ብቻ አይደለም። ብዙውን ጊዜ ሰዎች የውስጥ ሰላም የሚመጣው ትግላቸውን ካሸነፉ በኋላ እንደሆነ ያምናሉ፤ ወንጌል ግን ከትግሉና ከድሉ በፊት ሰላምን እንደሚሰጥ ቃል ይገባል። አማኙን ወደ መጨረሻው ድል የሚመራውም ይኸው ሰላም ነው። ስቴፕስ ቱ ክራይስት (ወደ ክርስቶስ የሚመራ መንገድ) የተሰኘው መጽሐፍ እንዲህ ይላል፡-

“አጥብቀው የሚሹት ነገር ቢኖር ሰማያዊውን ይቅርታና ሰላም እንዲሁም ፍቅርን ነው:: ይህን ነገር ገንዘብ ሊገዛው፣ አእምሮ በጥረቱ የግሉ ሊያደርገው ወይም ጥበብ ሊያገኘው አይችልም፡፡ እነዚህን ነገሮች ከእግዚአብሔር በስጦታ መልክ ይቀበሏቸዋል እንጂ በግል ጥረትዎ የራስዎ ለማድረግ በፍጹም ተስፋ ማድረግ አይችሉም:: እግዚአብሔር ግን «ያለ ገንዘብ ያለ ዋጋ» (ኢሳ. 1:18) በስጦታ መልክ ያበረክትልዎታል። በመሆኑም እጆችዎን ዘርግተው መቀበል እስከ ቻሉ ድረስ በእርግጥም የእርስዎ ናቸው::”

ክርስቶስ በነፃና ወዲያውኑ የሚሰጠው የሰላም ማረጋገጫ፤ ቡድሂዝም ለማግኘት የሚታገለው ነገር ነው። የኢየሱስ መልእክት በግል ጥረት ከመመካት ይልቅ ጸጋን፣ ይቅርታን እና የዘላለም ሕይወትን በእምነት እንደ ስጦታ እንድንቀበል ያቀርባል። ኢየሱስ ማናችንም ለራሳችን ልናደርግ የማንችለውን ነገር ይሰጠናል።

ሊታዩ የሚገባቸው ጥያቄዎች:

`ኢየሱስ የሚሰጠውን ሰላም እንዴት እንቀበላለን?
`
`ሌላ ሃይማኖት የሚከተል ሰው የኢየሱስ አስፈላጊነት እንዲሰማው እንዴት ልትረዱት ትችላላችሁ?
`

