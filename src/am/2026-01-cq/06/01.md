---
title:  ብርሃኑን መፈለግ
date:   31/01/2026
---

የዚህን ሳምንት ትምህርት ጥቅስ ያንብቡ: ዮሐንስ 9

### መግቢያ
**ብርሃኑን መፈለግ**

ከ2,500 ዓመታት በፊት ገደማ ሲዳርታ ጋውታማ (Siddhartha Gautama) በይበልጥ ደግሞ ቡድሃ (Buddha) በመባል የሚታወቀው በጥንቷ ህንድ (አሁን ደቡባዊ ኔፓል) ይኖር ነበር። የሻክያ ጎሳ አባል የነበረው ጋውታማ ያደገው በንጉሳዊ ቤተመንግስት ሀብትና ቅንጦት ውስጥ ቢሆንም ከቤተ መንግሥቱ ውጪ የተመለከተው ሥቃይ፣ በሽታ፣ እርጅና እና ሞት የሕይወትን ጥልቅ ግንዛቤ እንዲፈልግ አነሳሳው። ይህ ፍለጋ መንፈሳዊ ብርሃንን (enlightenment) ለማግኘት ሲል የነገሥታትን ምቾት እንዲተው አደረገው።

ጋውታማ(ቡድሃ) ብርሃንን ይፈልግ ነበር። ጋውታማ ለዓመታት የአስኬቲዝም ልምምድ (ascetic practice) እና  ማሰላሰል (meditation) ከተለያዩ መምህራን ጋር ከተለማመደ በኋላ የተጋነነ የቅንጦት ኑሮም ሆነ የተጋነነ አስኬቲዝም ወደ ብርሃን እንደማይመሩ ተረዳ። በመጨረሻም በሕንድ ቦድ ጋያ (Bodh Gaya) ከተማ ከምትገኘው ቦዲህ ዛፍ (Bodhi Tree) ሥር ተቀምጦ ሲያሰላስል ሲፈልገው የነበረውን ብርሃን አገኘ። በጥልቅ ማሰላሰል አማካኝነት፣ ስለ ሥቃይ ምንነት እና ከእሱ ነፃ የመውጣት መንገድ የሚገልጹትን "አራቱን ክቡር እውነቶች (Four Noble Truths)" እና "ክቡር ስምንት እጥፍ መንገድ (Noble Eightfold Path)" የተባሉትን ዋና ትምህርቶች አዘጋጀ።

ከዚያም ጋውታማ በጋንጅስ ወንዝ ሜዳዎች (Ganges Plain) ላይ ለሚገኙ ሰዎች እነዚህን ግንዛቤዎች በማስተማር እና ትምህርቱ የሚቀበል ሳንጋ (Sangha) የተባለ ማኅበረሰብ በመፍጠር ሕይወቱን አሳለፈ። ዛሬ፣ ቡድሂዝም በዓለም ዙሪያ ወደ 520 ሚሊዮን የሚጠጉ ተከታዮች ያሉት ሲሆን፣ አብዛኞቹ የሚኖሩት በእስያ ነው። ይህ ሃይማኖት ከሁለት ሺህ ዓመታት በላይ ባህሎችን እና ማህበረሰብን መቅረፅ ችሏል።

ኢየሱስ ከሰብዓዊነት ከሚገለሉ የምስራቅ አስኬቲክስ ወይም ጠቢባን (sages) የተለየ ነው። ሲዳርታ ጋውታማን የመሰሉ ሰዎች በመገለል (detachment)፣ በማሰላሰል እና በብርሃን አማካኝነት ከሥቃይ ማምለጫ መንገድ ሲያቀርቡ፣ ኢየሱስ ግን ከመሸሽ ያለፈ ሕይወትን ያቀርባል (ዮሐንስ 10፥10)። የእርሱ ዓላማ ከሰዎች መገለል አልነበረም፤ ይልቁንም በሕይወቱ፣ በሞቱና በትንሣኤው አማካኝነት የመለኮታዊ ፍቅር መገለጫ በመሆን ከሰው ልጆች ጋር ሙሉ በሙሉ ህብረት ማድረግ ነበር። ኢየሱስ ከሰዎች ራሱን ከማራቅ ይልቅ በሙላት ሰብዓነትን ተቀላቀሎ ለሥቃይ ብቻ ሳይሆን ለኃጢአት እና ለሞት መፍትሔ ራሱን አቀረበ።

አንዳንዶች ኢየሱስ በሕይወቱ መጀመሪያ ዓመታት በቡድሂዝም ተጽዕኖ ሥር እንደነበረ ይናገራሉ። ሆኖም፣ ይህንን የሚያረጋግጥ ምንም ዓይነት ማስረጃ የለም፤ የኢየሱስ ትምህርቶችም ከመሰረታዊ የቡድሂስት ፍልስፍና የተለዩ ናቸው።የኢየሱስ አቀራረብ ሁለንተናዊ እና በግንኙነት (relational) ላይ የተመሠረተ ነው። አስኬቲክስ የግል ብርሃንን ለማግኘት ራሳቸውን ከአለም ሲያገሉ፣ ኢየሱስ ግን ሰብዓዊነትን ፈለገ፤ ይህም የግል ነፃነትን ብቻ ሳይሆን ከእግዚአብሔር ጋር የታደሰ ግንኙነት ለመስጠት ጭምር ነው። ኢየሱስ እንዲህ ሲል ተናገረ፦ "እኔ መንገድና እውነት ሕይወትም ነኝ" (ዮሐንስ 14፥6)። ይህም እውነተኛ ነፃነት የሚገኘው ሕይወትን በመተው ሳይሆን፣ በእርሱ በኩል በሚገኘው በተለወጠና በእርሱ ሙላት በሆነ ሕይወት መሆኑን አጽንዖት ሰጥቷል።
ኢየሱስ በዚህ መንገድ የሕይወትን ፍልስፍናዊ ወይም መንፈሳዊ ማዕቀፍ ብቻ ሳይሆን የሚያቀርበው ለእያንዳንዱ ሰው በፍቅርና በመስዋዕትነት ላይ የተመሠረተ የዘላለም ሕይወትን ያቀርባል። እርሱ ለዓለም ተስፋንና ቤዛነትን ሰጥቷል። እርሱ ለውጥን ያመጣል፤ ዓላማዎቻችንንና ፍላጎቶቻችንን እግዚአብሔር በሚፈልገው መልክ ያጠራል።

ጋውታማ እና ብዙዎች እውነትን ፍለጋ ብርሃንን ተመኝተዋል። ጋውታማ ጥልቅ መንፈሳዊ መነቃቃትን ፈለገ፤ ስለ ሕይወት፣ ስለ ሥቃይ እና ከዚህ ዓለም ሥቃይ እንዴት ነፃ መውጣት እንደሚቻል እውነቱን ማወቅ ፈለገ። የጋውታማ ምኞትን ኢየሱስ ስለ ራሱ በመናገር ቀጥታ እና ጉልህ ምላሽን ሰጠ ፦ "እኔ የዓለም ብርሃን ነኝ" (ዮሐንስ 8፥12)። ኢየሱስ የእዚህ ጨለማ ዓለም እውነት እንደበራለት ሳይሆን፤ እርሱ እራሱ የሁሉም ብርሃን ምንጭ እንደሆነ ተናገረ።
ወደዚህ ሳምንት ትምህርት ስንገባ፣ ጋውታማን ወደ "ብርሃን" ፍለጋው እንዲያመራ ያደረጉትን ጥያቄዎች እንመረምራለን፤ እንዲሁም ኢየሱስ ስለ ክፋት መንስኤ(problem of evil) የተናገረውን  እንመረምራለን። በተጨማሪም ማሰላሰል(Meditation) ምን እንደሆነ እና ኢየሱስ እውነተኛ ሰላምን እንዴት ማግኘት እንደምንችል እንዳሳየን እንወያያለን።

`የአፖሎጂቲክስ ፈተና: ኢየሱስን፣ መጽሐፍ ቅዱስን እና ክርስትናን ሳንቀበል መንፈሳዊ መሆን በቂ ነውን? የዘላለም ሕይወት እንዲኖረን በእርግጥ ኢየሱስ ያስፈልገናልን?
` 
