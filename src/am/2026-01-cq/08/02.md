---
title:  በምግብ ጠረጴዛው ራስጌ
date:   15/02/2026
---

### መዋሃድ


ኢየሱስን ከሌሎች የሃይማኖት መሪዎች በመሰረታዊነት ልዩ የሚያደርገው ምንድን ነው?
ክርስትና ያለ ኢየሱስ መኖር አይችልም። የክርስትና አጠቃላይ መሰረት ያረፈው በኢየሱስ ክርስቶስ ህይወት፣ ሞት እና ትንሳኤ ላይ ነው። መስራቾቻቸው ባይኖሩም በንድፈ ሀሳብ ደረጃ መቀጠል ከሚችሉት እንደ እስልምና፣ ቡድሂዝም ወይም ሂንዱይዝም ካሉ እምነቶች በተለየ፣ የክርስትና ዋና እምነቶች እና ልምምዶች ከኢየሱስ ጋር በጥብቅ የተሳሰሩ ናቸው። ክርስቶስ እንዲህ ብሏል፡- “መንገድና እውነት ሕይወትም እኔ ነኝ፤ በእኔ በቀር ወደ አብ የሚመጣ የለም” (ዮሐንስ 14፡6)። ኢየሱስ የክርስትና ምንነት ነው።

ኢየሱስ ሙሉ በሙሉ አምላክ እና ሙሉ በሙሉ ሰው መሆኑን በተለየ ሁኔታ ተናግሯል። ይህ ውህደት በየትኛውም የሃይማኖት መሪ አልታየም። መሐመድ፣ ቡድሃ እና ክሪሽና ታላላቅ መንፈሳዊ አስተምህሮዎችን ያቀረቡ ቢሆንም፣ አንዳቸውም ግን በተመሳሳይ ጊዜ አምላክንም ሰውም እንደሆኑ አልተናገሩም። ኢየሱስ የሰውን ልምድ ሙሉ በሙሉ የሚረዳ እና መለኮታዊ ስልጣንን የተላበሰ ብቸኛው መካከለኛ(አማላጅ) ነው። “የመለኮት ሙላት ሁሉ በአካል በርሱ ይኖራልና” (ቆላስይስ 2፡9)።

ተወዳዳሪ የሌላቸው መዛግብት የኢየሱስን ታሪካዊነት ይደግፋሉ። የኢየሱስ ህይወት እና ተጽእኖ ክርስቲያን ባልሆኑ እንደ ታሲተስ (Tacitus)፣ ፕሊኒ ዘ ያንገር (Pliny the Younger) እና ጆሴፈስ (Josephus) ባሉ የታሪክ ምሁራን ጭምር በብዙዎች ተመዝግቧል። በርካታ የአርኪኦሎጂ ቦታዎች እና ቅርሶች የኢየሱስን ህልውና እና የጥንቷን ክርስትና እንቅስቃሴ ታሪካዊ ተቀባይነት የበለጠ ያረጋግጣሉ።

ከሁሉም በላይ የኢየሱስ ህይወት በርካታ የብሉይ ኪዳን ትንቢቶችን የፈጸመ ሲሆን፣ ይህም መሲሃዊ መሆኑን ያረጋግጣል። እንደ ኢሳይያስ 53 (መከራ ተቀባዩ መሆኑን) እና ሚክያስ 5፡2 (በቤተልሔም መወለድ) ያሉት ትንቢቶች በቀጥታ ወደ ኢየሱስ ያመለክታሉ። ሌሎች ትንቢቶች ስለ መጣሉ እና ስለ ሞቱ (መዝሙር 22) አስቀድመው የተናገሩ ሲሆን ለአገልግሎቱም የጊዜ ሰሌዳ ይሰጣሉ (ዳንኤል 9፡24–27)። እነዚህ ትንቢቶች ክርስቶስ ከመወለዱ ከብዙ መቶ ዓመታት በፊት እንደተጻፉ የሚገልጸው እውነታ  ለተጠራጣሪዎች ሳይቀር እምብዛም አያከራክርም። የጥንት የብራና ጽሑፎች መገኘት (ለምሳሌ በሙት ባህር /Dead Sea Scrolls መካከል የተገኙት) እነዚህ ትንቢቶች ከኢየሱስ መምጣት ከመቶ ዓመታት በፊት እንደተነገሩ የማይታበል ማስረጃ ይሰጣሉ።

ኢየሱስ ልብን ይለውጣል። ኢየሱስ ስለ ፍቅር፣ ይቅርታ፣ ትህትና እና መስዋዕትነት ያስተማረው ትምህርት በሁሉም ባህሎች ውስጥ ባሉ ግለሰቦች ላይ አስደናቂ ተጽእኖ አለው። የእርሱ ማንነት የባህል ድንበሮችን በማለፍ ከተለያየ የህይወት ዳራ የመጡ ሰዎችን ወደ ራሱ ይስባል። ኢየሱስም እንዲህ አለ፡- “እኔ ግን ከምድር ከፍ ከፍ ባልሁ ጊዜ ሰውን ሁሉ ወደ ራሴ እስባለሁ።” (ዮሐንስ 12፡32)።


ዋና ነጥቦች: 
•	ያለ ኢየሱስ ክርስትና የለም። እርሱ የእምነቱ የማዕዘን ድንጋይና መሰረት ነው።
•	ኢየሱስ አምላክም ሰውም መሆኑን በመግለጽ፣ በሌላ በማንም የሃይማኖት መሪ ባልታየ መንገድ፣ በእግዚአብሔር እና በሰው ልጆች መካከል ያለውን ክፍተት ሞላ።
•	የኢየሱስ ሕይወት ከሌሎች የጥንት የሃይማኖት ሰዎች ታሪክ በላቀ ሁኔታ በታሪክ፣ በአርኪኦሎጂ እና በትንቢት ማስረጃዎች የተደገፈ ነው።
•	የክርስቶስ ፍቅርና ባህሪ የሰዎችን ልብ መለወጥ ይችላል።



 
