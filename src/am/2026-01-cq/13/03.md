---
title:  የዓለም ሁሉ ብርሃን
date:   23/03/2026
---

### መተርጎም

እግዚአብሔር ሰዎች ሁሉ ወደ እውነት እውቀት እንዲመጡ ይፈልጋል እንዲሁም ማንኛውም ግለሰብ ምንም ዓይነት የኑሮ ሁኔታ ወይም የህይወት ዳራ ቢኖረውም ወደ እርሱ እንዲቀርብ በማይቆጠሩ መንገዶች ይሠራል። የእግዚአብሔር ጥንቃቄ (providence) በሁሉም ቦታና ለሁሉም ሰው ይደርሳል። እግዚአብሔር ማን እንደሆነ ባያውቁም እንኳ ከራሳቸው በላይ ያለን የበላይ ኃይል ለሚፈልጉ ሰዎች ሁሉ ይደርስላቸዋል። ኤለን ኋይት በዓለም ላይ ያለ ማንኛውም ሰው ከእግዚአብሔር እጅ ውጭ እንዳልሆነ እንዲህ ስትል ገልጻለች፦

እግዚአብሔር ለብሔር፣ ለዘር ወይም ለኑሮ ደረጃ አያደላም። የሰው ዘር ሁሉ ፈጣሪ ነው። ሰብዓዊ በሙሉ በፍጥረት አንድ ቤተሰብ ነው። ለመዳንም አንድ ናቸው፡፡ ክርስቶስ ማንኛውንም አጥር አፍርሶ፣ የመለያየት ግንብን ደምስሶ፣ ሁሉንም የቤተ መቅደስ ክፍሎች ከፍቶ፣ ሁሉ ሰው ወደ እግዚአብሔር የነጻ መገናኛ መንገድ እንደኖረው አደረገ። ፍቅር በጣም ሰፊ፣ በጣም ትልቅና በጣም የትረፈረፈ ስለሆነ የትም ሰርስሮ ይገባል። በሰይጣን የተታሉትን ከሰይጣን ጭቆና ነጻ ያወጣቸዋል። ከዚያም አውጥቶ በተስፋ ቀስተ ደመና ወደተከበበው የእግዚአብሔር ዙፋን ያቀርባቸዋል። በእግዚአብሔር ፊት አይሁድ ወይም ግሪክ፣ ጌታ ወይም ባሪያ የለም። 

ሐዋርያው ዮሐንስ ስለ ኢየሱስ ሲመሰክር፦ "ለሰው ሁሉ ብርሃን ሰጪ የሆነው እውነተኛው ብርሃን ወደ ዓለም እየመጣ ነበር።" ብሏል (ዮሐንስ 1፡9)። ዮሐንስ ይህ እውቀት ምን ያህል እንደሚሰጥ ወይም እንዴት እንደሚሰጥ በዝርዝር ባይገልጽም፤ ጳውሎስ ግን ተጨማሪ ግንዛቤን ይሰጠናል። "ዓለም ከተፈጠረ ጀምሮ የማይታየው የእግዚአብሔር ባሕርይ፣ ይኸውም ዘላለማዊ ኀይሉና መለኮትነቱ፣ ከፍጥረቱ በግልጽ ይታያል፤ ስለዚህ ሰዎች ማመካኛ የላቸውም።" (ሮሜ 1፡20)። ጳውሎስ እንደሚገልፀው የሰው ልጆች ሁሉ እግዚአብሔር በገለጠላቸው ብርሃን መጠን ተጠያቂዎች ናቸው። ሁሉም ሰው የእግዚአብሔርን ቃል (መጽሐፍ ቅዱስን) የማግኘት ዕድል ላይኖረው ይችላል፤ ነገር ግን እግዚአብሔር ለሰው ሁሉ ሕሊናን ሰጥቷል (ሮሜ 2፡12–15)። እግዚአብሔር ስለ ራሱ የሚናገር ምስክርነትን በፍጥረት ውስጥ ዘርቷል። የዚህ ዓለም ጨለማ የእርሱን ኃይል፣ ጥበብና መለኮታዊነት ሊሸፍን አይችልም። የሕይወት ብርሃን ለመመልከት ፈቃደኛ ለሆኑ ሁሉ ያበራል።

እግዚአብሔር እያንዳንዳችንን የሚፈርደን ትንሽም ይሁን ትልቅ በደረሰን ብርሃን መጠን ባሳየነው ታማኝነት ነው። ጸጋውን በተገለጠልን በማንኛውም መንገድ እንድንቀበል ዕድሎችን ይሰጠናል። መጽሐፍ ቅዱስን ወይም ወንጌላዊን የማግኘት ዕድል ላልነበራቸው ግለሰቦችና  የማህበረሰብ ክፍሎች፣ እግዚአብሔር የሚፈርደው በተሰጣቸው ብርሃን መጠን በሰጡት ምላሽ መሠረት ነው።

ማንም ሰው በተወለደበት ቦታ ምክንያት ብቻ አይጠፋም። ማንም ሰው ሊያገኘው በቻለው ወይም ባልቻለው እውነት ምክንያት ብቻ አይጠፋም። እንዲሁም ማንም ሰው በተሳሳተ ዘመን ስለተወለደ ብቻ አይጠፋም።

**Journal page**:

`እግዚአብሔር ሰዎችን የሚፈርደው "ባገኙት የብርሃን መጠን" ላይ ተመስርቶ መሆኑን መረዳትዎ፣ ስለ እግዚአብሔር ፍትሐዊነትና ምሕረት ያለዎትን አመለካከት እንዴት ይለውጠዋል?`

`ቃሉን የማግኘት ዕድል ለሌላቸው ሰዎች እግዚአብሔር በሕልም፣ በከዋክብት፣ በንጹሐን እንስሳት ወይም በተፈጥሮ ክስተቶች አማካኝነት የደረሰባቸው ምን ምሳሌዎችን ያውቃሉ?`