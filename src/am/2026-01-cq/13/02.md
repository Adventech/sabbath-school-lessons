---
title:  እርሱ ሕያው ስለሆነ
date:   22/03/2026
---

### መዋሃድ

ኢየሱስ ከደቀ መዛሙርቱ ጋር ወደ ሰሜን፣ ወደ ጢሮስና ሲዶና አውራጃዎች በመጓዝ ከእስራኤል ድንበር ውጭ ወዳለ፣ ባሕሉ፣ ምግቡ፣ አነጋገሩና ሃይማኖቱ የተለየ ወደሆነ ምድር ሄደ። በዚህ ጉዞ ወቅት አንዲት ከነናዊት ሴት ወደ ኢየሱስ ቀርባ ልጇ ከርኩስ መንፈስ እንድትፈወስላት አጥብቃ ለመነች። ከነናውያን የመጡት ብዙ አማልክት ከሚመለኩበት (polytheism) ዳራ ነው። በታሪክ እንደ በኣል(Baal) እና አሼራ ያሉ አማልክትን የሚያመልኩ፣ እንዲሁም ከእስራኤል እምነት ጋር በእጅጉ የሚቃረኑ የጣዖት አምልኮ ሥርዓቶችንና ልምምዶችን የሚያደርጉ ነበሩ (ዘዳግም 7፡1–5)። ይህች ከነናዊት ሴት ምንም እንኳን ከአረማዊ የባህል ዳራ የመጣች ብትሆንም በኢየሱስ ውስጥ የተለየ ነገር እንዳለ ተረድታለች።በማህበረሰቧ እና በባሕሏ ከነበረው ሕፃናትን መሥዋዕት ማድረግ ዘግናኝ ልምምዶች በተቃራኒ ይህች ሴት ልጇን በማንኛውም ዋጋ ለማዳን ቆርጣ ተነሥታ ነበር።

መጀመሪያ ላይ ኢየሱስ “የተላክሁት ከእስራኤል ቤት ሆነው ወደ ጠፉት በጎች ብቻ ነው” በማለት ችላ ያለና የገፋት ይመስል ነበር (ማቴዎስ 15፡24)። ይህ አባባል ጨካኝ ሰው ሊያስመስለው ይችላል፤ ነገር ግን ኢየሱስ ይህን ያደረገው አንድ ትልቅ ትምህርት ለማስተማር ሲል ነበር። የእርሱ የመጀመሪያ እምቢተኝነት ደቀ መዛሙርቱ ለአሕዛብ የነበራቸውን አመለካከት የሚያንጸባርቅ ነበር። የኢየሱስ በሰአቱ ለመፈወስ መዘግየቱ ሴቲቱን መግፋት ሳይሆን፣ የሴቲቱ እምነት እንዲያበራና ደቀ መዛሙርቱ ስለ ተልእኮው ያላቸው ጠባብ ግንዛቤ እንዲስተካከል ዕድል ለመፍጠር ነበር። ለደቀ መዛሙርቱ የእነርሱ አድልዎና ጥላቻ ምን እንደሚመስል እያሳያቸው ነበር። የኢየሱስ ያልተጠበቀ ምላሽ ደቀ መዛሙርቱን ሳያስደነግጣቸው አልቀረም። ዓላማውም ይኸው ነበር።

ምንም እንኳ ከሌላ ባሕል የመጣች መጻተኛ ብትሆንም ይህች ከነናዊት ሴት ኢየሱስን "የዳዊት ልጅ" ብላ ጠራችው፤ ይህ አጠራር ስለ እርሱ መሲሐዊ ማንነት ያላትን ግንዛቤ ይገልጣል (ማቴዎስ 15፡22)። ከአይሁድ እምነት ያላትን ባሕላዊ ርቀት ስናስብ የእርሷ እውቅና መስጠት እጅግ የሚደነቅ ነው። ምሁሩ አር. ቲ. ፍራንስ (R. T. France) ሲገልጹ፦ "የእስራኤል የሃይማኖት መሪዎች ብዙ ጊዜ የሚያመልጣቸውን ነገር ማለትም በኢየሱስ ውስጥ ያለውን ርኅራኄና መለኮታዊ ኃይል እሷ ተመልክታለች" ብሏል። ኤለን ኋይትም ስትገልጽ፦ "ኢየሱስ እምቢ ያለ ቢመስልም፣ እሷ ግን ሊደብቀው የማይችለውን ርኅራኄ ተመልክታ ነበር" ብላለች። በሁኔታው ከመቀየም ይልቅ በእምነቷ ጸናች። ከዚያም ኢየሱስ፦ "አንቺ ሴት፥ እምነትሽ ታላቅ ነው! እንደ ፈለግሺው ይሁንልሽ" በማለት እምነቷን አደነቀ (ማቴዎስ 15፡28)። ይህ ክስተት ሰዎችን ወደ እግዚአብሔር በረከት የሚያስገባቸው እምነት እንጂ ዘር አለመሆኑን ያሳያል።

ይህ በኢየሱስ አገልግሎት ውስጥ በዚህ ቦታ(ሀገር) የተከናወነ ብቸኛው ተመዝግቦ የሚገኝ ተአምር ሲሆን ትልቅ ትርጉም ያለው ክስተት ነው። መጀመሪያ ላይ ተጠራጥረው የነበሩት ደቀ መዛሙርት፣ "የእስራኤል ቤት የጠፉ በጎች" በዘር ሳይሆን በእምነት የተገደቡ መሆናቸውን በዓይናቸው ተመለከቱ። ኢየሱስ የእግዚአብሔር ፍቅርና ጸጋ ከእስራኤል አልፎ ለሚያምኑ ሁሉ እንደሚደርስ በማሳየት ስለ ተልእኮው ያላቸውን ግንዛቤ አሰፋላቸዋል። ይህች ሴት በባሕሏ መጻተኛ ብትሆንም፣ በእምነቷ ግን የእውነተኛዋ እስራኤል በግ ለመሆን በቅታለች።

**ሊመረመሩ የሚገባቸው ጥያቄዎች**:

`ኢየሱስ የዚችን ሴት እምነት ጎልቶ እንዲወጣ የረዳት እንዴት ነው?`

`እግዚአብሔር የሰዎችን እምነት ለማጉላት "መዘግየትን" እና "መከራን" የተጠቀመባቸው ሌሎች ምን ምሳሌዎችን ማስታወስ ይችላሉ?`