---
title:  ኢየሱስ  ከልት(የጭፍን አምልኮ ቡድን) በመመሥረት ሲከሰስ
date:   18/03/2026
---

### መጋበዝ

ምርጥ ወይም እውነተኛ የሚባሉ የሃይማኖት መምህራን እንኳን "የሀሰተኛ አስተምህሮ መሪዎች" (Cult leader) ተብለው ከመፈረጅ ማምለጥ አይችሉም። ለዚህም ኢየሱስ ፍጹም ምሳሌ ነው። ኢየሱስ በሐሰት መከሰስ ምን ማለት እንደሆነ ጠንቅቆ ያውቃል። በዘመኑ የነበሩ የሃይማኖት መሪዎች፣ ኢየሱስን "ለኅብረተሰቡ ደህንነት ስጋት የሆነ የከልት ቡድን እየገነባ ነው" ብለው ከሰሱት። መንግሥትን ለመገልበጥ እያሴረ እንደሆነም ሕዝቡን አሳመኑ። ለኢየሱስ በነበራቸው ከፍተኛ ጥላቻና ለተከታዮቹ በነበራቸው ንቀት፣ "ይህ ሰው ሕዝባችንን ሲያስት አገኘነው" እንዲሁም "ሕዝቡን ያውካል" በማለት ተናገሩ (ሉቃስ 23፡2፣ 5)።

የሃይማኖት ሊቃውንቱ ኢየሱስን የከሰሱት የመንግሥትን ሥልጣን በመጋፋት ብቻ ሳይሆን፣ "በምስጢር ይሠራል" በሚልም ጭምር ነበር። ኢየሱስ ግን መልእክቱን በግልጽ እንደተናገረ በማስታወስ፣ "በስውር የተናገርኩት የለም" ሲል መለሰላቸው (ዮሐንስ 18፡20)። ሊቀ ካህናቱ በኢየሱስ ላይ ማስረጃ ለማግኘት በከንቱ ብዙ ጣረ። ኢየሱስ "አዲስ መንግሥት ለመመሥረት ያቀደ አዲስ ማኅበረሰብ እየመራ ነው" የሚለውን ክስ ለማረጋገጥ የሚያስችል ቃል ከኢየሱስ ያለፈ ንግግር ለማውጣት አሰቡ። የሃይማኖት መሪዎቹ አብዮት ወይም ሁከት ለመፍጠር የተነሳ ምስጢራዊ ማኅበር ወይም በሀሰተኛ አስተምህሮ የተመሰረተ ቡድን መስራች ነው ብለው ከሰሱት። ኢየሱስ ግን ስለ ግልጽነቱ፣ ስለ ታማኝነቱና ስለ እውነት አቋሙ በማስረገጥ ክሶቹን በረጋ መንፈስ መለሰ። የሚገርመው ነገር ቅዱሳት መጻሕፍትን እያጣመሙ፣ በምስጢር ሸንጎ እየተቀመጡና ክርስቶስን ለመግደል በድብቅ ሲያሴሩ የነበሩት ፈሪሳውያንና ሰዱቃውያን ራሳቸው መሆናቸው ነው።

ሐዋርያትም በሰበኩባቸው ቦታዎች ሁሉ ተመሳሳይ ክስ ገጥሟቸዋል። የጳውሎስ ቀንደኛ ጠላቶች አንዳንዶቹ፣ “ይህ ሰው፣ በዓለም ባሉት አይሁድ ሁሉ መካከል በሽታ ሆኖ ሁከት የሚያስነሣ፣ ደግሞም የናዝራውያን ወገን ቀንደኛ መሪ ሆኖ አግኝተነዋል።" ብለው ነበር (የሐዋርያት ሥራ 24፡5)። የጥንቷ ቤተክርስቲያን መስራቾች ብዙ የተሳሳቱ አመለካከቶችና የሐሰት ክሶች ተሰንዝረውባቸዋል። በወቅቱ ስለ ክርስትና ጥሩ የሕዝብ ግንዛቤ (Public relations) መፍጠር እጅግ ከባድ ፈተና ነበር። ክርስቲያኖች በሕዝቡ ዘንድ የተጠሉና በጥርጣሬ ዓይን የሚታዩ ነበሩ።

እውነተኛ ክርስቲያኖች በሕዝብ አስተያየት ሊመሩ አይገባም። ብዙውን ጊዜ ከእውነተኛ መምህራን ይልቅ የሐሰት አስተማሪዎች ትችት አይበዛባቸውም። ኢየሱስ ሲያስጠነቅቅ፣ "ሰዎች ሁሉ ስለ እናንተ መልካም ሲናገሩላችሁ ወዮላችሁ፤ የቀድሞ አባቶቻቸው ለሐሰተኞች ነቢያት ያደረጉላቸው ይህንኑ ነበርና።" ብሏል (ሉቃስ 6፡26)። ዛሬም የክርስቶስ ተከታዮች የእግዚአብሔርን ትእዛዛት ስለጠበቁና የኢየሱስ እምነት ስላላቸው ብቻ የሐሰት ወሬዎች በስፋት ሲሰራጩባቸውና ስም የሚያጠፉ መገለጫዎች ሲሰጧቸው ሊደነቁ አይገባም። ቃላችን ሲጣመምና ስማችን ሲጠፋ፣ ክርስቶስና ሐዋርያትም አስቃቂ የሆነ የሐሰት ክስ እንደደረሰባቸው በማሰብ ድፍረት ማግኘት እንችላለን። ዓለም እኛን ለማሳፈር ምንም ያህል ቢሞክርም እውነትን በፍቅር የመናገር የክርስቶስ ምሳሌነት፣ ተከታዮቹን ሁልጊዜ ታማኝ እንዲሆኑ ሊያበረታታቸው ይገባል።

**ሊታዩ የሚገባቸው ጥያቄዎች**:

`ኢየሱስ ስለ አገልግሎቱ ለሚነሱ የተሳሳቱ ወሬዎችና ትረካዎች ምን ምላሽ ይሰጥ ነበር?`

`ስለ ቤተክርስቲያንዎ የሰሙት የሐሰት ክስ አለ? እንዴትስ ምላሽ ሰጡ?`