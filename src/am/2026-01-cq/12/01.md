---
title:  የዩ.ኤፍ.ኦ(UFO) ጭፍን አምልኮ(Cult) ቡድን
date:   14/03/2026
---

### የዚህን ሳምንት ትምህርት ጥቅስ ያንብቡ
ሐዋርያት 2:42–47

### መግቢያ

**የዩ.ኤፍ.ኦ(UFO) ጭፍን አምልኮ(Cult) ቡድን**

በማርሻል አፕልዋይት የሚመራው "ሄቨንስ ጌት" (Heaven’s Gate) የተሰኘው ከልት(የጭፍን አምልኮ ቡድን) "ሄል-ቦፕ" (Hale-Bopp) ወደ ተባለው የሕዋ ኮሜት ለመሄድ እራስን መጥፋት እንደመፍትሄ ያስተምር ነበር። በዚህም ጭፍን አምልኮ ተነሳስተው  እ.አ.አ በ1997 ሰላሳ ዘጠኝ ሰዎች በአንድ ጊዜ እርሳቸውን አጥፍተዋል። ይህ አሳዛኝ ክስተት ዓለምን ያስደነገጠ ሲሆን የተዛቡ እምነቶች አስከፊ ውጤት አጋልጧል።

ይህ ቡድን የዓለም ፍጻሜ መድረሱን የሚሰብክ ከልት (Doomsday cult) ነበር። "ከልት" (Cult)  የሚለው ቃል ብዙ ጊዜ በሆሊውድ ፊልሞች እና በታሪክ እንደምናየው ከልት የሚለው ቃል ሲጠራ ወደ አእምሯችን የሚመጡት  ምስጢራዊ ሥርዓቶች፣ መስዋዕቶች፣ እንግዳ ምልክቶች እና አስፈሪ ትንቢቶች ናቸው። ነገር ግን አንድን ቡድን "ከአልት"(የጭፍን እምነት ተከታይ) የሚያስኘው ትክክለኛው መለኪያ ምንድነው? ጥብቅ የሆኑ አስተምህሮዎች ወይስ የማኅበረሰባዊ ትስስሮች ናቸው? ወይስ ከእውነተኛ እምነት የሚለዩአቸው ጥልቅ የሆኑ ሥነ-ልቦናዊና ሥነ-መለኮታዊ ቅጦች አሏቸው?

የሚያስገርመው ግን፣ የጥንቷ የክርስትና ቤተክርስቲያንም እንኳ በአንድ ወቅት እንደ የከልት(የጭፍን እምነት) ቡድን ትታይ ነበር። የሮማ ባለሥልጣናት የክርስቲያኖችን ተግባር በጥንቃቄና በጥርጣሬ ይመለከቱ ነበር፤ የጌታን እራት በሚያከብሩበት ወቅት "የክርስቶስን ሥጋና ደም" በምሳሌነት ስለሚወስዱ "ሰው በላዎች" ናቸው በማለት በሐሰት ይከሷቸው ነበር (ሉቃስ 22፥19-20). በምስጢር መሰብሰባቸውና ለሮማ አማልክት ለመስገድ ፈቃደኛ አለመሆናቸውም ስደትንና አለመግባባትን አባብሶታል።

ታሪኩ ጸሐፊው ታሲተስ (Tacitus) እ.አ.አ በ116 አካባቢ ሲጽፍ፣ ክርስትናን "እጅግ ጎጂ አጉል እምነት" ሲል ጠርቶታል፤ አማኞችንም አደገኛ ሃሳቦችን በማሰራጨት ከሷቸዋል። ታናሹ ፕሊኒ (Pliny the Younger) የተባለው የሮማ ገዥ፣ በምስጢር የሚሰበሰቡትንና ለሮማ አማልክት አንሰግድም የሚሉትን ክርስቲያኖች ለንጉሥ ትራጃን በጻፈው ደብዳቤ ላይ እንዲ ሲል ገልጿቸው ነበር:- እነርሱ ስብሰባዎቻቸውን በጠዋት የሚደረጉ፣ በሥነ-ምግባር የታነጹ እና ለክርስቶስ "እንደ አምላክ" መዝሙር የሚዘምሩ ናቸው። እነዚህ ታሪካዊ ክስተቶች ማኅበረሰብ አዳዲስ ሃይማኖታዊ እንቅስቃሴዎችን በጥርጣሬና በፍርሃት እንደሚመለከት ማሳያ ናቸው። Cornelius Tacitus, Annals, ed. Moses Hadas (The Modern Library, 1942), 15.44. Pliny the Younger, Letters, rev. W.M.L. Hutchinson, vol. 2 (William Heinemann, 1915), 10.96.

የጥንት አፖሎጂስቶች እምነታቸውን ከእንደዚህ ዓይነት ክሶች ለመከላከል ተነሱ። ዩስቲኖስ ሰማዕት (Justin Martyr) እ.አ.አ በ155 አካባቢ በጻፈው የመከላከያ ጽሑፉ ላይ ክርስቲያኖች ስጋት ሳይሆኑ መለኮታዊ እውነትንና በጎነትን የሚከተሉ መሆናቸውን አስረድቷል። ክርስቲያኖች በሥርዓተ ቅዳሴ ወቅት የሰው ሥጋ ይበላሉ ተብሎ የቀረበባቸውን ክስ በማስተባበል አምልኳቸው ለእግዚአብሔር በመንፈስና በእውነት ብቻ እንደሆነ አብራርቷል። የአቴናው አቴናጎራስም (Athenagoras) እ.አ.አ በ177 አካባቢ፣ ክርስቲያኖች ለጣዖት አምልኮ ያላቸውን ጥላቻና ለፍቅርና ለጽድቅ ያላቸውን ቁርጠኝነት አጽንኦት ሰጥቶ ገልጿል።

በክርስትና ላይ ለሚሰነዘሩ ጥቃቶች አማኞች መልስ መስጠታቸው አስፈላጊ መሆኑን የአዲስ ኪዳን ጸሐፊዎች አስቀድሞው ተናግረዋል። ሐዋርያው ጴጥሮስ አማኞች እምነታቸውን እንዲከላከሉ እንዲህ ሲል ጥሪ አቅርቧል፦ "ጌታን እርሱም ክርስቶስ በልባችሁ ቀድሱት። በእናንተ ስላለው ተስፋ ምክንያትን ለሚጠይቋችሁ ሁሉ መልስ ለመስጠት ዘወትር የተዘጋጃችሁ ሁኑ፥ ነገር ግን በየዋህነትና በፍርሃት ይሁን" (1 ጴጥሮስ 3፥15). አፖሎጂቲክስ (የእምነት መከላከያ) የተወለደው ለክርስትና እጅግ አስፈላጊ በመሆኑ ነው። የጥንት ክርስቲያኖች እምነታቸውን ማብራራት እና የተሳሳቱ ግንዛቤዎችን ማረም ነበረባቸው። ጽሑፎቻቸው የክርስትናን እምነትን ከመከላከል ባለፈ ስለ ክርስትና የተሳሳተ አመለካከት ባላቸው ባሕል ውስጥም ስነ-መለኮታዊ ግልጽነት እንዲኖር አድርጓል። ዛሬም ክርስቲያኖች ከጥርጣሬ፣ ከተሳሳቱ መረጃዎች እና ከዘመናዊ እሴቶች ጋር አትስማሙም ከሚሉ ክሶች ጋር ሲጋፈጡ ይህ አስፈላጊነት አሁንም አለ።

ዘመናዊ ከልት ቡድኖች (Cults) ብዙውን ጊዜ ተመሳሳይ አለመግባባቶችን በመጠቀም፣ ምስጢራዊነትን፣ ማጭበርበርንና ፍራቻን አባላቶቻቸውን ለመቆጣጠር ይጠቀሙበታል። ስልቶቻቸው በጥንት ክርስቲያኖች ላይ የነበረውን ጥርጣሬ የሚያስተጋቡ ቢሆንም፣ እነርሱ ግን እምነትን ለራሳቸው ጥቅም ያዛቡታል። እነዚህን ሂደቶች መረዳት ትክክለኛውን እምነት ከአታላይ ልምምዶች ለመለየት ወሳኝ ነው።

በዚህ ክፍል ውስጥ ስለ "ከልት" (Cult) ባሕርያት በጥልቀት እንመለከታለን፤ መለያዎቻቸውንና ድርጊቶቻቸውን እንመረምራለን። ዘመናዊ የጭፍን አምልኮ እንቅስቃሴዎች እንዴት እንደሚንቀሳቀሱ አይተን፣ እነዚህን ባሕርያት ከሰባተኛው ቀን አድቬንቲስት ቤተክርስቲያን አስተምህሮና ልምምድ ጋር እናነፃፅራለን። በተጨማሪም፣ ከቅዱሳት መጻሕፍትና ከጥንት ቤተክርስቲያን ታሪክ የተገኙ ግንዛቤዎችን በመውሰድ፣ አማኞች እውነትን ከስህተት መለየት እንዲችሉ ግልጽነትን እንፈጥራለን።

`የአፖሎጂቲክስ ፈተና፦ አንድ ሰው ሃይማኖትህን ከልት (ጭፍን አምልኮ) ነው ብሎ ቢከስህ ምን ዓይነት ምላሽ ትሰጣለህ?`