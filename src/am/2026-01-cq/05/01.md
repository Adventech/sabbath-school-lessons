---
title:  ሞትን ወይም ሕይወትን የሚያመጣው 
date:   24/01/2026
---

የዚህን ሳምንት ትምህርት ጥቅስ ያንብቡ: ዮሐንስ 3፡1-19

### መግቢያ
**ሞትን ወይም ሕይወትን የሚያመጣው**
በጥንታዊቷ ህንድ፣ በሁለት ግዙፍ ሠራዊቶች መካከል ሊደረግ የታሰበ ታላቅ ጦርነት በዓይነ ህሊናችሁ ለመመልከት ሞክሩ። በዚህ ውጥረት በነገሠበት ቦታ፣ አርጁና የተባለ ኃያል ተዋጊ በከባድ ጭንቀት ውስጥ ወድቋል። በተቃራኒው ወገን የተሰለፉትን ዘመዶቹን፣ መምህራኑን እና ወዳጆቹን ሲመለከት፣ አርጁና በፍርሃት እና በሀዘን ተሽመድምዶ፣ በፊቱ ያለው ጦርነት ትክክለኛነት ላይ ጥርጣሬ አደረበት።
በዚህ ወሳኝ ወቅት፣ ሰረገላ ነጂው የነበረው ክሪሽና (Krishna) መለኮታዊ ማንነቱን ገለጸለት። የአርጁናን ውስጣዊ ሁከት በመመለስም ባጋቫድ ጊታ (Bhagavad Gita) በመባል የሚታወቀውን ጥልቅ ትምህርት ያስተምረው ጀመረ። ክሪሽና ለአርጁና እንደ አንድ ተዋጊ ስላለበት ግዴታ (ዳርማ/dharma)፣ ስለ ጽድቅ አስፈላጊነት እና ስለ ታማኝነት (devotion) አስተማረው። አርጁናን ከጥርጣሬው በላይ ከፍ እንዲል እና በዚህ ጦርነት ውስጥ ያለውን ግዴታ እንዲወጣ ማለትም ለውጤቱ ሳይጨነቅ እንዲዋጋ አበረታታው።
ይህ ታሪክ የባራታን ሥርወ መንግሥት በሚተርከው ማሃባራታ (Mahabharata) በተሰኘው ታላቅ የህንድ አፈ ታሪክ ውስጥ ይገኛል። ይህ የሰዎችን፣ የአማልክትን እና የእምነቶችን ታላቅ ጦርነት የሚዘክረው የግጥም ታሪክ፣ በዓለም ላይ ካሉት ረጅም ታሪኮች አንዱ ሲሆን፣ ለሂንዱ እምነት እና ባህል እንደ ማዕዘን ድንጋይ ያገለግላል። በዓለም ሦስተኛው ትልቁ ሃይማኖት የሆነው ሂንዱይዝም፣ በዋናነት በህንድ እና በኔፓል የሚኖሩ ከ1.2 ቢሊዮን በላይ ተከታዮች አሉት። የዚህ እምነት ባህላዊ እና መንፈሳዊ ተፅእኖ በቀላሉ የሚታይ አይደለም።
ክሪሽና በሂንዱይዝም ውስጥ እንደ ዋና አምላክ የሚቆጠር ሲሆን፣ የአምላኩ ቪሽኑ (Vishnu) ስምንተኛ አምሳል (Avatar) እና እንደ ልዑል አካል (Supreme Being) ይመለካል። እርሱ በጥበቃው፣ በርህራሄው እና በፍቅሩ ይከበራል። በማሃባራታ እና በባጋቫድ ጊታ ውስጥ የሚገኙት ታሪኮች ክሪሽናን እንደ አምላክ-ልጅ፣ ተጫዋች(prankster)፣ መለኮታዊ ጀግና እና የሁሉ የበላይ አድርገው ያቀርቡታል።
የሂንዱይዝም ዋና ዋና መርሆች የሚከተሉት ናቸው፡ 1, ሳምሳራ (Samsara - የዳግም ውልደት ዑደት): የማያቋርጥ የህይወት፣ የሞት እና የዳግም ውልደት (reincarnation) ሂደት። 2, ካርማ (Karma - ድርጊት እና ውጤት): የሰዎች ድርጊት በዚህ ህይወት ወይም በሚቀጥለው ህይወታቸው እድላቸውን ይወስናል የሚል እምነት። 3, ሞክሻ (Moksha - ነፃ መውጣት): የመጨረሻ ግቡ ነፍስን ከዳግም ውልደት ዑደት ነፃ በማውጣት ከመለኮት ጋር መዋሃድ የሚለው ነው።
የሂንዱ ሃይማኖታዊ ጽሑፎች እነዚህን መርሆች ያንፀባርቃሉ። ለምሳሌ፣ በባጋቫድ ጊታ ምዕራፍ 11 ቁጥር 32 ላይ፣ ክሪሽና በኩሩክሼትራ ጦርነት ወቅት ለተዋጊው አርጁና ሁሉን አቀፍ ማንነቱን ይገልጽለታል። በዚህ የመለኮታዊ መገለጥ ወቅት ክሪሽና እንዲህ ሲል ያውጃል፦ "እኔ ሁሉን የሚያጠፋ ጊዜ ነኝ፤ ዓለምን ለመግዛት(consume) መጥቻለሁ።" ይህ አባባል ክሪሽና በአጽናፈ ዓለም ውስጥ ያለውን የመፍጠር፣ የመጠበቅ እና የማጥፋት ዑደትን የሚገዛ የጠፈር ኃይል (cosmic force) ያለው መሆኑን ያሳያል።
በአንጻሩ ኢየሱስ በአዲስ ኪዳን ውስጥ ስለ ራሱ በርካታ ጥልቅ ንግግሮችን ተናግሯል፤ ከእነዚህም ውስጥ በጣም ጎልቶ የሚታየው በዮሐንስ 14፥6 ላይ ያለው ነው፦ "እኔ መንገድና እውነት ሕይወትም ነኝ፤ በእኔ በቀር ወደ አብ የሚመጣ የለም።" እዚህ ላይ ኢየሱስ ራሱን የዘላለም ሕይወት ምንጭ አድርጎ ለይቷል። እርሱ የሚሰጠው አካላዊ ሕልውናን ብቻ ሳይሆን፣ ሞትን የሚያሸንፍ የታደሰ መንፈሳዊ ሕይወትን ነው። ኢየሱስ ወደዚህ ዓለም የመጣው ሞትን ለማጥፋት ነው (1ኛ ቆሮ. 15፥26)። እርሱ የሞት መክፈቻ በእጁ  ነው (ራእይ 1፥18)።
በኢየሱስ ፊት ሞት ማንንም የመያዝ ኃይል የለውም። እርሱ ሕይወት ነው፣ ሕይወትን ይሰጣል፣ እንዲሁም ሕይወትን ያድሳል። ለመስማት እና ለመከተል ፈቃደኛ ለሆነ ሁሉ ኢየሱስ ክርስቶስ ራሱን ወደ ዘላለም ሕይወት የሚወስድ መንገድ አድርጎ ያቀርባል። እርሱ ሕይወት ስለሆነ ወደ ሕይወት የሚወስደው መንገድ እርሱ ነው፤ እርሱ አምላክ ስለሆነ ወደ አምላክ የሚወስደው መንገድም እርሱ ነው።
ይህ የዚህ ሳምንት ትምህርት መጽሐፍ ቅዱሳዊውን የድነት (salvation) አስተምህሮ ከሂንዱ የዳግም ውልደት እና የካርማ ፅንሰ-ሀሳቦች ጋር በማወዳደር ይዳስሳል። በተጨማሪም፣ የዓለማችንን ሁለት ተፅእኖ ፈጣሪ ሃይማኖታዊ አካላትን በመመልከት የወንጌልን የመለወጥ ኃይል እንገልጣለን። ይህ ዝም ብሎ ንጽጽር ብቻ ሳይሆን፣ በኢየሱስ ክርስቶስ የሚገኘውን ጥልቅ ተስፋ እና ዋስትና እንድታገኙ የሚቀርብ ጥሪ ነው። ወንጌል የመጨረሻው የእውነት እና የድነት ምንጭ ሆኖ የሚያበራበትን ምክንያቶች ስንገልጥ አብራችሁን ሁኑ።

`የአፖሎጂቲክስ ፈተና: በአንዳንድ የዓለማችን ክፍሎች ሃይማኖት የብዙ አማኞች የባህል ማንነት አካል ነው። ታዲያ ሃይማኖታቸው ከባህላቸው ጋር በጥብቅ የተሳሰረባቸውን ሰዎች እንዴት ወንጌልን ታካፍላቸዋለህ?
`