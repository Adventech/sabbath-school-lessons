---
title:  መጽሐፍ ቅዱስን እንዴት ማጥናት ይቻላል? 
date:   05/03/2026
---

### መረዳት

“መጽሐፍ ቅዱስ ማሰብንና በጸሎት የታጀበ ምርምርን ይጠይቃል። ላይ ላዩን ብቻ ማየት በቂ አይደለም። አንዳንድ ክፍሎች በጣም ግልጽ በመሆናቸው በቀላሉ በስህተት ሊስተዋሉ የሚችሉ ሲሆኑ ሌሎች ደግሞ ይበልጥ ውስብስብ በመሆናቸው ጥንቃቄ የተሞላበትና በትዕግስት የሚደረግ ጥናት ይሻሉ። በኮረብታዎችና በተራሮች ውስጥ ተደብቆ እንደሚገኝ ውድ ማዕድን፣ የመጽሐፍ ቅዱስ የእውነት ዕንቁዎችም ተፈልገው መውጣትና ለወደፊት ጥቅም በአእምሮ ውስጥ መከማቸት ይኖርባቸዋል። ሰዎች ሁሉ እንደሚጠፋው ወርቅ ሰማያዊውን ወርቅ ለመፈለግ አእምሯቸውን ዘወትር ቢያሠሩ ምንኛ መልካም በሆነ ነበር!"

“እውነትን ለመማር በቅን ፍላጎት መጽሐፍ ቅዱስን ስትመረምሩ እግዚአብሔር መንፈሱን በልባችሁ ውስጥ እፍ ይልበታል በቃሉም ብርሃን አዕምሯችሁን ይነካል። መጽሐፍ ቅዱስ የራሱ ፈቺ ነው፤ አንዱ ምንባብ ሌላውን ያብራራል፡፡ በመጽሐፍ ቅዱስ ውስጥ ተመሳሳይ ጉዳዮች ያሏቸውን ክፍሎች በማመሳከር በጭራሽ ያላለማችሁትን ውበት እና ስምምነት ታያላችሁ፡፡ ከመጽሐፍት ሁሉ በላይ የሆነውን ይህን መጽሐፍ የመሰለ ሲጠና አዕምሮን የሚያጠነክርና የሚያሰፋ፣ ከፍ የሚያደርግ እና የሚያንጽ ሌላ መጽሐፍ የለም፡፡ የቃሉ ጥናት ለአዕምሮ አዲስ ብርታትን ይሰጣል፤ ይህም አዕምሮ ጥልቅ አስተሳሰብን ከሚሹ ጉዳዮች ጋር እንዲገናኝ እና የተገለጡትን እውነቶች የመረዳት ኃይልን ለማግኘት በጸሎት ወደ እግዚአብሔር እንዲቀርብ ያደርገዋል፡፡"Ellen G. White, Testimonies for the Church, vol. 4 (1880), 498, 499.

“በየዕለቱ በሚደረግ ጥናት ቁጥር በቁጥር የማጥናት ስልትን መተግበር በጣም ጠቃሚ ነው፡፡ ተማሪው አንድን ጥቅስ ወስዶ፣ እግዚአብሔር በዚያ ጥቅስ ውስጥ ለእርሱ ያስቀመጠለትን ሃሳብ በትክክል ለይቶ ለማወቅ አእምሮውን ያተኩር፤ ከዚያም ያ ሃሳብ የራሱ እስኪሆን ድረስ በእርሱ ላይ ያሰላስል፡፡ በዚህ ሁኔታ ትርጉሙ ግልጽ እስኪሆን ድረስ በጥልቀት የተጠና አንድ ምንባብ (passage) ግልጽ ዓላማ ሳይኖረውና ምንም ዓይነት ጠቃሚ ትምህርት ሳይገኝበት ብዙ ምዕራፎችን እንዲሁ ከማንበብ ይልቅ የላቀ ዋጋ አለው።”White, Testimonies for the Church, vol. 4, 499.

“ማንኛችንም እንዳንታለል የተረጋገጠ የትንቢት ቃል ስላለን እናመሰግናለን፡፡ በአሁኑ ጊዜ በዓለማችን ላይ የስህተት ትምህርት እና ተረቶች እንዳሉ እናውቃለን፤ እውነቱ ምን እንደሆነም ማወቅ እንፈልጋለን። ስለዚህ ይህንን እውቀት ለማግኘት ለራሳችን በጥንቃቄ መመርመር ይገባናል፡፡

"ቅዱሳት መጻሕፍትን እንዲሁ በማንበብ ብቻ ይህንን ማድረግ አንችልም፤ ይልቁንም ጥቅስን ከጥቅስ ጋር ማነጻጸር አለብን። እንዳንሳሳት ቅዱሳት መጻሕፍትን ለራሳችን መመርመር ይኖርብናል፤ በዓለማችን ላይ ብዙ ዓይነት የትምህርት ዓይነቶች ስላሉ ብዙዎች ሊሳሳቱ ቢችሉም፣ እውነት ግን አንዲት ናት። በእኛ ውስጥ ስላለው ተስፋ እውነተኛውን ምክንያት እንድንረዳ፣ እኛ ራሳችን ቅዱሳት መጻሕፍትን በደንብ ማወቅ ይገባናል።”Ellen G. White, Education (1903), 189.