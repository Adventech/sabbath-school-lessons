---
title:  ሌላ ሃይማኖታዊ መጽሐፍ?
date:   28/02/2026
---

### የዚህን ሳምንት ትምህርት ጥቅስ ያንብቡ
ሉቃስ  24:13–35

### መግቢያ

**ሌላ ሃይማኖታዊ መጽሐፍ?**

ሲ.ኤስ. ሉዊስ (C.S. Lewis) በአንድ ወቅት፣ “ጥማት ለውኃ ተፈጠረ፤ ምርምር ደግሞ ለእውነት ተፈጠረ።” ብሎ ነበር። ይህ አባባል የሰዎችን የህይወት ጉዞ ዋና ፍሬ ነገር ጥሩ በሆነ ሁኔታ ይገልጻል፤ ይኸውም ሰዎች የእውነትን ምንነት ለማወቅ እና ለመረዳት ጥልቅ ፍላጎት እንዳላቸው ነው። በታሪክ ዘመናት ሁሉ፣ የሰው ልጆች በፍልስፍና፣ በሃይማኖት እና በሳይንስ በኩል መልሶችን ሲሹ ኖረዋል። ምናልባትም ይህ የእውቀት ጥማት በጥንታዊው ዓለም ከነበሩት ታላላቅ የዕውቀት ማዕከላት አንዱ በሆነው በእስክንድርያ ቤተ መጻሕፍት (Library of Alexandria) ውስጥ በግልጽ ይታይ ነበር።

ከክርስቶስ ልደት በፊት በሦስተኛው ክፍለ ዘመን በቶለሚ ሥርወ መንግሥት የተመሰረተው የእስክንድርያ ቤተ መጻሕፍት በጥንታዊው ዓለም እጅግ ዝነኛ የእውቀት ማከማቻ ነበር። ቤተመጻሕፍቱ በጥሩ ደረጃ ላይ በነበረበት ወቅት ከስነ-ጽሑፍ ስራዎች እስከ ሳይንሳዊ እና ሃይማኖታዊ ጽሑፎች የያዙ ከ200,000 እስከ 700,000 የሚደርሱ የብራና ጥቅሎችን ይይዝ  ነበር። ከእነዚህም መካከል የሆሜር ስራዎች፣ እንዲሁም የጥንታዊ ግሪክ ፍልስፍና መሰረት የሆኑት የፕላቶ፣ የአርስቶትል እና የሶክራተስ ጽሑፎች ይገኙበት ነበር። በተጨማሪም የጂኦሜትሪ አባት የሆነው የዩክሊድ፣ እና በፊዚክስና በምህንድስና አስተዋፅኦ የሚታወቀው የአርኪሜድስ ሳይንሳዊ ስራዎች ነበሩበት። ከግሪክ ስነ-ጽሑፍ እና ሳይንስ ባሻገር ቤተ መጻሕፍቱ ከመላው ዓለም እውቀትን ሰብስቦ ነበር። ከግብጽ፣ ከባቢሎን፣ ከፋርስ እና ከሕንድ ባህሎች የተገኙ ጽሑፎችን በመያዝ የዓለም ጥበብ እና የእውቀት ልውውጥ ማዕከል ሆኖ ነበር።

በዚያ ከተቀመጡት እጅግ ጉልህ ሥራዎች አንዱ ሴፕቱአጀንት (Septuagint) የተባለው የዕብራይስጥ መጽሐፍ ቅዱስ ወደ ግሪክ ቋንቋ የተተረጎመበት ቅጂ ነው፤ ትርጉሙም በአሌክሳንድሪያ እንደተጠናቀቀ ይታመናል። ይህ ትርጉም እጅግ ወሳኝ የሆነበት ምክንያት ኢየሱስ በምድራዊ አገልግሎቱ ወቅት የተጠቀመበት እና የጠቀሰው የብሉይ ኪዳን ቅጂ ይህ ሊሆን እንደሚችል ስለሚታመን ነው።

በእስክንድርያ ቤተ መጻሕፍት ውስጥ በሚገኙት ስራዎች ላይ የሚታየው ይህ የእውነት ፍለጋ፣ የሰው ልጅ በሃይማኖታዊ እና ፍልስፍናዊ ዘርፎች እያደረገ ያለውን ሰፊ የእውነትን ፍለጋ መንገድ ያንፀባርቃል። በታሪክ ውስጥ ከሂንዱይዝም ባጋቫድ ጊታ (Bhagavad Gita) እስከ እስልምና ቁርዓን እና የቡድሂዝም ትሪፒታካ (Tripitaka) ድረስ በርካታ ሃይማኖታዊ ጽሑፎች መንፈሳዊ መልሶችን ለመስጠት ሞክረዋል። እያንዳንዳቸው መጻሕፍት ልዩ እይታዎችን ቢያቀርቡም፣ መጽሐፍ ቅዱስ ግን በታሪካዊ ተአማኒነቱ፣ በውስጣዊ ወጥነቱና ሰውን የመለወጥ ኃይሉ ተወዳዳሪ የለውም።

መጽሐፍ ቅዱስ በ1,500 ዓመታት ውስጥ ከ40 በላይ በሚሆኑ የተለያዩ ጸሐፊዎች የተጻፉ የ66 መጻሕፍት ስብስብ ነው። የመጽሐፍ ቅዱስ ጸሐፊዎች ነገሥታት፣ ጄኔራሎች፣ ዓሣ አጥማጆች እና ገበሬዎችን ጨምሮ ከተለያየ የኑሮ ደረጃ የመጡ ነበሩ። ይህ የጸሐፊዎች ብዝሃነት ለመጽሐፍ ቅዱስ ጥልቀት እና ባለጠግነት አስተዋፅኦ አድርጓል፤ ይህም እግዚአብሔር በተለያዩ ሁኔታዎች እና ዘመናት ከሰው ልጆች ጋር ያደረገውን ግንኙነት ይገልጻል።

መጽሐፍ ቅዱስ አንድ ወጥ የሆነ እውነት ያለው ወጥ ታሪክ ያቀርባል፤ ይኸውም በኢየሱስ ክርስቶስ በኩል የተገለጠው የእግዚአብሔር የድነት ዕቅድ ነው። ከሌሎች ሃይማኖታዊ ጽሑፎች ጋር ሲነጻጸር መጽሐፍ ቅዱስን ልዩ የሚያደርገው በኢየሱስ ክርስቶስ ላይ ያለው ቋሚ ትኩረት ነው። ከዘፍጥረት እስከ ራእይ እያንዳንዱ መጽሐፍ በመጨረሻ እና ወሳኝ ግባቸው ወደ ኢየሱስ መጠቆም ነው። ኢየሱስ ራሱ እንዲህ ብሏል፦በእነርሱ የዘላለም ሕይወትን የምታገኙ እየመሰላችሁ፣ መጻሕፍትን ትመረምራላችሁ፤ እነዚሁ መጻሕፍት ስለ እኔ የሚመሰክሩ ናቸው” (ዮሐንስ 5:39)። ይህ ማለት መጽሐፍ ቅዱስ እንዲሁ የታሪኮች ወይም የሞራል ትምህርቶች ስብስብ ብቻ ሳይሆን፣ ኢየሱስ ማን እንደሆነ እና ምን ሊፈጽም እንደመጣ የሚገልጽ ቀጥተኛ ምስክርነት ነው። በኢየሱስ ውስጥ የእግዚአብሔርን ታላቅ እና የተሟላ ምስል እናያለን።

መጽሐፍ ቅዱስ— እኛ በምንኖርባት በዚህ አለም ይኖሩ ከነበሩና ከእውነተኛ አምላክ ጋር እውነተኛ ልምምድ በነበራቸው ሰዎች በኩል የተሰጠ የእግዚአብሔር መገለጥ ሲሆን የእግዚአብሔርን ልብ፣ ፍቅሩን እና የድነት ዕቅዱን ለመረዳት ግልጽ መንገድ ይሰጠናል። ይህ መጽሐፍ የእግዚአብሔርን ህልውና እና ከሰው ልጆች ጋር ያለውን ግንኙነት በሚያሳዩ ማስረጃዎች የተሞላ ታሪካዊ ሰነድ ሲሆን የዚህ መፅሐፍ ኃይል ግን ከታሪክም ያለፈ ሕይወትን የሚለውጥ ነው።

በዚህ ሳምንት ትምህርት ውስጥ፣ ስለ ቅዱሳት መጻሕፍት ተአማኒነት፣ ዛሬ ለእኛ ስላላቸው ትርጉም እና በግለሰቦችና በባህሎች ላይ ስላላቸው ጥልቅ ተጽዕኖ እንመረምራለን። መጽሐፍ ቅዱስን የሚደግፉ ታሪካዊና አርኪኦሎጂያዊ ማስረጃዎችን እንመለከታለን፤ እንዲሁም ቅዱሳት መጻሕፍት ሕይወትን እንዴት እንደሚለውጡና ማህበረሰቦችን እንዴት እንደሚቀርጹም እናያለን። ግባችን መጽሐፍ ቅዱስ በታሪክ ሁሉ ሲያደርግ እንደነበረው ዛሬም ለእኛ የሚናገር፣ ተአማኒና ሕይወት የሚለውጥ መጽሐፍ ስለ መሆኑ ያለንን ግንዛቤ ማሳደግ ነው። የመጽሐፍ ቅዱስን ወጥነት፣ ስለ ኢየሱስ ያለውን ማዕከላዊ መልዕክትና በዓለም ላይ ያለውን ተወዳዳሪ የሌለው ተጽዕኖ በመመርመር፣ የእግዚአብሔር ቃል ያለውን ጥልቀትና በሕይወታችን ውስጥ ያለውን የእውነት ምንጭነት እንረዳለን።

`የአፖሎጃቲክስ ፈተና፦ መጽሐፍ ቅዱስ እውነተኛና ታማኝ መሆኑን እንድታምን የሚያደርግህ ምንድን ነው?`