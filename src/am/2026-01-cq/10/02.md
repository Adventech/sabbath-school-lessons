---
title:  የማይረሳ ጉዞ
date:   01/03/2026
---

### መዋሃድ


አንዳንድ ሰዎች መጽሐፍ ቅዱስ የተረት ስብስብ እንደሆነ ያስባሉ። ለብዙ ተጠራጣሪዎች መጽሐፍ ቅዱስ ለምን አስተማማኝ እና እውነት እንደሆነ ቃሉን ገልጦ የሚያሳያቸው ሰው አጋጥሟቸው አያውቅም። አንድ ሰው እውነታውን እስካላሳያቸው ድረስ መጽሐፍ ቅዱስን የሚያስቡት እንደ ልብ ወለድ ታሪክ ብቻ ነው። መጽሐፍ ቅዱስን ለምን እንደምታምን ለመስማት ፈቃደኛ ከሆነ ተጠራጣሪ ሰው  ጋር ውይይትህን ከየት ትጀምራለህ?

ከክርስቶስ ሞት በኋላ፣ ደቀ መዛሙርቱ በጥርጣሬ፣ በፍርሃት እና በተስፋ መቁረጥ ተውጠው ነበር። ለእነርሱ፣ የትንሣኤው ዜና “እነርሱ ግን ሴቶቹ የተናገሩት ቃል መቀባዠር ስለ መሰላቸው አላመኗቸውም።” (ሉቃስ 24፡11)። ስቅለቱ የወደፊት ተስፋቸውን አጨልሞት ነበር።

እሁድ ከሰዓት በኋላ፣ ልባቸው የተሰበረ ሁለት ደቀ መዛሙርት ከኢየሩሳሌም ወደ ኤማሁስ ይጓዙ ነበር። ኢየሱስ እነዚህ ደቀ መዛሙርት አዲስ ዕድልን እና አዲስ እውነታን እንዲመለከቱ ለመርዳት ፈልጎ ነበር። ኢየሱስ መቃብርን ድል የነሳውና የተነሳው ክርስቶስ መሆኑን ለደቀ መዛሙርቱ በመግለጥ ንግግሩን መጀመር ይችል ነበር፤ ነገር ግን በእርሱ ምትክ በራሳቸው ተጠቅመው ማወቅ የሚችሉበትን መንገዶች በመጠቀም ጀመረ። አስደናቂ ተአምር ከማድረግ ይልቅ፣ ቀላል ወደ ሆነ የመጽሐፍ ቅዱስ ጥናት መራቸው። በዚያ ውይይት ክርስቶስ ተጠራጣሪዎች እምነትን እንዲያገኙ እንዴት መርዳት እንደምንችል አሳይቷል።

ከሙሴ መጻሕፍት ጀምሮ፣ ወደ መዝሙራትና ወደ ነቢያት ሁሉ በመሄድ፣ መሲሁ ለምን መከራ መቀበልና መሞት እንዳለበት ከትንቢቶቹ ላይ አብራራላቸው። በርካታ ነቢያት የስቅለቱን ክስተት ከብዙ ክፍለ ዘመናት በፊት እንዴት እንደተነበዩ ሲመለከቱ ማስተዋላቸው በራ። እነዚህ ጥንታዊ ትንቢቶች በቅዱሳት መጻሕፍትና በኢየሱስ መሲሕነት ላይ ያላቸውን እምነት አጸናላቸው።

ከመጽሐፍ ቅዱስ ጥናቱ በኋላ ያነጋግራቸው የነበረው ኢየሱስ መሆኑን ሁለቱ ደቀ መዛሙርት አወቁ። ተጨማሪ ጥያቄዎችን ከመጠየቃቸው በፊት ኢየሱስ “ከዓይናቸው ተሰወረ” (ሉቃስ 24፡31)። ምናልባትም ኢየሱስ፣ አሁን ካጠናቀቁት የመጽሐፍ ቅዱስ ጥናት ትኩረታቸውን የሚወስድ ሌላ ውይይት መጀመር አልፈለገ ይሆናል። ዋናው ቁምነገር ላይ ብቻ እንዲያተኩሩ ፈልጎ ነበር። የቅዱሳት መጻሕፍት ቃል በልባቸው ውስጥ መንፈሳዊ መቃጠልን ፈጥሮ ነበር (ሉቃስ 24፥32)፤ እነዚህም ቃላት ወደፊት ለሚገጥማቸው ሕይወት ብርታት የሚሰጡ ናቸው።

ይህ ታሪክ ባለፉት ዘመናት ስፍር ቁጥር በሌላቸው ጊዜያት ተደጋግሟል። ቅዱሳት መጻሕፍት እውነትን ለሚፈልጉ እና ለመንፈስ ቅዱስ ምሪት ልባቸው ክፍት ለሆኑ ሰዎች ሲብራሩ ታላላቅ ነገሮች ይከሰታሉ። ብዙ የዘመናችን ተቃዋሚዎች የመጽሐፍ ቅዱስ ትንቢት በግልጽ ሲብራራላቸው መጽሐፍ ቅዱስ ለምን እምነት የሚጣልበት እንደሆነ ተረድተው እውነተኛ እምነትን አግኝተዋል። ዛሬም ሰዎች ግራ ተጋብተዋል እውነትን ለማግኘትም ይታገላሉ። ለጥያቄዎቻቸውም ከቅዱሳት መጻሕፍት ግልጽ መልስ ወደ ሚያገኙበት ጥናት የሚመራቸውን ሰው እየጠበቁ ነው።


ሊመረመሩ የሚገባቸው ጥያቄዎች:

`መፅሐፍ ቅዱስን እና መንፈሳዊ መፅሀፍ በአዲስ መልክ በመመርመርዎ እምነትዎ እንደገና የታደሰበት ጊዜ መቼ ነው?
`
`ከሚያምኑባቸው ነገሮች መካከል የትኛውን በመጽሐፍ ቅዱስ ላይ ተመስርተው በልበ ሙሉነት ማስረዳት ይችላሉ? የትኛው የእምነትዎ ክፍል ደካማ ወይም እርግጠኛ ያልሆኑበት ይመስልዎታል? የጎደለውንስ እንዴት ማጠናከር ይችላሉ?
`