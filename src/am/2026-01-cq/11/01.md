---
title:  እንዴት አምላክ የለሽ (አቲስት) ሰው ይፈጠራል?
date:   07/03/2026
---

### የዚህን ሳምንት ትምህርት ጥቅስ ያንብቡ
ሚልክያስ 4:1–3

### መግቢያ

**እንዴት አምላክ የለሽ (አቲስት) ሰው ይፈጠራል?**

እስቲ በዓይነ ሕሊናዎ ይህንን ያስቡ: ኃጢያተኞችን የሚውጠውን የእሳት ነበልባል፣ ሥጋቸው ሳይቃጠል ለዘላለም የሚለበልብበትን፣ እና የሥቃይ ጩኸት በጨለማው ውስጥ ማለቂያ ሳይኖረው የሚያስተጋባበትን ዘላለማዊ ገሀነም። በዚህ አስፈሪ ገሀነም ውስጥ ማምለጫ የለም፣ እረፍትም የለም። በዚያ ተስፋ ወይም ምሕረት በሌለበት ቦታ ለዘላለም የሚቀጥል የማያቋርጥ ሥቃይ ብቻ ይኖራል።በዚያ እያንዳንዱ ሰከንድ እንደ ዘላለም የረዘመ ይመስላል፣ ሥቃይና ተስፋ መቁረጥ ነፍስን ይበላሉ። ይህን ሃሳብ ማሰብ በራሱ እጅግ የሚረብሽ ነው። ሥቃይ ፈጽሞ የማይቆምበት፣ የምሕረት ጥሪ ምላሽ የማይገኝበት፣ እና የተቀጡት ሰዎች ጭንቅ መለኮታዊ ቁጣ ማሳያ የሚሆንበት ቦታ አለ ብሎ ማሰብ  አስደንጋጭ ነው። 

አፍቃሪና መሐሪ የሆነ ፈጣሪ የፈጠረውን ፍጥረት ለእንዲህ ዓይነት ዕጣ ፈንታ እንዴት አሳልፎ ይሰጣል? የዘላለም ሥቃይ ትምህርት ሀሳብ የሆነው ጭካኔ በቅዱሳት መጻሕፍት ውስጥ የተገለጠውን የእግዚአብሔርን መሠረታዊ ባሕርይ—ማለትም ጻድቅ፣ አፍቃሪ እና መሐሪ አምላክ መሆኑን የሚንድ ይመስላል።

የዝግመተ ለውጥ (Evolutionary theory) መሥራች ተደርገው የሚቆጠረው ቻርለስ ዳርዊን፣ ስለዚህ አስፈሪ ጽንሰ-ሐሳብ በጥልቅ ያስብ ነበር። በግል የሕይወት ታሪኩ ላይ እንዲህ ሲሉ ጽፏል፦

"ማንም ሰው ክርስትና እውነት እንዲሆን እንዴት እንደሚመኝ ለመረዳት ይከብደኛል፤ ምክንያቱም የጽሑፉ ግልጽ ቋንቋ እንደሚያሳየው የማያምኑ ሰዎች ሁሉ(አባቴን፣ ወንድሜን እና ከሞላ ጎደል ሁሉንም የቅርብ ጓደኞቼን ጨምሮ) ለዘላለም ይቀጣሉ። ይህ ደግሞ አስነዋሪ (damnable) ትምህርት ነው።"ይህ አመለካከት ከሌሎች ጉዳዮች ጋር ተዳምሮ ዳርዊን ለክርስትና ያለው ጥርጣሬ እንዲጨምር አድርጓል። Charles Darwin, The Autobiography of Charles Darwin: 1809–1882, ed. Nora Barlow (1958), 87

የዳርዊን ቃላት የዘላለም ገሀነም ትምህርት የሚያስከትለውን ጥልቅ የሞራል እና የሥነ-መለኮት ቀውስ በግልጽ ያሳያሉ። ይህ ትምህርት እጅግ አስፈሪ ከመሆኑ የተነሳ እሱን እና ሌሎች ብዙዎችን ስለ ክርስትና ምንነት እንዲጠራጠሩ አድርጓቸዋል። ኤለን ጂ ኋይት ይህ የሐሰት ትምህርት የሚያስከትለውን አስከፊ ተጽዕኖ እንዲህ በማለት ገልጸዋለች፦

"የዘላለማዊ ስቃይ (eternal torment) ኑፋቄ ያስከተለውን ክፋት ለመገመት ከፍጡር አእምሮ አቅም በላይ ነው። በፍቅርና በመልካምነት የተሞላው፣ በርህራኄ የተትረፈረፈው የመጽሐፍ ቅዱስ ኃይማኖት በብዙ መላምቶች ደብዝዟል፤ በስህተት ተሸፍኖአል። ሰይጣን የእግዚአብሔርን ባህርይ በምን አይነት የውሸት ቀለሞች እንደቀባ ስናሰላስል፣ መሐሪው ፈጣሪያችን መፈራቱ፣ በታላቅ ስጋት መታየቱ እንዲያውም መጠላቱ ያስገርመናልን? ከመድረክ ላይ በሚሰጡ ትምህርቶች ወደ ዓለም የሚሰራጩት አስደንጋጭ የእግዚአብሔር ገፅታዎች በሺዎች፣ አዎ፣ በሚሊዮኖች የሚቆጠሩ ሰዎችን ተጠራጣሪዎችና ከሃዲዎች እንዲሆኑ አድርገዋቸዋል።" Ellen G. White, The Great Controversy (1911), 536.

'Deconstructing Hell' የተሰኘው መጽሐፍ የዘላለም ሥቃይ ትምህርት በግለሰቦች እና በክርስትና ተልዕኮ ላይ የሚያስከትለውን ጎጂ ውጤት ይመረምራል። ይህ ጥናት የዘላለም ሥቃይ ትምህርት እጅግ አጥፊ ከሆኑ ትምህርቶች አንዱ መሆኑን፣ ለከፍተኛ ሃይማኖታዊ የስነ-ልቦና ጠባሳ (religious trauma) መንስኤ እንደሚሆን፣ አምላክ የለሽነትን እንደሚያበረታታ፣ እንዲሁም በእግዚአብሔር ባሕርይ ላይ ጥልቅ ፍርሃትና አለመተማመንን እንደሚፈጥር አጉልቶ ያሳያል። Deconstructing Hell: Open and Relational Responses to the Doctrine of Eternal Conscious Torment, ed. Chad Bahl (SacraSage Press, 2023).

ብዙዎች ይህንን ትምህርት ጻድቅና አፍቃሪ ከሆነው አምላክ ሐሳብ ጋር ማስማማት ስለማይችሉ፣ የዘላለም ገሀነም ትምህርት ለተጠራጣሪነትና ለአምላክ የለሽነት መስፋፋት ጉልህ ምክንያት ሆኗል። ታዲያ መጽሐፍ ቅዱስን የሚያምኑ ሰዎች እንዲህ ያለውን አስከፊ፣ የተሳሳተና አጸያፊ ስለ እግዚአብሔር የሚሰጥ አመለካከት መቃወም የለባቸውም?

ታዋቂው አምላክ የለሽ እና ፈላስፋ ሳም ሃሪስ እንዲህ ብሏል፦

"እግዚአብሔር የፈለግከውን አድርግ ይልሃል፤ ነገር ግን የተሳሳተ ምርጫ ከመረጥክ በገሃነም ውስጥ ለዘላለም ትሰቃያለህ። ይህ ነፃ ምርጫ አይደለም።... አንድ ሰው እንዲህ ቢል 'ሳይኮፓዝ' (አእምሮው የታወከ ጨካኝ) እንለዋለን። እግዚአብሔር ሲለው ግን 'አፍቃሪ' እንለዋለን፣ ለእርሱ ክብርም አብያተ ክርስቲያናትን እንሠራለን።" ከዚህ አንፃር፣ በዚህ ነጥብ ላይ ከአምላክ የለሽው ሰው ጋር መስማማት አንችልም?

ይህ ጥናት ስለ ገሀነም እሳት የሚናገሩ የመጽሐፍ ቅዱስ ትምህርቶችን በጥልቀት ይዳስሳል። "አኒሂሌሽኒዝም" (Annihilationism)—ማለትም የክፋት የመጨረሻ ፍጻሜ ወይም መደምሰስ እንዲሁም ብቸኛው ፍትሃዊና ርኅራኄ የተሞላበት የመለኮታዊ ፍርድ ግንዛቤ መሆኑን ብቻ ሳይሆን፣ በመጽሐፍ ቅዱስ ውስጥ ከተገለጠው የእግዚአብሔር ባሕርይ ጋር የሚስማማ መሆኑንም ያሳያል። መጽሐፍ ቅዱስን በጥንቃቄ በመመርመር፣ ይህ ትምህርት መሐሪ የሆነውን እና ከአፍቃሪው ፈጣሪ ባሕርይ ጋር የሚጣጣመውን መለኮታዊ ፍትህ ይገልጣል።

`የአፖሎጀቲክስ ፈተና፦ የዘላለም ሲኦልን ትምህርት ማስወገድ ሰዎችን ወደ ኢየሱስ እንዲመለሱ የሚያደርገው እንዴት ነው?`