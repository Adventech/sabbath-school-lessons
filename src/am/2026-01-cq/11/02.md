---
title:  ኃጢአተኞች ለዘላለም ቢቃጠሉ ኖሮ
date:   08/03/2026
---

### መዋሃድ


ሚልክያስ 4፥1-3 ሀጥያተኞች ተቃጥለው አመድ እንደሚሆኑ የሚገልጽ ጠንካራ ምስላዊ መግለጫን ይጠቀማል። ይህ የመጨረሻው የጥፋት እርምጃ “ሥርንም ሆነ ቅርንጫፍን” ሳይተው ሁሉንም ያጠፋል። እግዚአብሔር የአጽናፈ ዓለምን ሰላምና ንጽሕና ለመጠበቅ ሲል ክፋትን ሙሉ በሙሉ ለማጥፋት አቅዷል። ናሆም 1፥9 “መከራ ዳግመኛ አይነሳም” በማለት ያረጋግጥልናል። ክፋት ዳግመኛ አይመለስም፤ የክፋት መጥፋትም የዘላለም ሰላም እንዳይደፈርስ ዋስትና ይሆናል። እግዚአብሔር የሰዎችን ነጻነት ሳይነካ ለክፋት ዘላለማዊ መቋጫ ያበጅለታል።

እግዚአብሔር ፍትህን የሚያሰፍነው ማለቂያ በሌለው ስቃይ ሳይሆን፣ ኃጢአትንና መከራን በማጥፋት ነው። ሕዝቅኤል 28፥18-19 ሰይጣን ወደ አመድነት እንደሚለወጥና “ለዘላለም እንደማይገኝ” ቃል ይገባል። ይህ ዘላለማዊ ስቃይ ሳይሆን ዘላለማዊ ሕልውና ማጣት (Extinction) ነው። አብድዩ 1፥16 ይህንኑ ሃሳብ ሲደግም፣ ክፉዎች “ከዚህም በፊት እንዳልሆኑት ይሆናሉ።” ይላል። ይህ የመጨረሻ ጥፋት መሐሪነት ከመሆኑም በላይ፣ ለፍጥረቱ ሰላምን ለመመለስ ከሚሻው አፍቃሪ አምላክ ማንነት ጋር ይስማማል።

ዘላለማዊ የገሀነም እሳት እውነት ቢሆን ኖሮ፣ የእግዚአብሔርን ባሕርይ ያዛባውና በእርሱ ላይ መታመንን አስቸጋሪ ያደርገው ነበር። ማለቂያ የሌለው ስቃይን የሚፈቅድ አምላክ፣ እርሱ ራሱ ካዘዘው የፍቅር ሕግ (ማቴዎስ 22፥37-40) እንዲሁም እንድንከተላቸው ከነገረን የምሕረትና ይቅርታ መርሆዎች ጋር ይጋጫል። ዘላለማዊ ስቃይ እግዚአብሔርን ለተገደበ (ወሰን ላለው) ኃጢአት ወሰን የሌለው ቅጣት እንደሚቀጣ ጨካኝ ገዥ አድርጎ ያሳየዋል። በወንጌል ከተገለጠው ማንነቱ ጋር የሚቃረን ከሆነ እንዴት በአምላክ ላይ መታመን እንችላለን? እግዚአብሔር ከእኛ ምሕረትንና ርኅራኄን እየጠየቀ፣ እርሱ ግን የራሱን መሥፈርት የሚጥስ ከሆነ ይህ ግብዝነት አይሆንም? እንዲህ ያለው የተዛባ አምላክ የመጽሐፍ ቅዱስ አምላክ አይደለም።

የዘላለም ስቃይ አስተምህሮ ከፍቅር፣ ከምሕረት እና ከፍትህ አምላክ ጋር ፈጽሞ አይጣጣምም። መጽሐፍ ቅዱስ የሚያስተምረው ሁለት ዕጣ ፈንታዎችን ብቻ ነው። ሰዎች ወይ “ይጠፋሉ” ወይም “የዘላለም ሕይወትን” ያገኛሉ (ዮሐንስ 3፥16)። በመካከላቸው ሌላ አማራጭ የለም። ክፉዎችን ለዘላለም ማሰቃየት ማለት ለእነርሱም “የዘላለም ሕይወት” መስጠት ማለት ነው። የእግዚአብሔር ዕቅድ መከራን ማራዘም ሳይሆን ክፋትን ከነጭራሹ ማስወገድ ነው።

በመጽሐፍ ቅዱስ የተገባው የዘላለም ሕይወት በክርስቶስ ለሚያምኑ ብቻ የሚሰጥ ስጦታ ነው (ሮሜ 6፥23). ኃጢአትና ክፋት በአጽናፈ ዓለም ውስጥ በየትኛውም ጥግ ቢኖር በዘላለም ሕይወት ውስጥ እውነተኛ ደስታ ሊኖር አይችልም። በእግዚአብሔር ብርሃን ውስጥ እየኖርክ ሌላ ቦታ ግን ስቃይ ለዘላለም እንደሚቀጥል ማሰብ ምንኛ ከባድ ነው! 1 ቆሮንቶስ 15፥26 የኃጢአት የመጨረሻ ውጤት የሆነው ሞት ሊደመሰስ ያለ “የመጨረሻው ጠላት” እንደሆነ ይነግረናል። የሞትና የክፋት ፍጹም መጥፋት የዘላለም ሕይወት ከሕመም እና ከሐዘን ነጻ መሆኑን ያረጋግጣል።


ሊመረመሩ የሚገባቸው ጥያቄዎች:

`"እግዚአብሔር ክፉዎችን ለዘላለም ያሰቃያል" የሚለው ትምህርት በቤተሰብዎ እና በጓደኞችዎ ላይ ምን ዓይነት ተፅዕኖ ሲያሳድር አይተዋል?
`
`የዘላለም ሥቃይ ትምህርት ሰይጣን በኤደን ገነት ከተናገረው የመጀመሪያው ውሸት (ዘፍጥረት 3፡4) ጋር የሚገናኘው እንዴት ነው?.
`