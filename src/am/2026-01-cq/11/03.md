---
title:  የዘላለም እና የማይጠፋ እሳት
date:   09/03/2026
---

### መተርጎም


እግዚአብሔር ሰዎችን በገሃነም ውስጥ ለዘላለም የማያሰቃይ ከሆነ ስለ ዘላለም እሳት የሚናገሩት ጥቅሶች ምን ማለት ናቸው? ለምሳሌ ማቴዎስ 25፥41 ላይ፡- “ከዚያም በግራው በኩል ላሉት ደግሞ እንዲህ ይላቸዋል፤ ‘እናንተ የተረገማችሁ፤ ለዲያብሎስና ለመላእክቱ ወደ ተዘጋጀው የዘላለም እሳት ከእኔ ተለይታችሁ ሂዱ” ይላል። በመጀመሪያ፣ ይህ እሳት የተዘጋጀው ለሰይጣንና ለመላእክቱ መሆኑን ማስተዋል አስፈላጊ ነው፤ ይህም እኛን መጨምር የለበትም። እግዚአብሔር ሰዎች በሰይጣን ቅጣት እንዳይካፈሉ ለማዳን ታላቅ ዋጋ ከፍሏል። ይህ እሳት “የዘላለም” የተባለበት ምክንያት ውጤቱ የማይቀለበስ (Irreversible) ስለሆነ ነው። የዚህ እሳት ጥፋት ሊታደስ ወይም ሊመለስ አይችልም።

የይሁዳ መጽሐፍ ስለ ዘላለም እሳት ምሳሌ ይሰጠናል። ፀሃፊው የሰዶምና የገሞራ ከተሞች ሙሉ በሙሉ መጥፋታቸውን (Annihilation) ሲገልጽ በቁጥር 7 ላይ እንዲህ ይላል፦ “እንዲሁም ሰዶምና ገሞራ፣ በዙሪያቸውም ያሉ ከተሞች ለሴሰኛነትና ከተፈጥሮ ሥርዐት ውጭ ለሆነ ሩካቤ ሥጋ ራሳቸውን አሳልፈው ሰጡ፤ እነርሱም በዘላለም እሳት በመቀጣት ለሚሠቃዩት ምሳሌ ሆነዋል።” እነዚህ በዘላለም እሳት የጠፉ ከተሞች ወደ አመድነት ተቀየሩ እንጂ ዳግመኛ አልተገነቡም። የእሳቱ ውጤት ዘላለማዊ ነው፣ በምንም ሁኔታ አይቀለበስም። ይህ ማለት ግን የሰዶምና የገሞራ ከተሞች ዛሬም ድረስ እየነደዱ ናቸው ወይም ነዋሪዎቻቸው ዛሬም እየተሰቃዩ ናቸው ማለት አይደለም። “የዘላለም እሳት” የሚያወራው ስለ ዘላለም ዕጣ ፈንታ እንጂ ስለ ዘላለም ስቃይ አይደለም። የሰዶምና የገሞራ ከተሞች ፈጽሞ ጠፍተዋል (ዘፍጥረት 19፥29). የከተማዋ ነዋሪዎች ሁሉ ሞተዋል፣ አመድም ሆነዋል።

ጥንታዊያኑ የሰዶምና የገሞራ ከተሞች፣ ክፉዎች በዘላለም እሳት ሲጠፉ ምን እንደሚሆኑ መጽሐፍ ቅዱሳዊ አምሳያ ይሆኑናል። ቅጣቱ ዘላለማዊ ነው (ማቴዎስ 25፥46), ነገር ግን የመቀጣት ሂደቱ (ሥቃዩ) ጊዜያዊ ነው። ክፉዎች በእሳቱ ውስጥ ይጠፋሉ፣ ለዘላለምም ወደ አመድነት ይለወጣሉ። የሚያጠፋው እሳት ጥፋታቸውን ዘላለማዊ ያደርገዋል።

በተጨማሪም ለዘላለም የሚቀጥለው እሳቱ እንጂ ክፉዎች አይደሉም። ክፉዎች ፈፅመው ይጠፋሉ፣ ዳግመኛም አይመለሱም (መዝሙር 37፥20). “ለአፍታ እንጂ፣ ክፉ ሰው አይዘልቅም፤ ስፍራውንም ብታሥሥ አታገኘውም።” (መዝሙር 37፥10). የዘላለም እሳት በልቷቸው ያጠፋቸዋል።

አንዳንድ ሰዎች መጽሐፍ ቅዱስ ስለ “የማይጠፋ እሳት” የሚያስተምረውን በተሳሳተ መንገድ ይረዱታል (ማቴዎስ 3፥12). እንደ አለመታደል ሆኖ፣ የተወሰኑ ሰዎች ይህን ቃል በእሳቱ ውስጥ ያሉ ሰዎች ፈጽሞ አይቃጠሉም ወይም አይጠፉም ለማለት ይጠቀሙበታል። ነገር ግን መጽሐፍ ቅዱስ ይህን ቃል የተጠቀመው እሳቱን ማንም ሊያጠፋው እንደማይችል ለማስተማር ነው። ለምሳሌ ነቢዩ ኤርምያስ የኢየሩሳሌም ከተማ በማይጠፋ እሳት እንደምትቃጠል ሲገልጽ እንዲህ ይላል፡- “በኢየሩሳሌም በሮች ላይ ምሽጎቿን የሚበላ፣ የማይጠፋ እሳት እጭራለሁ።’” (ኤርምያስ 17፥27). ይህ የሚያሳየው ማንም የእሳት አደጋ ሠራተኛ ሊያጠፋው የማይችል ኃይለኛ እሳትን ነው። ይህ ማለት ግን ኢየሩሳሌም ዛሬም ድረስ እየተቃጠለች ነው ማለት አይደለም።


Journal page:
`ስለ ገሃነም ትምህርት ሌሎች ምን ዓይነት ጥያቄዎች ገጥመውዎታል? ለእነዚህ ጥያቄዎችስ ምን ዓይነት ምላሽ መስጠት ይችላሉ?
`
`ይበልጥ የሚያነሳሳዎት የትኛው ነው—የእግዚአብሔር ፍቅር ወይስ የገሃነም ፍርሃት? ለምን?
`