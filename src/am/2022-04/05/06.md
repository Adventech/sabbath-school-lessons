---
title:  አልአዛር
date:  27/10/2022
---

`ዮሐንስ 11:1-44ን ያንብቡ። በአልአዛር መታመምና ሞት(ዮሐ. 11:4) ኢየሱስ የከበረው ከምን አንፃር ነው?`

እዚህ ላይም ኢየሱስ ስለ ሞት ሲናገር እንቅልፍ የሚለውን ቃል ይጠቀማል። “ወዳጃችን አልዓዛር ተኝቶአል፤ ነገር ግን ከእንቅልፉ ላስነሣው እሄዳለሁ” (ዮሐንስ 11:11)። አንዳንዶች ስለ ቀጥተኛ እንቅልፍ የተናገረ ሲመስላቸው (ዮሐንስ 11:11-13); ኢየሱስ “አልዓዛር ሞቷል” (ዮሐንስ 11:12-14) በማለት በግልፅ ተናግሯል። ኢየሱስ ቢታንያ በደረሰ ጊዜ አልዓዛር ከሞተ አራት ቀን ሆኖት ነበር። አስከሬኑ በስብሶ ነበር (ዮሐ. 11:17; 39)። አንድ አካል መበስበስ ጀምሮ በከፋ ሁኔታ ሲሸት ምንም ጥያቄ የለም:ሰውየው ሞቷል። በዚህ ዐውደ-ጽሑፍ; ኢየሱስ ለማርታ “‘ወንድምሽ ከሞት ይነሣል’” (ዮሐንስ 11:23) ብሎ በነገራት ጊዜ በመጨረሻው ትንሣኤ ላይ ያላትን እምነት አረጋግጣለች። ኢየሱስ ግን “ትንሣኤና ሕይወት እኔ ነኝ። የሚያምንብኝ ቢሞት እንኳ ሕያው ይሆናል፤ የሚያምንብኝም ሁሉ ለዘላለም አይሞትም። ይህን ታምኚያለሽን?” (ዮሐንስ 11:23-26) ብሎ አወጀ። ኢየሱስም አክሎ: “ብታምኚስ የእግዚአብሔርን ክብር ታያለሽ’ (ዮሐንስ 11:40)። ማርታም አመነች የእግዚአብሔርንም ክብር በወንድሟ ትንሣኤ አየች።

መጽሐፍ ቅዱስ በእግዚአብሔር ቃል ሕይወት እንደ ተፈጠረ ይናገራል (መዝ. 33: 6) እናም ልክ እንደ አልዓዛር በቃሉ ሕይወት እንደገና ሊፈጠር ይችላል።. ከትንሽ ጸሎት በኋላ ኢየሱስ እንዲህ ሲል አዘዘ:“አልዓዛር ሆይ፥ ወደ ውጭ ና” (ዮሐ 11:43)። በዚያን ጊዜ እነዚህ ሰዎች የእግዚአብሔርን ሕይወት ሰጪ ኃይል; በቃሉ ዓለማችንን ካለመኖር ወደ መኖር ያመጣውን ያ ኃይል; እና በዘመኑ መጨረሻ ሙታንን በትንሣኤ የሚጠራውን ኃይል አዩ። አልዓዛርን በማስነሳት; ኢየሱስ ሞትን ድል የማድረግ ኃይል እንዳለው  አረጋግጧል። እንደ እኛ ላሉ ሟች ፍጥረታት ከዚህ በላይ ምን የእግዚአብሔር ክብር መገለጫ ሊኖር ይችላል?

`ዮሐንስ 11:25-26ን ያንብቡ። ኢየሱስ በአንድ መስመር አማኞች እንደሚሞቱ በሚቀጥለው ደግሞ አማኞች ፈጽሞ እንደማይሞቱ ተናግሯል። ኢየሱስ እዚህ ላይ የሚያስተምረን ምንድን ነው? የክርስቶስን ቃላት ለመረዳት ሞት ምንም የማናውቅበት እንቅልፍ መሆኑን መረዳት በጣም አስፈላጊ የሆነው ለምንድን ነው? ሟች እንደመሆናችን ቃሉ ብዙ ተስፋን የሚሰጠን ለምንድነው?`