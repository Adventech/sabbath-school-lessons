---
title:  ሁለት የብሉይ ኪዳን ትንሳኤዎች
date:  24/10/2022
---

`1 ነገሥት 17:8-24 እና 2 ነገሥት 4:18-37 ያንብቡ። በእነዚህ ሁለት ትንሳኤዎች ውስጥ ምን ተመሳሳይነት እና ልዩነት እንመለከታለን?`

በዕብራውያን 11 ላይ; በእምነት “ሴቶች ሙታናቸውን በትንሣኤ ተቀበሉ” (ዕብ. 11:35) ተብሎ ተፅፏል። ከላይ በተዘረዘሩት ጥቅሶች ላይ በተገለጹት ሁለት ትንሣኤዎች ውስጥ ያለው ሁኔታ ይህ ነው።  የመጀመሪያው (1ኛ ነገሥት 17:8-24) በእስራኤል በታላቅ ክህደት በተከሰተበት  ወቅት የተከሰተ ሲሆን ይህም የሆነው በንጉሥ አክዓብና በአረማዊት ሚስቱ በኤልዛቤል ተጽዕኖ ነበር። በምድሪቱ ላይ ከባድ ድርቅ በነበረበት ወቅት ; ከእስራኤል ውጭ ወደምትገኘው ወደ ሰራፕታ ከተማ እንዲሄድ እግዚአብሔር ኤልያስን አዘዘው። እዚያም ለራሷና ለልጇ የመጨረሻውን ምግብ አዘጋጅታ ልትሞት የተዘጋጀችን አንዲት ምስኪን መበለት አገኘ። ነገር ግን በዱቄቱ እና በዘይቱ ተአምር ሕይወታቸው ተረፈ፤ ይህም ድርቁ እስኪያልቅ ድረስ አላለቀም። ከተወሰነ ጊዜ በኋላ ልጇ ታሞ ሞተ። እናቱ ተስፋ በመቁረጥ ኤልያስን ተማጸነች፤ እርሱም ወደ ጌታ ጮኸ። “እግዚአብሔርም የኤልያስን ጩኸት ሰማ፤ የልጁም ነፍስ ተመለሰችለት፤ እርሱም ዳነ።” (1ኛ ነገ. 17:22)።

ሁለተኛው ትንሣኤ (2ኛ ነገሥት 4:18-37) የተከናወነው በሱነም; ከጊልቦአ ተራራ በስተደቡብ በምትገኝ ትንሽ መንደር ነበር። ኤልሳዕ አንዲት ምስኪን መበለት ብዙ እንስራዎችን በተአምር በዘይት በመሙላት ዕዳዋን እንድትከፍል ረድቷታል (2 ነገሥት 4:1-7)። ቆየት ብሎም በሱነም ልጅ የሌላት አንዲት ባለትዳር ሴት አገኘ። ነቢዩም ወንድ ልጅ እንደምትወልድ ነገራት፤ እናም እንደተተነበየው ሆነ። ልጁ አደገ እና ጤናማ ነበር፤ ነገር ግን አንድ ቀን ታሞ ሞተ። ሱነማዊቷ ሴት ወደ ቀርሜሎስ ተራራ ሄዳ ልጇን ለማየት ከእሷ ጋር እንዲመጣ ኤልሳዕን ጠየቀችው። ኤልሳዕ ያለማቋረጥ ወደ ጌታ ጸለየ; እና በመጨረሻም ሕፃኑ እንደገና ሕያው ሆነ።

እነዚህ ሴቶች የተለያየ አስተዳደግ የነበራቸው ቢሆንም አንድ የሚያድን እምነት ነበራቸው። የሠራፕታዋ መበለት ነቢዩ ኤልያስን በእስራኤል ውስጥ አስተማማኝ ቦታ በሌለበት እጅግ አስቸጋሪ ጊዜ ውስጥ አስተናግዳለች። ሱነማዊቷ ሴትና ባለቤቷ ነቢዩ ኤልሳዕ በአካባቢያቸው ሲያልፍ የሚቆይበት ልዩ ክፍል ሠርተውለታል። ሁለቱ ልጆች ሲሞቱ ታማኝ እናቶቻቸው ለእነዚያ የእግዚአብሔር ነቢያት ይማፀኑ ነበር፤ እናም ልጆቻቸው እንደገና ወደ ህይወት ሲመጡ በማየታቸው ተደሰቱ።

`እነዚህ እጅግ ጥሩ ታሪኮች ናቸው፤ ነገር ግን ያልተነገሩ እንደዚህ ያለ ተአምራዊ የሆነ ነገር ያላጋጠማቸው ምን ያህል ኖረው ይሆኑ? በዘመን መጨረሻ ላይ ቃል የተገባው የትንሳኤ ተስፋ በእምነታችን ውስጥ ምን ያህል አስፈላጊ እንደሆነ ይህ አሳዛኝ እውነታ ምን ያስተምረናል?`