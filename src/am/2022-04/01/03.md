---
title:  ነጻ ፈቃድ፤ የፍቅር መሰረት
date:  26/09/2022
---

`1 ዮሐ. 4:7-16ን ያንብቡ። ይህ ጥቅስ ነፃ ፈቃድ ፍቅርን ለመቀበል ቅድመ ሁኔታ እንደሆነ የሚነግረን እንዴት ነው?`

ተፈጥሮአዊ ያልሆኑ አበቦች የተዋቡ ቢሆኑም እንደ እውነተኛ አበቦች ሊያድጉና ሊያቆጠቁጡ አይቻላቸውም። ሮቦቶች አያሌ ተግባሮች እንዲከውኑና መናገር እንዲችሉ ተደርገው ቀድመው ተሞልተዋል። ነገር ግን ህይወትም ሆነ ስሜት የላቸውም። በገሃዱ አለም ህይወት እና ነፃ ፈቃድ አንድ ሰው ፍቅርን እንዲቀበል; እንዲያሳድግና እንዲያጋራ የሚያደርጉ አስፈላጊ ነገሮች ናቸው። ስለዚህ አፍቃሪ የሆነው አምላካችን መላዕክታቱን (ሉሲፈርን ጨምሮ) እና ሰብአዊ ዘርን የፈጠረው የተሳሳቱ መንገድን መከተልን ጨምሮ የራሳቸውን ምርጫ ነፃ ሆነው እንዲመርጡ ነው። በሌላ አባባል እግዚአብሔር መላውን አጽናፈ አለም ፍጹምና ተስማምቶ እንዲኖር የፈጠረው ፍጥረታቱ በፍቅር እና በጥበብ እንዲያድጉ ነው።

1 ዮሐ. 4:7-16 ላይ ሐዋርያው ዮሐንስ “እግዚአብሔር ፍቅር ነው” ብሎ ዘግቦልናል፤ ስለዚህም አንድያ ልጁን ለኃጢአታችን እንዲሞትልን በማድረግ ፍቅሩን ገለፀ። በዚህም ምክንያት ገደብ የለሽ በሆነው ፍቅሩ ምስጋናችንን የምንገልፀው እርስ በርስ በመዋደድ ነው። ከመለኮት የመነጨ ይህ ፍቅር እግዚአብሔር በእኛ ውስጥ እና እኛ ደግሞ በእርሱ ውስጥ እንደምንኖር ማረጋገጫን ይሰጠናል። የእግዚአብሔርን ፍቅር ለሌሎች እንዲያንጸባርቁ ጥሪ ማድረጉ ትርጉም የሚኖረው ይህን ፍቅር ለማሳደግና ለሌሎች ለመግለፅ ምርጫቸው ላደረጉ ብቻ የሚሰጥ እንጂ በተቃራኒው ራስ ወዳድ ሆነው ለሚኖሩ ሰዎች አይደለም። ሆኖም የመምረጥ ነፃነት በቀላሉ ባልተገባ መንገድ ጥቅም ላይ ሊውል ይችላል፤ ይህም በሰማይ በሚያሳዝን ሁኔታ ሲያሳምጽ ተስተውሏል።

የነፃ ፈቃድን አስፈላጊነት ሰዎች ቢረዱም አንዳንድ ሰዎች ግን “እግዚአብሔር ሉሲፈር እንደሚያምጽበት ካወቀ ታዲያ ለምን ፈጠረው?” በማለት ይደነቃሉ። የሉሲፈር መፈጠር ለኃጢያት መጀመር እግዚአብሔር የመጨረሻውን ሀላፊነት እንዲወስድ አያደርገውምን?

ይህ ቀድመን ልንገምት የሚያዳግተን ከባድ ጥያቄ ነው ምክንያቱም “ሐላፊነት መውሰድ” የሚለው ቃል ራሱ ምን ማለት ነው? የሚለውን ኃሳብ ጨምሮ ከብዙ ነገር ጋር የተያያዘ ስለሆነ ነው። የኃጢአት ጅማሮ እና ተፈጥሮ ሚስጥራዊ ከመሆኑ የተነሳ ማንም ሙሉ በሙሉ ሊገልጸው አይችልም። ምንም እንኳን ኃጢአት እንዲፈጠር ያደረገው እግዚአብሔር ባይሆንም ኃጢአት እንዲኖር ግን ፈቅዷል፤ ከዛም በመስቀል ላይ የሀጢያትን ቅጣት ራሱ መውስዱ ኃጢአትን ለማስወገድ አቅምን ሰጠው። በክፋት ምክንያት ምንም ያክል ከባድ ህመም ቢሰማንም እግዚአብሔር ለኃጢአትና ክፋት የከፈለው ታላቅ ዋጋ ሊዘነጋ የሚችል አይደለም (ማቴ. 5:43-48፤ ሮሜ 5:6-11) በኃጢአት ምክንያት እኛ ከደረሰብንና ሊደርስብን ከሚችለው ጉዳት በላይ እርሱ ጉዳት ደርሶበታል።

`ከእግዚአብሔር የተሰጠን ነፃ ፈቃድ ልዩ ስጦታ ነው፤ ነገር ግን ለኛም ሆነ ለሌሎች ከፍተኛ መዘዝን ይዞ የመጣ ታላቅ ቀንበር ነው። እርስዎ ይህንን ስጦታ በመጠቀም ምን አይነት ወሳኝ ውሳኔዎችን ሊወስኑ ተዘጋጅተው ይሆን? የምርጫዎቻችሁ ውጤትስ ምን ሊሆን ይችላል?`