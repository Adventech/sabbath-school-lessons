---
title:  ፍጥረት; የፍቅር መግለጫ
date:  25/09/2022
---

ፍጥረት አሁን ባለው ነባራዊ ሁኔታ በጎና ክፉ ተቀላቅሎ በሚያሻማ መልኩ ይንጸባረቅበታል። የጽጌረዳ አበቦች ባሉበት ስፍራ ላይ በጣም ተወዳጅ; መልካም መአዛ ያላቸው አበቦች ይበቅላሉ ነገር ግን ጎጂና የሚያሳምሙ እሾኮችም አሉባቸው።

ቱካን የምትባለው በቀለም ያሸበረቀች የአዕዋፍ ዝርያ ውበት እጅግ ቢያስደንቀንም በሌሎች የአእዋፍ ዝርያ ጎጆ ላይ ጥቃት በማድረስ ደካማ የሆኑ ጫጩቶችን መብላታቸው ሲታሰብ ተስፋ ያስቆርጠናል። ሰዎች እንኳን በአንድ ቅፅበት ላይ ርህራሄን ሲያደርጉ ቆይተው በሌላ ጊዜ ደግሞ አረመኔያዊ; በጥላቻ የተሞላ ብሎም የአመጽ ተግባርን ሲከውኑ ሊታዩ ይችላሉ።

በስንዴውና በእንክርዳዱ ምሳሌ ውስጥ አገልጋዮቹ የእርሻውን ባለቤት እንዲህ ብለው መጠየቃቸው እምብዛም አያስደንቅም “ጌታ ሆይ፤ በእርሻህ ቦታ ጥሩ ዘር ዘርተህ አልነበረምን እንክርዳዱስ ከየት መጣ?” (ማቴ. 13:27)። የእርሻው ባለቤትም ሲመልስ “ጠላት ይህን አደረገ” አላቸው (ማቴ. 13:28)። ልክ እንደዚሁ እግዚአብሔር ምድርን ፍጹም አድርጎ ሰራት ነገር ግን ጠላት የኃጢያት ዘር በሚስጥር ዘርቶ አበላሻት።

`1 ዮሐ. 4:8;16ን ያንብቡ። ስለ “እግዚአብሔር ፍቅርነት” እርግጠኝነታችን ከፈጣሪነቱ ጋር በተያያዘ ምን የሚነግረን ነገር አለው?`

“እግዚአብሔር ፍቅር ነው” የሚለው እውነታ (1ዮሐ. 4:8፤16) ቢያንስ ሶስት መሰረታዊ ነገሮችን ያመለክተናል። የመጀመሪያው ፍቅር በተፈጥሮው በራሱ በአንድ ስፍራ ብቻ ተደብቆ የሚቆይ ሳይሆን ራሱን የሚገልጽ ነው (የትኛው የፍቅር አይነት ነው ሊገለጽ የማይችለው?)። የእግዚአብሔር ፍቅር ከውስጥ በሶስቱ የስላሴ አካላት መካከል እና ከውጪ ደግሞ ከፍጥረታቱ ጋር ባለው ግንኙነት ተገልጾአል። ሁለተኛ እግዚአብሔር ያደረገው ነገር ሁሉ በሁኔታዎች ላይ ያልተመሰረተውንና የማይለዋወጠውን ፍቅሩን ይገልጽልናል። ይህም የፍጥረት ስራውን; የድነት ተግባሩን; እንዲሁም የቅጣት ፍርድ ተግባሩን ያካትታል። እንደ እውነቱ ከሆነ “ከምህረቱ ባልተናነሰ መልኩ ፍትሁን (ፍርዱን) ሲያመጣም የእግዚአብሔር ፍቅር ተገልጧል።

ፍትህ የዙፋኑ መሠረት እና የፍቅሩ ፍሬ ነውና” ኤለን ጂ. ኋይት; የዘመናት ምኞት; ገፅ 762።ሶስተኛው ደግሞ እግዚአብሔር ፍቅር እስከሆነ ድረስ ተግባሩ ሁሉ ፍቅሩን የሚገልጽ ከሆነ የእርሱ ባህሪ ተቃራኒ የሆነውን ኃጢአት ሊፈጥር አይችልም።

እግዚአብሔር አጽናፈ አለምን መፍጠር ያሻው ነበር? አንድ ሰው ከእርሱ ሉአላዊነት አንጻር ተመልክቶ “በፍጹም አያስፈልገውም” ብሎ ሊመልስ ይችላል፤ ምክንያቱም ይህ የበጎ ፈቃድ ውሳኔ ነውና። አፍቃሪ ከሆነው ተፈጥሮው አንፃር ስናይ ግን ፍቅሩን ሊገልፅላቸው የሚፈልጋቸውን ነገሮች ለማግኘት አፅናፈ አለምን ፈጠረ። ህይወት ያላቸውን ነገሮች እንደ ሰው ልጆች ያሉ ለእግዚአብሔር ፍቅር ምላሽ መስጠት የሚችሉ ብቻ ሳይሆኑ ለእርሱ ብቻ ሳይሆን ለሌሎች ፍቅርን ማጋራትና መግለፅ የሚችሉ ሰዎችን መፍጠሩ ምን ያክል አስደማሚ ነው!(ማር. 12:30-31)።

`የተፈጠረውን አለም መለስ ብለው ይቃኙ። አጥፊ ከሆነው ሀጢያት ባሻገር የእግዚአብሔርን የፍቅር ነፀብራቅ የምናየው በምን አይነት መንገድ ነው? እግዚአብሔር በፍጥረቱ ላይ ከገለፀው ፍቅር የተስፋን ትምህርት ልንማር የምንችለው እንዴት ነው?`