---
title:  የእምነተ ቢስነት መስፋፋት
date:  29/09/2022
---

`“ዮሐንስ ራእይ 12ን ያንብቡ። ይህ ምዕራፍ ስለ አመፅ ከሰማይ ወደ ምድር መስፋፋት ምን ያስተምረናል?`

የሉሲፈር ውድቀት እንዲሁ ቀለል ያለ የኃሳቦች ግጭት አልነበረም። ዮሐንስ ራእይ 12 እንደሚነግረን በሰማይ ታላቅ ጦርነት ሆነ፤ በአንድ በኩል ሉሲፈርና የእርሱ መላዕክት በሌላ በኩል ደግሞ ክርስቶስና መላዕክቱ። በዚሁ ምዕራፍ ላይ ሉሲፈር “ታላቁ ዘንዶ”; “የጥንቱ እባብ”; “ዲያብሎስና ሰይጣን” እና የወንድሞች ከሳሽ” ተብሎ ተጠርቷል(ራእይ 12:9-10)። ክርስቶስ ደግሞ “ሚካኤል” ተብሎ የተጠራ ሲሆን (ራዕይ 12:7) ትርጉሙም “እንደ እግዚአብሔር ያለ” ማለት ነው።

“የመላዕክት አለቃ ሚካኤል”(ይሁዳ 9) የሚለውን አጠራር መሰረት አድርገው አንዳንድ ተርጓሚዎች ሚካኤል መልዓክ ብቻ ነው ይላሉ። በዳንኤል መፅሐፍ ላይ ግን እያንዳንዱ ትልልቅ ራዕይ የሚደመደመው በክርስቶስ እና በዘላለማዊ መንግስቱ; ማለትም እጅ ሳይነካው ተወርውሮ እንደ መጣው ድንጋይ (ዳን. 2: 34; 45)፤ እንደ ሰው ልጅ (ዳን. 7:13)፤ እንደልዑልና የልኡላን ልኡል (ዳን. 8:11; 25) እና ታላቁ አለቃ ሚካኤል ነዉ (ዳን. 12:1)። ስለዚህ የጌታ መላዕክት አለቃ ራሱ ጌታ ነው (ዘጸ. 3:1-6; ሐዋ. ሥራ 7:30-33)፤ ሚካኤልም መለኮታዊ ማንነት የተላበሰው ራሱ ክርስቶስ ነው።

ራዕይ 12 እየተከናወነ ስላለው ተጋድሎ አጠቃላይ ምልከታን ሰጥቶናል፤ ያም (1) የተጀመረው በሰማይ ሲሆን አመፅ ያስነሳው ሉሲፈርና ሲሶ ሰማያዊ መላዕክት ናቸው (2) የተደመደመውም ክርስቶስ በመስቀል ላይ ባመጣው ድል ነው (3) አሁንም ግን እስከፈፃሜው ዘመን ድረስ የእግዚአብሔርን ቅሬታ ህዝቦች በመቃወም ቀጥሏል።

የዚህን ተጋድሎ ጅማሮ ኤለን ጂ. ኋይት ስታብራራ “እግዚአብሔር በታላቅ ምህረቱ ሉሲፈርን ሊመልሰው ሩቅ ተጉዟል። ካለመርካት ስሜቱ የተነሳ የሀሰት ወሬውን ታማኝ በሆኑ መላዕክት ዘንድ እንዳሰራጨ ወዲያውኑ ከከበረ ስፍራው ዝቅ አልተደረገም። በሰማይ ረዘም ላለ ጊዜ ቆይቶ ነበር። በተደጋጋሚ በንስሃና ራስን አሳልፎ በመስጠት እንዲመለስ ይቅርታ የማግኘት እድል ተሰጥቶት ነበር።” Ellen G. white, The Great Controversy, pp. 495, 496.

በሰማይ ግዛት ይህ ጦርነት ምን ያህል ጊዜ እንደቆየ አናውቅም። ምን ያክል የተፋፋመና ምን ያክል ጊዜ የፈጀ ነው የሚለውን ትተን ለኛ በጣም አስፈላጊው ነገር በትግሉ ሰይጣንና መላዕክቱ “በሰማይ ነበራቸውን ስፍራ አጡ” የሚለው  ነው (ራዕይ 12:8 ሉቃስ 10:18ንም ይመልከቱ)። ችግሩ ግን ወደዚህች ምድር መምጣታቸው ነው።

`ይህ ተጋድሎ በእርግጥም በምድር ላይ እየተከናወነ ስለመሆኑ የምናይባቸው ምን አይነት መንገዶች አሉ በዚህ ጦርነት ጠላታችንን ድል ለማድረግ ያለን ብቸኛ ተስፋ ምንድነው?`