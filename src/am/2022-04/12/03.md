---
title:  አካል እንደ ቤተ-መቅደስ
date:  12/12/2022
---

የማትሞት ነፍስ ያለው አካል አለን የሚለው ጽንሰ-ሀሳብ ስለ ሰው አካል የተለያዩ ንድፈ ሐሳቦችን ፈጥሯል። ለምሳሌ ለጥንቶቹ የግሪክ ፈላስፎች የሰው አካል የነፍስ እስር ቤት ነበር፤ ከዚያም በሞት ነፃ ይወጣል። ይህንን የአረማውያን ፅንሰ-ሀሳብ በማስተጋባት ዛሬ ብዙ ክርስቲያኖች አካላችን በትንሣኤ ጊዜ ከሥጋ ጋር የሚዋሐድ የማትሞት ነፍስ ጊዜያዊ መኖሪያ እንደሆነ ያምናሉ። በተቃራኒው የፓንቴይዝም እምነት ተከታዮች የሰውን አካል መለኮታዊ ያደርጉታል፤ እግዚአብሔር እና አጽናፈ ሰማይ አንድ እና አንድ ናቸው ብለው ያምናሉ። ለነሱ; ሁሉም ነገሮች አምላክ ናቸው እና የሰው አካል አንድ ነጠላ የተቀናጀ እና ሁለንተናዊ የመለኮታዊ ንጥረ ነገር አካል ነው። በዚህ ጉዳይ ላይ እርስ በርስ በሚጋጩ ንድፈ ሐሳቦች ብንከበብም መጽሐፍ ቅዱስ ስለ ሰው ልጅ ተፈጥሮ በሚያስተምረው ነገር ላይ ጸንተን መቆም አለብን።

`1ኛ ቆሮንቶስ 6:19-20 እና 1ኛ ቆሮንቶስ 10:31ን ያንብቡ። ሰውነታችን “የእግዚአብሔር ቤተ መቅደስ” እና “የመንፈስ ቅዱስ ቤተ መቅደስ” መሆኑን መረዳታችን በአኗኗራችን ላይ በጎ ተጽዕኖ ሊያሳድር የሚችለው እንዴት ነው?`

አዳምና ሔዋን የተፈጠሩት በእግዚአብሔር መልክና አምሳል ነው (ዘፍ. 1:26; 27) ይህም በባህሪያቸው ብቻ ሳይሆን በሥጋዊ ገጽታቸውም ተንጸባርቋል። ያ ምስል በኃጢአት ምክንያት ተበላሽቶ አልፎ ተርፎም ተደብቆ ስለነበር; የመቤዠት ሥራ የሰውን ልጅ ከሕይወት ዛፍ መካፈል ባይችልም ሥጋዊ ጤንነቱን ጨምሮ ወደ ቀድሞ ሁኔታው መመለስ ነው። ይህ መታደስ የሚበሰብሰው የማይበሰብሰውን ሲለብስ የሚሞተውም የማይሞት በሚሆንበት በክርስቶስ ዳግም ምጽአት ብቻ የሚጠናቀቅ የሕይወት ሂደት ነው (1ኛቆሮ. 15:53; 54)። ሐዋርያው ዮሐንስ ለወዳጁ ለጋይዮስ እንዲህ ሲል ጽፎለታል:“ወዳጄ ሆይ; ነፍስህ እንደሚከናወን፥ በነገር ሁሉ እንዲከናወንልህና ጤና እንዲኖርህ እጸልያለሁ።” 1 (ዮሐ. 3:2)።

ሰው የማይከፋፈል አካል መሆኑን ከተገነዘብን እና ሀይማኖት ሁሉንም የሰው ልጅ የህይወት ገፅታዎችን እንደሚይዝ ከተገነዘብን ስጋዊ ጤንነታችንንም እንደ ሀይማኖታዊ ግዴታ ልንመለከተው ይገባል። “የምትበሉ ወይም የምትጠጡ ብትሆኑ ወይም ማናቸውን ነገር ብታደርጉ ሁሉን ለእግዚአብሔር ክብር አድርጉት።” (1ኛ ቆሮ. 10:31) በሚለው ቅዱስ መመሪያ ልንመራ ይገባናል። ነገር ግን አሁንም የምንኖረው መልካም ሰዎች የተቻላቸውን ሁሉ በሚያደርጉበት ነገር ግን በኃጢአተኛ ሰብዓዊ ተፈጥሮ እና በኃጢአተኞች መከበባቸው በሚያስከትለው መዘዝ ምክንያት በሚሰቃዩበት ዓለም ውስጥ እንዳለን ያስታውሱ። ስለዚህ በእግዚአብሔር ታምነን የምንችለውን ሁሉ ማድረግ ይኖርብናል ውጤቱንም ለእግዚአብሔር እንተዋለን።