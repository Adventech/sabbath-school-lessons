---
title:  የመንፈስ ምሪት
date:  14/12/2022
---

መንፈስ ቅዱስ የእግዚአብሔርን ፍቅር በልባችን ውስጥ የሚያፈስስ የእግዚአብሔር ኃያል ወኪል ነው (ሮሜ. 5:5)። መንፈስ ቅዱስ ወደ እውነተኛ የመዳን ልምምድ ይመራናል (ዮሐ. 16:7-11); ወደ እውነት ሁሉ ይመራናል (ዮሐ. 16) 13); እናም የወንጌልን ተልእኮ እንድንፈጽም ኃይል ይሰጠናል (ሐዋ. 1:8)። እየፈራረሰ የሚሄደውን የሰይጣን ሥራ የሚቃወመው መንፈስ ቅዱስ ስለሆነ ሰይጣን በምንም መንገድ ስለ መንፈስ ቅዱስ ተፈጥሮና ሥራ ያለንን ግንዛቤ ለማጣመም ቢሞክር አያስደንቅም። አንዳንዶች የእርሱን ማንነት ሲክዱ; ሌሎች ደግሞ ከመለወጥ ኃይሉ በላይ የመንፈስ ስጦታዎች ላይ ያተኩራሉ።

`የሐዋርያት ሥራ 8:4-24ን ያንብቡ። የሰማርያው ጠንቋይ ስምዖን የመንፈስ ቅዱስን ስጦታዎች በመንፈስ ሳይታደስ መቀበል ፈለገ። በዘመናችን ይህ ተመሳሳይ አስተሳሰብ እየታየ ያለው እንዴት ነው?`

የእግዚአብሔር ልጆች ወደ እግዚአብሔር ቃል እውነት ሁሉ (ዮሐ. 16: 13; ዮሐ. 17:17) በመንፈስ ቅዱስ የሚመሩ (ሮሜ 8:14) ናቸው። ኢየሱስ  በግልጽ ሲያሰጠነቅቅ; “በሰማይ ያለውን ያባቴን ፈቃድ ሳይፈጽም ‘ጌታ ሆይ፤ ጌታ ሆይ፤’ የሚለኝ ሁሉ ወደ መንግሥተ ሰማይ አይገባም። “በዚያ ቀን ብዙዎች; ‘ጌታ ሆይ፤ ጌታ ሆይ፤ በስምህ ትንቢት አልተናገርንምን? በስምህ አጋንንት አላወጣንምን? በስምህስ ብዙ ታምራት አላደረግንምን?’ ይሉኛል።በዚያ ጊዜ; ‘ከቶ አላወቅኋችሁም፤ እናንት ክፉዎች፤ ከእኔ ራቁ’ ብዬ በግልጽ እነግራቸዋለሁ።”(ማቴ. 7:21–23)። ይህ ማለት መንፈስ ቅዱስ እሱ ራሱ ካነሳሳው ከቃሉ በተቃራኒ ማንንም አይመራም - ይልቁንም ሁልጊዜ ከዚያ ቃል ጋር እንድንስማማ ይመራናል።

ወደ እውነት ሁሉ የሚመራን ያው መንፈስ ቅዱስ ሌሎችን ወደዚያ አስደናቂ እውነት እንድንመራም ኃይል ይሰጠናል (ማቴ. 28:18–20; ሐዋ. 1:8)። ቅዱሱን ተልእኳችንን በምንፈጽምበት ጊዜ; የእርሱ ልዩ እርዳታ ከጎናች አለልን። ስለዚህ በየጠዋቱ በጌታ ፊት ተንበርክከን ለእርሱ ለመቀደስ የገባነውን ቃል ማደስ አለብን። ይህን ካደረግን እርሱ በመንፈሱ አማካኝነት የሚያነቃቃና የሚቀድስ ኃይል ይሰጠናል።

`እኛ ግን ትክክለኛ እንደሆነ የምናውቀውን ለማድረግ እና ስህተት መሆኑን ከምናውቀው ነገር ለመራቅ በየእለቱ በማስተዋል ምርጫዎችን በማድረግ ለእርሱ አመራር ክፍት መሆን አለብን። ማለትም; እግዚአብሔር በሚሰጠን ጥንካሬ; መኖር እንዳለብን ለመኖር ስንሻ እግዚአብሔር ቃል የገባልንን የመንፈስ ቅዱስን ኃይል በህይወታችን ለመቀበል ክፍት እንሆናለን። በየጠዋቱ እራሳችንን ለመንፈስ ቅዱስ ምሪት ክፍት በማድረግ መጸለይ እጅግ አስፈላጊ የሆነው ለምንድነው?`