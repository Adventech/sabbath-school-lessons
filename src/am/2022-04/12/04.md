---
title:  የክርስቶስ አእምሮ
date:  13/12/2022
---

አንዳንድ ሰዎች አካባቢውን በመለወጥ ግለሰቡ እንደሚለወጥ ያምናሉ። በእርግጥ; ለፈተና የበለጠ እንድንጋለጥ ከሚያደርጉን ቦታዎችና ሁኔታዎች መራቅ አለብን (መዝ. 1:1; ምሳ. 5:1-8)። ነገር ግን ከፈተና እና ከኃጢአት ጋር ያለን ችግር ሊፈታ የሚችለው በልባችን (ወይም አእምሮአችን) በመለወጥ ብቻ ነው። ክርስቶስ የጉዳዩን ዋና ነገር ሲገልፅ:“ከውስጥ ከሰው ልብ የሚወጣ ክፉ አሳብ፥—ዝሙት; መስረቅ፥ መግደል፥ ምንዝርነት፥ መጐምጀት፥ ክፋት፥ ተንኰል፥ መዳራት፥ ምቀኝነት፥ ስድብ፥ ትዕቢት፥ ስንፍና ናቸው፤” (ማር. 7:21-22) ብሎ ተናግሯል። ይህ ማለት ባህሪያችን እንዲለወጥ አእምሯችን መለወጥ አለበት ማለት ነው።

`የሚከተሉትን ጥቅሶች ያንብቡ: 1ኛ ቆሮንቶስ 2:16; መዝሙረ ዳዊት 24:3-4; ሮሜ 12:2; ፊልጵስዩስ 4:8; እና ቆላስይስ 3:2። “የክርስቶስን ልብ” መያዝ ሲባል ምን ማለት ነው?`

ጌታ በ“አዲሱ ኪዳን” ሕጉን በሕዝቡ አእምሮ ውስጥ አስቀምጦ በልባቸውም እንደሚጽፈው ቃል ገብቶ ነበር (ኤር. 31:31–33ን ከዕብ. 8:8–10ና ዕብ. 10: 16 ጋር ያነፃፅሩ)። እንግዲህ; በተራራ ስብከቱ; ክርስቶስ የእግዚአብሔርን ትእዛዛት ወደ አስተሳሰቦች እና ሀሳቦች ደረጃ ማስፋቱ እና ጥልቅ ማድረጉ ሊያስደንቅ አይገባም (ማቴ. 5:17-48 ይመልከቱ)። ስለዚህ; በፈተና ላይ ድልን ልናገኝ የምንችለው በሚለውጠው በእግዚአብሔር ጸጋ ብቻ ነው፤ እናም በአስተሳሰብ እና በዓላማ ደረጃ ያንን የተስፋ ቃል በመጠየቅ ኃጢአተኛ አስተሳሰቦችን ማስቆም እንችላለን።

በዚህ ሕይወት ውስጥ; ምንም እንኳን የቱንም ያህል ታማኝ ብንሆን; ፈጽሞ ኃጢአት የለሽነት ደረጃ ላይ መድረስ አንችልም። በክርስቶስ ከሆንን ግን ሙሉ በሙሉ በእርሱ ፅድቅ ተሸፍነናል። እኛ ገና ፍጹማን ባንሆንም; በእርሱ ውስጥ እንደ ፍጹም ተቆጥረናል (ፊልጵ. 3:12-15)። “ከክርስቶስ ጋር አንድ ስንሆን የክርስቶስ አስተሳሰብ ይኖረናል። ንጽህና እና ፍቅር በባህሪያችን ውስጥ ይበራሉ; የዋህነት እና እውነት  ህይወታችንን ይቆጣጠራሉ። የፊት ገጽታችን ራሱ ይለወጣል። ክርስቶስ በነፍስ ውስጥ ሲኖር የመለወጥ ኃይል አለው፤ ውጫዊው ገጽታ ደግሞ በውስጥ ስለሚገዛው ሰላምና ደስታ ይመሰክራል።”—ኤለን ጂ. ኋይት; የተመረጡ መልእክቶች; መጽሐፍ 1; ገጽ. 337.

`በየዕለቱ ራስን በመስጠት; በየቀኑ ለራስ በመሞት; በዕለት ተዕለት ቁርጠኝነት; በእምነት; ለኢየሱስ በመታዘዝ ብቻ ይህን የመሰለ ለውጥ በሕይወታችን ውስጥ ማግኘት እንችላለን። የኃጢአት አስተሳሰቦችን እንኳን ማቆም ከቻሉ ሕይወትዎ ምን እንደሚመስል ያስቡ። ሕይወትዎ ምን ያህል የተለየ ይሆናል? ይህ የእርስዎ ተሞክሮ እንዲሆን ብቸኛው መንገድ ምንድን ነው?`