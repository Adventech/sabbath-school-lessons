---
title:  “እንደገና እመጣለሁ”
date:  14/11/2022
---

`ዮሐንስ 14:1-3ን ያንብቡ። ኢየሱስ እንደገና እንደሚመጣ ቃል ከገባ 2,000 ዓመታት አልፈዋል። ይህ የተስፋ ቃል ኢየሱስ ከተናገረበት ጊዜ ጀምሮ ረዥም ጊዜያት ቢያልፉም ተስፋው ለእኛ ትውልድ እንኳን ወሳኝ መሆኑን ሌሎች እንዲገነዘቡ መርዳት የምንችለው እንዴት ነው?`

ኢየሱስ በራእይ መጽሐፍ ውስጥ አራት ጊዜ “በቶሎ እመጣለሁ!” ብሏል(ራእ. 3:11; ራእ. 22:7;12;20)። በቅርቡ ይመጣል ተብሎ መጠበቁ የሐዋርያት ዘመን ቤተ ክርስቲያንን ተልእኮ አንቀሳቅሶታል፤ ለዘመናትም ከቁጥር በላይ የሆኑ ክርስቲያኖችን ሕይወት በተስፋ ሞልቷል። ነገር ግን ብዙ ትውልዶች ሞተው ካለፉ በኋላም ይህ ተስፋ ገና አልተፈጸመም። እናም ብዙዎች “ኢየሱስ በቅርቡ ይመጣል” ብለን የምንሰብከው እስከ መቼ ነው? እነዚህ ቃላት የማይጨበጥ ተስፋ ፈጥረው ይሆንን? (2 ጴጥ. 3:4) ብለው እየጠየቁ ናቸው።

ብዙ ክርስቲያኖች ረዥም ጊዜ ስለፈጀው ጥበቃ ቅሬታ አቅርበዋል (ከማቴ. 25:5 ጋር ያነፃፅሩ)። ነገር ግን እኛ በእርግጥ “መዘግየት” መሆኑን እንዴት እናውቃለን? ክርስቶስ የሚመለስበት ትክክለኛው ጊዜ የትኛው ይሆን ነበር? ከ50 ዓመታት በፊት; ከ150; ከ500 ይሆን? ዋናው ነገር “ለአንዳንዶች የሚዘገይ እንደሚመስላቸው ጌታ ስለ ተስፋ ቃሉ አይዘገይም፥ ነገር ግን ሁሉ ወደ ንስሐ እንዲደርሱ እንጂ ማንም እንዳይጠፋ ወዶ ስለ እናንተ ይታገሣል።” (2 ጴጥ. 3:9)

ኢየሱስ ካረገ ብዙ መቶ ዓመታት ቢያልፉም የመምጣቱ ተስፋ ዛሬም ቢሆን ጠቃሚ ነው። ለምን? ምክንያቱም እኛ ያለን አጭር ሕይወት ነው (መዝ. 90:10); ከዚያ በኋላ ምንም ሳናውቅ በመቃብር እናርፋለን (መክ. 9:5-10) ከዚያም እጣ ፈንታችንን ለመለወጥ ምንም ዕድል ሳናገኝ የመጨረሻው ትንሣኤ ይሆናል (ዕብ. 9:27)። ስለ እያንዳንዱ ሙታን በተመለከተ (በክፍል ሦስት ላይ እንደተገለጸው) ሁሉም ሙታን ተኝተው ምንም ስለማያውቁ ከሞቱ በኋላ ከአንድ ወይም ከሁለት አፍታ በኋላ የክርስቶስ ዳግም ምጽአት ይሆናል። በግላችንም ቢሆን (በዘመናት እንደነበሩት እንደ ሁሉም የእግዚአብሔር ሰዎች); የክርስቶስ ምጽአት ከሞትን በኋላ ከአፍታ አይበልጥም። ያ በጣም በቅርቡ ነው፤ አይደል?

`እያንዳንዱ ቀን ሲያልፍ አንድ ቀን ወደ ጌታ ኢየሱስ ክርስቶስ በሰማይ ደመና ወደ ክብሩ መገለጥ ያቀርበናል። መቼ እንደሚመጣ ባናውቅም እሱ እንደሚመጣ እርግጠኞች መሆን እንችላለን፤ ዋናው ነገር ያ ነው። አንድ ቄስ ስለክርስቶስ የመመለሻ ጊዜ ግድ እንደሌለው በመግለጽ ሰበከ። እርሱ የሚያሳስበው የክርስቶስ ተመልሶ መምጣት ብቻ ነው። ይህ አመክንዮ የሚጠቅመን እንዴት ነው? ክርስቶስ ገና ስላልተመለሰ ተስፋ ለቆረጠ ሰው እንዴት ሊጠቅም ይችላል?`