---
title:  በመለከት ድምፅ
date:  16/11/2022
---

`የተሰሎንቄ ሰዎች የዘላለም ሕይወት እስከ ዳግም ምጽአት ድረስ በሕይወት ለሚቆዩት ብቻ እንደሚሰጥ እርግጠኞች ነበሩ። “እንዳይሞቱ እና በጌታቸው ምጽአት የጠበቁትን በረከት እንዳያጡ; የጓደኞቻቸውን ህይወት በጥንቃቄ ሲጠብቁ ነበር። ሆኖም የሚወዷቸው ሰዎች አንድ በአንድ በሞት ተለይተዋቸዋል፤ እናም የተሰሎንቄ ሰዎች በጭንቀት የሟቾችን ፊት ለመጨረሻ ጊዜ ሲመለከቱ ወደፊት ከእነሱ ጋር ለመገናኘት ተስፋ ለማድረግ ድፍረት አልነበራቸውም።”—Ellen G. White The Acts of the Apostles, p. 258 1ኛ ተሰሎንቄ 4:13–18ን ያንብቡ። ጳውሎስ ይህን የተሳሳተ አመለካከት ያረመው እንዴት ነው?`

“በኢየሱስ ያንቀላፉትን እግዚአብሔር ከእርሱ ጋር ያመጣቸዋል” (1ኛ ተሰ. 4: 14) በሚለው አገላለጽ ውስጥ ጽሑፉ ከሚናገረው በላይ የማንበብ ታሪካዊ ዝንባሌ አለ። ነፍስ አትሞትም የሚለውን ፅንሰ-ሀሳብ የተቀበሉ ብዙዎች ክርስቶስ በዳግም ምጽአቱ ከእርሱ ጋር ቀድሞውኑ ከእግዚአብሔር ጋር በሰማይ  ያሉትን የጻድቃን ሙታን ነፍሳት ከሰማይ እንደሚያመጣ አድርገው ያስባሉ፤ በዚህ አተረጓጎም ስንቀጥል እነዚያ ነፍሳት ከሞት ከተነሱ አካሎቻቸው ጋር ይገናኛሉ ማለት ነው። ይሁን እንጂ እንዲህ ያለው አተረጓጎም ጳውሎስ በዚህ ጉዳይ ላይ ካስተማረው አጠቃላይ ትምህርት ጋር የሚስማማ አይደለም።

አድቬንቲስት ያልሆነው የስነ-መለኮት ምሁር የዚህን ጥቅስ ትክክለኛ ትርጉም በሚመለከት የፃፈውን የሚከተለውን ቃል ያንብቡ:“የተሰሎንቄ ክርስቲያኖች ለሟች የቤተ ክርስቲያን አባላት በሚያዝኑበት ጊዜ ተስፋ እንዲኖራቸው የሚያደርገው አምላክ ‘እንደሚያመጣቸው’ ማለትም በክርስቶስ ዳግም ምጽአት ላይ እንዲገኙና ለዘላለም ከርሱ ጋር እንዲሆኑ ከሞት እንደሚያስነሳቸው ካመኑ ነው። ማለትም የሞቱት አማኞች በክርስቶስ ዳግም ምፃት ወቅት ምንም የሚጎድልባቸው ነገር ሳይኖር ክብሩን ከሕያዋን አማኞች ጋር እኩል ይካፈላሉ።”— Jeffrey A. D. Weima, 1–2 Thessalonians, Baker Exegetical Commentary on the New Testament (Grand Rapids, MI: Baker Academic, 2014), p. 319

የጻድቃን ሙታን ነፍስ በሰማይ ከጌታ ጋር ብትሆን ኖሮ; ጳውሎስ የመጨረሻውን ትንሣኤ የክርስቲያን ተስፋ አድርጎ መጥቀስ አያስፈልገውም ነበር። ጻድቃን ከጌታ ጋር እንዳሉ ሊጠቅስ ይችል ነበር። ነገር ግን ይልቁንም “በኢየሱስ ያንቀላፉ” (1 ተሰ. 4:14) በዘመኑ መጨረሻ ከሞት እንደሚነሡ ተናግሯል። በመጨረሻው ትንሣኤ ላይ ያለው ተስፋ ሐዘን ላይ ለነበሩት የተሰሎንቄ ክርስቲያኖችን አጽናንቷል። ይኸው ተስፋ የምንወዳቸውን ሰዎች ከእኛ የሚወስደውን የሞት ቀዝቃዛ ወቅት የሚያጋጥሙንን አሳዛኝ ጊዜያት በልበ ሙሉነት እንድንጋፈጥ ይረዳናል።