---
title:  ተስፋ ከዚህ ሕይወት ባሻገር
date:  13/11/2022
---

የጥንት ግሪክ ታሪክ ጸሐፊ ሄሮዶተስ (5ኛው ክፍለ ዘመን) ስለ አንድ ነገድ ጽፏል; የዚያ ነገድ ሰዎች ሕፃን ሲወለድ ለአቅመ አዳም ከደረሰ ሊደርስበት የሚችለውን መከራ አስቀድሞ በመገመት የሐዘን ጊዜ ይጀምራሉ። ምንም እንኳን ይህ ልማድ ለእኛ እንግዳ ቢመስልም አሳማኝ የሚመስል ነገር አለ። ከሺህ ዓመታት በኋላ; በ20ኛው መቶ ክፍለ ዘመን መጀመሪያ ላይ በአሜሪካ የወጣ ማስታወቂያ; “በአስር ዶላር ሊቀበሩ እየቻሉ ለምን በህይወት ይኖራሉ?” ይላል።

በእግዚአብሔር እና በዘለአለም ተስፋ ብናምን እንኳን ህይወት ከባድ ሊሆን እንደሚችል እናውቃለን። ነገር ግን እዚህ ካለው አጭር እና ብዙ ጊዜ በችግር የተሞላ ከሆነ ህይወት ባለፈ ምንም ተስፋ ለሌላቸው ሰዎች ምን ያህል ከባድ እንደሆነ ያስቡ። ሁላችንም የምንሞት መሆናችን ብቻ ሳይሆን ሁላችንም እንደምንሞት እያወቅን መኖራችን በህይወት መኖርን ትርጉም የለሽ እንደሚያደርገው ከአንድ በላይ ዓለማዊ ጸሐፊዎች ተናግረዋል። ይህ ግንዛቤ ደግሞ ብዙውን ጊዜ በራሱ ከባድ እና በሀዘን የተሞላውን የሰው ልጅ ህይወት በአጠቃላይ ቆይታ ባዶ እንዲሆን የሚያደርገው ነው። አንድ ፈላስፋ ሰውን “እየተላቀቁ በሚሄዱ አጥንቶች ላይ የተንጠለጠለ በስባሽ ሥጋ” ብሎ ገልፆታል።። የባሰ አሰቃቂ አገላለፅ ቢሆንም በድጋሚ ከአመክንዮው ጋር መሟገት አስቸጋሪ ነው።

`እርግጥ ነው; ከዚህ ሁሉ በተቃራኒ; መጽሐፍ ቅዱስ እንደሚነግረን በኢየሱስ የዘላለም ሕይወት ተስፋ አለን። ቁልፉም ያ ነው፤ በኢየሱስ በሞቱና በትንሳኤው ባገኘነው ተስፋ ምክንያት ይህ ተስፋ አለን። ያለበለዚያ ምን ተስፋ አለን? 1 ቆሮንቶስ 15:12-19ን ያንብቡ። ጳውሎስ እዚህ ላይ የክርስቶስ  ትንሣኤ ከራሳችን ትንሣኤ ተስፋ ጋር ምን ያህል ዝምድና እንዳለው ሲናገር ምን እያለ ነው?`

ጳውሎስ ግልጽ ነው:ትንሳኤያችን ከክርስቶስ ትንሳኤ ጋር የማይነጣጠልና የተሳሰረ ነው። የማንነሳ ከሆነ ደግሞ ክርስቶስ አልተነሳም ማለት ነው፤ ታድያ ክርስቶስ ካልተነሳ- ምን? “እምነታችሁ ከንቱ ናት፤ እስከአሁን ድረስ በኃጢአታችሁ አላችሁ” በሌላ አነጋገር ስንሞት እንደሞትን ለዘላለም እንቆያለን፤ ሁሉም ትርጉም የለሽ ይሆናል። ጳውሎስ በ1ኛ ቆሮንቶስ 15:32 “ሙታን የማይነሡ ከሆነ; ‘ነገ እንሞታለንና እንብላ እንጠጣ!” ይላል። አሁን ያለንበት አካል ካርቦን ላይ እንደተመሠረተ ፕሮቶፕላዝም ብቻ ከሆነና የምንኖረው “ሠባ ዓመታት” ብቻ (እሱንም እድለኛ ከሆንን; ምናልባት ብዙ ካላጨስን ወይም ብዙ ሀምበርገር ካልበላን) ከሆነ በጣም አስቸጋሪ ሁኔታ ላይ ነን። ኤለን ጂ ኋይት ጨምራ እንዲህ ማለቷ ምንም አያስደንቅም፤ “መንግሥተ ሰማያት ሁሉ ነገራችንን ብንሰጠው የሚገባው ነው፤ እናም መንግሥተሰማያትን ካጣን ሁሉንም አጥተናል።” Sons and Daughters of God, p. 349.

`ተስፋችን እና እምነታችን ምን ያህል ውድ እንደሆነ ያስቡ። በያዝነው ለመጽናት እግዚአብሔር በረዳን መጠን የምንችለውን ሁሉ ማድረግ ያለብን ለምንድነው?`