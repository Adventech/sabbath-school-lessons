---
title:  ሃብታሙ ሰው እና አልዓዛር
date:  20/11/2022
---

`ሉቃስ 16:19-31ን ያንብቡ። ይህ ታሪክ ከሞት በኋላ ስለምንሆንበት ሁኔታ ቃል በቃል የሚገልጽ ያልሆነው ለምንድነው?`

አንዳንድ ሊቃውንት ሉቃስ 16:19-31 ስለ ሙታን ሁኔታ ለመግለፅ ቃል በቃል ሊተረጎም ይገባል ይላሉ። ነገር ግን ይህ እይታ መፅሐፍ ቅዱሳዊ ወዳልሆኑ አያሌ መደምደሚያዎች የሚመራና ከዚህ ቀደም ካየናቸው ጥቅሶች ጋርም የሚጣረስ ነው። ይህንን ቃል በቃል ለመውሰድ በመጀመሪያ ሰማይና ገሃነም ነዋሪዎቻቸው እርስ በእርስ ንግግር እስኪለዋወጡ ድረስ ቅርብ ለቅርብ ናቸው ብለን ማመን አለብን (ሉቃስ 16:23-31)። በተጨማሪም ከሞት ባሻገር አካላችን በመቃብር ውስጥ ቢያርፍም “አይን” “ጣት” “ምላስ” ያላት እና የጥም ስሜት ያላት ንቁና መንፈሳዊ የሆነች ነፍስ አለች ብለን ልንገምት ነው ማለት ነው (ሉቃስ 16: 23-24)።

ይህ ጥቅስ የሰው ልጅ ስላለበት የሞት ሁኔታ የሚገልጽ ከሆነ የዳኑ ሰዎች ከጠፉ ወዳጆቻቸው ጋር ስለማያቋርጥ ስቃያቸው የሚነጋገሩ ከሆነ በርግጥም ሰማይ የደስታና የሃሴት ስፍራ ሊሆን አይችልም (ሉቃስ 16:23-31)። በገሃነም ውስጥ የምትወደው ልጇን የማያቋርጥ ስቃይ በሰማይ ሆና የምታይ እናት እንዴት ደስተኛ ልትሆን ትችላለች? በዚህ አውድ መሠረት ሃዘን; ለቅሶ እና ህመም የለም ተብሎ የተገባው የተስፋ ቃል ተፈጻሚ ሊሆን አይችልም (ራዕይ 21:4)።

በዚህ ተከታታይነቱን ባልጠበቀ አካሄድ የተነሳ አያሌ የመጽሐፍ ቅዱስ ጠበብት የሃብታሙን ሰውና የአላዛርን ታሪክ የሚያዩት እንደምሳሌ ሲሆን  እያንዳንዱ ዝርዝር ሃሳብም ቃል በቃል ሊተረጎም አይችልም። ጆርጅ ላድ የተባለ አድቬንቲስት ያልሆነም ቢሆን እዚህ ጋር እንደ አድቬንቲስት ይህ ታሪክ ስለምን እንደሚናገር ሲተርክ “ይህ ምሳሌያዊ ታሪክ በጊዜው የነበሩ የአይሁድ አስተሳሰብን የተጠቀመ እንጂ ሙታን ስላሉበት ሁኔታ ሊያስተምረን የታሰበ ታሪክ አይደለም” G. E. L[add], “Eschatology,” in The New Bible Dictionary, edited by J. D. Douglas (Grand Rapids, MI: Eerdmans, 1962), p. 388

የሃብታሙ እና አላዛር ምሳሌያዊ ታሪክ በጥሩ ሁኔታ በለበሰ “ሃብታም” እና “አካሉ በቁስል በተወረሰ አንድ የኔ ቢጤ” መካከል ስለሚታየው ንፅፅር የሚናገር ነው (ሉቃስ 16:19-20)። ይህ ክፍል የሚያስተምረን (1) አሁን ያለን የኑሮ ደረጃ እና ማህበራዊ እውቅና ወደፊት ለምንቀበለው ሽልማት እንደ መስፈርት እንደማያገለግል (2) የእያንዳንዱ ግለሰብ ዘላለማዊ እጣ ፈንታ የሚወሰነው እዚህ ባለን ህይወት እንደሆነና ከሞት ባሻገር በሚኖረን ህይወት ሊቀለበስ እንደማይችል ነው (ሉቃስ 16:25-26)።

`“ሙሴንና ነቢያትንም የማይሰሙ ከሆነ፥ ከሙታንም እንኳ አንድ ቢነሣ አያምኑም አለው።” (ሉቃስ 16:31) ከኢየሱስ ሃይለኛ ቃላት የመፅሐፍ ቅዱስን የገዥነት ስልጣንና እኛ እንዴት ምላሽ ልንሰጥ እንደሚገባን በተመለከተ ምን ይነግረናል?`