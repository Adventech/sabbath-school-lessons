---
title:  መሄድና ከእርሱ ጋር መሆን
date:  22/11/2022
---

`ፊል. 1:21-24 እና 1ተሰ. 4:13-18ን ያንብቡ። ጳውሎስ “ከክርስቶስ ጋር” (ፊሊ 1:23 እና “ከጌታ ጋር እንደሚሆን”(1 ተሰ. 4:17) የጠበቀው መቼ ነው?`

ጳውሎስ ከፍተኛ በሆነ የጋለ ስሜት አሁን “ከክርስቶስ ጋር”(2 ቆሮ. 5:17) አብሮ ለመኖር ከዳግም ምጽአቱ በኋላም “ከክርስቶስ ጋር”(1 ተሰ. 4:17) ለመሆን ተነሳስቷል። ለዚህ ሐዋርያ ሞት ራሱ የአዳኙ ንብረት ስለመሆኑ ከተሰጠው ማረጋገጫ ሊለየው አልቻለም። ለሮሜ ሰዎች በፃፈው ደብዳቤ ላይ እንዳለው “ሞት ቢሆን ህይወት; . . . በጌታችን ኢየሱስ ክርስቶስ ካለው ከእግዚአብሔር ፍቅር ሊለየን አይችልም።” (ሮሜ 8:38-39) “በሕይወት ሆነን ብንኖር ለጌታ እንኖራለንና፥ ብንሞትም ለጌታ እንሞታለን። እንግዲህ በሕይወት ሆነን ብንኖር ወይም ብንሞት የጌታ ነን።” (ሮሜ 14:8)።

ይህንን እርግጠኝነት በልቡ ይዞ ጳውሎስ “በክርስቶስ ስላንቀላፉት” አማኞች (1ተሰ. 4:14) እና በክርስቶስ ዳግም ምጻት ወቅት የዘላለም ሕይወትን ለመቀበል ከሞት ስለሚነሱ አማኞች አስቀድሞ ተናግሯል (1 ቆሮ. 15:16-18፤ 1 ተሰ. 4:13-18)። ጳውሎስ “ልሄድ፤ ከክርስቶስም ጋር ልሆን እናፍቃለሁ” (ፊል. 1:23) ብሎ ሲናገር ከሞት በኋላ ነፍሱ ሄዳ ከክርስቶስ ጋር እንደምትኖር እያመላከተ ነውን? በፍጹም። በዚህ ጥቅስ ላይ ጳውሎስ አሁን እየኖርንበት ካለበት አስቸጋሪ ሁኔታ ተላቆ ከክርስቶስ ጋር ለመሆን መናፈቁን እየገለፀ ሲሆን በሁለቱ ክስተቶች መካከል ስላለው የጊዜ ርቀት እየጠቀሰ አይደለም። ይህ ጥቅስ ጳውሎስ ሲሞት  ወደ ሰማይ ወዲያውኑ ለመሄድ እየጠበቀ እንዳለ አያስተምረንም። እስከ ክርስቶስ ዳግም ምጻት ድረስ ሽልማቱን እንደማይቀበል ገብቶታል (2 ጢሞ. 4:8)።

በአጭሩ ጳውሎስ እያለን ያለው “ከሞትን (በሞት ከተለየን) በኋላ ቀጥሎ የምናውቀው ነገር ቢኖር በሰማይ ደመና ተገልጾ ሙታንን የሚያስነሳውን የኢየሱስን ዳግም ምፅአት ሲሆን ከዚያም “ከጌታ ጋር” (1ተሰ. 4:17) ይሆናል። በወቅቱ የነበሩ የመጽሐፍ ቅዱስ ጸሐፊዎች አንዳንድ ጊዜ እነዚህን በረጅም ጊዜ ርቀት የሚለያዩ ሁለት ክስተቶች አንድ አድርገው መግለፃቸው ልብ ሊባል ይገባል” Andrews study Bible, p. 1555. ለምንድነው ግን ጳውሎስ ከመኖር ይልቅ መሞትን የመረጠው? ምክንያቱም ከዚያ በላይ በስቃይ ህመም መጎሳቆል ስላልፈለገና ከመከራው ሁሉ እንዲያርፍ ስለፈለገ ነው (1ቆሮ. 9:27)። ይህንንም በዳግም ምፃቱ ጊዜ “የፅድቅን አክሊል” እንደሚቀበል (2ጢሞ. 4:6-8) እርግጠኛ በመሆን ሊያደርገው ፈልጓል። ምንም እንኳን በርግጥም መሞትን እየፈለገ ባይሆንም ከሞተ በኋላ ምን ተከትሎ እንደሚመጣ ግን ያውቅ ነበር።

`በተለይ በአስቸጋሪ ጊዜያት ቀጥሎ የሚያውቀው ነገር “ከክርስቶስ ጋር መሆኑን” በማወቅ አይኑ በሞት እንዲከደን ያልተመኘ ማን አለ? ይህ አስተሳሰብ ጳውሎስ ፊልጲስዮስ ላይ የተናገረውን ኃሳብ የበለጠ እንድንረዳ የሚያግዘን እንዴት ነው?`