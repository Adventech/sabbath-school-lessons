---
title:  “ዛሬ…ከኔ ጋር በገነት”
date:  21/11/2022
---

ነፍስ እንደማትሞት ማረጋገጫ ተብለው ከሚጠቀሱ ብዙ ጥቅሶች መካከል በስፋት የሚጠቀሰው ሉቃስ 23:43 ነው “ኢየሱስም፦ እውነት እልሃለሁ ዛሬ ከእኔ ጋር በገነት ትሆናለህ አለው።” ሁሉም የመጽሐፍ ቅዱስ ትርጉሞች (ከጥቂቶቹ በስተቀር) ይህንን ጥቅስ የተረጎሙበት መንገድ ተመሳሳይ ነው፤ ክርስቶስ በሞተበት በዛኑ ቀን ላይ ክርስቶስንና ያ ወንበዴ አብረው በገነት እንደሚሆኑ በሚመስል መልኩ ማለት ነው። እነዚህ የመጽሐፍ ቅዱስ ተርጓሚ የሆኑ የመጽሐፍ ቅዱስ ጠበብት ነፍስ ተፈጥሮዋ እንደማትሞት የሚነገረውን አስተምህሮ አጥብቀው የሚያምኑ ስለሆኑ ይህ እኛን ሊያስደንቀን አይገባም። ይሄ ግን ጥቅሱን በደንብ ተርጉሟል ብለን ማለት እንችላለን?

`ሉቃስ 23:43ን ከዮሐ. 20:17 እና ዮሐ. 14:1-3 ጋር ያነፃፅሩ። በመስቀል ላይ ንስሃ ለገባው ወንበዴ የተገባለትን ቃል ኢየሱስ ለመቅደላዊት ማርያም ከተናገረው እና ለደቀ መዛሙርቱ ከገባላቸው ቃል ጋር በማነፃፀር ልናስተውለው የሚገባን እንዴት ነው?`

ክርስቶስ እና ወንበዴው በዛኑ ቀን ወደ ገነት (ወይንም ሰማይ) ሄደዋል የሚለው እሳቤ ኢየሱስ ለመቅደላዊት ማርያም ወደ ሰማይ ወደ አባቱ ዘንድ ገና እንዳልሄደ ከተናገረው ቃል ጋር ይጣረሳል። በተጨማሪም በዛችው ቀን ኢየሱስና ንስሃ የገባው ወንበዴ ወደ ሰማይ ሄደዋል የሚለው የተሳሳተ ሀሳብ ኢየሱስ ዳግም በሚመጣ ጊዜ ደቀ መዛርቱን እንደሚወስዳቸው ከሰጣቸው የተስፋ ቃልም ጋር የሚጋጭ ነው (ዮሐ. 14:1-3)። በሉቃስ 23:43 ላይ ያለው ጥያቄ “ዛሬ” ተብሎ እንደ ተውሳከ ግስ የተቀመጠው ቃል አብሮ የሚሆነው “ትሆናለህ” ከሚለው ጋር ነው ወይስ ከግሱ በፊት ካለው “እልሃለሁ” ከሚለው ግስ ጋር ነው? የሚለው ነው።

ዊሊያም ፓሮሺ ይህን በመረዳት “ከሰዋሰው” አንጻር ትክክለኛው ሃሳብ ይህ ነው ብሎ መወሰን እንደማይቻል ተረድቷል። “ሆኖም ሉቃስ ይህንን ተውሳከ ግስ (ዛሬ) ከግሱ አስቀድሞ ካለው ሀረግ ጋር የመጠቀም አዝማሚያ ይታይበታል። ይህም በሉቃስና በሐዋሪያት ሥራ 20 ጊዜ “ዛሬ” የሚለውን ቃል ሲጠቀም በ14ቱ አድርጎታል። Wilson Paroschi, “The Significance of a Comma: An Analysis of Luke 23:43,” in Ministry, June 2013, p. 7

ስለዚህ ትክክለኛው የሉቃስ 23:43 አነባበብ “እውነት እልሃለሁ ዛሬ; በገነት ከእኔ ጋር ትሆናለህ” የሚለው ነው። ከዚህ አንጻር “እውነት እልሃለሁ ዛሬ” የሚለው አገላለፅ “ከእኔ ጋር በገነት ትሆናለህ” ለሚለው ሃሳብ ተገቢና ጠንከር ያለ አፅንኦትን ለመስጠት የተጠቀመበት ነው። በአጭሩ ኢየሱስ ቃል የገባለት ባለበት በዚያው ስፍራ እንደዳነ ነው።

`ሉቃስ 23:39-43 ላይ ያለውን ንስሃ የገባውን ወንበዴ ታሪክ ያንብቡ። ምንም ያክል ሀጢያተኛ ቢሆን ለእግዚአብሔር ሊያበረክተው የሚችለው ምንም  ነገር ባይኖርም በክርስቶስ በኩል ግን የዘላለም ህይወት እንደሚኖረው ቃል ተገብቶለታል። ይህ ታሪክ መዳን በእምነት ብቻ የመሆኑን ታላቅ እውነታ በከፍተኛ ደረጃ አጉልቶ የሚያሳየው እንዴት ነው? እኛስ በምን አይነት መንገድ ነው እንደዚህ ወንበዴ የሆንነው? ከእርሱ የምንለየውስ በምንድነው?`