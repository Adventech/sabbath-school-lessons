---
title:  በመንፈስ ሄዶ በእስር ቤት ላሉት መስበክ
date:  23/11/2022
---

`1ጴጥ. 3:13-20ን ያንብቡ። ክርስቶስ “በመንፈስ ሄዶ . . . በኖህ ዘመን ለነበሩት በእስር ቤት ላሉ ነፍሳት የሰበከው እንዴት ነው” (ዘፍ 4:10ንም ይመልከቱ)`

ነፍስ በተፈጥሮዋ አትሞትም ብለው የሚያምኑ የመጽሐፍ ቅዱስ ተንታኞች ክርስቶስ በመቃብር ውስጥ አርፎ በነበረበት ጊዜ “በእስር ቤት ላሉ በመንፈስ  ሄዶ” መስበኩን (1ጴጥ 3:19) ይጠቅሳሉ። እንደነርሱ አባባል ስጋ ያልለበሰው መንፈስ ወደ ገሀነም ወርዶ ከስጋቸው ለተለዩት ነፍሶች ሰበከላቸው። ነገር ግን ይህ አብረቅራቂ የሚመስል ሀሳብ ከመጽሐፍ ቅዱስ አንፃር ስናየው ተቀባይነት የለውም። ምክንያቱም ሙታን ለመዳን ሁለተኛ እድል የላቸውም (ዕብ. 9:27-28)። ታድያ ኢየሱስ የመዳን እድል ለሌላቸው ሰዎች ለምን ይሰብካል? ከምንም በላይ በዚህ ጊዜ አስፈላጊው ነገር ይህ ፅንሰ ሀሳብ ሙታን እስከመጨረሻው ትንሳኤ ድረስ ምንም የማያውቁ ሆነው በመቃብር ይቆያሉ ከሚለው የመጽሐፍ ቅዱስ አስተምህሮ ጋር ይጋጫል (ኢዮብ 14:10-12፤ መዝ. 146:4፤ መክ. 9:5፤ 10፤ 1ቆሮ. 15:16-18፤ 1ተሰ. 4:13-15)።

ይህ ጥቅስ ኢየሱስ በመቃብር አካሉ ሳለ ወደ ገሀነም ሄዶ በኖህ ዘመን ለነበሩት የጥንት ክፉ ሰዎች ሰብኮ ከሆነ እነዚህ ህዝቦች ብቻ ተነጥለው ለምን ይሄን መልዕከት ሰሙ ከእነርሱ ጋር ሌሎች በገሃነም የሚቃጠሉ ህዝቦችስ የሉም በኖህ ጊዜ የነበሩ ሰዎች ብቻ ለምን ስብከቱን ሰሙ? ክርስቶስ በኖህ ጊዜ ለነበሩ የወደቁ መላዕክት ሄዶ ሰበከ ማለትም እኮ ትርጉም የለሽ ነው። “በእስር ቤት ያሉ ነፍሳት” ተብሎ የተጠሩት “ቀደም ብሎ” ታዛዥ እንዳልነበሩ ቢገለፅም (1 ጴጥ. 3:19-20)

መጽሐፍ ቅዱስ ስለ ክፉ መላዕክት ሲናገር እስከ ዛሬም ድረስ የማይታዘዙ እንደሆኑ ነው (ኤፌ. 6:12; 1ጴጥ. 5: 8)። ከዚህም በተጨማሪ የወደቁ መላዕክት ያለምንም የድነት እድል “በዘላለም እስራት እስከ ታላቁ ቀን ፍርድ ድረስ በጨለማ ጠብቆአቸዋል” (ይሁዳ ቁ. 6)። ልናስተውል የሚገባን ነገር ቢኖር 1 ጴጥ. 3 ላይ “በእስር ቤት ያሉት መናፍስት” ብሎ ቁጥር 19 ላይ የጠራቸውን በቁጥር 20 ላይ ሲገልጻቸው በኖህ ጊዜ የነበሩትን “የማይታዘዙትን” ነው። “መንፈስ” የሚለው ቃል በግሪኩ “ኔውማ” ሲሆን ከዚህ ጥቅስ ሌላ በሌሎች የአዲስ ኪዳን ክፍሎች ላይ (1ቆሮ. 16:18; ገላ. 6:18) የድነትን ጥሪ መስማትና መቀበል የሚችሉ ህያዋን ሰዎችን ለመጥቀስ ጥቅም ላይ ውሏል። “በእስር ላሉ” የሚለው አገላለፅ ቃል በቃል የታሰሩ ሰዎችን ሳይሆን በአመፀኛው የሰው ልጅ ተፈጥሮ ውስጥ ስላለው የኃጢያት እስራት እየጠቀሰ ነው (ሮሜ 6:1-23; ሮሜ 7:7-25)።

ንስሐ ለማይገቡ የኖህ ጊዜ ሰዎች ክርስቶስ ስብከቱን ያስተላለፈው በመለኮት ምሪት በኩል በእግዚአብሔር በታዘዘውና በጊዜው ለነበሩ ሰዎች “የጽድቅ  ሰባኪ” በሆነው (2ጴጥ. 2:5) በኖህ በኩል ነበር(ዕብ. 11:7)። እነዚህ በ1ኛ ጴጥሮስ ውስጥ የተጠቀሱት ጥቅሶች የተፃፉት ሙታን ስላሉበት ሁኔታ ለመተንተን ሳይሆን ታማኝ መሆን ማለት እንደሆነ ከሚገልጽ አውድ አንጻር ነው።