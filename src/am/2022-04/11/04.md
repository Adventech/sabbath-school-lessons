---
title:  ሞቶ ተመልሶ በሌላ አካል መወለድ
date:  06/12/2022
---

ነፍስ እንደማትሞት የሚያስተምረው የአረማውያን ትምህርት መጽሐፍ ቅዱሳዊ ያልሆነውን ሞቶ ተመልሶ በሌላ አካል የመወለድን ጽንሰ ሀሳብ ወይንም የነፍስን ወደ ሌላ ነገር መሸጋገር መሠረት ጥሏል። ይህ ጽንሰ ሀሳብ በአንዳንድ ዋነኛ ሃይማኖቶች ዘንድ ተካቶ ይታያል። አብዛኛዎቹ ክርስቲያኖች ከሞት በኋላ ነፍስ ሳትሞት ወደ ሰማይ አሊያም ወደ ገሃነም እንደምትሄድ የሚያምኑ ሲሆኑ ሞቶ ተመልሶ በሌላ አካል መወለድን የሚያምኑ ሰዎች የማትሞተው ነፍስ በብዙ የሞት ኡደት ታልፍና በድጋሚ ወደ ምድር ተወልዳ እንደምትመጣ ያምናሉ።

በአንዳንዶች ከሞት በኋላ ተመልሶ መወለድ የመንፈሳዊ ዝግመተ ለውጥ ሂደት እንደሆነ የሚታሰብ ሲሆን መንፈስ ፍጹም ለመሆን በምታደርገው ጉዞ ውስጥ ታላቅ የእውቀት ደረጃዎችንና የባህሪ እድገቶችን አልፋ መሄድ አለባት። የሂንዱ እምነት ተከታዮች ዘላለማዊቷ ነፍስ በ6 የህይወት ክፍሎች ውስጥ በንቃተ ህሊና እድገት ደረጃዎች (ሳምሳራ) ታልፋለች ብለው ያምናሉ፤ የህይወት ክፍሎቹም:የውሃ ውስጥ ነዋሪዎች; ተክሎች; ተሳቢና ነፍሳት; አዕዋፍ; እንስሳት እና የሰው ዘር የሚያካትት ሲሆን እንደእነርሱ እምነት ይህ የሰማይ ነዋሪዎችንም ጭምር ይመለከታል።

`ዕብ. 9:25-28ን እና 1 ጴጥ. 3:18ን ያንብቡ። ኢየሱስ የሞተው “አንዴ” ብቻ ከሆነ (ዕብ. 9:28 1ጴጥ. 3:18 የሰው ልጆችም የሚሞቱት “አንድ ጊዜ” ብቻ ነው (ዕብ. 9:27) ታዲያ ለምንድነው አንዳንድ ክርስትያን ተብለው የሚጠሩ ሰዎች ሞቶ ተመልሶ በሌላ አካል መወለድ እንዳለ የሚያምኑት?`

ብዙ ሰዎች ማመን በሚገባቸው ነገር ላይ ሳይሆን እነርሱ ማመን የሚፈልጉትን ነው። አንድ ጽንሰ ሀሳብ ለአኗኗራቸው ሰላምና ምቾትን ካመጣላቸው ኃሳቡን ለመቀበል በቂያቸው ነው። ነገር ግን መጽሐፍ ቅዱስን በአፅንዖት ለሚከታተሉ ሰዎች ሞቶ ተመልሶ በሌላ አካል የመወለድ ጽንሰ ሀሳብ የሚቀበሉበት ምንም መንገድ የለም። በመጀመሪያ ይህ ፅንሰ ሀሳብ “ነፍስ” ትሞታለች እና ሙታን በትንሳኤ ይነሳሉ ብሎ ከሚያስተምረው መጽሐፍ ቅዱሳዊ ትምህርቶች ጋር ይጻረራል (1ተሰ. 4: 13-18)።

ሁለተኛ መዳን በፀጋ በክርስቶስ የመዋጀት ስራ በማመን የሚለውን አስተምህሮ ወደ ጎን የተወና (ኤፌ. 2:8-10) የሰውን ሥራ የተካ ነው። ሶስተኛ ዘላለማዊ እጣ ፈንታችን የሚወሰነው በዚህ ህይወት በምንወስነው ውሳኔ ነው ከሚለው የመጽሐፍ ቅዱስ ትምህርት ጋር የሚጋጭ ነው (ማቴ. 22:1-14; ማቴ. 25:31-46)።

አራተኛ ይህ ፅንሰ ሀሳብ የክርስቶስን ዳግም ምፅዓት ትርጓሜ እና ተገቢነትን ዝቅ ያደርጋል (ዮሐ. 14:1-3) አምስተኛ ከሞት በኋላ አንድ ሰው የህይወቱን ውድቀቶች ለማሸነፍ እድል እንዳለው ይናገራሉ፤ ይሄ ደግሞ መጽሐፍ ቅዱሳዊ አይደለም (ዕብ. 9:27)። በአጭሩ በክርስትና እምነት ውስጥ ከሞት በኋላ በሌላ አካል መወለድ ለሚለው ሃሳብ ስፍራ የለም።