---
title:  የመስቀሉ ትርጉም
date:  03/11/2022
---

`1 ቆሮንቶስ 1:18–24ን ያንብቡ። ጳውሎስ ስለ መስቀሉ ምን እየተናገረ ነው? ይህንንስ ‘ከዓለም ጥበብ’ ጋር ያነፃፀረው እንዴት ነው? “ቁሳዊነት” (እውነታው ሁሉ ቁስ ብቻ ነው የሚለው ሃሳብ; ይህም ማለት አምላክ የለም ወይም ከተፈጥሮ በላይ የሆነ የሕልውና ዓለም የለም ብሎ የሚያምን እምነት) “የዓለምን ጥበብ” በተቆጣጠረበት በዚህ ዘመንም ቢሆን የመስቀሉ መልእክት በጣም አስፈላጊ የሆነው ለምንድነው?`

የክርስቶስ መስቀል የመዳን ታሪክ ማዕከል ነው። “ዘላለም የሚባለው ጊዜ በቀራንዮ መስቀል ላይ የተገለጠውን የፍቅር ጥልቀት ፈጽሞ ሊመረምር አይችልም። ወሰን የሌለው የክርስቶስ ፍቅር እና ወሰን የለሽ የሰይጣን ራስ ወዳድነት ፊት ለፊት የቆሙት እዚያ ነበር።”— Stephen N. Haskell, The Cross and Its Shadow (South Lancaster, MA: Bible Training School, 1914)

ክርስቶስ በትህትና ራሱን ለሰው ዘር ቤዛ አድርጎ በማቅረብ ላይ ሳለ; ሰይጣን በራስ ወዳድነት ክርስቶስን በመከራና በስቃይ እያንገላታው ነበር። ክርስቶስ የሞተው እያንዳንዱ ሰው ሊገጥመው የሚገባውን የተፈጥሮ ሞት ብቻ አይደለም። እርሱን የሚቀበሉት ሁሉ ለራሳቸው ፈጽሞ እንዳይለማመዱ እርሱ የሞተው ሁለተኛውን ሞት ነው። የመስቀልን ትርጉም በተመለከተ ልናስታውሳቸው የሚገቡ በርካታ ጠቃሚ ጉዳዮች አሉ። በመጀመሪያ; መስቀል በኃጢአት ላይ ያለው የእግዚአብሔር ፍትህ ከፍተኛ መገለጥ ነው (ሮሜ. 3:21-26)። ሁለተኛ; መስቀል የእግዚአብሔር ለኃጢአተኞች ያለው ፍቅር ከፍተኛ መገለጥ ነው (ሮሜ. 5: 8)። ሦስተኛ; መስቀል የኃጢአትን ሰንሰለት ለመስበር ታላቅ የኃይል ምንጭ ነው (ሮሜ. 6:22; 23፤ 1 ቆሮ. 1:17–24)። አራተኛ; መስቀል ብቸኛው  የዘላለም ሕይወት ተስፋችን ነው (ፊልጵ. 3:9–11፤ ዮሐ. 3:14–16፤ 1 ዮሐንስ 5:11; 12)። እና አምስተኛ; መስቀል በዓለማት ውስጥ ወደፊት ሊመጣ ለሚችል አመጽ ብቸኛው ቅድመ-መፍትሄ ነው (ራዕ. 7:13–17; ራዕ. 22:3)።

ስለ መስቀሉ ካሉት ወሳኝ እውነቶች መካከል አንዳቸውም “በዓለም ጥበብ” ሊገኙ አይችሉም። በተቃራኒው አሁንም እንደ ያን ጊዜው; የመስቀሉ ስብከት ለዓለማዊ ጥበብ “ሞኝነት” ነው; ይህም ብዙውን ጊዜ ፈጣሪ ስለመኖሩ ያለውን በጣም ግልጽ እውነት እንኳ የማይቀበል (ሮሜ. 1:18-20ን ይመልከቱ) ነው:: “ሞኝነት” የሚለው የግሪክ ቃል “ሞሮን(እብድ)” ከሚለው የእንግሊዝኛ ቃል ጋር የተቆራኘ ነው። ማለትም መስቀሉን መስበክ “በዓለም ጥበብ” መሠረት “ማበድ” ነው። ዓለማዊ ጥበብ ኢየሱስን ወይም በኛ ፈንታ በመስቀል ላይ በመሞት የሰጠንን መዳን ሊያውቅ አይችልም።

`አንዳንድ “ዓለማዊ ጥበብ” ምንም ያህል ቢጠቅመን ስለ ኢየሱስ የምናምነውን ነገርና “በስብከት ሞኝነት” (1 ቆሮ. 1:21) የተቀበልነውን ተስፋ እንዲያስተጓጉል መፍቀድ የማይኖርብን ለምንድን ነው?`