---
title:  ተጨማሪ ሀሳብ
date:  02/12/2022
---

ከኤለን ጂ. ኋይት ታላቁ ተጋድሎ ከሚለው መጽሐፍ ውስጥ “የመጀመሪያው ታላቅ ማታለል” እና “ሙታን ሊያናግሩን ይችላሉ?” የሚል ርዕስ ያላቸውን ምዕራፎች ያንብቡ ። “ሙታን የነቃ ነፍስ አላቸው የሚለው ትምህርት ነፍስ በተፈጥሮዋ አትሞትም በሚለው መሰረታዊ ስህተት ላይ የተመሠረተ ነው፤ ይህም ትምህርት ልክ እንደ ዘላለማዊ ስቃይ; ከቅዱሳን ጽሑፎች ትምህርት ጋር የሚቃረን; ምክንያታዊም ያልሆነ ነው።

በብዙዎች በተያዘው እምነት መሠረት; በሰማያት የተዋጁት ቅዱሳን በምድር ላይ ከሚፈጸሙት ነገሮች እና በተለይም ትተውት ከሄዱት ጓደኞቻቸው ሕይወት ጋር የተቆራኙ ናቸው። ነገር ግን ሙታን የሕያዋንን ችግር ማወቃቸው; የሚወዷቸው ሰዎች ሲሠሩት የነበረውን ኃጢአት መመልከታቸው እና በሕይወት ውስጥ የሚያጋጥሟቸውን ሀዘኖች; ብስጭት እና ጭንቀት  ሲታገሡ ማየት እንዴት የደስታ ምንጭ ሊሆንላቸው ይችላል? በምድር ላይ ባሉ ጓደኞቻቸው ላይ እያንዣብቡ ያሉት ሰዎች ምን ያህል የሰማይን ደስታ ሊያጣጥሙ ይችላሉ? ትንፋሹ ከሥጋው እንደወጣ ንስሐ ያልገባ ሰው ነፍስ ወደ ገሃነም እሳት ትገባለች የሚለው እምነት ምንኛ አስቀያሚ ነው! ጓደኞቻቸው ሳይዘጋጁ ወደ መቃብር ወደ ዘላለማዊ ወዮታና ቅጣት ሲያልፉ የሚያዩ ሰዎች ምን ያህል ጥልቅ ጭንቀት ውስጥ ይገቡ ይሆን!”— Ellen G. White, The Great Controversy, p. 545

**የመወያያ ጥያቄዎች**

`1. ከሌሎች ክርስቲያኖች ጋር ስለ ሙታን ሁኔታ እና ስለ ገሀነም ምንነት የተነጋገሩ ሰዎች ምናልባትም የዳኑ ሰዎች ወዲያውኑ ወደ ሰማይ ይሄዳሉ በሚለው ሐሳብ ብቻ ሳይሆን የጠፉትም በገሃነም ዘላለማዊ ስቃይ ውስጥ ናቸው በሚለው እምነታቸው ምን ያህል ጽኑ አቋም እንዳላቸው ተገንዝበዋል። ይህ ለምን የሆነ ይመስላችኋል? የሟች ዘመዶቻቸው “ከጌታ ጋር ናቸው” ብለው ማመን መፈለጋቸው አንድ ልንረዳው የምንችለው ነገር ነው፤ (ምንም እንኳን ቀደም ብለን እንደተመለከትነው; የሞቱት እዚህ ምድር ላይ የነገሮችን ውጥንቅጥ ሲመለከቱ ምን ያህል እንደሚያበሳጫቸው በጥያቄ ውስጥ መሆኑ እንዳለ ሆኖ)። ግን የጠፉ ሰዎች በገሃነም ውስጥ ለዘላለም ይሰቃያሉ ከሚለው አሰቃቂ ኃሳብ ጋር ጠንካራ ትስስር ያለው ለምን ይሆን? ከአባቶች ሲወርድ ሲዋረድ የመጣ ወግ ምን ያህል ኃይለኛ እንደሆነ ይህ እውነታ ምን ያስተምረናል? በሰንበት ትምህርት ክፍልዎ ውስጥ ይወያዩበት።`

`2. አብዛኞቹ የክርስቲያን ቤተ እምነቶች ነፍስ አትሞትም የሚለውን ኢ-መጽሐፍ ቅዱሳዊ ንድፈ ሐሳብ ከሁሉም ተዛማጅ አስተምህሮዎች ጋር እያወጁ ነው። እንደ ቤተ ክርስቲያን (አሁን ከምንሠራው በተጨማሪ) ስለ ሞትና ስለ ሕይወት ያለውን መጽሐፍ ቅዱሳዊ አመለካከት ለዓለም ለማወጅ ሌላ ምን ማድረግ ይኖርብን ይሆን?`

`3. የዳንቴ ግጥም ተራ ልቦለድ ቢሆንም; ከሞት በኋላ “ነፍስ” ላይ ስለሚሆነው ነገር የሚገልፁ የሐሰት ትምህርቶች በሰዎች አእምሮ ውስጥ እንዲያያዙ በመርዳት ረገድ ከፍተኛ ተጽዕኖ አሳድሯል። የክርስቲያን አስተምህሮ በውጪ ትምህርቶች እንዴት በቀላሉ ተፅዕኖ ውስጥ እንደሚወድቅ ይህ ሁኔታ ምን ትምህርት ይሰጠናል? ዛሬም ቢሆን በክርስቲያናዊ አስተሳሰብ ላይ ተጽዕኖ የሚያሳድሩ ሌሎች ምን አይነት ክርስቲያናዊ ያልሆኑ ኃሳቦች አሉ? ራሳችንንስ ከእነዚህ ኃሳቦች መጠበቅ የምንችለው እንዴት ነው?`