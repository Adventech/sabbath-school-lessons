---
title:  መጽሐፍ ቅዱሳዊው እይታ
date:  01/12/2022
---

`1ዮሐንስ 5:3–12ን ያንብቡ። ሐዋርያው ዮሐንስ “የዘላለም ሕይወት”ን በክርስቶስ ላሉት ብቻ የወሰነው ለምንድን ነው?`

ነፍስ አትሞትም ከሚለው መጽሐፍ ቅዱሳዊ ያልሆነ ፅንሰ ሐሳብ በተቃራኒ የሰው ልጅ በሁኔታ ላይ የተመሰረተ አለመሞትን የሚገልጸው መጽሐፍ ቅዱሳዊ አስተምህሮ በ1 ዮሐንስ 5:11-12 ላይ በግልጽ ተቀምጧል። የዚህን ወሳኝ ክፍል ትርጉም ለመረዳት እግዚአብሔር ብቻ “የማይሞት” (1ጢሞ. 6:15-16) መሆኑን እና ብቸኛው የሕይወት ምንጭ እርሱ እንደሆነ (መዝ. 36:9; ቆላ. 1: 15–17; ዕብ. 1:2) ማስታወስ ይኖርብናል። ኃጢአት በአዳምና በሔዋን ውድቀት (ዘፍጥረት 3) ወደ ዓለም በገባ ጊዜ እነርሱና ዘሮቻቸው ሁሉ (እኛን ጨምሮ) በሥጋ ሞት እርግማን ሥር ወድቀን የዘላለም ሕይወትን ስጦታ አጣን። ነገር ግን አፍቃሪው አምላካችን የሰው ልጆች የዘላለምን ሕይወት እንዲያገኙ የድነት ዕቅድን ተግባራዊ አደረገ፤ ይህም ከመጀመሪያው የእኛ ሊሆን ይገባ የነበረው ሕይወት ነው። ጳውሎስ እንደጻፈው:“ዓለም ሳይፈጠር፥ በፊቱ ቅዱሳንና ነውር የሌለን በፍቅር እንሆን ዘንድ በክርስቶስ መረጠን።” (ኤፌ. 1:4)።

ሐዋርያው ጳውሎስ ኃጢአት “በአንድ ሰው(በአዳም) ወደ ዓለም ገባ በኃጢአትም ሞት” እንዲሁ “በአንድ ሰው በኢየሱስ ክርስቶስ በኩል” የሆነው የዘላለም ሕይወት ስጦታ ለሰው ልጆች ሁሉ ቀረበ (ሮሜ. 5:12-21)። እዚህ ላይ ጳውሎስ ኃጢአትንና ሞትን ወደዚህ ዓለም ያመጣውን አዳምን በማያሻማ ሁኔታ እየጠቀሰ ነው። ከተላለፈውና ኃጢአትንና ሞትን ወደ ዓለማችን ካመጣው ከአዳም ውጪ ሰው በመጽሐፍ ቅዱስ ውስጥ ምንም ዓይነት ትርጉም  ሊያገኝ አይችልም። ስለዚህም ሐዋርያው ዮሐንስ አክሎ “እግዚአብሔርም የዘላለምን ሕይወት እንደ ሰጠን ይህም ሕይወት በልጁ እንዳለ ምስክሩ ይህ ነው። ልጁ ያለው ሕይወት አለው፤ የእግዚአብሔር ልጅ የሌለው ሕይወት የለውም።” (1 ዮሐንስ 5:11-12) ይላል።

አጠቃላይ ሥዕሉ ይበልጥ ግልጽ የሚሆነው ኢየሱስ “ወልድን አይቶ በእርሱ የሚያምን ሁሉ የዘላለም ሕይወትን እንዲያገኝ የአባቴ ፈቃድ ይህ ነው፥ እኔም በመጨረሻው ቀን አስነሣዋለሁ።” (ዮሐንስ 6:40) የሚለውንና “ትንሣኤና ሕይወት እኔ ነኝ፤ የሚያምንብኝ ቢሞት እንኳ ሕያው ይሆናል” (ዮሐንስ 11: 25) ብሎ የተናገረውን ስንመለከት ነው።

ይህ ማለት የዘላለም ሕይወት በክርስቶስ በኩል የእግዚአብሔር ስጦታ ነው; እሱም በአሁኑ ጊዜ የተረጋገጠ ቢሆንም ሙሉ በሙሉ ተጨባጭ የሚሆነው ከጻድቃን የመጨረሻ ትንሣኤ በኋላ ነው። መደምደሚያው በጣም ቀላል ነው፤ የዘላለም ሕይወት በክርስቶስ ላሉት ብቻ የሚሰጥ ከሆነ በእርሱ ውስጥ የሌሉ የዘላለም ሕይወት የላቸውም (1 ዮሐንስ 5:11-12)። በተቃራኒው ነፍስ አትሞትም የሚለው ጽንሰ ሐሳብ በገነት ውስጥም ሆነ በሲኦል ውስጥ; ለሁሉም የሰው ልጆች; በክርስቶስ ላልሆኑትም እንኳ የዘላለም ሕይወትን ይሰጣል። ይህ ትምህርት በብዛት የሚስተማር ቢሆንም መጽሐፍ ቅዱሳዊ አይደለም።