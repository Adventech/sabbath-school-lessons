---
title:  የመጨረሻው ፍርድ
date:  18/12/2022
---

ለብዙዎች; የፍርድ ጽንሰ ሀሳብ ኩነኔ የሚል ፍቺ አለው። ምንም እንኳ ይህ የሂደቱ አካል ቢሆንም; በዚያው የፍርድ ሂደት የጻድቃን ጽድቅም እንዲሁ ስለሚረጋገጥ; የፍርድ ጽንሰ ሐሳብ አዎንታዊ ጎን እንዳለውም መዘንጋት የለብንም። እንደ እውነቱ ከሆነ የዳንኤል መጽሐፍ በመጨረሻ “ ‘ለልዑሉ ቅዱሳን’ ” (ዳን. 7:22) እንደሚፈረድላቸው ይናገራል። እምካዊው ፍርድ ሁለቱንም በብሉይ ኪዳን የሚገኙ መርኅዎች ያካትታል: “ ‘ይህን በሰማይ ሆነህ ስማ፤ አድርግም፤ በባሪያዎችህ መካከል ፍረድ፤ ለበደለኛው ስለ አድራጎቱ የእጁን ክፈል፤ ከበደል ነጻ ለሆነውም ንጽሕናውን ይፋ በማድረግ ይህንኑ አረጋግጥለት’ ” (1ነገሥ. 8:32)። ጥቅሶቹን ያንብቡ: ማቴ. 25:31-46 እና ዮሐ. 5:21-29።

`ክርስቶስ በመጨረሻው ፍርድ ወቅት ስለሚሰጡት ሁለቱ ብይኖች ማለትም ኩነኔ እና ጽድቅ ጽንሰ ሀሳቦችን ያመለከተበት መንገድ ምን ይመስላል?`

አንዳንዶች “ ‘አይፈረድበትም’ ” (ዮሐ. 3:18) እና “ ‘ወደ ፍርድ አይመጣም’ ” (ዮሐ. 5:24) የሚሉት አገላለጾች በክርስቶስ ያሉ ጭራሹኑ አይፈረድባቸውም የሚል ፍቺ አላቸው ብለው ሲናገሩ ይደመጣሉ። ይሁን እንጂ እነዚህ አገላለጾች አማኞች በፍርድ ወቅት ኩነኔ እንደማይደርስባቸው ያመለክታሉ። ስለዚህ ጥቅሶቹ: “ ‘አይኮነንም’ ” እና “ ‘ወደ ኩነኔ አይመጡም’ ” በሚል ሊስተዋሉ ይገባል።  በአጭሩ ለመናገር የወደፊቱ ማንነታችን በዛሬው ሕይወታችን ላይ የተወሰነ ነው። በክርስቶስ ያሉ በፍርድ ወቅት አስቀድሞ የተረጋገጠ ጽድቅ ያላቸው ሲሆን; በክርስቶስ ያልሆኑ ግን በዚያው በኩነኔ ውስጥ ይቆያሉ። ክርስቶስ ስለ ፍርድ ሲገልጽ (ማቴ. 25:31-46) በዚያን ወቅት የሚገኙት ፍየሎች (ኃጥአን) ብቻ ሳይሆኑ በጎች (ጻድቃን) ጭምር እንደሆኑ ጠቅሷል። ሐዋርያው ጳውሎስ ስለዚህ ጉዳይ በግልጽ ተናግሯል: “ሁላችንም በክርስቶስ የፍርድ ወንበር ፊት እንቀርባለንና፤ እያንዳንዱም ሰው በሥጋው ለሠራው በጎ ወይም ክፉ ሥራ ተገቢውን ዋጋ ይቀበላል” (2ቆሮ. 5:10)።

ስለ ፍርዱ ስናሰላስል ሳለ በጸጋ እንደዳንን (ኢሳ. 55:1; ኤፌ. 2:8-10); በእምነት እንደ ጸደቅን (ዘፍ. 15:6; ሮሜ 5:1) እና ማንኛውም ሥራ ወደ ፍርድ እንደሚመጣ (መክ. 12:14; ማቴ. 25:31-46; ራእ. 20:11-13) ማስታወስ ይኖርብናል። የፍርዱ ሂደት መሠረት በዐሥርቱ ትእዛዛት በአጭሩ የተገለጸው አምላካዊ ሕግ ነው (መክ. 12:13-14; ያዕ. 1:25; 2:8-17)። ሥራችን በሐቅ ላይ የተመሠረተ የመዳን ተሞክሮአችን ውጪያዊ ማስረጃ እና በፍርድ ወቅት የምንገመገምበት አላባ ነው። ያስታወሱ: አንዳንዶች እንዲድኑ ሌሎች ደግሞ እንዲጠፉ የሚወስን የዘፈቀደ ድንጋጌ በእግዚአብሔር ዘንድ የለም። እያንዳንዱ ሰው ለራሱ የወደፊት ዕጣ ፈንታ የግል ኃላፊነት አለበት።

`በመጨረሻ; ፍርድ እግዚአብሔር እኛን ለመቀበል ወይም ለመቃወም የሚወስንበት ጊዜ ሳይሆን፤ ነገር ግን እኛ እርሱን ለመቀበል ወይም ላለመቀበል አንዴ ውሳኔ አድርገን ከጨረስን በኋላ; ምርጫችን ከሥራችን አኳያ የሚታይበት ነው።`