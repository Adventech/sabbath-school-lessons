---
title:  የሺህ ዓመቱ ፍርድ
date:  20/12/2022
---

በዳግም ምጽአቱ ወቅት (1) በሕይወት ያሉ እና ከመቃብር የተነሡ ጻድቃን “ጌታን በአየር ላይ ለመቀበል” (1ተሰ. 4:16-17) ከእርሱ ጋር በደመና ይነጠቃሉ (2) ሁሉም ጻድቃን እርሱ ራሱ በሰማይ ወዳዘጋጀላቸው “ ‘ብዙ መኖሪያ’ ” (ዮሐ. 14:1-3) ስፍራ ይኖሩ ዘንድ ይወሰዳሉ፤ (3) አዲሲቱ የሩሳሌም ወደዚህ ምድር ወርዳ ዘላለማዊ የቅዱሳን መኖሪያ የምትሆነው በሺህ ዓመቱ መጨረሻ ላይ ብቻ ይሆናል (ራእ. 21:1-3; 9-11)። በመሆኑም በሺህ ዓመቱ ውስጥ ይህች ምድር ባድማ ሆና ስትቀጥል--ቅዱሳን ከክርስቶስ ጋር በሰማይ ይነግሣሉ (ኤር. 4:23; ራእ. 20:4)።

`ጥቅሶቹን ያንብቡ: 1ቆሮ. 6:2-3; ራእ. 20:4-6;11-13። ቅዱሳን በሺህ ዓመቱ ፍርድ ላይ ተሳትፎ የሚኖራቸው ለምንድን ነው?`

አጠቃላዩ የፍርድ ሂደት (1) እግዚአብሔር ለፍጡራኑ ፍትሐዊ አምላክ እንዳልሆነ ተደርጎ በሰይጣን የተቀነባበረውን ክስ መርምሮ የእግዚአብሔርን ባህሪ ማሳየት፤ (2) ለጻድቃን የተሰጠው የጽድቅ ሽልማት አድሎ የሌለበት መሆኑን ማረጋገጥ፤ (3) በዐመጸኞች ላይ የተሰጠውን ቅጣት ፍትሐዊነት ማሳየት፤ እና (4) በዩኒቨርስ ሌላ የአመጻ ተግባር እንዳይዛመት ሊያደርጉ የሚችሉ ጥርጣሬዎችን በሙሉ ማስወገድ ናቸው። በጻድቃን ቅድመ ምጽአት  የፍርድ ምርመራ ላይ ተካፋይ የሚሆኑት የሰማይ ሰራዊት ብቻ ናቸው (ዳን. 7: 9-10)። ነገር ግን በአንድ ሺህ ዓመቱ የዐመጸኞች እና የወደቁ መላእክት ፍርድ ላይ ራሳቸው ቅዱሳንም ተካፋዮች ይሆናሉ (1ቆሮ. 6:3; ይሁዳ 6; ራእ. 20: 4-6)።

1844 ላይ “ ‘ዙፋኖች ተዘረጉ… የፍርድ ጉባዔ ተሰየመ፤ መጻሕፍትም ተከፈቱ’ ”ከዚያም የቅድመ ምጽአቱ የፍርድ ምርመራ ተጀመረ (ዳን. 7:9-10)። ሆኖም የሺህ ዓመቱ ፍርድ የሚጀምረው ቅዱሳን ወደ ሰማይ ከተወሰዱና በዙፋኖች ላይ ከተቀመጡ በኋላ ነው። ከዚያም እንደገና የሰማይ መጻሕፍት ተከፍተው “ሙታንም በመጽሐፍቱ ተጽፎ በተገኘው መሠረት እንደ ሥራቸው ተፈረደባቸው” (ራእ. 20:4;12)። ይህ ሂደት ቅዱሳን የሰማይ መዝገቦችን የሚገመግሙበትንና በሁሉም ጉዳዮች የእግዚአብሔርን ፍትሐዊ አሠራር የሚያዩበትን ዕድል ይሰጣቸዋል። እርሱ መላውን ሰብዓዊ ፍጡር በየግል ውሳኔው መሠረት መክፈል ብቻ ሳይሆን ለምን ይህን አሠራር እንደሚከተል ጭምር ግልጽ አድርጎ ያስረዳቸዋል።

በመቃብር ያንቀላፉ የጠፉ ዐመጸኞች ሁለተኛውን ሞት ለመጋፈጥ ከሞት ከመነሣታቸው አስቀድሞ የዳኑት በፍርድ ሂደቱ ውስጥ ተካፋይ መሆናቸውና እኛም የእግዚአብሔርን ፍትሐዊነት ሳናይ ማንም የማይቀጣ መሆኑ; ስለ እግዚአብሔር ባህሪ ምን ያስተምረናል? መልስዎን በሰንበት ትምህርት ጥናት ላይ ይዘው ይቅረቡ።