---
title:  ቅድመ ዳግም ምጽአት ፍርድ
date:  19/12/2022
---

`ከክርስቶስ ዳግም ምጽአት በፊት ያለው የፍርድ ጽንሰ ሀሳብ ወይም “ቅድመ ዳግም መጽአት” ፍርድ በቅዱሳት መጻሕፍት ውስጥ በበርካታ ቦታዎች ይገኛል።  ጥቅሶቹን ያንብቡ: ዳን. 7:9-14; ማቴ. 22:1-14; ራእ. 11: 1; 18-19; ራእ; 14:6-7። እነዚህ ጥቅሶች ከዳግም ምጽአቱ አስቀድሞ ገቢራዊ በሚሆነው ሰማያዊ የፍርድ ምርመራ ጽንሰ ሀሳብ ዙሪያ ብርሃን የሚፈነጥቁት እንዴት ነው? የዚህ ፍርድ አንደምታ ምንድን ነው?`

የቅድመ ዳግም ምጽአቱ የፍርድ ምርመራ ጽንሰ ሀሳብ በሦስት መሠረታዊ የመጽሐፍ ቅዱስ አስተምህሮዎች ላይ የተመሠረተ ነው። አንደኛው--የሞቱ ሰዎች በሙሉ; ማለትም ጻድቃን ወይም ኃጥአን እስከ ክርስቶስ ዳግም ምጽአት ድረስ ምንም ነገር ሳያውቁ በመቃብር ውስጥ ይቆያሉ (ዮሐ. 5:25–29)። ሁለተኛው--በሁሉም ሰብዓዊ ፍጡራን ላይ የሚሰጠው አጽናፈ ዓለምን ያካተተ ፍርድ (2ቆሮ. 5:10; ራእ. 20:11-13)።

ሦስተኛው--የመጀመሪያው ትንሣኤ ለጻድቃን የተባረከ ሽልማት የሚያቀዳጅ እና ዳግም ምጽአቱ በኃጥአን ላይ ዘላለማዊ ሞት የሚያስከትል ይሆናል (ዮሐ. 5:28; 29; ራእ. 20:4–6; 12–15)። ይህ ማለት ሰብዓዊ ፍጡራን የሚዳኙ ከሆነ; ከትንሣኤ በፊት መዳኘት ይኖርባቸዋል። ምክንያቱም በትንሣኤ ወቅት የመጨረሻውን ሽልማታቸውን ነው የሚቀበሉት።

የዳንኤል መጽሐፍ የዚያን ቅድመ ዳግም ምጽአት የፍርድ ምርመራ ጊዜ እና ባህሪ ማስተዋል እንድንችል ይረዳናል። በ2,300 ትንቢታዊ ቀናት መጨረሻ--1844-ሰማያዊው ቤተ መቅደስ ይነጻና (ዳን. 8:14; ዕብ. 9:23--ያስተያዩ) ቅድመ ዳግም ምጽአቱ የፍርድ ምርመራ ይጀመራል (ዳን. 7:9-14)። ከዚያም “ ‘ለልዑሉ ቅዱሳን’ ” ይፈርድላቸዋል (ዳን. 7:22)። ይህ ለእግዚአብሔር ሕዝብ የምሥራች ነው። በማቴ. 22:1-14 የሱስ የሰርጉ ሥነ ስርዓት ከመጀመሩ በፊት በድግሱ ላይ ስለ ተጠሩ እንግዶች ምርመራ ተናግሯል። የቅድመ ዳግም ምጽአቱ የፍርድ ምርመራ  በእግዚአብሔር ቤት “ ‘የሚያመልኩትን ቁጠር’ ” (ራእ. 11:1) እንዲሁም “ ‘የፍርዱ ሰዓት ደርሶአል’ ” በሚሉ መግለጫዎች በራእይ መጽሐፍ ቀርቧል (ጥቅሶቹን ያስተያዩ--ራእ14:6-7; ራእ. 14:14-16)።

`በሰማይ እየተሰጠ ስላለው ፍርድ ማወቃችን አኗኗራችን ላይ ምን ተጽእኖ ሊያሳድር ይገባል?`