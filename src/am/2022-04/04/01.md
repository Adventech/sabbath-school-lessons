---
title:  የብሉይ ኪዳኑ ተስፋ
date:  15/10/2022
---

### ለዚህ ሣምንት የመጽሐፍ ቅዱስ ጥናት የሚከተሉትን ጥቅሶች ያንብቡ
ኢዮብ 19:25-27; 1 ጢሞ. 6:16; መዝ. 49; መዝ. 71; ኢሳ. 26:14;19; ዳንኤል 12።

> <p>የሣምንቱ ጥናት መሪ ጥቅስ</p>
> “አብርሃም በተፈተነበት ጊዜ ይስሐቅን በእምነት አቀረበ፥ የተስፋን ቃል የተቀበለው፦ በይስሐቅ ዘር ይጠራልሃል የተባለለት እርሱም አንድ ልጁን አቀረበ፤ እግዚአብሔር ከሙታን እንኳ ሊያስነሣው እንዲቻለው አስቦአልና፥ ከዚያም ደግሞ በምሳሌ አገኘው።” (ዕብ. 11:17-19)

የብሉይ ኪዳን ተስፋ የተመሠረተው ነፍስ አትሞትም በሚለው የግሪክ ሃሳቦች ላይ ሳይሆን ስለ ሙታን የመጨረሻ ትንሣኤ በሚያስተምረው የመጽሐፍ ቅዱስ ትምህርት ላይ ነው።  ነገር ግን ከአሁን በኋላ የማይኖር; አመድ ሆኖ የተቃጠለ ወይም በሌላ መንገድ የጠፋ የሰው አካል እንዴት እንደገና ወደ ሕይወት ሊመጣ ይችላል? ምናልባትም ለብዙ መቶ ዘመናት አልፎ ተርፎም ለሺህ ዓመታት በሞት ያለፈ ሰው ማንነቱን መልሶ ማግኘት የሚችለው እንዴት ነው? እነዚህ ጥያቄዎች የሕይወትን ምስጢር እንድናሰላስል ያደርጉናል።

እኛ በሕይወት ሆነን እግዚአብሔር በየዕለቱ በቸርነቱ በሚሰጠን ሕይወት እየተደሰትን ነው። ከተፈጥሮ በላይ የሆነውን የሕይወትን አመጣጥ ለመረዳት ሳንጀምር; እግዚአብሔር በመጀመሪያ በቃሉ ኃይል ሕይወትን ካለመኖር ወደ መኖር እንዳመጣ እናውቃለን (ዘፍ. 1; መዝ. 33:6; 9)። ታዲያ እግዚአብሔር በምድር ላይ ሕይወትን ለመጀመሪያ ጊዜ ከምንም ነገር መፍጠር ከቻለ የሰውን ሕይወት እንደገና የመፍጠር እና የቀድሞ ማንነቱን የመመለስ ችሎታውን ለምን እንጠራጠራለን?  በዚህ ሳምንት በኢዮብ; በአንዳንድ የመዝሙረ ዳዊት ክፍሎች; በነቢዩ ኢሳይያስ እና በዳንኤል ላይ ልዩ ትኩረት በመስጠት ስለ መጨረሻው ትንሣኤ የሚናገሩት ሐሳቦች በብሉይ ኪዳን ዘመናት እንዴት እንደነበሩ እናመለከታለን።

_*ለጥቅምት 12 ሰንበት ለመዘጋጀት የዚህን ሳምንት ትምህርት ያጥኑ።_