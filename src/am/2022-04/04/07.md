---
title:  ተጨማሪ ሀሳብ
date:  21/10/2022
---

ነቢያትና ነገስታት ከሚለው መጽሐፍ ላይ “የወደፊቱ  ክብር ራዕዮች” የሚል ርዕስ ያለውን ክፍል ከገፅ 722-733 ድረስ ያንብቡ። ዘመናዊ ሳይንስ ሁሉም ቁስ አካል በአተሞች የተዋቀረ መሆኑን ያስተምራል፤ አተሞቹ እራሳቸው ደግሞ ኳርክ እና ሌፕተን ከሚባሉ ሁለት ትናንሽ ቅንጣቶች የተሠሩ ናቸው። እነዚህም የቁሶች ሁሉ ግብዓቶች ናቸው ተብሎ ይታመናል። እንግዲያውስ በቁሳዊው ዓለም ኳርክ እና ሌፕተን ከሆኑ; ያን ዓለም የፈጠረውና የሚደግፈው አምላክ እኛን የሚያስነሣንበት ጊዜ ሲደርስ ኳርኮችንና ሌፕተኖችን እንደገና ማዋቀር አይችልም? በእግዚአብሔር መኖር የማያምነው በርትራንድ ራስል በትንሣኤ ላይ እያፌዘ; ሰው በላዎች የበሏቸው ሰዎችስ ምን ይሆናሉ ብሎ ጠየቀ፤ ምክንያቱም ሰውነታቸው በአሁኑ ጊዜ የሰው ሥጋ የሚበሉ ሰዎች ሰውነት ውስጥ ነው; እናም በትንሣኤስ ማን ምን ይደርሰዋል? ነገር ግን ጌታ በቀላሉ በየትኛውም ቦታ የሚገኙትን ኳርኮችን እና ሌፕቶኖችን ወስዶ ስለእያንዳንዳችን ባለው መረጃ ላይ በመመርኮዝ ከእነዚያ ኳርኮች እና ሌፕቶኖች መልሶ ሊገነባን ይችላል ብለን ብናስብስ? እሱ የእኛን ኦሪጅናል አይፈልግም፤ ከየትኛውም ሊሠራን ይችላል።

ወይም ቃል ብቻ ተናግሮ አዲስ ኳርኮችን እና ሌፕቶኖችን ወደ መኖር ካመጣ በኋላ ከዚያ መቀጠል ይችላል። እንዴትም ቢያደርግ አጽናፈ ሰማይን የፈጠረው አምላክ በትንሳኤ ቀን እንደሚያደርግ ቃል እንደገባው እንደገና ሊፈጥረን ይችላል።  “ሕይወት ሰጪው በደሙ የገዛቸውን በመጀመሪያው ትንሳኤ ይጠራቸዋል፤ እናም እስከዚያች የድል ሰዓት ድረስ; የመጨረሻው መለከት እስኪነፋ እና ሰፊው ሰራዊት ወደ ዘላለማዊ ድል እስከሚወጣ ድረስ; ያንቀላፉት ቅዱሳን ሁሉ በደህና ይጠበቃሉ፤ እግዚአብሔር ስማቸውን የሚያወቃቸው እንደ ውድ ዕንቁ ተጠብቀዋል። በሕይወት በነበሩበት ጊዜ በውስጣቸው ባደረው በአዳኙ ኃይል እና የመለኮታዊ ተፈጥሮ ተካፋዮች በመሆናቸው ከሞት ወጥተዋል።”— Ellen G. White Comments; The SDA Bible Commentary; Vol. 4, ገጽ. 1143.

**የመወያያ ጥያቄዎች**

`1. ወደ 2 ትሪሊዮን የሚጠጉ እያንዳንዳቸው በብዙ ቢሊዮኖች በሚቆጠሩ ከዋክብት የተሠሩ ጋላክሲዎች አሉ ተብሎ ይገመታል። በእኛ ሥርዓተ ፀሐይ ውስጥ ያሉት ፕላኔቶች በፀሐይ እንደሚዞሩ እነዚህንም ከዋክብት ፕላኔቶች ይዞሯቸዋል። እንግዲህ እነዚህን ሁሉ ከዋክብት የፈጠረው ብቻ ሳይሆን የሚደግፋቸውንና በስም የሚያውቀውን የእግዚአብሔርን አስደናቂ ኃይል ያሰላስሉ(መዝ. 147:4)። ይህ አስደናቂ እውነታ አምላካችን ሙታንን እንደሚያስነሳ ባያረጋግጥም ሙታንን የማስነሳት ኃይል እንዳለውና እንደ ትንሣኤ ያለ ነገር ከአቅሙ በላይ የማይሆንበትን ምክንያት የሚገልፅልን እንዴት ነው?`

`2. ዕብራውያን 11 በጥንት ዘመን የነበሩ “የእምነት ጀግኖች” ተብለው የሚጠሩት ታማኝነት እና ከፊታቸው የሚጠብቁትን አጉልቶ ያሳያል። ይህ ምዕራፍ ከኢየሱስ ትንሣኤ በፊትም ቢሆን በብሉይ ኪዳን የነበሩ ገፀ-ባሕርያት ስለነበራቸው ተስፋ ያለንን ግንዛቤ እንዴት ሊያበለጽግ ይችላል?`