---
title:  “ሙታንህ በሕይወት ይኖራሉ”
date:  19/10/2022
---

`ኢሳይያስ 26:14 እና 19ን ያንብቡ። ለዘላለም በሚጠፉት (ኢሳ. 26:14; ሚል. 4:1) እና የዘላለም ሕይወት በሚያገኙት (ኢሳ. 26:19) መካከል ያለው ልዩነት ምንድን ነው?`

የኢሳይያስ መጽሐፍ በእግዚአብሔር ታላቅነትና በእኛ ደካማነት መካከል ያለውን ትልቅ ልዩነት ያሳያል (ኢሳይያስ 40ን ይመልከቱ)። እንደሚደርቅ ሣር እንደሚረግፍ አበባ ብንሆንም የእግዚአብሔር ቃል ግን ለዘላለም ይኖራል  (ኢሳ. 40:6-8)። እኛ ኃጢአተኞች ብንሆንም የእግዚአብሔር የማዳን ጸጋ ለሰው ልጆች ሁሉ ነው፤ ይህ ፀጋም ውጤታማ የሚሆነው ቃል ኪዳኑን የራሳቸው በሚያደርጉት እና ሰንበትን በሚጠብቁት አሕዛብም ጭምር ላይ ነው (ኢሳይያስ 56)።

በኢሳይያስ መጽሐፍ ውስጥ የትንሣኤ ተስፋ በከፍተኛ ሁኔታ ተነግሯል። ቀደም ሲል በመጽሐፍ ቅዱስ ስለ ትንሳኤው የተነገሩት ኃሳቦች ከግለሰብ አንጻር (ኢዮ. 19:25-27; መዝ. 49:15; መዝ. 71:20) ቢሆኑም ነቢዩ ኢሳይያስ ግን ትንሳኤው ራሱንና አማኞችን ሁሉ እንደሚያጠቃልል ተናግሯል (ኢሳ. 26:19)። ኢሳይያስ 26 የኃጢአንንና የጻድቃንን የተለያየ እጣ ፈንታ ያነጻጽራል። በአንድ በኩል ክፉዎች ሞተው ይቆያሉ፤ ቢያንስ እስከ “ሁለተኛው ሞት” ድረስ (ራዕ. 21:8) ወደ መኖር አይመጡም። ፈጽመው ይጠፋሉ፤ መታሰቢያቸውም ሁሉ ለዘላለም ይጠፋል (ኢሳ. 26:14)። ይህ ክፍል ከሞት በኋላ በሕይወት የሚተርፉ ነፍሳት ወይም መናፍስት እንደሌሉ የሚያስተምረውን ትምህርት ያጎላል። በሌላ ቦታ ላይ በኋላ ስለሚመጣው የክፉዎች የመጨረሻ ጥፋት ሲናገር ክፉዎች ሙሉ በሙሉ እንደሚቃጠሉ “ሥርንና ቅርንጫፍንም”(ሚል. 4:1) እንደማይቀርላቸው ተናግሯል ።

በሌላ በኩል ደግሞ የሞቱት ጻድቃን የተባረከ ዋጋቸውን ለመቀበል ከሞት ይነሣሉ። ኢሳይያስ 25 ጌታ አምላክ “ሞትን ለዘላለም እንደሚውጥ” እንዲሁም “እንባን ሁሉ እንደሚያብስ” (ኢሳ. 25:8) ተናግሯል። በኢሳይያስ 26 ላይ የሚከተለውን ቃል እናገኛለን:“ሙታንህ ሕያዋን ይሆናሉ፥ ሬሳዎችም ይነሣሉ። በምድር የምትኖሩ ሆይ፥ ጠልህ የብርሃን ጠል ነውና፥ ምድርም ሙታንን ታወጣለችና ንቁ ዘምሩም።” ( ኢሳ. 26:19)። ከሞት የተነሱት ጻድቃን ሁሉ ጌታ ለሰዎች ሁሉ በሚያዘጋጀው አስደሳች በዓል ላይ ይሳተፋሉ (ኢሳ. 25: 6)። የመጨረሻው ትንሳኤ በሁሉም ዘመናት ያሉ ጻድቃንን ሁሉ በክርስቶስ አስቀድመው የሞቱትን ወዳጆችዎን ጨምሮ በአንድ ላይ ይሰበስባል።

`መሞታችን ለእኛ የሁሉም ነገር ፍጻሜ ቢሆን; ለማንም ምንም ማለት ባይሆን; ምንም ዓይነት ተስፋ; ዋስትና ባይኖረን ብለው ያስቡ። እና ከዚያ ይባስ ብሎ እኛን የሚያውቅ ሁሉ ይጠፋል፤ ብዙም ሳይቆይ እኛ በጭራሽ እንዳልኖርን እና ህይወታችን ምንም  ትርጉም እንደሌለው ይሆናል። ይህ እጣ ፈንታ እኛ ካለን ተስፋ ጋር እንዴት ይቃረናል?`