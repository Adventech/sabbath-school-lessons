---
title:  ከመቃብር ኃይል
date:  17/10/2022
---

`መዝሙር 49ን ያንብቡ። መዝሙረኛው ያለማስተማመኛ ከሚጠፉት በተቃራኒ በመጨረሻ ከሞት እንደሚነሳ እርግጠኛ እንዲሆን ያደረገው ምንድነው?`

መዝሙር 49 “በሀብታቸው ስለሚታመኑ በሀብታቸውም ብዛት ስለሚመኩ” (መዝ. 49:6) “ምድራቸውን በስማቸው ስለሚጠሩ” (መዝ. 49:11) እና እራሳቸውን ለመባረክ ብቻ ስለሚኖሩ (መዝ. 49:18) ስለ ሞኞች የተሳሳተ እምነት ይናገራል።); ። ቤታቸውና ክብራቸው ለዘላለም እንደሚኖር ሆነው ይኖራሉ (መዝ. 49:11;17)። ሰነፎች ግን ክብራቸው እንደሚጠፋና እንደ አውሬም እንደሚጠፉ ይረሳሉ (መዝ. 49:12)። “እንደ በጎች ወደ ሲኦል የሚሄዱ ናቸው፥ እረኛቸውም ሞት ነው፤ . . . ውበታቸውም ከመኖሪያቸው ተለይታ በሲኦል ትፈርሳለች።” ( መዝ. 49:14)።

ኢዮብ ከብዙ መቶ ዓመታት በፊት እንደተናገረው; “ራቁቴን ከእናቴ ማኅፀን ወጥቻለሁ፥ ራቁቴንም ወደዚያ እመለሳለሁ፤’ (ኢዮብ 1:21; 1 ጢሞ. 6:7)። መዝሙረኛው ደግሞ ሞኞችም ሆኑ ጠቢባን “ሀብታቸውን ለሌሎች ትተው” (መዝ. 49:10) እንደሚሞቱ ተናግሯል። በሞኞቹና(በሰነፎቹ) በጠቢባኑ መካከል ግን ከፍተኛ ልዩነት አለ። በአንድ በኩል በራሱ ጊዜያዊ ንብረቶችና ስኬቶች ዋስትና ለማግኘት ቢሞክርም የሚጠፋው ሞኝ አለ። በአንጻሩ ጠቢቡ ከሰዎች እይታና ከመቃብር ባሻገር እግዚአብሔር ያዘጋጀለትን የክብር ዋጋ ያያል (1ጴጥ. 1:4)። ይህን ግንዛቤ በአእምሮው ይዞ መዝሙረኛው በልበ ሙሉነት እንዲህ ሊል ይችላል; “ነገር ግን እግዚአብሔር ይቀበለኛልና ነፍሴን ከሲኦል እጅ ይቤዣታል።” (መዝ. 49: 15)።

ከብሉይ ኪዳኑ ተስፋ ጋር በሚስማማ መልኩ; ይህ አባባል መዝሙረኛው ልክ ሲሞት ነፍሱ ወዲያው ወደ ሰማይ እንደምትበር የሚያመለክት አይደለም። መዝሙረኛው በመቃብር ውስጥ ለዘላለም እንደማይኖር መናገሩ ነው። እግዚአብሔር ከሞት የሚቤዥበት እና ወደ ሰማያዊ ፍርድ ቤት የሚወሰድበት ጊዜ ይመጣል። አሁንም ስለወደፊቱ ትንሣኤ እርግጠኝነት ተገልጧል; ይህም ለአሁኑ ሕይወት ተስፋን; ዋስትናንና ትርጉምን ያመጣል። ስለዚህ በዚህች አጭር ህይወት ውስጥ ሞኞች ለራሳቸው ሊሰበስቡ ከሚችሉት በላይ ጠቢቡ የበለጠ ክብር ያለው እና ዘላለማዊ ሽልማትን ያገኛል።

`እርስዎ በራሳቸው ሃብት እና ስኬት የሚታመኑትን ሰዎች ሞኝነት ለማየት የቻሉባቸው መንገዶች የትኞቹ ነበሩ? አይናችንን በመስቀሉ ላይ ማድረግ ተመሳሳይ ስህተት ውስጥ እንዳንወድቅ የሚጠብቀን እንዴት ነው?`