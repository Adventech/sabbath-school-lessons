---
title:  አዲስ ሰማያትና አዲስ ምድር
date:  25/12/2022
---

አንዳንድ የግሪክ ፍልስፍና ተከታዮች ቁስ አካላዊው ነገር በሙሉ መጥፎ ነው የሚል ጽንሰ ሀሳብ ያራምዳሉ። ይህን ተከትሎ የወደፊቱን እውነተኛ ሰማይ ተጨባጭ ከሆኑት ሰብዓዊ ፍጡራን ጋር በአንድ ማሰብ አይሆንላቸውም። በዚህ አስተሳሰብ መሠረት; ሰማይን መልካም አድርጎ ለመውሰድ በዚህ ቁሳዊ ዓለም ላይ ከሚገኝ ማንኛውም ጉድለት ፍጹም የጸዳና እንከን የለሽ መንፈሳዊ ሁኔታ ላይ የሚገኝ አድርጎ ማሰብ ይጠይቃል። አንድ ነገር ቁስ አካላዊ ነው ከተባለ; መንፈሳዊ ሊሆን አይችልም የሚል ጽኑ አቋም ስላላቸው፤ መንፈሳዊ ከሆነ ደግሞ ቁሳዊ መሆን አይችልም ብለው ያምናሉ። በአንጻሩ መጽሐፍ ቅዱስ ስለ ሰማይ በተጨባጭ የሚናገር ሲሆን; በኃጢአት መከሰት ምክንያት የደረሰውን ውሱንነት ግን አያካትትም።

`ጥቅሶቹን ያንብቡ: ኢሳ. 65:17-25; ኢሳ. 66:22-23; 2ጴጥ. 3:13; ራእ. 21:1-5። የእነዚህ ጥቅሶች የመጨረሻ መልእክት ምንድን ነው?`

እስራኤል እንደ ሕዝብ ለእግዚአብሔር ታማኝ እንደሆነ ቢቀጥል ኖሮ ምድር ምን መምሰል ትችል እንደ ነበር የኢሳይያስ መጽሐፍ አስደናቂ ፍንጮችን ይሰጠናል (ኢሳ. 65:17–25; ኢሳ. 66:22-23--ጥቅሶቹን ከዘዳ. 28 ጋር ያስተያዩ)። አጠቃላይ ከባቢያዊ ሁኔታው ከበርካታ የሕይወት መገለጫዎች አኳያ ሲታይ; ከኃጢአት በፊት ወደ ነበረው የቀደመ አምላካዊ ዕቅድ ይበልጥ እያደገ መሄድ የሚችል ነበረ።  ይሁን እንጂ ይህ ዕቅድ እንደተጠበቀው ሊሳካ አልቻለም ነበር። ሆኖም ከዚያ በኋላ አዲስ ዕቅድ የተወጠነ ሲሆን; አሁን ዕቅዱ አይሁዳውያንን እና አሕዛብን በአንድ ባቀፈችው ቤተ ክርስቲያን የተወጠነ ነበር (ማቴ. 28:18-20; 1ጴጥ. 2: 9)። ስለዚህ የኢሳይያስ ትንቢቶች ከቤተ ክርስቲያን አኳያ እንደገና መነበብ ነበረባቸው (2ጴጥ. 3:13; ራእ. 21:1-5)።

“በመጽሐፍ ቅዱስ; የዳኑት የሚወርሱት--‘አገር’ ተብሎ ይጠራል (ዕብ. 11: 14-16)። በዚያም ሰማያዊው እረኛ መንጋውን ወደ ሕይወት ውኃ ምንጭ ይመራል። የሕይወት ዛፍ በየወሩ ፍሬ የሚሰጥ ሲሆን; የዛፉ ቅጠሎች ለሕዝቦች ፈውስ ናቸው። እንደ መስታወት የጠሩ ጅረቶች ያለማቋረጥ የሚፈሱባት ይህች ከተማ በግራና ቀኝ በጌታ ለዳኑ በተዘጋጁ መንገዶች ላይ ጥላ የሚሆኑ ዛፎች አሏት። ለጥ ካሉት መስኮችና ውበት ከተላበሱት ኮረብቶች ባሻገር; የግዙፎቹ ተራሮች ጫፎች ይታያሉ። ከእነዚያ ሕያው ጅረቶች ጎን ለጎን በተሰራፉ ሰላማዊ መስኮች የረጅም ዘመናት መንፈሳዊ ጉዞ መንገደኞችና ተንከራታች የእግዚአብሔር ሕዝቦች መኖሪያ ቤታቸውን ያገኛሉ።”--—Ellen G. White, The Great Controversy, p. 675.

`መጽሐፍ ቅዱሳዊው ዘላለማዊ ተስፋ የሌላቸው በርካታ ዓለማዊ ጸሐፊያን የሰው ሕልውና ትርጉም የለሽ መሆኑን የሚያወሱ ብርቱ የሰቆቃ ድምጾች አሰምተዋል። ምንም እንኳ የወደፊቱን አስመልክቶ የተሳሳተ አመለካከት ቢኖራቸውም; ነገር ግን ተስፋ ከሌለ ሕይወት ትርጉም የለሽ ከመሆኗ አኳያ ከሚያነሡት ነጥብ ጋር ለመግጠም አዳጋች የሚሆነው ለምንድን ነው? መልስዎን በሰንበት ትምህርት ጥናት ላይ ይዘው ይቅረቡ።`