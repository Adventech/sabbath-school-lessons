---
title:  ስሙ በግንባራቸው ይጻፋል
date:  29/12/2022
---

`ጥቅሶቹን ያንብቡ: ራእ. 22:3-5። የእግዚአብሔር ስም በግምባራቸው ላይ ከሚጻፍባቸው ሰዎች መካከል እንደምንሆን እንዴት እርግጠኞች መሆን እንችላለን?`

ከሉሲፈር አመጽ እንዲሁም ከአዳምና ከሔዋን ውድቀት በኋላ እግዚአብሔር ሁለቱን ኃጢአተኞች ማጥፋት ይችል ነበር። እርሱ ለፍጥረታቱ ምክንያታዊ ያልሆነ ፍቅሩን እንደ መግለጹ; እግዚአብሔር የሚሰጠውን ሁሉ የሚቀበሉትን ለማዳን በምኅረት የተሞላ ዕቅድ አዘጋጀ። ይህ “የደኅንነት ዕቅድ” በመባል የሚታወቅና ምድር ከመፈጠሯ አስቀድሞ የነበረ (ኤፌ. 1:3-4; 2ጢሞቴ. 1:9; ቲቶ 1:2; ራእ. 13:8) አምላካዊ ሀሳብ ለመጀመሪያ ጊዜ በኤደን ለሰው የተሰጠው-ሰው በኃጢአት እንደወደቀ ነበር። ከዚያም በዕብራውያኑ የቤተ መቅደስ አገልግሎት ምሳሌዎችና ጥላዎች ይበልጥ ተገልጦአል (ዘፀ. 25)። በመጨረሻም በየሱስ ሕይወት; ሞት እና ትንሣኤ በሙላት መገለጽ ቻለ (ሮሜ 5)።

የሱስ በሠራቸው ሥራዎች ላይ የተመረኮዘውን በመስቀል ላይ የሰጠውን ታላቁን ስጦታ በእምነት ለሚቀበሉ ሁሉ--የደኅንነት ዕቅድ አስኳል የዘላለም ሕይወት የተስፋ ቃል ነው። መዳን ከመስቀል በፊትም ሆነ በኋላ ሁሌም በእምነት እንጂ በሥራ ሆኖ አያውቅም። ሆኖም አብልጠን በጎ ሥራ መሥራታችን የመዳናችን መገለጫ ነው።

`ጳውሎስ ክርስቶስ ከመምጣቱ ከረጅም ጊዜ አስቀድሞ ስለነበረው አብርሃም እንዲህ ሲል ጽፏል: “አብርሃም በሥራ ጸድቆ ቢሆን ኖሮ; የሚመካበት ነበረው፤ ነገር ግን በእግዚአብሔር ፊት በመመካት አይችልም። መጽሐፍስ ምን ይላል? ‘አብርሃም እግዚአብሔርን አመነ፤ ጽድቅም ሆኖ ተቆጠረለት’ ” (ሮሜ. 4:2-3)። ጽድቅ የሚገኘው በእምነት መሆኑን እናስተውል ዘንድ እነዚህ ጥቅሶች እንዴት ይረዱናል?`

የሱስን እንደ ግል አዳኛችን ከተቀበልን; ራሳችንን ለእርሱ ካስገዛን; ዛሬ በእርሱ ያለንን አዲስ ሕይወት ጨምሮ የተስፋ ቃሉን የግላችን ካደረግንና በሌላ በማንም ሳይሆን ሙሉ በሙሉ በእርሱ ሥራ ላይ ከተደገፍን--ለመዳናችን ማረጋገጫ አለን ማለት እንችላለን። አብርሃም ማመኑ; ጽድቅ ሆኖ እንደተቆጠረለት ሁሉ በተመሳሳይ ለእኛም እንዲሁ ነው። እንግዲህ ስሙ በግንባራችን ላይ ይጻፋል ማለት ፍቺው ይኸው ነው። አሁን ስሙ ግንባራችን ላይ ከተጻፈልንና ፊታችንን ከእርሱ የማንመልስ ከሆነ; በአዲሶቹ ሰማያት እና በአዲሲቱ ምድርም እንዲሁ ይጻፋል።