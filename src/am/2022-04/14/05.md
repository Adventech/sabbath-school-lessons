---
title:  ከእንግዲህ ሞት እና እንባ የለም
date:  28/12/2022
---

ነፍስ ለዘላለም በገሐነም እሳት እየተቃጠለች ትኖራለች እንጂ አትሞትም የሚለው ንድፈ ሀሳብ; አዲስ በሆነው ሰማይ እንዲሁም በአዲሲቱ ምድር “ ‘ከእንግዲህ ወዲህ ሞት ወይም ሐዘን ወይም ልቅሶ ወይም ሥቃይ አይኖርም’ ” (ራእ. 21:4) ከሚለው መጽሐፍ ቅዱሳዊ አስተምህሮ ጋር ይጣረሳል። ለዘላለም የሚነደው የገሐነም እሳት ንድፈ ሀሳብ እውነት ቢሆን ኖሮ “ሁለተኛው ሞት”  ኃጢአትንና ኃጢአተኞችን በዘላለማዊ የሐዘን እና ልቅሶ ሲኦል ውስጥ አጉሮ ከማስቀመጥ ውጪ ኃጢአትን ከዩኒቨርስ ማስወገድ አይችልም ማለት ነው። ከዚህ በተጨማሪ; አጥናፈ ሰማይ ወይም ዩኒቨርስ ፈጽሞ ሙሉ ለሙሉ ወደ ቀደመ ንጽህናው አይመለስም ማለት ነው። ነገር ግን መጽሐፍ ቅዱስ ከዚህ ፍጹም የተለየ ሥዕል ስለሚሰጠን ለጌታ ምስጋና ይግባው! ጥቅሶቹን ያንብቡ: ኢሳ. 25:8; ራእ. 7:17; ራእ. 21:4።

`በዚህ ዓለም ፈተና እና መከራ ቢደርስብንም ጥቅሶቹ ምን ዓይነት መጽናናትና ተስፋ ሊሰጡን ይችላሉ?`

ሕይወት በጣም ከባድ; ኢፍትሐዊና ጨካኝ ልትሆን ትችላለች። አንዳንድ በጣም የምንወዳቸውን ወገኖች በጨካኙ ሞት ተነጥቀናል። ወይም ደግሞ አንዳንድ ሰዎች በስውር ወደ ሕይወታችን ዘልቀው ገብተው ስሜታችንን ከጎዱ በኋላ ምንም እንዳልተፈጠረ ከፊታችን ገሸሽ ይላሉ። በምንወደውና በምንተማመንበት ሰው መከዳት ምንኛ አስፈሪ ነው! በሐዘን በተደቆሰ ልብ ውስጥ ሆነን ሕይወት ምን ዋጋ አለው--ብለን ልንጠይቅ የምንችልባቸው በርካታ ጊዜያቶች ይኖራሉ። ይሁን እንጂ ሐዘናችን ምንም ይሁን ምን--እግዚአብሔር አምላክ በተቻለ መጠን በርካታ እንባዎችን ከጉንጮቻችን ለማበስ ምንጊዜም ጉጉ ነው። ነገር ግን ሞት; ሐዘን እና ልቅሶ እስከሚያከትሙበት እስከዚያች በክብር የተሞላች ዕለት ድረስ አልፎ አልፎ ሊገጥመን የሚችል ልብ ሰባሪ እንባ መውረዱን ይቀጥላል (ራዕ. 21:1-5)።

በመጨረሻው ፍርድ እግዚአብሔር እያንዳንዱን ሰው በፍትሕ እና በፍቅር ይዳኛል። በክርስቶስ የሞቱ የምንወዳቸው ሰዎች ሁሉ ለዘላለም ከእኛ ጋር ለመኖር ከሞት ይነሣሉ። ለዘላለማዊው ሕይወት ያልተገቡ; ደስ ሊሰኙበት በማይችሉት ሰማይ ወይም ለዘላለም በሚቃጠሉበት የገሐነም እሳት ውስጥ አይኖሩም፤ ይልቁንም በመጨረሻ መኖር ያቆማሉ። እግዚአብሔር ለሁሉም ሰው ፍትሐዊ አምላክ መሆኑ ከሁሉ የላቀው መጽናኛችን ነው። በመጨረሻ ሞት ሲሸነፍና ሕልውናው ሲያከትም የተዋጁት “ ‘ሞት ሆይ፤ ድል መንሣትህ  የት አለ?’ ” (1ቆሮ. 15:54-55) ሲሉ በደስታ ድምፆቻቸውን ከፍ አድርገው ያሰማሉ።

ጌታ በሚፈጥረው አዲስ ሰማይና አዲስ ምድር “ያለፉት ነገሮች አይታሰቡም፤ አይታወሱም’ ” (ኢሳ. 65:17) ሲል ቃል ገብቶልናል። ይህ ማለት በመንግሥተ ሰማይ የማስታወስ ኃይላችን ደካማ ይሆናል ሳይሆን--ይልቁንም ያለፈው ጊዜ; ፍጻሜ በሌለው ሰማያዊ ደስታ ላይ ተግዳሮት አይሆንም እንደ ማለት ነው። በዚህ ምድር በሰው ልጆች ላይ እየደረሰ ባለው ኢፍትሐዊ ጥፋት ያልተሰማው ማን ነው?

`በተለይ ዕኩይ ጊዚያቶች ሲገጥሙን; በእግዚአብሔር ስለ መታመን መማር ብሎም በአምላካዊው በጎነትና ፍቅር ሐሴት ማድረግ የምንችለው እንዴት ነው?`