---
title:  “መንፈስ ወደ እግዚአብሔር ይመለሳል”
date:  11/10/2022
---

`ዘፍ. 2:7ን እና መክ. 12:1-7ን ያንብቡ። በነዚህ ጥቅሶች መካከል ምን አይነት ተፃራሪነት እናስተውላለን ስለ ሰው ልጅ የሞት ሁኔታ የበለጠ እንድንረዳ እነዚህ ጥቅሶች በምን መንገድ እገዛ ያደርጉልናል? በተጨማሪ ዘፍ 7:22ንም ይመልከቱ።`

ከዚህ ቀደም እንደተመለከትነው የሰው ልጅ ራሱ ነፍስ ነው (ዘፍ. 2:7)፤ አካል ሲሞት ነፍስም መኖር ታቆማለች (ህዝ. 18:4;20)።

ነገር ግን “መንፈስስ” ምንድነው? አያሌ ክርስቲያኖች እንደሚያምኑት አካል ከሞተ በኋላ ንቁ ሆኖ መኖር ይቀጥላልን? እይታቸውን ለማረጋገጥም መክ. 12:7ን ይጠቅሳሉ፤ ማለትም “አፈር ወደ መጣበት መሬት ሳይመለስ መንፈስም ወደሰጠው ወደ እግዚአብሔር ሳይመለስ” የሚለውን ማለት ነው። ነገር ግን ይህ አገላለፅ የሞተው ሰው መንፈስ በእግዚአብሔር ዘንድ ህያው ሆና እንደምትቆይ አይነግረንም።

መክብብ 12:1-7 አስደናቂ ተውኔታዊ ቃላትን በመጠቀም የእርጅና ሂደት እንዴት በሞት እንደሚደመደም ያብራራልናል። ቁጥር 7 ላይ ዘፍ. 2:7 ላይ ከተጠቀሰው የፍጥረት ሂደት ተገላቢጦሽ የሆነውን ኃሳብ ይጠቅስልናል። ከዚህ ቀደም እንደተጠቀሰው በስድስተኛው የፍጥረት ቀን ላይ “እግዚአብሔር አምላክ ከምድር አፈር ወስዶ ሰውን አበጀው በአፍንጫውም የህይወት እስትንፋስ እፍ አለበት ሰውም ህያው ነፍስ ሆነ።” (ዘፍ 2:7) ይላል። አሁን ግን መክብብ 12:7 ላይ የሚነግረን “አፈር ወደ መጣበት መሬት; መንፈስ ደግሞ ወደሰጠው ወደ እግዚአብሔር እንደሚመለስ” ነው።

ስለዚህ የህይወት እስትንፋስ ያም በአዳም አፍንጫ ላይ እግዚአብሔር እፍ ያለበት በዚሁ መልክ  ለሰው ልጆች ሁሉ የተሰጠው እስትንፋስ ወደ እግዚአብሔር ዘንድ ይመለሳል፤ በሌላ አባባል እስትንፋሱ በውስጡ መዘዋወር ወይንም መተላለፉን ያቆማል። በልባችን ልናስቀምጠው የሚገባን ነገር ቢኖር መክብብ 12:7 እያብራራልን ያለው ወደ ሞት እየሄደ ስላለው ሰብአዊ ዘር ሁኔታ ሲሆን ይህም ፃድቁን ከኃጢያተኛው ያልለየ መሆኑን ነው። የሞቱ ሰዎች ሁሉ መንፈሳቸው ህያው ሆኖ በእግዚአብሔር ሃልዎት ፊት ከተገኙ የሀጢያተኞችም መንፈስ በእሱ ፊት አለ ማለት ነው? ይህ አስተሳሰብ ከአጠቃላዩ የመጽሐፍ ቅዱስ አስተምህሮ ጋር የማይጣጣም ነው።

ምክንያቱም ለሰው ልጆችም ለእንስሳቱም ለሁለቱም ወደ ሞት የሚሄዱበት ሂደት ተመሳሳይ ስለሆነ (መክ. 3:19-20) ሞት መኖርን ማቆም ከሚለው ውጪ ሌላ ትርጉም የለውም። ባለመዝሙሩ እንደገለፀው “ፊትህን ስትሰውር በድንጋጤ ይሞላሉ፤ እስትንፋሳቸውንም ስትወስድባቸው ይሞታሉ፤ ወደ አፈራቸውም ይመለሳሉ።” (መዝ. 104:29)

`አብዛኛውን ጊዜ እንደምንለው ሞት የህይወት ክፍል ብቻ ነው። ይህ ስህተት የሆነው ለምንድነው? ሞት የህይወት ተቃራኒ ነው፤ የህይወት ጠላት ነው። “የሚደመሰሰውም የመጨረሻው ጠላት ሞት ነው” (1 ቆሮ. 15:26) በሚለው ጥቅስ ውስጥ የምናገኘው ምን አይነት ታላቅ ተስፋ አለ?`