---
title:  “ህያው ፍጡር”
date:  09/10/2022
---

`ዘፍ. 1:24-27 እና ዘፍ. 2:7;19ን ያንብቡ። እግዚአብሔር እንስሳትንና የሰው ልጅን ሲፈጥር የሚያመሳስላቸውና የሚያለያያቸውን ምን ነገር ተገነዘባችሁ? ዘፍጥረት 2:7 ስለሰው ልጅ ተፈጥሮ ምን ይነግረናል?`

ዘፍጥረት እንደሚነግረን በፍጥረት ሳምንት በስድስተኛው ቀን ላይ አምላክ በምድር ላይ የሚንቀሳቀሱ እንስሳትንንና የሰው ልጆችን ወይንም ጥንዶቹን ፈጠሯል (ዘፍ. 1:24-27)። “እግዚአብሔር አምላክ የዱር አራዊትንና የሰማይ ወፎችን ከምድር ሠርቶ ነበር” ይለናል (ዘፍ. 2:19)። “እግዚአብሔር አምላክም ከምድር አፈር ወስዶ ሰውን አበጀው”(ዘፍ. 2:7)።

ምንም እንኳን እንስሳት እና የሰው ልጆች ሁለቱም በተመሳሳይ መንገድ “ከምድር አፈር” ቢሰሩም የሰው ልጅ አፈጣጠር በሁለት ዋነኛ መንገዶች ለየት ይላል። የመጀመሪያው እግዚአብሔር የሰውን ልጅ አካል ቀርጾ አውጥቶ ያበጀው ራሱ ሲሆን “በአፍንጫውም የሕይወት እስትንፋስ እፍ አለበት ሰውም ህያው ነፍስ ሆነ” (ዘፍ. 2:7)። ሕያው ከመሆኑ አስቀድሞ አካል ያለው ፍጡር ነበር። ሁለተኛው እግዚአብሔር ሰብአዊ ዘርን ሲፈጥር በራሱ መልክ እና አምሳል ነው የፈጠራቸው(ዘፍ. 1:26-27)።

ዘፍ. 2:7 እንደሚያብራራልን “የህይወት እስትንፋስ” ወደ አዳም አካል ሲገባ እርሱን “ህያው ነፍስ” ወደ መሆን ቀየረው። ይህም ማለት ከእያንዳንዳችን ተለይታ የምትኖር ነፍስ የለችንም። ይህ “ነፍስ” የሚባል ራሱን የቻለ አካል ከሰው ልጅ አካል ለብቻው ተለይቶ ይገኛል የሚለው ሃሳብ መጽሐፍ ቅዱሳዊ  ሃሳብ ሳይሆን የአረማውያን አስተምህሮ ነው። የሰው ልጅን እውነተኛ ተፈጥሮ በሚመለከት ያለን ትክክለኛ መረዳት ተጨባጭ ስላልሆነችው ነፍስ ታዋቂነትን ካተረፈው አስተሳሰብ እና በዚህ እምነት ላይ ከተመሰረተው አደገኛ የተሳሳተ ትምህርት እንድንጠበቅ ያደርገናል።

ከሰው ልጅ አካል ተለይቶ ለብቻው የሚኖር አካል ፈጽሞ የለም። እግዚአብሔር ግሩምና ድንቅ አድርጎ ስለፈጠረን በዚህ ጉዳይ ላይ መፅሐፍ ቅዱስ ከሚል ባለፈ ግምት ውስጥ ልንገባ አይገባንም። እንደ እውነቱ ከሆነ ሚስጥራዊ የሆነው የህይወት አፈጣጠር ብቻ ሳይሆን (ሳይንቲስቶች ራሳቸው ህያው መሆን ምን ማለት እንደሆነ ለመግለፅ የተስማሙበት ትርጓሜ የለም) በህይወት መኖር ራሱ የበለጠ ሚስጥራዊ ነው። በአእምሯችን ውስጥ የሚገኙት ጥቂት ኪሎዎችን የሚመዝኑት ህዋሶች (ሴሎችና ኬሚካሎች) እንደ ሃሳብና ስሜት ያሉ የማይጨበጡ ነገሮችን በምን መልኩ ሊፈጥር ይችላል? ይህንን የሚያጠኑ ሰዎች የሚነግሩን ምንም እንደማያውቁ ነው።

`ህይወት ምን አይነት አስደማሚ ነገር ነው! ከህይወት ስጦታ በላቀው ተአምራዊ በሆነው የዘላለም ህይወት ሀሴት ልናደርግ የሚገባን ለምንድነው?`