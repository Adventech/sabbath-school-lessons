---
title:  “ሙታን አንዳች አያውቁም”
date:  12/10/2022
---

`ኢዮብ 3:11-13ን፤ መዝ. 115:17ን፤ መዝ. 146:4ን እና መክብብ 9:5 እና 10ን ያንብቡ። ስለ ሰው ልጅ የሞት ሁኔታ እነዚህ ጥቅሶች የሚያስተምሩን ምን ነገር አለ?`

አንዳንድ የመፅሐፍ ቅዱስ ተንታኞች እንደሚሞግቱት እነዚህ ጥቅሶች (ኢዮብ 3:11-13፤ መዝ 115:17፤ መዝ 146:4፤ መክብብ 9: 5;10) የተፃፉት በረቀቀ የግጥም ቅኔ ለዛ ስለሆነ ስለ ሰው ልጅ የሞት ሁኔታ ለመግለፅ ልንጠቀማቸው አይገባም ይላሉ። እውነት ነው አንዳንዴ የግጥም ቅኔዎች አሻሚና በቀላሉ  ለመረዳት አዳጋች ናቸው፤ ነገር ግን ከነዚህ ጥቅሶች አንፃር ግን ጉዳዩ እንደዛ አይደለም። ቋንቋቸው ግልጽ እሳቤያቸው ደግሞ በዚህ ርዕስ ጉዳይ ላይ ከተፃፉ የብሉይ ኪዳን አስተምህሮች ጋር ሙሉ በሙሉ የተጣጣመ ነው። በመጀመሪያ ኢዮብ 3 ላይ ይህ የሃይማኖት አባት ካጋጠመው ስቃይ በመነሳት የተወለደበትን ቀን ረገመ። (በእንደዚህ ዓይነት አደገኛ ሁኔታ ላይ ሆኖ ባልተወለድኩ ብሎ ያልተመኘ ማን አለ?) በተወለደበት በዛኑ ቀን ከሞተ አሸልቦ ስለሚቀር ረፍት ያገኝ ነበር (ኢዮብ 3:11;13)።

መዝ. 115 ሙታን ፀጥ ረጭ ባለ ስፍራ እንደሚጠበቁ ይነግረናል “እግዚአብሔርን የሚያመሰግኑት የሞቱት አይደለም” (መዝ. 115:17)። ይህ አባባል ታማኝ የሆኑ (አመስጋኝ የሆኑ) ሙታን; እግዚአብሔርን በሰማይ እንደሚያመልኩ የሚናገር አይመስልም።

በመዝ. 146 መሠረት አንድ ሰው ሲሞት አዕምሮአዊ እንቅስቃሴውም አብሮ ያቆማል፤ “መንፈሳቸው ትወጣለች ወደ መሬታቸው ይመለሳሉ ያን ጊዜም ዕቅዳቸው እንዳልነበር ይሆናል” (መዝ. 146:4)። በሞት ጊዜ ምን እንደሚሆን በትክክል የሚገልጽ መልካም መፅሐፍ ቅዱሳዊ ማሳያ ነው። መክ. 9ም ጨምሮ ሲናገር “ሙታን አንዳች አያውቁም” ይለናል በመቃብር ውስጥ “መስራትም ሆነ ማቀድ፤ ዕውቀትም ሆነ ጥበብ የለም” ይለናል (መክ. 9:5;10)። እነዚህ ጥቅሶች ሙታን ምንም ነገር እንደማያውቁ የሚናገረውን የመጽሐፍ ቅዱስ አስተምህሮ ያረጋግጣሉ።

ሙታን ምንም አያውቁም የሚለው መፅሐፍ ቅዱሳዊ አስተምህሮ በክርስቲያኖች ላይ ጭንቀትን ሊፈጥር አይገባም። ሲጀመር ዘላለማዊ የሆነ የገሃነም እሳት ወይንም ያልዳኑ ሰዎች የሚቆዩበት ጊዜያዊ ስፍራ(መንጽሔ) የሚባል ነገር የለም። ሁለተኛ በክርስቶስ አምነው የሞቱ ሰዎች አስደናቂ የሆነ ሽልማት ይጠብቃቸዋል። “ለአማኞች ሞት ትንሽ ነገር” መሆኑ እምብዛም አያስደንቅም። …ለክርስቲያኖች ሞት እንቅልፍ፤ የፀጥታ እና የጨለማ ጊዜ ነው። ህይወት ከክርስቶስ ጋር በእግዚአብሔር ዘንድ ተሸሽጋለች፤ ህይወታችን የሆነው ክርስቶስ በሚገለጥበት ጊዜ እኛም ከርሱ ጋር አብረን በክብር እንገለጣለን፤ ዮሐ. 8:51-52; ቆላ. 3:4።” ኤለን ጂ. ኋይት; የዘመናት ምኞት; ገፅ 787።

`በክርስቶስ አምነው ስለሞቱ ሰዎች ያስቡ። ከ1500 አመታት ወይንም ከ5 ወራት በፊት ሞተው ቢሆን ልዩነት አያመጣም፤ በመቃብር ሲሞቱ በሞት አይኖቻቸው ተጨፍኗል። እነርሱ ቀጥሎ የሚያውቁት ነገር ቢኖር የክርስቶስ ዳግም መመለስን ነው። ታድያ በአንድ መልኩ ከእኛ በህይወት ካለነው ይልቅ የሞቱ ሰዎች የተሻሉ ናቸው ብሎ አንድ ሰው እንዴት ሊሞግት ይችላል?`