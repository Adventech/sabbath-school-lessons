---
title:  “ኃጢያት የምትሰራ ነፍስ እርሷ ትሞታለች”
date:  10/10/2022
---

`ህዝ. 18:4;20ን እና ማቴ. 10:28ን ያንብቡ። እነዚህ ጥቅሶች ስለሰው ልጅ ነፍስ አፈጣጠር እንድንረዳ የሚያግዙን እንዴት ነው?`

በዚህ ኃጢአተኛ አለም ውስጥ የሰው ህይወት ተሰባሪ እና ጊዜያዊ ነው (ኢሳ. 40:1-8)። በኃጢአት የተጠቃ ማንኛውም ነገር ዘላለማዊ ሊሆን አይችልም። “ስለዚህ ኃጢአት በአንድ ሰው በኩል ወደ ዓለም እንደገባ ሁሉ ሞትም በሀጢያት በኩል ገብቶአል በዚሁ መንገድ ሞት ወደ ሰዎች ሁሉ መጣ፤ ምክንያቱም ሁሉም ኃጢአትን ሠርተዋል” (ሮሜ 5:12)። ሞት የኃጢያት ተፈጥሮአዊ ውጤት ነው፤ ይህም ህይወት ያላቸውን ፍጡራን ሁሉ የጎዳ ነው።

በዚህ ጉዳይ ላይ ሁለት ወሳኝ መጽሐፍ ቅዱሳዊ እሳቤዎች አሉ። አንደኛው የሰው ልጆችም እንስሳትም ሁለቱም ይሞታሉ። በንጉስ ሰለሞን እንደ ተነገረው ነው “የሰው ዕድል ፈንታ እንደ እንስሳት ነው፤ ሁለቱም ዕጣ ፈንታቸው አንድ ነው አንዱ እንደሚሞት ሌላው እንዲሁ ይሞታል ሁለቱም አንድ እስትንፋስ አላቸው ሰውም ከእንስሳት ብልጫ የለውም ሁሉም ከንቱ ነው። ሁሉም ወደ አንድ ቦታ ይሄዳሉ ሁሉም ከአፈር እንደሆኑ ተመልሰው ወደ አፈር ይሄዳሉ” (መክ. 3:19-20)።

ሁለተኛው ፅንሰ-ኃሳብ የግለሰቡ አካላዊ ሞት የሚያመላክተን ነገር ቢኖር እርሱ/እርሷ እንደህያው ነፍስ(በዕብራይስጡ ነፈሽ) መኖር ማቆሙን/ ሟን ነው። በዘፍ. 2:16-17 ላይ እግዚአብሔር አዳምና ሔዋንን ክፉውንና መልካሙን ከምታሳውቀው የእውቀት ዛፍ በበሉ ጊዜና ኃጢአት በሰሩ ሰዓት እንደሚሞቱ አስጠንቅቋቸዋል።

ይህንኑ ማስጠንቀቂያ በማስተጋባት ጌታ በህዝ. 18:4 እና ቁጥር 20 ላይ ጉዳዩን በማጠንከር “ኃጢያት የምትሠራ ነፍስ እርሷ ትሞታለች” ብሎ ተናግሯል። ይህ አገላለፅ ሁለት ዋነኛ ነገሮችን ያመለክተናል። አንደኛው ሁሉም ሰብአዊ ዘር ሀጢያተኛ ስለሆነ ሁሉም ሰብአዊ ዘር ልናስወግደው በማንችለው ማርጀትና በመሞት ቀንበር ስር ወድቀናል (ሮሜ 3:9-18;23)። ሌላኛው ነጥብ ደግሞ ይህ መጽሐፍ ቅዱሳዊ እሳቤ ነፍስ አትሞትም የሚባለውን ዝነኛ አስተምህሮ ዋጋ ቢስ ያደርጋል። ነፍስ የማትሞት እና ከሞት በኋላ በሌላ ስፍራ ህያው ሆኖ የምትቆይ ከሆነ ታዲያ መጀመሪያውኑ አንሞትማ? አይደለም እንዴ? በተቃራኒው አወዛጋቢ ስለሆነው ስለሞት ኃሳብ መፅሐፍ ቅዱስ የሚሰጠን መፍትሔ ወደ ገነት ወይንም ማቆያ ስፍራ(መንጽሔ) አልያም ወደ ገሃነም የምትገባ ነፍስን አይደለም። የዚህ መፍትሄ በክርስቶስ አምነው የሞቱ ሰዎች በመጨረሻው ትንሳኤ ከሞት መነሳታቸው ነው።

ኢየሱስ ስለ ህይወት እንጀራ ባስተማረበት ወቅት እንደገለፀው “የአባቴ ፈቃድ ወልድን አይቶ በእርሱ የሚያምን ሁሉ የዘላለም ህይወት እንዲኖረው ነው፤ እኔም በመጨረሻው ቀን አስነሳዋለሁ።”(ዮሐ. 6:40)።

`በክርስቶስ የመጀመሪያ ምፅዓት ምክንያት እርግጠኞች የሆንበት ዳግም ምፅዓቱ (ያለ ክርስቶስ የመጀመሪያ መገለጥ ሁለተኛው ምፅዓት ምን ጥቅም አለው?) በምናምነው ነገር ሁሉ ውስጥ ወሳኝ  ሀሳብ የሆነው ለምንድነው? ከዳግም መምጣቱ የተስፋ ቃል ውጪ ሌላ ምን ተስፋ ይኖረን ነበር?`