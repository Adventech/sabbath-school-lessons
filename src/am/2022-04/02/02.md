---
title:  በውጥረት ውስጥ የተነገሩ ቃላት
date:  02/10/2022
---

`ዓለም ከጌታ እጅ ስትወጣ ፍፁም ነበረች (ዘፍ. 1:31)። ሞት ለአዳምና ለሔዋን እንግዳ ነገር ነበር። በዚያ አውድ እግዚአብሔር ወደ ኤድን ገነት መጣና “ከገነት ዛፍ ሁሉ ትበላለህ፤ ነገር ግን መልካምንና ክፉን ከሚያስታውቀው ዛፍ አትብላ፤ ከእርሱ በበላህ ቀን ሞትን ትሞታለህና።” (ዘፍ. 2:16-17) ዘፍጥረት 2:16-17 ፍጹም በሆነው በኤድን ገነት የነፃ ምርጫን እውነታ የሚያሳየው እንዴት ነው? ማለትም በራሳቸው ምርጫ መምረጥ ባይችሉ ኖሮ እግዚአብሔር ማስጠንቀቅ ለምን አስፈለገው?`

`ከዚህ ማስጠንቀቅያ በኋላ በሆነ ጊዜ ሰይጣን የእባብን አካል ለብሶ ወደ ኤድን ገነት ገባ። እባቡ የተከለከለውን ፍሬ በደስታ እየበላ አለመሞቱን ሔዋን ተመለከተች። “የተከለከለውን ፍሬ ራሱ በልቶ” (ኤለን ኋይት; የሃይማኖት አባቶችና ነብያት; ገፅ 54) ምንም አልሆነም ነበር።`

`ዘፍጥረት 3:1-4ን ያንብቡ። ራስዎን በሔዋን ቦታ ያስቀምጡና እነዚያ ቃላት አሳማኝ የሚመስሉት ለምንድነው?`

ከሰው አስተሳሰብ አንፃር ከእግዚአብሔር ቃላት ይልቅ የእባቡ አመክንዮ የበለጠ አሳማኝ ይመስሉ ነበር። በመጀመሪያ ደረጃ በዚያ ጊዜ በነበረው ዓለም ስለኃጢአትና ሞት መኖር የሚገልፅ ማስረጃ አልነበረም። በሁለተኛ ደረጃ እባቡ በእርግጥም የተከለከለውን ፍሬ እያጣጣመ እየበላ ነበር። ስለዚህ ሔዋን እንደእርሱ ላለማድረግ ምን ይከለክላታል? የእግዚአብሔር ትዕዛዝ እጅግ አፋኝና ትርጉም አልባ መስለው ታዩ።

እንዳለመታደል ሆኖ ሔዋን በነዚያ በሁለት የሚጋጩ ቃላት ጉዳይ ስትወስን ሶስት መሠረታዊ መርሆችን ረስታ ነበር፤ (1) መንፈሳዊውን ነገር ለመመርመር የሰው አስተሳሰብ ብቻ የሁልጊዜ የተሻለ መንገድ አይደለም፤ 2) የእግዚአብሔር ቃል ምክንያታዊ ያልሆነና ትርጉም አልባ መስሎ ቢታየንም ሁልጊዜ ትክክልና የሚታመን ነው፤ 3) በራሳቸው ክፉ ወይም ስህተት ባይሆኑም እግዚአብሔር የመታዘዝ መፈተኛ እንዲሆኑ የሚመርጣቸው ነገሮች አሉ። በኤድን ገነት የሔዋን ልምምድ የአንድ ጊዜ ጉዳይ አይደለም። በየዕለቱና በየቅፅበቱ በእግዚአብሔር ቃል(በብዙዎች ጆሮ በማይሰጠው) እና በዙሪያችን ባሉ አማላይ ጥሪዎች መካከል መምረጥ ይኖርብናል። ምርጫዎቻችን ዘላለማዊ ውጤቶች ይኖሯቸዋል።

`ግልፅ ከሆነው የመጽሐፍ ቅዱስ አስተምህሮ ጋር የሚጋጩ የዓለም መንገዶች የትኞቹ ናቸው?`