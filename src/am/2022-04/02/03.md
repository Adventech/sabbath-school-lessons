---
title:  በእባብ መታለል
date:  03/10/2022
---

`ዘፍጥረት 3:1-7ን ያንብቡ። ሔዋን የእግዚአብሔርን ቃል ከመስማትና የእባቡን ቃል ከመስማት ለመምረጥ የተጠቀመችው መለያ ምን ነበር?`

ዘፍጥረት 3 የፈተና ይዘትን ፍንትው አድርጎ የሚያሳይ ምሳሌ ነው። እግዚአብሔር የተከለከለውን ፍሬ ከተመገቡ በእርግጥም እንደሚሞቱ  ለአዳምና ሔዋን አስጠንቅቋቸዋል(ዘፍ. 2:16-17)። የእባብን አካል በመልበስ ሔዋንን ወደ ኃጢአት ለመምራት ሰይጣን የተለያዩ ስልቶችን ተጠቀመ። በመጀመሪያ የእግዚአብሔርን መመሪያ ስለሁሉም ዛፎች አድርጎ አቀረበ። “በውኑ እግዚአብሔር ከገነት ዛፍ ሁሉ እንዳትበሉ አዝዞአልን?” (ዘፍ. 3:1) ብሎ ጠየቃት። ሔዋን ደግሞ ክልከላው ስለ አንዲቱ ዛፍ ብቻ እንደሆነና ከሷ ከበሉ ወይም ከነኳት እንደሚሞቱ ነገረችው።

ከዚያ ሰይጣን ደግሞ ከእግዚአብሔር ቃል ተቃራኒ የሆነ ነገርን ተናገረ። “ሞትን አትሞቱም” (ዘፍ. 3:4) አላት።

በመጨረሻም እግዚአብሔር ሆን ብሎ አስፈላጊ እውቀትን ከርሷና ከባሏ እንደከለከለ አድርጎ አቀረበላት። አታላዩ “ከእርስዋ በበላችሁ ቀን ዓይኖቻችሁ እንዲከፈቱ እንደ እግዚአብሔርም መልካምንና ክፉን የምታውቁ እንድትሆኑ እግዚአብሔር ስለሚያውቅ ነው እንጂ።” (ዘፍጥረት 3:5) ብሎ ተከራከረ። የሔዋን አዲስ ነገርን ለማወቅ ያላት ጉጉት ወደ ሰይጣን ቀጠና እንድትገባ አደረጋት። ከዚያ የእግዚአብሔርን ትዕዛዝ ወይም የሰይጣንን ማባበያ ለመቀበል አጣብቂኝ ውስጥ ገባች። ያየችውንና የራሷን ስሜት በማዳመጥ የእግዚአብሔርን ቃል ተጠራጥራ ውሳኔዋን አደረገች።

በመጀመሪያ ከምግብነቱ አንፃር ዛፏ ለመብል መልካም እንደሆነች ተመለከተች። በሁለተኛ ደረጃ ከውበት አንፃር “ለዓይኗ ደስታ” እንደሆነ አሰበች። በሶስተኛ ደረጃ ከአሳማኝነት አንፃር “ለጥበብም መልካም ነበር”። ስለዚህ በራሷ አስተሳሰብ የእባቡን ቃላት ለመስማትና ከተከለከለው ዛፍ ፍሬ ለመብላት በቂ ምክንያቶች ነበሯት።

አንዳንድ ሰዎች ሁሉም አይነት እውቀቶችን ብናውቃቸውና “መልካሙን ብንይዝ” (1 ተሰ. 5:21) ችግር የለውም ብለው ይሞግታሉ። አሳዛኝ የሆነው የአዳምና የሔዋን የኤደን ገነቱ ልምምድ ግን ያ እውቀት በራሱ ችግር ውስጥ የሚከት ሊሆን እንደሚችል ያሳያል። አንዳንድ ነገሮችን ባናውቃቸው ይሻለናል።

`ይህ ታሪክ ወደ ኃጢአት የሚመሩ ምርጫዎቻችንን ትክክል አድርጎ መከራከር ምን ያክል ቀላል እንደሆነ የሚያስተምረን እንዴት ነው?`