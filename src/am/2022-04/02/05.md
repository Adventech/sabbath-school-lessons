---
title:  የኃጢአት ውጤቶች
date:  05/10/2022
---

`በዘፍጥረት 3:7-19 እና በሮሜ 5:12 መሠረት ዋናዎቹ የኃጢአት ውጤቶች የትኞቹ ነበሩ?`

ሔዋን በእባቡ አሳማኝ ንግግር ስለተማረከች የምትከተለው መንገድ የሚያስከትለውን መዘዝ አላሰበችም። ከተከለከለው ፍሬ የመብላት ተግባር በራሱ በትክክል የሚወክለውን ያህል ጉልህ አልነበረም። ሔዋን እንዲህ ባለው የዓመፀኝነት ድርጊት ለእግዚአብሔር ያላትን ታማኝነት በማፍረስ ለሰይጣን ታማኝነቷን ሰጠች።

ዘፍጥረት 3 የአዳምና የሔዋን ውድቀት እና አንዳንድ በጣም አሳዛኝ ውጤቶችን ይገልጻል። ከሥነ-መለኮት አንፃር; ሁለቱም በቲዎፎቢያ (እግዚአብሔርን በመፍራት) ተይዘው ራሳቸውን ከእርሱ ደበቁ (ዘፍ. 3:8)። ከስነልቦናዊና ማህበራዊ ግምገማ አንፃር በራሳቸው አፈሩ እና እርስ በርስ መካሰስ ጀመሩ (ዘፍ.  3:7; 9-13)። ከአካላዊ አተያይ ላብ የሚያልባቸው; ህመም የሚሰማቸው እና በመጨረሻ የሚሞቱ ሆኑ (ዘፍ. 3:16-19)። ከሥነ-ምድር አንጻር የተፈጥረችዋ ዓለም ተበላሸች (ዘፍ. 3:17;18)።

የኤደን ገነት እንደቀድሞው ውብ እና አስደሳች ቦታ መሆኑ ቀረ። “በአበባ እና በሚረግፍ ቅጠል ላይ የመጀመሪያዎቹን የመበስበስ ምልክቶች ሲያዩ አዳምና አጋሩ ሰዎች አሁን ስለሞቱት ሰዎች ከሚያዝኑት በላይ አዝነዋል። የደካሞችና ለስላሳ አበባዎች መሞት በእርግጥም ለሐዘን መንስኤ ነበር። ጥሩዎቹ ዛፎች ቅጠሎቻቸውን ሲጥሉ ግን ሞት የሕያዋን ፍጥረታት ሁሉ ድርሻ እንደሆነ አረጋገጠ።” ኤለን ጂ. ኋይት; የኃይማኖት አባቶችና ነቢያት; ገጽ. 62።

አዳምና ሔዋን መኖራቸውን አቁመው ወዲያው አልሞቱም፤ ነገር ግን በዚያው ቀን የሞት ፍርድ ተፈረደባቸው። እግዚአብሔር ለአዳም:“ወደ ወጣህበት መሬት እስክትመለስ ድረስ በፊትህ ወዝ እንጀራን ትበላለህ፤ አፈር ነህና፥ ወደ አፈርም ትመለሳለህና።” (ዘፍ. 3:19)። ውድቀቱ ለሰው ልጆች ሁሉ አሳዛኝ ውጤቶችን አመጣ። ሐዋርያው ጳውሎስ “ስለዚህ ምክንያት ኃጢአት በአንድ ሰው ወደ ዓለም ገባ በኃጢአትም ሞት፥ እንደዚሁም ሁሉ ኃጢአትን ስላደረጉ ሞት ለሰው ሁሉ ደረሰ፤” በማለት ተናግሯል(ሮሜ 5:12)።

`አሳዛኙ እውነታ የሰው ልጅ በሁሉም ዘመናት እንዳደረገው እኛም ዛሬ በኤደን የተፈጸመውን መዘዝ እየተቀበልን መሆናችን ነው። ነገር ግን በኢየሱስ እና በመስቀሉ ምክንያት ኃጢአት ዳግመኛ በማይነሳበት ዓለም ውስጥ የዘላለም ሕይወት ተስፋ ስላለን ምንኛ አመስጋኞች ሆነን ይሆን? የሔዋንን አሳዛኝ ሁኔታ ስናሰላስል የራሳችን ኃጢአቶች ስለሚያስከትሏቸው ውጤቶች ምን ትምህርት እናገኛለን?`