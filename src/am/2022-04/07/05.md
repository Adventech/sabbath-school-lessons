---
title:  የክርስቶስ ትንሳኤ ምስክሮች
date:  09/11/2022
---

`ዮሐ. 20:11-29 እና 1 ቆሮ. 15:5-8ን ያንብቡ። የተነሳውን ክርስቶስ ለመጀመሪያ ጊዜ ደቀ መዛሙርቱ ሲያገኙ ምን አይነት ምላሽ ሰጡ?`

በባዶ መቃብሩ አካባቢ የነበሩት ሁለቱ መላዕክት ለመቅደላዊት ማርያም እና ለሌሎችም ሴቶች ኢየሱስ እንደተነሳ ነገሯቸው (ማቴ. 28:1፤ 5-7፤ ማር. 16:  1-7፤ ሉቃስ 23:55፤ ሉቃስ 24:1-11)። ወዲያውም ኢየሱስ ራሱ ለነርሱ ታያቸው እነርሱም ሰገዱለት (ማቴ. 28:1፤ 910፤ ዮሐ. 20:14-18)። ለጴጥሮስም ታየው (ሉቃስ 24:34፤ 1ቆሮ. 15:5)። ወደ ኤማሁስ ለሚሄዱ ሁለቱ ደቀ መዛሙርት በሚያናግራቸው ጊዜም ልቦቻችው ይቃጠልባቸው ነበር (ማር. 16:12፤ ሉቃስ 24:13-35)። ኢየሱስ ወደ ላይኛው ክፍል በመጣ ጊዜ መጀመሪያ ላይ ደቀ መዛሙርቱ ደንግጠው እና ፈርተው በኋላ ግን በሃሴት ተሞልተውና በሆነው ነገር ተደንቀው ነበር (ሉቃስ 24:33-49፤ ዮሐ. 20:19-23)። ከአንድ ሳምንት በኋላ የሱስ በር ሳይከፍት ወደዚሁ ክፍል መጣ፤ ቶማስም እንኳን ሳይቀር በትንሳኤው አመነ (ዮሐ. 20:24-29)።

በትንሳኤው እና ወደላይ በማረጉ መካከል በነበሩት አርባ ቀናት ኢየሱስ “ከአምስት መቶ በላይ ለሚሆኑ ወንድሞች በአንድ ጊዜ ታየ” (1ቆሮ. 15:6)፤ ለያዕቆብም ታየ (1ቆሮ. 15:7)። ኢየሱስ በገሊላ ባህር ዳርቻ ከነበሩት ደቀ መዛርት ጋር ተቀላቅሎ አብሯቸው ቁርስ በላ፤ ከዛም ከጴጥሮስ ጋር ተነጋገረ (ዮሐ. 21:1-23)። ወደ ሰማይ ከማረጉ በፊት (ሉቃስ 24:50-53፤ ሐዋ. 1:1-11) ኢየሱስ የታየባቸው ሌሎች ክስተቶች ሊኖሩ ይችላሉ (ሐዋ. 1:3)። ጳውሎስም በደማስቆ መንገድ ላይ ስተገናኘው ራሱን የሚቆጥረው የክርስቶስ ትንሳኤ የአይን እማኝ አድርጎ ነው (1ቆሮ. 15:8ን ከሐዋ. 9:1-9 ጋር ያነጻጽሩ)።

ሌሎች ደቀ መዛርት በሰአቱ አብሯቸው ላልነበረው ቶማስ የተነሳውን ጌታ እንዳዩት ሲነግሩት “በሚስማር የተቸነከሩትን የእጆቹን ምልክቶች ካላየሁ ሚስማሮቹ በነበሩበት ቦታ ጣቴን ካላደረግሁ፤ በጎኑም እጄን ካለስገባሁ አላምንም” (ዮሐ. 20:25) ብሎ መለሰ። ከሳምንት በኋላ ኢየሱስ በድጋሚ ለደቀመዛሙርቱ ሲታያቸው ቶማስ በዚህ ጊዜ አብሯቸው ነበር። ኢየሱስም “ጣትህን ወደዚህ አምጣና እጆቼን እይ፤ እጅህንም አምጣና በጎኔ አግባው፤ ያመንህ እንጂ ያላመንህ አትሁን አለው።” አለው (ዮሐ. 20:27)። ከዛም ቶማስ እንዲህ ሲል ተናዘዘ “ጌታዬ፤ አምላኬም!” ኢየሱስም እንዲህ አለው “ቶማስ አንተ ስላየኸኝ አምነሃል፤ ሳያዩ የሚያምኑ ብፁዓን ናቸው” (ዮሐ. 20:29)። “ሳያዩ የሚያምኑ ብፁዓን ናቸው።”

`ከሞት የተነሳውን ክርስቶስ ባይኖቻችሁ ባታዩም በኢየሱስ ላይ እንድትተማመኑ የሚያደርጓችሁ ምን ሌሎች ምክንያቶች አሉ?`