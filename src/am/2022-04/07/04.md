---
title:  ብዙዎችም ከእርሱ ጋር አብረው ተነሱ
date:  08/11/2022
---

`“በዚያን ጊዜ የቤተ መቅደስ መጋረጃ ከላይ እስከታች ለሁለት ተቀደደ፤ ምድር ተናወጠች፤ አለቶችም ተነሰጣጠቁ፤ መቃብሮች ተከፈቱ፤ አንቀላፍተውም ከነበሩትም ብዙዎች ቅዱሳን ተነሱ፤ ከመቃብርም በመውጣት ከኢየሱስ ትንሣኤ በኋላ ወደ ቅድስት ከተማ ገብተው ለብዙዎች ታዩ።” (ማቴ. 27:51-53)። ይህ አስደናቂ ክስተት ስለኢየሱስ ትንሳኤ እና ስለሚያከናውናቸው ተግባራት ምን ያስተምረናል?`

የመሬት መንቀጥቀጡ ኢየሱስ ስለመሞቱ ያመላከተ ክስተት ነው (ማቴ. 27: 50-51)፤ ሌላኛው የምድር መናወጥ ደግሞ ትንሳኤውን አመላክቷል (ማቴ. 28:2)። ኢየሱስ በሞተበት ሰዓት “ምድር ተናወጠች፤ አለቶች ተሰነጣጠቁ፤ መቃብሮች ተከፈቱ። አንቀላፍተው ከነበሩትም ብዙዎች ቅዱሳን ተነሱ፤ ከመቃብርም በመውጣት ከኢየሱስ ትንሳኤ በኋላ ወደ ቅድስት ከተማ ገብተው ለብዙዎች ታዩ።” (ማቴ. 27:51-53)። እነዚህ ቅዱሳን በክብር ከሞት የተነሱት የክርስቶስን ትንሳኤ ምስክር ሆነው በመታየት እና በመጨረሻው ትንሳኤ ጊዜ ለሚነሱ ሰዎች ቀዳሚ በመሆን ነው። ስለዚህ ከክርስቶስ ትንሳኤ በኋላ ብዙ የአይሁድ ህዝቦች በትንሳኤው ለማመን ጠንካራ ማረጋገጫን ስላገኙ እንደ አዳኛቸው አድርገው ተቀብለውታል ይህም ቀሳውስትን ያካትት ነበር (ሐዋ. ሥራ 6:7ን ይመልከቱ)።

“በአገልግሎቱ ወቅት ኢየሱስ የሞተውን ሰው አስነስቷል። በናይን የነበረችውን የመበለቲቱን ልጅ፤ የሃገረገዢውን ሴት ልጅ እና አልአዛርን ከሞት አስነስቷል። ነገር ግን እነዚህ ሁሉ የማይሞት ስጋን አልተላበሱም፤ ከሞት የተነሱ ቢሆንም ተመልሰው ለሞት የተሰጡ ነበሩ። በክርስቶስ ትንሳኤ ወቅት ከመቃብር የተነሱ ሁሉ ግን የተነሱት ለዘላለም ህይወት ነው። እርሱ በሞትና መቃብር ላይ ለተቀዳጀው ድል እንደ ዋንጫ ሽልማት ሆነው ከእርሱ ጋር አርገዋል… ወደ ከተማይቱ በመግባት ክርስቶስን ከሞት እንደተነሳና እነርሱም አብረውት እንደተነሱ በማወጁ ለብዙዎች ታዩ። በዚህም ቅዱስ የሆነው የትንሳኤ እውነት ህይወት ዘራ።” ኤለን ጂ. ኋይት; የዘመናት ምኞት; ገፅ 786

በሰውኛ አነጋገር ሊቀ ካህናት እና ሽማግሌዎች የተሻለ ብልጫ ነበራቸው። ሃይማኖታዊ ሃይል ከላይ ሆነው ስለተቆናጠጡ የሮም ባለሥልጣናትን ለማሳመንና ብዙ ህዝብ የነርሱን ሃሳብ እንዲደግፍ ማድረግ ችለዋል። ነገር ግን የዘነጉት ነገር አለ “ልዑሉ በሰዎች መንግስት ሁሉ ላይ ሙሉ ስልጣን እንዳለውና እነዚህንም መንግስታት ለወደደው እንደሚሰጥ” ነበር(ዳን 4: 32)። የሃሰት ትርክታቸው በነዛ ከሞት በተነሱ ቅዱሳን መኖር ምክንያት ፈራረሰ፤ ዋጋ ቢስም ሆኖ ቀረ።

`ምንም ያክል መጥፎ ነገሮች ቢገጥመን በዚህ በወደቀ አለም ውስጥ አሁንም እየተጋደልን ብንሆን እግዚአብሔር ለኛ በተቀዳጀው ድል ላይ መተማመን የምንችለው እንዴት ነው?`