---
title:  ላንቀላፉት በኩራት
date:  10/11/2022
---

`በዘዳ. 26:1-11 ብርሃን 1 ቆሮ. 15:20ን ያንብቡ። ጳውሎስ ከሞት የተነሳው ኢየሱስን “ላንቀላፉት በኩራት” ነው ብሎ የገለፀው ከምን አንፃር ነው?`

በጥንታዊ የእስራኤላውያን የግብርና ልምምድ ውስጥ “በኩራቱን” መስጠት ጥልቅ ሃይማኖታዊ መልዕክት ነበረው። እግዚአብሔር ምድሪቱ ሰብልን በማብቀል ለአጨዳ ዝግጁ እንድትሆን በማድረግ ለታመኑ መጋቢዎች በቸርነቱ ስለሰጠ ለእግዚአብሔር እውቅና የመስጫ የከበረ አገልግሎት ነው (ዘፀ. 23:19፤ ዘፀ. 34:26፤ ዘሌ. 2:11-26፤ ዘዳ. 26:1-11)። የበኩራቱ ፍሬ መከሩ መጀመሩን ብቻ ሳይሆን የምርቱንም የጥራት ደረጃ የሚገልጥ ነው። ዋይኒ ግሩደም እንደሚለው “ክርስቶስን “በኩራት” ብሎ ሲጠራው ጳውሎስ የግብርናን ዘይቤያዊ ንግግር የተጠቀመው እኛም ልክ እንደ ክርስቶስ እንደምንሆን ለመግለፅ ነው። ልክ የፍሬው በኩራት ጣዕም የተቀረውን መከር ምን አይነት ጣዕም እንደሚኖረው የሚያመለክት እንደሆነ ሁሉ ክርስቶስም “በኩር” ሆኖ አካላችን በትንሳኤ ጊዜም ልክ እንደዚሁ እንደሚመስልና እግዚአብሔር በመጨረሻ ጊዜ መከሩን በሚሰበሰብበት ወቅት ከሞት እንደሚያስነሳንና ወደርሱ መገኘት እንደሚሰበስበን ያሳየናል።” Wayne Grudem, Systematic Theology (Grand Rapids, MI: ZonderVan, 1994), p. 615.

ኢየሱስ ከመቃብር የተነሳው የከበረ የሰው ልጅ አካልን ይዞ ቢሆንም ሲሰቀል የነበረውን ጠባሳ ይዞ እንደተነሳ ሊታወስ ይገባል (ዮሐ. 20:20; 27)። ይህ ማለት ታዲያ ከሞት የተነሱ የእግዚአብሔር ልጆች ስቃያቸውን የሚገልጽ አካላዊ ምልክት ይታይባቸዋል ማለት ነው? ከጳውሎስ አንጻር ነገሩን ስንቃኘው ደግሞ በከበረ አካሉ ላይ “የስጋ መውጊያውን” ተሸክሞ (2ቆሮ. 12:7) ወይንም “የየሱስን ማህተም” ይዞ ይነሳል ማለት ነው (ገላ. 6:17)?  ጳውሎስ እስከ ሞቱ ቀን ድረስ “የክርስቶስ ክብር ምልክት የሆነውን በሰማያዊ ብርሃን አይኖቹ የታወሩበትን ክስተት አሻራ ተሸክሞ ኖሯል (ሐዋ. 9:1-9)” Ellen G. White, the story of redemption, p. 275። ይህ ማለት ግን እርሱ ሆነ የተዋጁት በሙሉ በክብር ሲነሱ ከስቃይ ምልክቶቻቸው ጋር ይነሳሉ ማለት አይደለም (ከ1ቆሮ. 15:50-54 ጋር ያነፃፅሩ)። ከክርስቶስ አንፃር ስናየው ደግሞ “የደረሰበትን ጭካኔ ምልክት ሁልጊዜም ተሸክሞ ይኖራል። የእያንዳንዱ ሚስማር አሻራ ስለ ሰው ልጅ አስደናቂ መዳን እና ስለተገዛበት የከበረ ዋጋ ይነግረናል።” ኤለን ኋይት; ቀደምት ፅሁፎች; p. 197። የርሱ ጠባሳዎች የኛ የሁላችን ጠባሳዎች ለዘላለም እንደሚጠፉ ማስተማመኛ ናቸው።

`ክርስቶስ የተሰቀለበት ጠባሳ ለዘላለም አብሮት ይኖራል። ይህ እግዚአብሔር ለኛ ያለውን ፍቅር እና እኛን ለማዳን ምን ያክል ዋጋ እንደሚያስከፍል የሚገልፅልን እንዴት ነው? ስላሴ እኛን ለማዳን ምን ያክል ዋጋ እንዳወጣብን የሚያሳየን በምን መልኩ ነው?`