---
title:  የታተመው መቃብር
date:  06/11/2022
---

ክርስቶስ በመስቀል ላይ ሲሞት ተልዕኮው ያበቃለት(የተጨናገፈበት) ይመስል ነበር። ሰይጣን ይሁዳን በማነሳሳት እና አዳኙን እንዲክድ በማድረጉ ተሳካለት (ሉቃስ 22:3-4፤ ዮሐ. 13:26-27) ሊቀ ካህናት እና ሽማግሌዎች እርሱ እንዲሞት ጠየቁ (ማቴ. 26:59፤ ማቴ. 27:20)። ኢየሱስ ከተያዘ በኋላ “በዚያን ጊዜ ደቀ መዛሙርቱ ሁሉ ጥለውት ሸሹ” (ማቴ. 26:56) ጴጥሮስ ደግሞ ሶስት ጊዜ ካደው (ማቴ. 26:69-75)። አሁን ኢየሱስ ከድንጋይ በተጠረበ መቃብር ውስጥ ተጋደመ፤ መቃብሩንም በትልቅ ድንጋይ አትመው ዘጉት፤ በሮማውያን ጠባቂዎችም አስጠበቁት (ማቴ. 27:57-66)፤ በአይን በማይታዩ የአጋንንት ሃይላትም ይጠበቅ ነበር። “ሰይጣን ቢቻለው ኖሮ ክርስቶስን በመቃብር ውስጥ ቆልፎ ያስቀረው ነበር” Ellen G. White Manuscript Releases, vol. 12, p. 412

በምድራዊ አገልግሎቱ ወቅት ክርስቶስ አስቀድሞ በመስቀል ላይ ስለመሞቱ ብቻ ሳይሆን ስለ ትንሳኤውም ጭምር ተናግሮ ነበር። በቀን ውስጥ ያለውን ጥቂት ክፍለ ጊዜ እንደ ሙሉ ቀን የሚቆጥረውን የምስራቃውያን አካታች ቋንቋ በመጠቀም ኢየሱስ “ዮናስ በዓሣ ነባሪ ሆድ ውስጥ ሶስት ቀንና ሦስት ሌሊት እንደቆየ እንዲሁ የሰው ልጅ ሶስት ቀንና ሶስት ሌሊት በምድር ሆድ ውስጥ ይቆያል” (ማቴ. 12:39-40) ብሎ ተናገረ። በሌላ ጊዜም ኢየሱስ እንደሚሞት ነገር ግን በሶስተኛው ቀን እንደሚነሳ አስምሮ ተናግሯል (ማቴ. 16:21፤ ማቴ. 17:22-23፤ ማቴ. 20:17-19)። ሊቀ ካህናት እና ፈሪሳውያን ይህንን አባባል ስለተገነዘቡ ትንሳኤውን ለማጨናገፍ ያስችለናል ያሉትን እርምጃ ወሰዱ።

`ማቴ 27:62-66ን ያንብቡ። እነዚህ ሁሉ ተግባራት ከጊዜ በኋላም ቢሆን ስለ ክርስቶስ ትንሳኤ ለተቀረው አለም ለማረጋገጥ እገዛ ያደረጉት እንዴት ነው?`

ክርስቶስን በመቃብር ዘግቶ ለማስቀረት የተደረጉ የጥበቃ እርምጃዎች በሞላ ክርስቶስ በሞትና በክፋት ሰራዊት ላይ የተቀዳጀውን ድል እንዲታወቅ አደረጉት፤ ምክንያቱም የተደረጉ ጥንቃቄዎች እና በነገሩ ላይ እርግጠኛ ለመሆን የተወሰዱ እርምጃዎች እርሱ እንዳይነሳ ለማድረግ ነበር። እነዚህ ሰዎች የኢየሱስን ተአምራት የሰሙና; አንዳንዶቹም ደግሞ በአይኖቻቸው ያዩ ናቸው። ሆኖም መቃብሩ ጋር ያደረጓቸው ጠባቂዎች ብዙ ተአምራትን የሰራው ጌታ ከሞት እንዳይነሳ ሊከላከሉትና ሊጠብቁት አስበው ነውን?

ለምን ጉዳይ ነው በመቃብሩ ዙሪያ ጠባቆችን ያደረጉት? ደቀ መዛሙርቱ አካሉን ሰርቀው ከሞት ተነስቷል እንዳይሉ ነበር። ሰዎች የተነሳው ኢየሱስ የት አለ ሲሉ እኛ ያልናችሁን ብቻ እመኑ እንዳይሉ ነበር። ምንም ያድርጉ ምንም ተግባሮቻቸው የሚያሳዩት ክርስቶስ ሞቶም እንኳን በሊቀ ካህናቱ ዘንድ ምን ያክል ተፈርቶ እንደነበር ነው። በጥልቁ ልባቸው ውስጥ ምናልባትም እንደሚነሳ አምነው ይሆናል።