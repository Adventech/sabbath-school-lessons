---
title:  መለኮታዊ ጥንካሬና የሰው ጥረት
date:   09/10/2025
---

### መረዳት

አሁን በዓይነቱ አዲስ የሆነ አደጋ ከፊታቸው ተጋርጦአል፡፡ የሕዝቡን ማጉረምረም ተከትሎ በጠላቶቻቸው ጥቃት ይደርስባቸው ዘንድ ጌታ ፈቀደ፡፡ በአካባቢው ይኖሩ የነበሩ ጸንፈኛና ጦርነት ወዳድ ጎሳ የሆኑት አማሌቃውያን የደከሙና የዛሉትን፣ ከኋላ ያዘግሙ የነበሩ እስራኤላውያንን በማጥቃት ገደሏቸው፡፡ መላው የእስራኤል ማሕበር ለውጊያ ዝግጅት እንደሚጎድለው ያወቀው ሙሴ፤ ኢያሱ ከተለያዩ ነገዶች ተዋጊዎችን እንዲመለምል ትእዛዝ በመስጠት በማግስቱ ጠላትን ለመውጋት እየመራ ይዟቸው እንዲወጣ ነገረው፡፡ እርሱ ደግሞ በትሩን ይዞ በቅርብ ከሚገኘው ኮረብታ ጫፍ ላይ ይቆማል፡፡ በተባለው ጊዜ ኢያሱና አብሮት ያለው ሰራዊት በጠላት ላይ ጥቃት ሲሰነዝሩ --ሙሴ፣ አሮንና ሖር በኮረብታው ላይ ሆነው ውጊያውን ይመለከቱ ነበር፡፡ ሙሴ በትሩን በቀኝ እጁ ይዞ እጆቹን ወደ ሰማይ በማንሳት የእስራኤል ሰራዊት ድል እንዲቀናው ጸለየ፡፡ ውጊያው ቀጠለ፡፡ ሙሴ እጆቹን ወደ ላይ በሚዘረጋበት ጊዜ እስራኤላውያን ድል ሲያደርጉ --እጆቹ ሲወርዱ ደግሞ አማሌቃውያን ያሸንፉ ነበር፡፡ ሙሴ እየደከመው ሲመጣ እጆቹ ይዝሉ ጀመር፡፡ በመሆኑም አሮንና ሖር የሙሴን እጆች ወደላይ ደግፈው በመያዝ ፀሐይ እስክትጠልቅ ቆዩ፡፡ በውጤቱም ጠላት ድል ሆነ፡፡ 

አሮንና ሖር የሙሴን እጆች መደገፋቸው ሙሴ ባለበት ከባድ ኃላፊነትና የሥራ ጫና የእግዚአብሔርን ቃል ተቀብሎ ለእነርሱ ሲያስተላልፍ ሕዝቡ ደግሞ እርሱን የመደገፍ ኃላፊነት እንዳለበት አሳዩ፡፡ የሕዝቡ መጻኢ ዕድል በእግዚአብሔር እጅ መሆኑ የታየበት የሙሴ ድርጊት፤ በእጅጉ ታላቅና ዋንኛ ተግባር ነበር፡፡ እስራኤላውያን እርሱን መታመኛቸው እስካደረጉ ድረስ እግዚአብሔር ለእነርሱ ይዋጋል --ጠላቶቻቸውንም ድል ይነሳል፡፡ ነገር ግን እርሱን መያዛቸውን ትተው በገዛ ኃይላቸው የሚታመኑ ከሆነ እግዚአብሔርን ከማያውቁ ይልቅ የባሰ ደካማ በመሆን በጠላቶቻቸው ይሸነፋሉ፡፡ 

ሙሴ እጆቹን ወደ ሰማይ አንስቶ ለሕዝቡ ሲማልድና ሕዝቡ በእምነት የኃያሉን እረዳት ብርታት አጥብቆ ሲይዝ የእስራኤል አምላክ አሸነፈ፡፡ ለመኮታዊው ብርታት ከሰብዓዊው ጥረት ጋር ጥምረት መፍጠር ነበረበት፡፡ እስራኤላውያን እጆቻቸውን አጣጥፈው ተቀምጠው እግዚአብሔር ጠላቶቻቸውን ድል ያደርጋል የሚል እምነት አልነበረውም፡፡ ታላቁ የዝብ መሪ ጌታን ሲማጸንና ሲለምን ኢያሱና ጀግኖች ተከታዮቹ ያለ ኃይላቸውን ተጠቅመው የእስራኤልንና የእግዚአብሔር ጠላቶች እያሳደዱ ነበር፡፡ 

### ማስታወሻ

`የዚህን ሳምንት ጥናት ካጠናችሁ በኋላ ከእግዚአብሔር ጋር ባላችሁ ግንኙነት ምን የግል ተግባራዊ እርምጃዎችን ለመውሰድ አሰባችሁ? ከእግዚአብሔር ጋር ያላችሁን ግንኙነትስ እንዴት ማጠናከር ትችላላችሁ?
`
`እምነታችሁን ለመፈተንና ችሎታችሁን ለማዳበር እግዚአብሔር የሰጣችሁ ኃላፊነቶች ምንድናቸው?
`
`በቃላችሁ የያዛችሁትን ጥቅስ በድጋሚ ተመልከቱ። ይህንን እንዴት በዚህ ሳምንት ከህይወታችሁ ጋር ታዋህዱታላችሁ?
`