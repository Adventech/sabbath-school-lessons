---
title:  በእግዚአብሔር ኃይል መታመን
date:   06/10/2025
---

### መተርጎም

ኢያሱ በአማሌቃውያን ላይ ጦርነቱን ሲመራ ሙሴ በአቅራቢያው ያለውን ኮረብታ በመውጣት ይጸልይ ነበር። ክንዱን ወደ ሰማይ በማንሳት፣ የደከሙ ስደተኞች በሆኑት የእግዚአብሔር ሕዝብ ፈንታ ማለደ። ክንዱን ወደ ሰማይ ማንሳቱ በእግዚአብሔር ላይ ሙሉ በሙሉ መደገፍን እና በጸሎት ከሰማይ ጋር ያለውን ግንኙነት ያመለክታል። ሙሴ እጆቹን ወደ ሰማይ ከፍ አድርጎ እስካቆየ ድረስ፣ ኢያሱና ተዋጊ ወታደሮቹ ወደ ድል ይገሰግሱ ነበር። ሙሴ እጆቹን በጣለ ቁጥር ግን አማሌቃውያን ብልጫ ያገኙ ነበር (ዘጸ. 17:9–11)። ኢያሱ በራሱ ኃይል ብቻ ጦርነቱን እንደማያሸንፍ ያውቅ ነበር። ጦርነቱ ከተፈጥሮ በላይ የሆነ ገጽታ እንዳለው እና የማይታዩ ኃይሎች እየሠሩ እንደሆነ ተረድቶ ነበር። ሙሴ የሚያቀርበው ምልጃ በጦር ሜዳ ላይ ከሚያደርገው ድርጊት ያነሰ አስፈላጊ እንዳልሆነ ያውቅ ነበር። ኢያሱ ለጦርነቱ የተዘጋጀው እና እግዚአብሔር ድልን እንደሚያመጣለት እምነት የነበረው ሙሴ ከኋላው እየጸለየ መሆኑን ስለሚያውቅ ነው። ይህ ደግሞ ዛሬ የሚያስፈልገንን ከትውልድ ትውልድ እየተሸጋገረ የመጣው አገልግሎት ውብ ምስል ነው። ወጣቶች ትሑት ሲሆኑ እና በዕድሜ ከፍ ባሉ ሰዎች በጸሎትና በማበረታታት ድጋፍ ሲደረግላቸው አስገራሚ ነገሮችን ማድረግ ይችላሉ።

ኢያሱ ገና ወጣት ሳለ ድልን ለመቀዳጀት በእግዚአብሔር ችሎታ ላይ ሙሉ እምነት አዳበረ። በመለኮታዊ ኃይል ላይ ሙሉ በሙሉ መታመን ከዚያን ቀን ጀምሮ የኢያሱ የስኬት ቁልፍ ሆነ። ኢያሱን ጎልቶ የወጣ መሪ ያደረገው ስልጠናው፣ ብሩህ ስትራቴጂዎቹ ወይም ቁመናውና ጥንካሬው አልነበረም፤ ይልቁንም ውጤታማ መሪ የነበረው በእግዚአብሔር ላይ ባለው እምነት ምክንያት ነው። ኢያሱ እግዚአብሔር እጅግ በጣም ከከባድ ጠላቶች ሊያድናቸው እንደሚችልና እንደሚያድናቸው አምኗል።

ከጥቂት ጊዜ በኋላ በእግዚአብሔር ላይ ያለው ይህ የማይናወጥ እምነት አሥሩ ሰላዮች ተስፋ የሚያስቆርጥ ዘገባ ይዘው ከከነዓን በተመለሱ ጊዜ ኢያሱ ከካሌብ ጋር እንዲቆም እና ለሕዝቡ ፍላጎት እንዳይሸነፍ አደረገው። ኢያሱ ከካሌብ ጋር በመሆን ማኅበሩ በእግዚአብሔር ላይ እንዳያምጽ ለመለመን ሞከረ፡- “እግዚአብሔር (ያህዌ) በእኛ ደስ ከተሰኘብን ማርና ወተት ወደምታፈሰው ወደዚያች ምድር መርቶ ያገባናል፤ ለእኛም ይሰጠናል።” (ዘኍ. 14:8)። የኢያሱና የካሌብ እምነት በራሳቸው ወይም በችሎታቸው ላይ ሳይሆን በእግዚአብሔር ኃይል እና ቸርነት ላይ ነበር። በምድሪቱ ውስጥ ስላሉት ግዙፍ ነገሮችና ስለሚጠብቃቸው አደጋዎች በደንብ ያውቁ ነበር። ያም ሆኖ ማኅበሩን እንዲህ ሲሉ አሳሰቡ፡- “እግዚአብሔር ከእኛ ጋር ነውና አትፍሯቸው” (ቁ. 9)። የእነርሱ ጽኑ እምነት አላማኝ የሆኑትን አስቆጣቸው፤ እግዚአብሔር ተገኝቶ ባያድናቸው ኖሮ የራሳቸው ሕዝብ በቦታው በድንጋይ ሊወግሯቸው ነበር (ቁ. 10)። የኢያሱ ሕይወት መንፈሳዊ አመራር ሁልጊዜ እንደማይደነቅ ወይም ተቀባይነቱ አናሳ መሆኑን ያሳያል። መሪ በመሆን ውስጥ ብቸኝነት ሊሰማ ይችላል። እግዚአብሔር ብቸኛው ቋሚ የድጋፍ ምንጭ በማድረግ ከእርሱ ጋር ያለውን ግንኙነት ማበልጸግ ለማንኛውም መሪ በጣም አስፈላጊ ነው።

### ማስታወሻ

`ይህን ምንባብ ካጠናህ በኋላ ምን አይነት ጥያቄዎች ወደ ውስጥህ መጡ? የትኞቹ ክፍሎች አስቸጋሪ ናቸው?`

`ሌሎች ምን ዓይነት መመሪያዎች እና መደምደሚያዎች ታገኛለህ/ሽ?`

`ለጥፋተኝነት ስሜት እንዴት ምላሽ ትሰጣላችሁ? ከሕዝብ የሚመጣውን ጫና እንዴት ትቋቋማላችሁ?`