---
title:  በአመራርነት ላይ ያሉ ትምህርቶች
date:   04/10/2025
---

### መግቢያ

የዚህን ሳምንት ትምህርት ጥቅስ ያንብቡ፡ ዘፀአት 17:8–16


**ወጣት መሪ**

ዛሬ በዓለም ላይ በፍጥነት ዝነኝነትን እና በአንድ ጀምበር ስኬትን በሚያገኙ ሰዎች ታሪክ ተከበን ሳለ የኢያሱ ህይወት የዚህን ተቃራኒ በጊዜ ሂደት የሚመጣ ጥንቃቄ የተሞላበት እና ትጉህ የሆነ የአመራር ዕድገት ታሪክ ይሰጠናል። የኢያሱ መጽሐፍ የሚጀምረው እስራኤላውያን ከነዓን ድንበር ላይ ሰፍረው እግዚአብሔር ለአብርሃም ዘሮች ሊሰጣቸው ቃል የገባውን ምድር ለመቀበል ሲዘጋጁ ነው። በዚህ ህዝብ ታሪክ ውስጥ የተከናወኑት ነገሮች ሁሉ ወደ እዚህ ከነዓንን አሸንፎ ምድሪቱን የመውረስ ወሳኝ ክስተት ይጠቁማሉ።

የእስራኤልን ልጆች የመምራት ኃላፊነት በኢያሱ ላይ ተጥሎ ነበር። እስራኤላውያን እርሱን በደንብ ያውቁታል። ለአርባ ዓመታት ኢያሱ የሙሴ ቅርብ ረዳት ነበር። እግዚአብሔር የመገናኛ ድንኳኑን እንዴት እንደሚሠሩና አገልግሎቶቹን እንዴት እንደሚፈጽሙ መመሪያዎችን ሲሰጥ ከሙሴን ጋር ወደ ሲና ተራራ አብሮ የመሄድ ልዩ መብት የነበረው እርሱ ብቻ ነበር (ዘጸ. 24:13)። ማንም የሙሴን ኃላፊነቶች እንደ እርሱ በቅርብ ያየ የለም። በምድረ በዳ ሲንከራተቱ በነበሩት ዓመታት ሁሉ ኢያሱ ሁሉንም ነገር ይመለከት ነበር። ከመሪነት የሚመጡትን ፈተናዎች፣ ብስጭቶች፣ ድሎች እና ድንቆች እንዲሁም ከፍታና ዝቅታዎች አጣጥሞ ነበር። ከግብጽ ከወጡ ከጥቂት ወራት በኋላ ሙሴ ራሱ አዲስ መሪ በነበረበት ጊዜ ተተኪው እየተዘጋጀ ነበር። እግዚአብሔር የእስራኤል መሪ እንዲሆን ከመጥራቱ በፊት፣ ኢያሱ ለአርባ ዓመታት በሙሴ አማካኝነት በምሪትና በደቀመዝሙርነት ሰልጥኗል። የኢያሱ ታሪክ ጠቢባን መሪዎች በቦታቸው ሊተኩ የሚችሉ ሰዎችን ለማሰልጠን ጊዜ እንደሚወስዱ ያስታውሰናል። ዛሬም ቢሆን ሙሴ ለኢያሱ እንዳደረገው ሁሉ፣ በሚቀጥለው ትውልድ ላይ ለመዋዕለ ንዋይ የሚያፈሱ ፓስተሮች፣ ሽማግሌዎች እና ሁሉም ዓይነት መሪዎች ያስፈልጉናል።

ኢያሱ በመጽሐፍ ቅዱስ ውስጥ ለመጀመሪያ ጊዜ የሚታየው እስራኤላውያን ግብጽን ከለቀቁና ቀይ ባሕርን ከተሻገሩ በኋላ ብዙም ሳይቆይ በነበረው የችግር ጊዜ ነው። በበረሃው ሲጓዙ በጉዘዎ በስተዋላ እጅግ በጣም የደከሙ እና የተዳከሙ ሰዎች ነበሩ። ያለምንም ማስጠንቀቂያ አማሌቃውያን በእነዚህ እስራኤላውያን ላይ ድንገት ጥቃት አደረሱ (ዘዳ. 25:18)። እግዚአብሔር ኢያሱ የመጀመሪያውን ጦርነት እንዲመራ እስራኤላውያንን እንዲያስተባብር በሙሴ በኩል አዘዘው። ግጭቱ ረጅም እና ጽኑ ነበር፤ ቢሆንም ኢያሱ እስራኤልን ከአማሌቃውያን ጥቃት በመጠበቅ ታማኝ የሥራ ሰው መሆኑን አሳየ።
  
ኢያሱ ጦረኛ ብቻ ሳይሆን ከዚህም በላይ መሆኑን አሳይቷል። ኢያሱ ጥልቅ እምነት እና ታማኝነት የነበረው ሰው ነበር። ገና ወጣት ሳለ፣ ብዙዎች ለሥራ በሚጓጉበት ዕድሜ፣ ኢያሱ በመገናኛ ድንኳኑ ውስጥ በመቆየት፣ ሙሴን በመጠበቅ እና በሚያስፈልግበት ጊዜ ሁሉ በማገልገል ይደሰት ነበር (ዘጸ. 33:11)። ኢያሱ አብሮ መኖር የሚችል ሰው ነበር፤ በተቃራኒው ከባድ ጦርነቶችን የመዋጋት ችሎታም ነበረው በተጨማሪም የሙሴ ትሑት አገልጋይ ሆኖ በጸጥታ ባለው መገናኛ ድንኳን ውስጥም ማገልገል ይችላል። በትንንሽ ኃላፊነቶች ላይ የነበረው የኢያሱ ታማኝነት ለትላልቅ ኃላፊነቶች የሙሴን እምነት እንዲያገኝ አደረገው። እግዚአብሔር አንድ ትልቅ ነገር የሚጠብቁ ሳይሆን ትንንሽ ነገሮችን በብቃት የሚሠሩ መሪዎች ያስፈልጉታል (ሉቃስ 16:10)።

የኢያሱ ማንነት እውነተኛ ጥንካሬ የተገለጠው የእስራኤል ሰፈር ወደ ቃዴስ በርኔአ በሰፈሩበት ጊዜ ሙሴ ኢያሱን ከሌሎች አሥራ አንድ ሰዎች ጋር የከነዓንን ምድር እንዲሰልሉ በላከበት ጊዜ ነበር። ከተልዕኳቸው ከተመለሱ በኋላ፣ አሥሩ ሰላዮች ምድሪቱን ድል ማድረግ እንደማይችሉ ማኅበሩን አሳመኑ። በግብጽ መቆየት ወይም በምድረ በዳ መሞት ይሻላቸው እንደነበርም ደመደሙ! ነገር ግን ኢያሱ እና ካሌብ እግዚአብሔር ከነዓንን በቀላሉ ሊሰጣቸው እንደሚችል በማመን ጸኑ። የኢያሱ ለእግዚአብሔር ያለው እምነት እና ታማኝነት የማይናወጥ ነበር። መጽሐፍ ቅዱስ እንደሚለው፣ በሰፈሩ ሙሉ ውስጥ ዓመፅ ቢኖርም፣ ኢያሱ እና ካሌብ “ሙሉ በሙሉ እግዚአብሔርን ተከተሉ” (ዘኍልቁ 32:12)። የኢያሱ ከፍተኛ ታማኝነት ለእግዚአብሔር ነበር። አብዛኛው ሕዝብ የተሳሳተ መንገድ ሲሄድ ከመንጋው ተለይቶ ለመቆም አልፈራም ነበር።

እግዚአብሔር በምድረ በዳ ለአርባ ዓመታት ለአመራር መጎናጸፊያ ብቁ እስኪሆን ድረስ ኢያሱን አዘጋጀው። ኢያሱ በእያንዳንዱ እርምጃው እግዚአብሔር ቃሉን የመጠበቅ ችሎታ እንዳለው ያለ ጥርጣሬ እና ጥያቄ በእግዚአብሔር ላይ እምነት አሳይቷል። ኢያሱ በአንድ ጀምበር የተፈጠረ መሪ አልነበረም። በተሰበረ ተስፋ፣ በከባድ መጠበቅ እና በአስፈሪ ፈተናዎች እቶን ውስጥ እግዚአብሔር የቀረጸው ሰው ነበር። እንዲሁም ኢያሱ በእግዚአብሔር ሉዓላዊነት ላይ ያለውን እምነት አጥብቆ በመያዝ ድል ያደረገ ሰው ነው።
 
