---
title:  የድኅነታችን አለቃ
date:   08/10/2025
---

### መጋበዝ

ሙሴ የረዳቱን ስም ከአውሴ ወደ ኢያሱ ቀየረው (ዘኍ. 13:16)፤ ይህ አዲስ ስም ከኢየሱስ ስም ጋር ተመሳሳይ ነው። የኢያሱ አመራር የኢየሱስን አመራር ጥላ ሆኖ ቀርቧል። ሁለቱም ስሞች አንድ ዓይነት ትርጉም አላቸው፡- “እግዚአብሔር ድነት ነው” ወይም “እግዚአብሔር ነፃ አውጪ ነው”። ሁለቱም ኢያሱና ኢየሱስ ጠላቶች ባጋጠምዋቸው ጊዜ በእግዚአብሔር ላይ ባላቸው ጽኑ እምነት ድል አደረጉ። ሁለቱም የእግዚአብሔርን ሕዝብ ለማዳንና ነጻ ለማውጣት ተልከው ነበር።

ኢያሱ የከነዓንን ሠራዊት አሸነፈ፣ ኢየሱስ ደግሞ “የዲያብሎስን ሥራ ሊያፈርስ” ወደዚህ ዓለም መጣ (1ኛ ዮሐ. 3:8)። ኢያሱ በአካል ግዙፎ የሆኑትን ሲገጥም፣ ኢየሱስ ደግሞ የአእምሮ እና የልብ ግዙፎችን ገጠመ። በምድረ በዳ፣ ሰይጣን የኢየሱስን ማንነት ጠየቀ (ማቴ. 4:3)፣ ወደ ትዕቢት ሊመራው ሞከረ (ቁ. 6)፣ እንዲሁም ዓለማዊ ጥቅም ለማግኘት የእግዚአብሔርን ዕቅዶች እንዲተው ፈተነው (ቁ. 8ና 9)። እነዚህ ከባድ ፈተናዎች ሲገጥሙት፣ ኢየሱስ "እንዲህ ተብሎ ተጽፏል” በማለት በሦስት ቀላል ቃላት መለሰ። ሰይጣን በእርሱ ላይ የጣለውን እያንዳንዱን ፈተና፣ ኢየሱስ በመጽሐፍ ቅዱስ ሰይፍና በእምነት ጋሻ ራሱን ተከላከለ። ይህ ስትራቴጂ ብቻውን ድል አድራጊ አደረገው።

የኢየሱስ ውጊያዎች ጥንካሬ የሚታየው  ሌሊቱን ሙሉ ሲጸልይ ባሳለፋቸው እንቅልፍ የለሽ ምሽቶች ነው። ጸሎቶቹ የቀዘቀዙ እና የእንቅልፍ ጸሎቶች አልነበሩም። ኢየሱስ ብዙውን ጊዜ “በብርቱ ጩኸትና በእንባ” ይጸልይ ነበር (ዕብ. 5:7)። በጨለማ ኃይሎች ላይ የተደረገው ከባዱ ውጊያ የጀመረው በጌቴሴማኒ የአትክልት ስፍራ ውስጥ ነበር፣ በዚህም ጊዜ ኢየሱስ “ነፍሴ እስከ ሞት ድረስ እጅግ ዐዝናለች” አለ (ማቴ. 26:38)። የኢየሱስ ሕይወት በዓለም ኃጢአት ክብደት ቀስ በቀስ ይደቆስ ነበር። ከዚያ ስቃይ ሞት እንኳን ጥሩ እረፍት ሊሰጠው ይችል ነበር፣ ነገር ግን አንድ መልአክ ያልተጠናቀቀውን ሥራውን እንዲቀጥል ለማበረታታት መጣ (ሉቃስ 22:43)። “እጅግ ተጨንቆም በብርቱ ይጸልይ ነበር፤ ላቡም እንደ ደም ነጠብጣብ ወደ ምድር ይፈስስ ነበር።” (ቁ. 44)። የኢየሱስ ደም ላብ ሕዝቦቹን ከጨለማ ኃይሎች ሲያድን የተገለጠው የከባድ መንፈሳዊ ጦርነት ትንሽ ምልክት ነበር። እያንዳንዱ የጦር ሜዳ ላይ መሬት ላይ  በውጊያው ጉዳት የደረሰባቸውንና የሞቱ ወታደሮች ደም መመልከት የጣርነት አንዱ ክፍል ነው። የጌቴሴማኒ የአትክልት ስፍራም ከዚህ የተለየ አልነበረም፤ ደም በምድር ላይ ፈሰሰ፤ ጌቴሴማኒ ኢየሱስ “እስከ ደም መፍሰስ ድረስ” እንደተዋጋ ይጠቁማል(ዕብ. 12:4)።

የኢያሱ የጦርነት ታሪኮች ኢየሱስ ወደፊት የሚዋጋቸውን እጅግ የላቁ ጦርነቶች በትንሹ ያሳያሉ። ኢየሱስን እንደ እንደ ድል አድራጊ ተዋጊ ማወቃችን ከእርሱ ጋር ደህንነት እንዲሰማን ይረዳናል። ከክርስቶስ ጋር የምናገኘው ድል በጨመረ ቁጥር፣ እርሱ በክፋት ላይ ያለውን ጦርነት እንዳሸነፈ የበለጠ እምነት ይኖረናል።

### ማስታወሻ

ዘፀአት 17:8-16 በድጋሚ አሰላስሉና በጥቅሱ ውስጥ ክርስቶስን ፈልጉት።

`ኢየሱስን በአሸናፊነት የምታዩት በምን መንገዶች ነው?`

`በምን አይነት የተለየ ምልከታ ወይም በድጋሚ ክርስቶስን በዚህ ሳምንት ጥናታችሁ አያችሁት?`