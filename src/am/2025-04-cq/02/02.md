---
title:  ብቃት ያለው መሪ
date:   05/10/2025
---

### መዋሃድ

እስራኤላውያን ከአማሌቃውያን ድንገተኛ ጥቃት ሲደርስባቸው፣ ሙሴ በፍጥነት እርምጃ ወሰደ። ኢያሱን ወታደሮችን እንዲያሰባስብና በጠላቶቻቸው ላይ ጥቃቱን እንዲመራ ጠራው። ጦርነቱ ከባድ ስለነበር ቀኑን ሙሉ በከፍተኛ ፀሐይ ውስጥ ዘለቀ። በጦርነቱ እስራኤላውያን ድል ሊቀዳጁ የተቃረቡበት ጊዜ እንዲሁም በተቃራኒው ለሽንፈትም አፋፍ ላይ የደረሱበትም ጊዜያት ነበሩ። ያ ቀን በደም፣ በላብ እና ከሁሉም በላይ ደግሞ በታጋሽነት ጽናት የተሞላ ረጅም ቀን ነበር።

ኢያሱ ብቃት ያለው ተዋጊ መሆኑን ለመጀመሪያ ጊዜ ያረጋገጠው በአማሌቅ ላይ በተደረገው በዚህ ጦርነት ወቅት ነበር። ለመንፈሳዊ መሪዎች ለስኬት የሚያስፈልጓቸውን ባሕርያት አሳይቷል። ያለ ጥያቄ ለእግዚአብሔር ድምፅ ለመታዘዝ ፈጣን ነበር። አደጋዎች ቢኖሩም፣ ጠላትን ለመጋፈጥ ፍርሃት አልባ ነበር። ፈቃደኝነቱና ድፍረቱ በእግዚአብሔር ላይ ያለውን እምነት አሳይቷል።

ኢያሱ ከዚያ በፊት ወታደሮችን በጦር ሜዳ ላይ መርቶ አያውቅም። ሕይወቱን በሙሉ ለአምባገነን አለቆች(በግብፃውያን) ተገዝቶ የኖረ ነበር፤ ሆኖም እግዚአብሔር ድል እንደሚሰጠው ስላመነ ለእግዚአብሔር ትእዛዝ ታዘዘና በአማሌቅ ላይ ጥቃቱን መራ። ነገሩ በጣም ቀላል ነበር። ኢያሱ ድል የተቀዳጀው በእምነት ወደፊት ለመራመድ በቂ ድፍረት ስለነበረው ነበር። ኢያሱ ከእግዚአብሔር ጋር ባደረጋቸው የቀድሞ ልምምዶች የተጠናከረ እምነት ነበረው። በግብጽ መቅሰፍቶች ውስጥ የእስራኤልን ሕዝብ የጠበቀ አምላክ አሁንም ዓላማ እንዳለውና እነርሱን መጠበቁን እንደሚቀጥል እምነት ነበረው። ቀይ ባሕርን ከፍሎ ግብጻውያንን ያሰጠመው እግዚአብሔር አማሌቃውያንን እንደሚያሸንፍም እምነት ነበረው። ወደ በረሃው የጠራቸው እግዚአብሔር በአስተማማኝ ሁኔታ እንደሚያመራቸው አመነ።

ዛሬም አደጋ ሲመጣ በፍጥነት የሚንቀሳቀሱና በጽኑ ተቃውሞ ውስጥ ወደኋላ የማይሉ እንደ ኢያሱ ያሉ ወጣቶች እግዚአብሔር ያስፈልገዋል። ብዙውን ጊዜ በሕይወታችን ውስጥ ከትላልቅ ነገሮች ጋር ስንጋፋ ብቃት የለሽነት ስሜት ያጠቃናል። በነገሮች ድል ለማግኘት በቂ ግብአት እንደሌለን እናውቃለን(እናስባለን)። እግዚአብሔር ግን ከራሳችን አልፈን እንድናይና በኃይሉ ላይ እንድንታመን ይጋብዘናል። ጦርነቶቻችንን፣ ትግላችንን፣ ሸክሞቻችንን ወደ እርሱ እንድናመጣ ይጋብዘናል። በእግሩ ሥር ካስቀመጥናቸው፣ እርሱ ይሸከምልናል እና በእነርሱ ላይ ድልን ይሰጠናል።

### ማስታወሻ
`ከዘፀአት 17:8-16 የወደዳችሁትን ጥቅስ ይያዙ። ለማስታወስ እንዲረዳችሁ ደጋግማችሁ በማስታወሻ ደብተራችሁ ጻፉት።
`
`እግዚአብሔር ሊፈትናችሁና ሊያጠነክራችሁ በምን ዓይነት ፈተና እንድታልፉ እያደረጋችሁ ነው?
`
`ባለፈው ህይወታችሁ ውስጥ ከገጠማችሁ ፈተናዎች ምን ተማራችሁ?
`