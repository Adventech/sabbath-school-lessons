---
title:  ኢየሱስ የመማፀኛ ከተማችን
date:   03/12/2025
---

### መጋበዝ

የመማፀኛ ከተማዎች የመዳን ምሳሌያዊ ትምህርት ይሰጣሉ። ልክ እንደ መማፀኛ ከተማ፣ ኢየሱስ ሁሉም ሰው ወደ እርሱ እንዲመጣና ዕረፍትን እንዲያገኝ ይጋብዛል (ማቴ. 11:28-29)። የመማፀኛ ከተማ አድሎ አያደርግበትም ነበር። እስራኤላውያንም ሆኑ የሌላ ሀገር ሰዎች ወደ እርሷ መጥተው መጠጊያ ማግኘት ይችላሉ (ኢያሱ 20:9)። በተመሳሳይ ሁኔታ፣ ኢየሱስ ወደ እርሱ የሚመጡትን ሁሉ ይቀበላል። “ወደ እኔ የሚመጣውን ከቶ አልጥለውም” ብሎ ቃል ገብቷል (ዮሐ. 6:37)። የመማፀኛ ከተማዎች ሁሉም ሰው በቀላሉ ሊደርስባቸው በሚችል ስልታዊ ቦታዎች ላይ ነበሩ። እንዲሁ፣ ኢየሱስ ከእኛ ፈጽሞ አይርቅም። ፍላጎታችንን ስናውቅ ወደ እርሱ በነፃነት የመቅረብ ዕድል አለን።

የመማፀኛ ከተማ ከደም ተበቃይ መጠበቂያ ስፍራ ነበረች። እኛም አንዳንድ ጊዜ መጥፎ ምርጫዎችን እናደርጋለን፤ በዚያም በኀፍረትና በጸጸት ሸክም ስር እንታገላለን። በሌሎች ጊዜያት ደግሞ ሰይጣን ከንቱነት፣ ተስፋ መቁረጥ እና ፍርሃት በሚያመጡብን ሐሳቦች ያለማቋረጥ ያሳድደናል። የምርጫዎቻችንን ውጤቶች ስንመለከት ወይም የሰይጣንን ጥቃቶች ስንጋፈጥ፣ ብቸኛው መጠጊያችን በኢየሱስ መደበቅ ነው። በኃጢአት በተሰበረው ዓለም ውስጥ የምንኖርና ኃጢአተኛ ባሕርይ የያዝን በመሆናችን ማናችንም ለመንፈሳዊ ውጊያ ባዕድ አይደለንም። ሆኖም ግን መጽሐፍ ቅዱስ “በምዕራብ ያሉት የእግዚአብሔርን ስም ይፈራሉ፤ በፀሓይ መውጫ ያሉት ለክብሩ ይገዛሉ፤ የእግዚአብሔር እስትንፋስ እንደ ተቋተ፣ እንደ ተከማቸም ጐርፍ ይመጣልና።” ይላል (ኢሳ. 59:19)። በራሳችን ኃይል ከጠላት ጥቃቶች ለማምለጥ አቅመ ቢስ ነን፣ ነገር ግን በክርስቶስ ውስጥ ጋሻና ጥበቃ አለን።
የመማፀኛ ከተማ በከተማዋ አቅራቢያ ለደረሱና ከዚያም ለተመለሱ ሰዎች ልትረዳ አትችልም ነበር። በከተማዋ ውስጥ ማለፍ ብቻ ምንም ዘላቂ ጥቅም አልሰጠም። ከተማዋ ልትጠብቅ የምትችለው በቅጥሯ ውስጥ የቆዩትን ብቻ ነበር። በተመሳሳይ መልኩ፣ ከኢየሱስ ጋር የአንድ ጊዜ ግንኙነት ዘላቂ የሆነ መልካም ነገር አያመጣም። ኢየሱስ በእርሱ ለዘላለም እንድንኖር ይጋብዘናል፡- “እኔ ወይኑ ነኝ እናንተም ቅርንጫፎች ናችሁ። በእኔ የሚኖር እኔም በእርሱ፣ እሱ ብዙ ፍሬ ያፈራል፤ ያለ እኔ ምንም ልታደርጉ አትችሉም” (ዮሐ. 15:5)። ኢየሱስ ዘወትር በእርሱ ለሚኖሩት መሸሸጊያ ነው።
በኢየሱስ መኖር በዙሪያችን ባሉ አደጋዎችና ስጋቶች ውስጥ ብንሆን እንኳን በእርሱ መታመንና ዕረፍትን በእርሱ ማግኘት ማለት ነው። ስለዚህ ልዩ ልምምድ ዳዊት እንዲህ ሲል ጽፏል፡- “በልዑል መጠጊያ የሚኖር፣ ሁሉን በሚችል አምላክ ጥላ ሥር ያድራል። ያድእግዚአብሔርንእግዚአብሔርን፣ 'መጠጊያዬ፣ ምሽጌ፣ የምታመንብህ አምላኬ’ እለዋለሁ።” (መዝ. 91:1ና 2)። የመማፀኛ ከተማ ከደም ተበቃይ መጠጊያን ስትሰጥ፣ ኢየሱስ ግን ከነፍሳችን ጠላት መጠጊያን ይሰጠናል። በዚህ ዓለም ውስጥ ሰላምንና ነፃነትን የምናገኘው በክርስቶስ ውስጥ ስንኖር ነው። ዛሬም ኢየሱስ የመማፀኛ ከተማችን ወደሆነው ወደ እርሱ እንድንመጣ ይጋብዘናል።

### ማስታወሻ
ኢያሱ 20 በድጋሚ አሰላስሉና በጥቅሱ ውስጥ ክርስቶስን ፈልጉት።

`በምን አይነት የተለየ ምልከታ ወይም በድጋሚ ክርስቶስን በዚህ ሳምንት ጥናታችሁ አያችሁት?
`
`በኢየሱስ ዘንድ እንድትጸኑና እንዳትርቁ ምን ይረዳችኋል?
`