---
title:  ከኵነኔ መዳን
date:   01/12/2025
---

### መተርጎም

የመማፀኛ ከተማ ዓላማ ፍጹማን የሆኑ ሰዎችን መርዳት አልነበረም። በተቃራኒው ከተማዋ ጥፋት የሠሩ ሰዎችን ለመርዳት የምትውል  ነበረች። ሌላ ሰውን በአጋጣሚ የገደሉ ሰዎችም ቢሆኑ እንኳን ወቀሳውንና ኃላፊነቱን መቀበል ነበረባቸው። የመማፀኛ ከተማ ጥፋተኞች ከኵነኔ ሊድኑ የሚችሉበት ቦታ ነበር። አንድ ሰው አንድን ሰው በአጋጣሚ እንደገደለ ፍርድ ከተሰጠ በኋላ በመማፀኛ ከተማ ውስጥ በመቆየት ከደም ተበቃይ መዳን ይችል ነበር። ሊቀ ካህናቱ ከሞተ በኋላም፣ ሰውዬው ሙሉ በሙሉ ነፃ ወጥቶ ወደ ቤቱ መመለስ ይችላል።

መጽሐፍ ቅዱስ እግዚአብሔር ከኃጢአት ኩነኔ የመማፀኛ ስፍራ እንደሆነ የሚያሳዩ ብዙ ምሳሌዎችን ይዟል። ዳዊት ከኃጢአትና ከጥፋተኝነት ስሜት ፊት ወደ መማፀኛ ከተማ እንዴት መሸሽ እንዳለበት ያውቅ ነበር። ዳዊት ገዳይና አመንዝራ ነበር፣ ሆኖም ግን ይቅርታን ለማግኘት ወደ እግዚአብሔር ሸሸ። “አምላኬ ሆይ፤ ንጹሕ ልብ ፍጠርልኝ፤ ቀና የሆነውንም መንፈስ በውስጤ አድስ። ከፊትህ አትጣለኝ፤ ቅዱስ መንፈስህንም ከእኔ ላይ አትውሰድ።” (መዝ. 51:10ና 11)። ምንም እንኳን አስከፊ ኃጢአቶችን ቢሠራ፣ ዳዊት በተግባሩ ውስጥ ከነበረው የጥፋተኝነት ስሜት፣ ከውርደትና ከኵነኔ ማዕበል ለመማፀን በንስሐ ወደ እግዚአብሔር ሸሸ። እግዚአብሔርም ይቅር በማለት ምህረቱን ለዳዊት አሳይቷል። ዳዊት “በእግዚአብሔር ላይ ኃጢአት ሠርቻለሁ” ብሎ ለነቢዩ ናታን ተናዘዘ፤ እሱም በምላሹ፣ “እግዚአብሔርም ኃጢአትህን አስወግዶልሃል፤ አትሞትም” (2 ሳሙ. 12:13) ብሎ ተናገረ። የዳዊት ንስሐ ወደ ይቅርታ መራው።
ንስሐ ኢየሱስ ከሚሰጠን የመዳን መማፀኛ ልምድ ወሳኝ አካል ነው። በአሳማኙ የመንፈስ ቅዱስ ኃይል እግዚአብሔር የኃጢአታችንን እውነተኛ ተፈጥሮ እንድናይ ይመራናል፤ በመገንዘብም ለሠራነው ነገር እንድናዝን ብቻ ሳይሆን ከኃጢአትም እንድንመለስ ያነሳሳናል። እውነተኛ ንስሐ የእኛ ተግባር በእግዚአብሔር፣ በሌሎችና በራሳችን ላይ ስለፈጠረው ሥቃይ ቅን ሐዘንን ያካትታል። ያለ ንስሐ የኢየሱስን የማዳን ኃይል ልናገኝ አንችልም። 
ወደ ኢየሱስ ብንመጣ እርሱ ሥጋታችንን ለመስማት፣ ጉዳያችንን ለመቀበል፣ ይቅር ለማለትና ነፃ ሊያወጣን ፈቃደኛ ነው። ከኵነኔ ሊያድነን የሚችለው ኢየሱስ ብቻ ነው። እርሱ ማንም ሰው ወደ እርሱ እንዲመጣ አያስገድድም፣ ነገር ግን ይጋብዘናል። መዳንን እንድናገኝ ወደ እርሱ እንድንመጣ ይመኛል።

### ማስታወሻ
`ይህን ምንባብ ካጠናህ በኋላ ምን አይነት ጥያቄዎች ወደ ውስጥህ መጡ? የትኞቹ ክፍሎች አስቸጋሪ ናቸው?
`
`ሌሎች ምን ዓይነት መመሪያዎች እና መደምደሚያዎች ታገኛለህ/ሽ?
`
`ወደ እግዚአብሔር መጠጊያ ከመሮጥ የሚያግዷችሁ እንቅፋቶች (ካሉ) ምንድን ናቸው? እነዚህን እንቅፋቶች እንዴት ማሸነፍ ትችላላችሁ?
`