---
title:  የምሕረት ዝግጅት
date:   04/12/2025
---

### መረዳት

“ለሌዋውያን ስድስት ከተሞች የተመደቡ ሲሆን፤ ሦስቱ ከተሞች እያንዳንዳቸው በዮርዳኖስ በኩል እንደ መማጠኛ ከተማ ሆነው ተመድበው ነበር፡፡ ይኸውም ሳያስበው ድንገት ሰው የገደለ ለደህንነቱ የሚሸሽበት ነው፡፡ የእነዚህ ከተሞች ምደባ የታዘዘው በሙሴ ነበር “ሳያስበው ሰው የገደለ ሰው ሸሽቶ የሚጠጋባቸው ከተሞች እንዲሆኑ መማጸኛ ከተሞችን ምረጡ፡፡ እነዚህ ነፍሰ ገዳዩ በማኅበሩ ዘንድ ለፍርድ ከመቅረቡ በፊት እንዳይሞት ከደም ተበቃዩ የሚሸሽባቸው የመማጸኛ ከተሞች ይሆናሉ" ዘኁ. 35፡11-12)፡፡ ይህ የምህረት መሰናዶ አስፈላጊ የሆነው በጥንቱ የግል የመበቃቀል ልማድ ምክንያት ነው፡፡

የገዳዩን ቅጣት በኃላፊነት የሚወስደው ቅርብ ዘመድ ወይም የሟች ወራሽ ነበር፡፡ ወንጀሉ ግልፅ በሆነበት አጋጣሚ ፍርዱ በፈራጆች እስኪጠናቀቅ ድረስ መጠበቅ አስፈላጊ _ አልነበረም፡፡ በመሆኑም ተበቃዩ ወንጀለኛውን የትም ቦታ አሳድዶ ባገኘው ቦታ ሊገድለው ይችል ነበር፡፡ ጌታ ይህን ልማድ በዚያን ጊዜ ማስቀረት አስፈላጊ ሆኖ አላገኘውም ነበር፡፡ ነገር ግን ሳያስቡ የሰው ህይወት ያጠፉትን ሰዎች ደህንነት ማረጋገጥ አስፈላጊ ስለነበር መጠለያ አመቻቸላቸው፡፡

የመማጸኛ ከተሞቹ ከእያንዳንዱ የአገሪቱ ከተሞች የግማሽ ቀን ጉዞ እንዲወስዱ ተደርገው በየስፍራው ተዘጋጅተው ነበር፡፡ ወደ ከተሞቹ የሚመሩ መንገዶች በየጊዜው መጠገን ነበረባቸው፡፡ የሚሸሸው ሰው ለቅጽበት እንዳይቆም በመንገዱ ላይ “መማጠኛ ከተማ" የሚል ምልክት በጉልህና ፊት ለፊት እንዲታይ ሆኖ መቆም ነበረበት፡፡ ዕብራዊ፣ መጻተኛ፣ መንገደኛ ወይም ማንኛውም ሰው ወደ መማጠኛው ከተማ በመግባት ደህንነት ሊያገኝ ይችላል፡፡ ከተማው ጥፋት የሌለበት ንጹህ ሰው በችኮላ እንዳይገደል ከለላ የሚሰጥ ሲሆን፤ አጥፊው ግን ከቅጣት ለማምለጥ ሲል ወደዚህ ቦታ መጥቶ መሸሸግ አይችልም ነበር፡፡

ማንኛውም በሽሽት ወደ መማጠኛው ከተማ የመጣ ሰው ጉዳይ ፍትሐዊ በሆነ መንገድ በዚያ በተመደቡ ኃላፊዎች መታየት ይኖርበታል፡፡ ሆን-ብሎ ከመግደል ንጹህ ሆኖ ሲገኝ ብቻ በከተማዋ ተጠልሎ እንዲቆይ ይፈቀድለታል፡፡ ነገር ግን ጥፋተኛ ለተበቃዩ ተላልፎ ይሰጣል፡፡ ከለላ እንዲያገኝ የሚፈቀድለት ሰው ጥበቃውን የሚያገኘው በመማጠኛ ከተማው ውስጥ እስካለ ድረስ ብቻ ነበር፡፡ ከተመደበለት ወሰን አልፎ ሲዘዋወር በደም ተበቃዩ ቢገኝ፤ ጌታ ያስቀመጠለትን ደህንነት ችላ በማለቱ ህይወቱን ሊከፍል ይችላል፡፡ ነገር ግን ሊቀ ካኅኑ በሚሞት ጊዜ በከተማዋ ጥገኝነት የተሰጣቸው ሁሉ ወደ ይዞታቸው ለመሄድ ነፃነት ያገኛሉ፡፡…

ለእግዚአብሔር የጥንት ህዝቦች የተመደቡ መጠለያ ከተሞች በከርስቶስ የተዘጋጀውን መጠለያ የሚወከሉ ናቸው፡፡ እነዚያን ጊዜያዊ የመጠለያ ከተሞች የመደበው ያው መሐሪ አዳኝ፤ የእግዚአብሔርን ሕግ ለተላለፉት የራሱን ደም በማፍሰስ ከሁለተኛው ሞት ለማምለጥ የሚጠለሉበትን የተረጋገጠ መሸሻ አዘጋጀ፡፡ ወደ እርሱ ለምህረት የሚመጡ ነፍሶችን ከእጆቹ መንጠቅ የሚችል ምንም ኃይል የለም፡፡” 

### ማስታወሻ
`የዚህን ሳምንት ጥናት ካጠናችሁ በኋላ ከእግዚአብሔር ጋር ባላችሁ ግንኙነት ምን የግል ተግባራዊ እርምጃዎችን ለመውሰድ አሰባችሁ? ከእግዚአብሔር ጋር ያላችሁን ግንኙነትስ እንዴት ማጠናከር ትችላላችሁ?
`
`የመማጸኛ ከተሞች ከሌሎች ጥንታዊ ልማዶች በተሻለ መንገድ ፍትሕን ያቀርቡት እንዴት ነው?
`
`በቃላችሁ የያዛችሁትን ጥቅስ በድጋሚ ተመልከቱ። ይህንን እንዴት በዚህ ሳምንት ከህይወታችሁ ጋር ታዋህዱታላችሁ?
`