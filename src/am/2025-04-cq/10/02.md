---
title:  ፍትሕን መጠበቅ
date:   30/11/2025
---

### መዋሃድ

ወደ መማፀኛ ከተማ መድረስ ብቻ ከቅጣት ጥበቃን አያረጋግጥም ነበር። ለአንድ ሰው ሞት ኃላፊነት የነበረበት ሰው አሁንም በከተማው በር ላይ ለነበሩት ዳኞች መከላከያውን ማቅረብ ነበረበት። ዳኞቹ ስለ ጉዳዩ ያሉትን እውነታዎች የሆኑትን ነገሮች ብቻ ሳይሆን ከድርጊቱ ጀርባ ያሉትን ተነሳሽነቶችም ለማወቅ ይመረምራሉ። ምን ተከሰተ? እንዴት ተከሰተ? ለምን ተከሰተ? አንድ ሰው ድንጋይ በመምታቱ ምክንያት ከሞተ፣ ተከሳሹ ድንጋዩን የወረወረበት ምክንያት መመርመር ነበረበት (ዘኁ. 35:23-24)። በአጋጣሚ ነበር ወይስ ሆን ተብሎ ነበር? ሟች እና ተከሳሾቹ ጠላቶች ነበሩ? እያንዳንዱ ተከሳሽ እንዲሁም ሁለቱም ወገኖች(ከሳሽ ተከሳሽ) ማስረጃቸውን ማቅረብ የሚችሉበት ፍትሐዊ የፍርድ ሂደት መሰጠት ነበረበት።

በአንድ ሰው ምስክርነት ብቻ ማንም ሰው በነፍስ ግድያ ሊፈረድበት አይችልም፤ በርካታ ምስክሮች ያስፈልጋሉ (ዘኍልቁ 35:30)። ተከሳሹ “በማኅበሩ ፊት ለፍርድ ከቀረበ” በኋላ (ኢያሱ 20:6)፣ የዳኞች ቡድን የፍርዱን ውጤት ይወስናል። ዳኞቹ ተከሳሹ ሆን ብሎ ግድያ እንዳልፈጸመ ከወሰኑ፣ ምህረት ይሰጡታል። ሕጉም በነጻ የተለቀቀው ተከሳሽ፣ ከደም ተበቃዩ ገዳይ እጅ ውጭ፣ በመማጸኛ ከተማዋ ቅጥር ውስጥ እንዲቆይ ይፈቅድለታል። መጽሐፍ ቅዱስ ይህን ሲገልጽ “ደም ተበቃዩ ተከታትሎት ቢመጣ፣ ሆን ብሎና በክፋት ተነሣሥቶ ወንድሙን የገደለው ባለመሆኑ፣ ሰዎቹ ነፍሰ ገዳዩን አሳልፈው አይስጡት።” ይላል (ቊ. 5)። ፍትህ የነገሮችን ላዩን ማየት ብቻ ሳይሆን፣ የአንድን ሰው ሐሳብና ዓላማ በጥልቀት መመርመርን ይጠይቃል።

ፍትህ የስልጣኔ መሰረት ነው። ተገቢ የሆነ የፍትህ ስርዓት ሳይኖር የትኛውም ሀገር ለረጅም ጊዜ ሊያድግ አይችልም። የሙሴ መጻሕፍት በእስራኤል የፍትህ አስተዳደርን ለመጠበቅ የተሰጡ ብዙ ህጎችን ይዘዋል። ሙሴ ጉቦ መቀበል የፍትህ አስተዳደርን በፍጥነት የሚያበላሽ ነገር እንደሆነ የእስራኤልን መሪዎች አስጠንቅቋል (ዘዳግም 16:19፤ 27:25)። በተለይ ለባለጠጋም ሆነ ለድሀም አድልዎ እንዳያደርጉ ታዘዋል (1:17፤ 10:17)። ውሳኔ ሰጪዎች የሰሙትን እያንዳንዱን ዘገባ ማመን አልነበረባቸውም፣ እንዲሁም የሀሰት ከሳሾች በውሸት የከሰሱት ሰው ላይ ሊያደርሱት ያሰቡትን ቅጣት ሊቀበሉ ይገባ ነበር (19:15-21)። እስራኤል በከነዓን ምድር መረጋጋት ስትጀምር፣ ፍትህንና ምህረትን የሚያስከብር አስተማማኝ የፍትህ ስርዓት ለማቋቋም ዝግጅት መደረግ ነበረበት።

### ማስታወሻ
`ፍትሕ ለምን አስፈላጊ ነው?`