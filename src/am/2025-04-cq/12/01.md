---
title: አጥፊ ዑደቶች
date:   13/12/2025
---

### መግቢያ

የዚህን ሳምንት ትምህርት ጥቅስ ያንብቡ፡መጽሐፈ መሣፍንት 1ና 2


**ቀጣዩን ትውልድ መፈተን**



እ.ኤ.አ ነሐሴ 9፣ 2011፣ አፕል (Apple Inc.) በገበያ ዋጋ በዓለም ላይ ትልቁ ኩባንያ ሆነ። ኩባንያው አይፖድ፣ አይፎንና አይፓድን የመሳሰሉ የአፕል ምርቶችን በማምረት በጠንካራው ስቲቭ ጆብስ አመራር የስኬት ጫፍ ላይ ደርሶ ነበር። ሆኖም ኩባንያው ይህን አስደናቂ የስኬት ደረጃ ከደረሰ ከሳምንታት በኋላ ስቲቭ ጆብስ በቆሽት(pancreatic) ካንሰር እንደገና በመታመሙ ምክንያት ከዋና ሥራ አስፈፃሚነት ሥልጣኑን ለቀቀ። በዚያው ዓመት ጥቅምት 5 ላይ  ስቲቭ ጆብስ ሲሞት በዓለም ዙሪያ ያሉ የንግድ ሰዎች አፕል በስቲቭ ጆብስ ተተኪ በሆነው በቲም ኩክ አመራር ስር የቀድሞ ስሙን እና ዝናውን ይዞ መቀጠል እንደሚችል ብዙዎች ተከራከሩ። በኩክ አመራር ሥር አንዳንድ መሠረታዊ ነገሮች ለውጥ ቢያሳዩም ነገር ግን  አፕል በዓለም ላይ እጅግ ዋጋ ካላቸው ኩባንያዎች አንዱ መሆኑ አልተለወጠም፡።

ሰዎች ጠንካራ መሪ ሲያጡ ቀጣዩ ትውልድ ተልዕኮውንና የቀደሙት መሪዎችን እሴቶች መቀበል ይኖርባቸዋል። የኢያሱ መጽሐፍ እስራኤላውያን እግዚአብሔር የሰጣቸውን ሥራ ለመጨረስ ዝግጁ በሆነበት ጠንካራ ሁኔታ ውስጥ ሆኖ ያበቃል። ቀጥሎ የሚሆነው ግን በዝግታ የሚፈጠር የባቡር አደጋን እንደማየት ነው። የመሳፍንት መጽሐፍ በእያሱ ሕይወት መጨረሻ የእስራኤልን ሁኔታ ያጠቃልላል፤ የሚከተሉትንም ክስተቶች ይዘግባል። የእግዚአብሔር ሕዝብ ሙሉ ራስን ከመስጠት ይልቅ ከፊል ታዛዥነትን ሲመርጡ ምን እንደሚፈጠር በግልጽ ያሳያል።

ድልን ከመቀጠል ወይም በጊዜያዊ ምቾት ተደላድሎ ከመቀመጥ ከነበረው ምርጫ እስራኤላውያን ቀላል የሆነውን መንገድ መርጠው በነበሩበት ቦታ አርፈው ተቀመጡ። በእግዚአብሔር ላይ ዓመፀኛ ከነበሩ ከነዓናውያን ነገዶች ጋር በሰላም አብሮ ለመኖር ተመቻችተው ነበር። በጣዖት አምልኮ በመከበባቸው ለዚያ ፍላጎት ለመሸነፍ ብዙም ጊዜ አልወሰደምባቸውም። እግዚአብሔር በግልጽ እንዲህ ብሎ አዝዟቸው ነበር፡- “መልአኬ በፊትህ ይሄዳል፤ አንተንም ወደ አሞራውያን፣ ወደ ኬጢያውያን፣ ወደ ፌርዛውያን፣ ወደ ከነዓናውያን፣ ወደ ኤዊያውያንና ኢያቡሳውያን ምድር ያስገባሃል፤ እኔም እነርሱን አጠፋቸዋለሁ። ለአማልክቶቻቸው አትስገድ፤ ወይም አታምልካቸው፤ ወይም ልምዳቸውን አትከተል፤ እነርሱን ማፈራረስ አለብህ፤ የአምልኮ ድንጋዮቻቸውንም ሰባብር።” (ዘጸ. 23:23-24)። ለእስራኤል የእግዚአብሔር የነበረው ዓላማ በጣም ጥልቅ ነበር። ለመላው ዓለም ብርሃን እንዲሆኑ በከነዓን ሰፍረዋል። የቅርብ ጎረቤቶቻቸውን ለመውረር ጥረት ቢያደርጉ ኖሮ፣ እግዚአብሔር ከዚህ የበለጠ ኃያል በሆኑ ጠላቶች ላይ ታላቅ ድልን በሰጣቸው ነበር። የእግዚአብሔር ዓላማ ለቀጣይ እድገት ነበር፤ ሆኖም እስራኤል ስንፍናን በመምረጥ ያንን ዓላማ አደናቀፉት።

ውጤቱም በመሳፍንት መጽሐፍ ሁሉ በሚያም ሁኔታ በተደጋጋሚ የተደገመ ክፉና አጥፊ ዑደት ነበር። የመጀመሪያው የመግባባት ደረጃ ጣዖት አምላኪዎችን ማግባት ነበር። መዝሙር 106:35 እንደገለጸው፣ “እንዲያውም ከሕዝቦቹ ጋር ተደባለቁ፤ ልማዳቸውንም ቀሠሙ” አንድ መጥፎ ምርጫ ወደ ሌላኛው፣ ከዚያም ወደ ሌላኛው አመራ። ከነዓናውያንን ማግባት የጣዖት አምልኮን አስተዋወቀ፤ ከዚያም ወደ እጅግ አሳፋሪ የሆነ የአምልኮ ሥርዓቶች አመሩ “ጣዖቶቻቸውንም አመለኩ፤ ይህም ወጥመድ ሆነባቸው። [37] ወንዶችና ሴቶች ልጆቻቸውን ለአጋንንት ሠዉ። የወንዶችና የሴቶች ልጆቻቸውን ደም፣ ለከነዓን ጣዖታት የሠዉአቸውን፣ ንጹሕ ደም አፈሰሱ፤ ምድሪቱም በደም ተበከለች።” (መዝ. 106:36-38)። ተጋብቶ መኖርና ጣዖት አምልኮ ወደ እጅግ ወደ ተበላሸና አስጸያፊ ድርጊቶች የሚወስድ በር ከፈተ።

ከአንድ ትውልድ ወደ ሌላው ትውልድ እስራኤል ከጊዜ ወደ ጊዜ ወደ ጣዖት አምልኮ ጠለቀ፣ ከእግዚአብሔርም ከጊዜ ወደ ጊዜ ራቀ። እምነትን መካድ፣ በጠላቶቻቸው መገዛት ከዚያ ንስሐ መግባት፣ ከዚያም ነፃ መውጣትና በነፃነት መኖር እንደገና ክህደት እስኪያጠቃቸው ድረስ የሚደጋገም ትውልዱ የሚልፍበት ዑደት ሆነ። በፊት እግዚአብሔር ሊያስገዛላቸው ይችል የነበሩ ነገዶች፣ ከትውልድ ወደ ትውልድ እስራኤልን እየጨቆኑ የሚኖሩ ጌቶቻቸው ሆኑ። ሆኖም ምንም እንኳ ታማኝ ባይሆኑም፣ እግዚአብሔር እስራኤልን አልተዋትም። የምርጫዎቻቸውን ውጤት እንዲያጭዱ ቢፈቅድላቸውም፣ እርሱ ግን አድኗቸዋል። የመሳፍንት መጽሐፍ በአሰቃቂ ሁኔታ፣ በተስፋ መቁረጥና በኃጢአት አስከፊ መዘዞች የተሞላ ነው። ሆኖም እግዚአብሔር ለእርሱ ፍቅር ባልነበራቸው ሰዎች ላይ ያለውን ፍቅርና ምሕረትም ያሳያል። በአጠቃላይ ይህ መፅሐፍ ስለ  ምርጫዎችና በሕይወታችን ላይ ስላላቸው ዘላቂ ተጽዕኖ ይናገራል።
