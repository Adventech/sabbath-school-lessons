---
title:  በኃጢአት መወናበድ
date:   14/12/2025
---

### መዋሃድ

መርዛማ ዑደቶችን መስበር ከባድ ሊሆን ይችላል። የተሰበርንና ኃጢአተኞች እንደመሆናችን ብዙዎቻችን በሱስ አስያዥ ባህሪያትና ጤናማ ባልሆኑ ግንኙነቶች ውስጥ መዘፈቃችን ተፈጥሯዊ ይመስላል። ችግሩን ለመለየትና ለማስተካከል ንቁ እርምጃዎችን ለመውሰድ ፈቃደኞች ከሆንን ብቻ መፈወስ እንችላለን።

የእስራኤል ትውልዶች ተሻገሪ በሆነ አጥፊ ዑደት ውስጥ ተጣበቁ። ወደ ክህደት መውረዳቸው ቀስ በቀስ ነበር። በጣዖት አምልኮ ውስጥ ከሰፈሩ ማህበረሰቦች ጋር መኖር እስራኤልን የአረማውያንን ልምምዶች እንዲወስዱ ገፋፋቸው። ከከነዓናውያን ጋር ተጋቡ፣ ልማዶቻቸውን ተቀበሉ፣ የባህል ልማዶቻቸውንም አዋህደው ያዙ (መሳ. 3:5-6)። እግዚአብሔር ከጣዖት አምልኮ አስጠንቅቋቸው የነበረ ቢሆንም፣ ከጊዜ ወደ ጊዜ በጣዖት አምልኮ ተግባሮች ውስጥ ጠለቁ። አንዳንድ ጊዜ ለጊዜው ወደ እግዚአብሔር ይመለሳሉ ነገር ግን “መስፍኑ ከሞተ በኋላ ግን ሕዝቡ ሌሎችን አማልክት በመከተል፣ እነርሱን በማገልገልና በማምለክ ከአባቶቻቸው ይልቅ ወደ ክፉ መንገድ ተመለሱ፤ ክፉ ሥራቸውንና የእልኸኝነት መንገዳቸውንም አይተውም ነበር።” (መሳ. 2:19)። ይህ የእነርሱ የራሳቸው ስራ ዑደት ነበር። በመጨረሻ እንደ እግዚአብሔር ሕዝብ ያላቸውን ልዩ ማንነት አጡ።

የከነዓናውያን አኗኗር በጣም የሚስብ ይመስላል። ቢያንስ እስራኤላውያን ከለመዱት የተለየ ስለነበር ጉጉታቸውን ቀሰቀሰ። በዙሪያቸው ካሉ ባህሎች ጋር የመጀመሪያውን ግንኙነት ሲፈጥሩ በመጨረሻ ምን ያህል ዝቅ እንደሚሉ ቢያውቁ ይደነግጡ ነበር። ጣዖት አምልኮ ወደ አስከፊ ብልግና ውስጥ አስገባቸውና በመጨረሻ ልጆቻቸውን ለጣዖታት መስዋዕትነት ያቀርቡ ነበር። በአንዳንድ ሁኔታዎች ታሪኩን ማብራራት እንኳ ከባድ ነው። እንዲህ ያለ አስደናቂ የእግዚአብሔርን ኃይል የተመለከተ አንድ ሕዝብ እንዴት እርሱን ከመተው አልፈው ኃይል የሌላቸውንና ሕይወት የሌላቸውን ነገሮችን ማምለክ ብቻ ሳይሆን የራሳቸውን ሥጋና ደም ለእነዚያ ነገሮች መስጠት ይቻላቸዋል? ወደ እጅግ በጣም አሰያፊና ክፉ ድርጊቶች ለመግባት ተታለሉ።

እስራኤላውያን በኃጢአት የወደቁት ለእግዚአብሔር ያላቸው ፍቅር ደካማ ስለነበር ነው። “የአባቶቻቸውን አምላክ እግዚአብሔርን ተዉ” (መሳ. 2:12)። እውነቱን ያውቁ ነበር፣ ግን ለመቀበል የሚያበቃ ፍቅር አልነበራቸውም። ለእግዚአብሔርና ለእውነት ያላቸውን ፍቅር ጠንካራ ስላላደረጉት ወደ መታለል ተመሩ። ፈተናው ዛሬም እንደዚያው እውን ነው። እኛም ልክ እንደ እስራኤላውያን በኃጢአት የመቀጠልና እግዚአብሔርን የመተው አደጋ ላይ ነን። መጽሐፍ ቅዱስ “ይድኑ ዘንድ አውነትን ባለመውደድ” በማለት ስለሚታለሉ ሰዎች ያስጠነቅቃል (2 ተሰ. 2:10)። የእስራኤላውያን ታሪክ የራሳችንን ታሪኮች በጥልቀት እንድንመረምር ሊያበረታታን ይገባል። እኛስ በኃጢአት ዑደቶች ውስጥ ተጣብቀናል? ነፃ መውጣት እንፈልጋለን?  ወደ ኢየሱስ ለመድረስ ጊዜው ከቶ አልረፈደም።

### ማስታወሻ

`ከኃጢአት አጥፊ ዑደቶች እንዴት ነጻ መውጣት ትችላላችሁ?`