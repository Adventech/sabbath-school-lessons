---
title:  ከጣዖት አምልኮ የሚያመጣ ሥነ-ልቦናዊ ውድቀት
date:   15/12/2025
---

### መተርጎም

የእስራኤል ታሪክ እግዚአብሔር የጣዖት አምልኮን ኃጢአት ምን ያህል በቁም ነገር እንደሚመለከተው ያሳያል። በተለይ ይህ ኃጢአት “እግዚአብሔርን አስቈጡት” (መሳ. 2:12) እና መለኮታዊ ፍርድን በእስራኤል ሀገር ላይ አመጣ። ታዲያ ጣዖት አምልኮ ለእግዚአብሔር ምን ያህል አስጸያፊ ነው?

እስራኤላውያን ግብፅን ከለቀቁ በኋላ በሲና ተራራ ሥር ያመልኩ በነበረበት ጊዜ፣ እግዚአብሔር ለመጀመሪያ ጊዜ የነገራቸው ቃላት ስለ አምልኮና ስለ መለኮትነት ነው (ዘጸ. 20:1-5)። የመጀመሪያዎቹ ሁለት ትእዛዛት ጣዖት አምልኮን በግልጽ ይከለክላሉ። እግዚአብሔር እነዚህን ትእዛዛት በሰጠበት ጊዜ፣ ሆን ብሎ ግንኙነትን በሚያመለክት ቋንቋ ቀመራቸው፤ የዓመፅን ተጽዕኖም ጎላ አድርጎ አሳይቷል፡- “አትስገድላቸው፤ አታምልካቸውም፤ እኔ እግዚአብሔር አምላክህ (ያህዌ ኤሎሂም) የሚጠሉኝን ልጆች ከአባቶቻቸው ኀጢአት የተነሣ እስከ ሦስትና አራት ትውልድ ድረስ የምቀጣ ቀናተኛ አምላክ (ኤሎሂም) ነኝ፤ ነገር ግን ለሚወድዱኝና ትእዛዞቼን ለሚጠብቁ እስከ ሺሕ ትውልድ ድረስ ፍቅርን የማሳይ ነኝ።” (ዘጸ. 20:5፣ 6)።

እግዚአብሔር ስለ ቅንዓትና ስለ ፍርድ ሲናገር ሁለት መርሆችን ይገልጻል። አንደኛ፦ እግዚአብሔር ሙሉ ልባችንን ይፈልጋል። ከሙሉ ማንነት(ፍቅር) በአንዳች ነገር ያነሰ ማንኛውም ነገር ተቀባይነት የለውም፣ ምክንያቱም ሥልጣኑን እንደማናውቅ ያሳያል። በተጨማሪም ምርጫዎቻችን ዋጋ አላቸው። የምናመልከውና የምናገለግለው ማንን መሆኑ የእኛን ህይወት ብቻ የሚነካ አይደለም፤ ልጆቻችንንና የልጅ ልጆቻችንንም ጭምር ይነካል። እግዚአብሔር በዘፈቀደ የሚቃወመኝን አጠፋለው እያለ አይደለም፤ እርሱ እንደዚያ አይደለም። ከዚህ ይልቅ፣ እውነታውን እየዘረዘረልን ነው፡- ከእርሱ በቀር ሌላ አምላክን ከመረጥን፣ ያ ምርጫችን ከእኛ በኃላ የሚመጡ ትውልዶችን እንዲሁሜ ቤተሰባችንን በመጥፎ ሁኔታ ይጎዳል።

ሁለተኛ፦ እግዚአብሔር የጣዖት አምልኮ ያለውን አዋራጅ ተፈጥሮ ይጠላል። በሁለቱ መካከል ያለውን ግልጽና አስደናቂ ልዩነት ለማየት የከነዓናውያን አማልክትና የእውነተኛው አምላክ ምሳሌዎችን መመልከት ብቻ በቂ ነው። የከነዓናውያን አማልክት የተከታዮቻቸውን ልጆች መሥዋዕትነት ሲጠይቁ፣  ፍቅር የሆነው በመጽሐፍ ቅዱስ የምናገኘው አምላካችን ግን የራሱን ልጅ ስለ ኃጢአታችን እንዲሞት አሳልፎ ሰጠ። ይህ ብቻ በእግዚአብሔርና በጣዖታት መካከል ያለውን መሠረታዊ ልዩነት ለመግለጽ በቂ ነው። እግዚአብሔር ፍቅር ነው፤ ከእያንዳንዱ የሐሰት አምላክ በስተጀርባ ያለው ኃይል ግን በራስ ከፍ ከፍ የማለትና በኩራት የሚገፋፋ ሰይጣን ነው።

እግዚአብሔር የጣዖት አምልኮን እጅግ የሚጠላበትን ምክንያት ስንመረምር ሌላ አስፈላጊ እውነታን ማሰብ አለብን።  መፅሐፍ ቅዱሳችን የያዝነውን(የምናመልከውን) ነገር እንደምንመስል ይነግረናል(2 ቆሮ. 3:18)። እግዚአብሔር እስራኤላውያን የፍቅሩን ባሕርይ እንዲዋሃዱ ዘወትር እርሱን እንዲመለከቱ ፈለገ። ከዚህ ይልቅ እነርሱ ጣዖታትን በመከተል ከጣዖታት ባሕርይ ለመዋሃድ እና ለመምሰል መረጡ ። ውጤቱም ራስ ወዳድነት፣ ግድያና ጭካኔ ነበር። ማሰብ ያለብን ጥያቄ ይህ ነው፡- በሕይወታችን ውስጥ ጣዖታት አሉን?

### ማስታወሻ
`ይህን ምንባብ ካጠናህ በኋላ ምን አይነት ጥያቄዎች ወደ ውስጥህ መጡ? የትኞቹ ክፍሎች አስቸጋሪ ናቸው?
`
`ሌሎች ምን ዓይነት መመሪያዎች እና መደምደሚያዎች ታገኛለህ/ሽ?
`
`የጣዖት አምልኮ ብዙ መልክ ሊኖረው ይችላል። በሕይወትህ/በሕይወትሽ በቀላሉ ጣዖት ሊሆኑ የሚችሉ ነገሮች ምንድን ናቸው?
`