---
title: የመጀመሪያው ወንበር
date:   17/12/2025
---

### መጋበዝ

ከኢያሱ ሞት በኋላ ሁኔታው ወዲያውኑ አልተበላሸም። ኢያሱን የሚያውቁት ሽማግሌዎች እግዚአብሔር ለእርሱ ያደረገውን ሁሉ ያስታውሱ ስለነበር በታማኝነት እግዚአብሔርን ማገልገላቸውን ቀጠሉ (መሳ. 2:7)። ሆኖም ግን፣ አንድ ነገር ጎድሎ ነበር። እነዚህ ሽማግሌዎች ለጣዖት ባይሰግዱም ኢያሱ የያዘውን ተልዕኮ ግን አልያዙም። ኢያሱ ለእግዚአብሔር ትእዛዛት በመታዘዝ የከነዓንን ድል ለመምራት ሲነሳ፤ ሽማግሌዎቹ ግን ሥራውን ሳይጨርሱ ተዉት። ኢያሱ የድርጊት ሰው ነበር። ከእርሱ በኋላ የኖሩት ሽማግሌዎች ግን መቀመጥን መረጡ።  ኢያሱ ከእነርሱ እንደጠየቀው ለእግዚአብሔር ተመሳሳይ ቁርጠኝነት እንዲያደርጉ ልጆቻቸውን አልጠየቁም። በልጆቻቸው ላይ ዘላቂ ስሜት የሚተው የቁርጠኝነት ጥልቀት ጎድሏቸው ነበር።

ወደ ጣዖት አምልኮ የገቡት የሽማግሌዎቹ ልጆች ናቸው። እያንዳንዱ ትውልድ በወንበር እንደተወከለ አስቡ። የመጀመሪያው ወንበር እግዚአብሔርንና ኃይሉን በግል የሚያውቀውን ኢያሱን ይወክላል። ሁለተኛው ወንበር ደግሞ ስለ እግዚአብሔርና ኃይሉ የሚያውቁትን ሽማግሌዎች ይወክላል። ሦስተኛው ወንበር ደግሞ እግዚአብሔርንና ኃይሉን የማያውቁትን የሽማግሌዎቹን ልጆች ይወክላል። እያንዳንዱ ትውልድ ከእግዚአብሔር ጋር የራሱ የሆነ ሕያውና ግላዊ ግንኙነት እንዲኖረው ለምን አስፈላጊ እንደሆነ የሚያሳይ የሚያስደንቅ ምሳሌ ነው። ታላቅ መሪ ከሥልጣን ሲነሳ የቀጣዩ ትውልድ እምነት እየቀነሰ ሄዶ ሦስተኛውና አራተኛው ትውልድ ላይ ደግሞ መንፈሳዊ ማንነታቸውን ሙሉ በሙሉ አጡ።እኛም ብንሆን በወላጆቻችን ወይም በአያቶቻችን እምነት ላይ መተማመን አንችልም። “እግዚአብሔር የልጅ ልጆች የሉትም” የሚል አባባል አለ። እግዚአብሔር የአባቶቻችን አምላክ ብቻ ሊሆን አይችልም (መሳ. 2:12)፤ እርሱ በግል የእኛ አምላክ መሆን አለበት።

ማንም ሰው በሁለተኛው ወይም በሦስተኛው ወንበር ላይ በመቀመጥ መርካት የለበትም። ሁላችንም ከእግዚአብሔር ጋር  ሙሉ በሙሉና በቁርጠኝነት ከእርሱ ጋር ሕያው ግንኙነት በምናገኝበት በዚያ የመጀመሪያው ወንበር ላይ መቀመጥ መፈለግ አለብን። በዚህ ወንበር ላይ እምነታችን በንድፈ ሀሳብ ላይ ብቻ የተመሠረተ አይደለም። በዚህ ወንበር ላይ በቀጣዩ ትውልድ ላይ ያለን ተጽዕኖ ጥልቅና ዘላቂ ነው።

ኢየሱስ እያንዳንዳችን እግዚአብሔርን በግል እንድናውቅ ወደዚህ ዓለም መጣ። “እውነተኛ አምላክ የሆንኸውን አንተንና የላክኸውንም ኢየሱስ ክርስቶስን ያውቁ ዘንድ ይህች የዘላለም ሕይወት ናት። ” (ዮሐ. 17:3)። ኢየሱስ በፍርዱ ቀን አውቀዋለሁ ብለው ያሰቡ አንዳንድ ሰዎች እንዳላወቁት ሲያውቁ እንደሚደነግጡ አስጠንቅቋል። በአሥሩ ቆነጃጅት ምሳሌ ላይ፣ ሰነፎቹ ቆነጃጅት “እውነት እላችኋለሁ፣ አላውቃችሁም” (ማቴ. 25:12) የሚለውን ሲሰሙ በጣም ደንግጠው አዝነዋል። ማናችንም ቢሆን በእግዚአብሔር ላይ በንድፈ ሀሳብ ወይም በርቀት ባለን እውቀት መርካት የለብንም። ዛሬ ከእግዚአብሔር ጋር ሕያው ግንኙነትን በቅንነት እንፈልግ።

### ማስታወሻ

መሳፍንት ምዕራፍ 1 እና 2 በድጋሚ አሰላስሉና በጥቅሱ ውስጥ ክርስቶስን ፈልጉት።

`በምን አይነት የተለየ ምልከታ ወይም በድጋሚ ክርስቶስን በዚህ ሳምንት ጥናታችሁ አያችሁት?`

`በየትኛው ወንበር ላይ ነው የተቀመጣችሁት? ወደ መጀመሪያው ወንበር ለመሸጋገር ምን ያስፈልጋል?`