---
title: መንፈሳዊ ጦርነቶች
date:   22/12/2025
---

### መተርጎም

የኢያሱ መጽሐፍ አንዳንድ ፈታኝ የሆኑ ትዕይንቶችን ይዟል። እግዚአብሔር ሕዝቡ ሌላ ሕዝብን እንዲያጠፉ የሚያታዘዝበት ቅዱስ ጦርነት ለመረዳት አስቸጋሪ ነው፤ ነገር ግን እነዚህ የብሉይ ኪዳን ጦርነቶች በጥሩና በክፉ መካከል ባለው አጥናፋዊ(Cosmic) ትግል ውስጥ አካል መሆናቸውን ማስታወስ አስፈላጊ ነው። ዘጸአት 12:12 በግብፅ የደረሱት መቅሰፍቶች በዋነኝነት በሕዝቡ ላይ ሳይሆን በግብፃውያን አማልክት ላይ የተወሰዱ ፍርዶች እንደነበሩ ያመለክታል። የግብፅ ሃይማኖት በጣም የተበላሸና ሥነ-ምግባር የጎደለው ማኅበረሰብ ፈጠረ። የብዙ አማልክቶቻቸው ተረቶችና አፈ ታሪኮች  በመድፈር፣ በመገንጠል፣ በመቁረጥና በመግደል የተሞሉ ነበሩ። የሥዕል ስራዎቻቸውና ጽሑፎቻቸው አማልክቶቻቸውን እርስ በርስ፣ ከሰዎችና ከእንስሳት ጋር ጾታዊ ግንኙነት የሚፈጽሙ መረን የሌላቸውና የተንዛዙ ፍጡራን አድርገው ይገልጿቸዋል። የግብፅ ሃይማኖት ደግሞ ጥንቆላን፣ አስማትንና ከሙታን ጋር መነጋገሪያን ያበረታታ ነበር፤ ይህም ከእንግዳው ዓለም ከሆኑ ጨለማ ፍጡራን ጋር የቅርብ ግንኙነት ውስጥ አስገባቸው። የጣዖት አምልኳቸው በእርግጥ ለአጋንንት መሥዋዕት ማቅረብ ነበር (ዘዳ. 32:17)። የሕዝቡ ሥነ-ምግባር ሊያመልኩት ከሚችሉት የአማልክት የወረደ ባሕርይ ከፍ ብሎ ሊወጣ አልቻለም።

እንደ ግብፅ የከነዓን ሕዝቦች እጅግ ኢሰብአዊ ልምዶችን የሚያበረታታ ጣዖት አምልኮ ውስጥ ገብተው ነበር፡- ሕጻናትን መሥዋዕት ማድረግ፣ የቤተ መቅደስ ጋለሞትነት፣ ከእንስሳት ጋር ወሲባዊ ግንኙነትና ሌሎች ብዙ የሚጠሉ ሥርዓቶችን። መጽሐፍ ቅዱስ እግዚአብሔር ተጠያቂነትን እንዲጠይቅ ምክንያት የሆኑትን “የእነዚህን አሕዛብ ክፋት” መጠን በተወሰነ መልኩ ብቻ ያሳያል (ዘዳ. 9:4)። የእግዚአብሔርን ፍርዶች ስናነብ፣ መጽሐፍ ቅዱስ የሚሰጠንን ምክንያቶች ለመቀበል ፍቃደኛ መሆናችንንና ያልተገለጡ የታሪኩን ክፍሎች በእግዚአብሔር ላይ እምነት እንድንጥል መወሰን አለብን (ዘዳ. 29:29)።

በግብፃውያን አማልክት ላይ የነበረው ጦርነት በዋነኝነት መንፈሳዊ ስለነበረ እግዚአብሔር ሕዝቡን ለማዳን ወታደራዊ ግጭት አላስፈለገውም። እግዚአብሔር በእስራኤል ምትክ በመቅሰፍቶችና በቀይ ባህር  ተዋግቷል። እስራኤላውያን በግብፃውያን ላይ ሰይፍን ከቶ አልመዘዙም። ይህ እግዚአብሔር ለሕዝቡ የሰጠው ቅድመ ሁኔታ ነበር። እስራኤል ታማኝ ቢሆን ኖሮ፣ የከነዓን ወረራ ምንም ዓይነት ጦርነት ባላስፈለገ ነበር። እግዚአብሔር ከግብፅ እንዳዳናቸው በተመሳሳይ ተአምራዊ መንገድ የከነዓንን ምድር ወደ እጃቸው አሳልፎ ለመስጠት ፈልጎ ነበር (ዘዳ. 7:19)። የእግዚአብሔር ዋና ዓላማ ከነዓናውያንን ከተፈጥሮ በላይ በሆነ መንገድ ማስወጣት ነበር (ዘጸ. 23:28)። ባለማመናቸው ምክንያት እግዚአብሔር እንዳሰበው ለሕዝቡ መሥራት አልቻለም። ኤለን ኋይት እንዲህ ብላለች፡- “በጦርነት ሳይሆን ለትእዛዛቱ በጥብቅ በመታዘዝ ምድሪቱን እንዲያገኙ የእርሱ ዓላማ ነበር።”[1] በኋላም ታሪክ እግዚአብሔር ሕዝቡ ሳይዋጉ የማዳን ችሎታውን አሳይቷል (2 ነገ. 19:35)። የእግዚአብሔር ተመራጭ የሆነው ዕቅድ እስራኤልን ከጦርነቶች ያድናቸው ነበር።

### ማስታወሻ

`ይህን ምንባብ ካጠናህ በኋላ ምን አይነት ጥያቄዎች ወደ ውስጥህ መጡ? የትኞቹ ክፍሎች አስቸጋሪ ናቸው?`

`ሌሎች ምን ዓይነት መመሪያዎች እና መደምደሚያዎች ታገኛለህ/ሽ?`

`በግብፃውያንና በከነዓናውያን ላይ የደረሰውን ጨምሮ በእግዚአብሔር ፍርዶች ምን ያህል ትስማማላችሁ? ለምን?`