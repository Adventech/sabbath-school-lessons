---
title:  ተዋጊ፣ ፈራጅና ንጉሥ
date:   24/12/2025
---

### መጋበዝ

በኢያሱ መጽሐፍ ውስጥ ያሉት የእግዚአብሔር ፍርዶች ክርስቶስ “በጽድቅ የሚፈርድና የሚዋጋ” ሆኖ እንደ ነገሥታት ንጉሥ ሆኖ ወደ ዓለም ሲመለስ የሚሆነውን የመጨረሻውን ፍርድ ያመለክታሉ (ራዕ. 19፡11)። እርሱ የሰማይ ሠራዊት የምድርን ነገሥታትና ሠራዊቶቻቸውን እንዲዋጉ ይመራቸዋል (ቁ. 14–19)። ክርስቶስ በጠላቶቹ ሁሉ ላይ ፍጹም ድልን ሲያገኝ ታላቅና አስፈሪ እልቂት ይፈጸማል (ቁ. 20፣ 21)። ክርስቶስ የዚህ ዓለም የማይበገር አሸናፊ መሆኑን መላው አጽናፈ ዓለም ይገነዘባል።
እንደ ኃያል ተዋጊ ኢያሱ የክርስቶስ ምሳሌ ነበር። በምድረ በዳ ለዓመታት ከተንከራተቱ በኋላ፣ ኢያሱ የእስራኤልን ልጆች ወደ ተስፋይቱ ምድር መራቸው፤ በዚያም ከጠላቶቻቸው ዕረፍትን ያገኙና ቋሚ የሆነ ቤት ይኖራቸው ነበር። በዚህ ዓለም ውስጥም ከረጅም ቆይታችን በኋላ ኢየሱስ ሕዝቡን ወደ ሰማያዊት ከነዓን ይመራናል፤ በዚያም በዘላለም ቤታችን ፍጹም ሰላምና ደስታን እናገኛለን። ከዚህ በኋላ ሕመም መሰቃየትን ወይም ወደፊት የምንሆነውን አንፈራም። በእግዚአብሔር ፊት በሰላም እንኖራለን። እግዚአብሔር እንደ ረዓብና እንደ ገባዖናውያን ያሉትንም ጨምሮ ምሕረቱን ለመቀበል ክፍት የሆኑትን ሁሉ ይቀበላል። እርሱ በዘፈቀደ ከቃል ኪዳኑ ሕዝብ መካከል ማንም ሰው እንዳይካተት አያደርግም።

በሰማይ የእግዚአብሔር ሕዝቦች ታሪክን ሲመረምሩና ፍርዶቹን ሙሉ በሙሉ ሲረዱ፣ “ግሉን ቻይ ጌታ አምላክ ሆይ፤ ሥራህ ታላቅና አስደናቂ ነው። የዘመናት ንጉሥ ሆይ፤ መንገድህ ጽድቅና እውነት ነው።” በማለት አድናቆታቸውን ይጨምራሉ (ራእይ 15:3)። የሰማይ መላእክትም “አዎን፤ ሁሉን ቻይ ጌታ አምላክ ሆይ፤ ፍርድህ እውነትና ጽድቅ ነው።” (16፡7) እያሉ ምስጋናቸውን ይጨምራሉ። በእርግጥ በሰማይ ያለው መላው ሕዝብ “ሃሌ ሉያ! ማዳን፣ ክብርና ኀይል የአምላካችን ነው፤ ፍርዱ እውነትና ጽድቅ ነውና፤ በዝሙቷ ምድርን ያረከሰችውን፣ ታላቂቱን አመንዝራ ፈርዶባታል፤ ስለ አገልጋዮቹም ደም ተበቅሏታል።” (19፡1፣ 2) እያሉ ይስማማሉ። ሁሉም የእግዚአብሔርን ፍርዶች ጽድቅና ፍትሕ ያያሉ። በዚህ ሕይወት ውስጥ ምስጢር ሆነው የቀሩ ጥያቄዎች በዚያ ቀን ግልጽ ይሆናሉ። ዘላለም ደግሞ በዚህ ዓለም ለተከሰቱት ነገሮች ሰፊውን ምስል ይሰጣል።

የኢያሱ መጽሐፍ ዛሬ ለእኛ ትልቅ ፈተና ነው። ይህ ዓለም የእግዚአብሔር መሆኑንና በሁሉም ላይ የበላይ ገዥ እርሱ መሆኑን ያስታውሰናል። በከነዓናውያን ላይ የፈጸመው የፍርድ ታሪክ እግዚአብሔር ሰዎች፣ ድርጅቶችና ሕዝቦች ለምርጫዎቻቸው ተጠያቂ እንደሚያደርግ ያስታውሰናል። ይህ ታሪክ የንስሐ ታሪክ ነው። እግዚአብሔር እጅግ  የማይታወቁትንና ትንሽ የሚባሉ ሰዎች እንኳ ለማዳን ምን ያህል እንደጓጓ ያሳያል። በተጨማሪም እግዚአብሔር ለሚያምኑት ምን እንደሚያደርግ የሚያሳይ የእምነት ታሪክ ነው። ዋጋው ምንም ይሁን ምን ለእግዚአብሔር ታማኝ እንድንሆን በግልጽ ይጠይቀናል።

### ማስታወሻ
ሕዝቅኤል 33 በድጋሚ አሰላስሉና በጥቅሱ ውስጥ ክርስቶስን ፈልጉት።

`በምን አይነት የተለየ ምልከታ ወይም በድጋሚ ክርስቶስን በዚህ ሳምንት ጥናታችሁ አያችሁት?
`
`ከኢያሱ መጽሐፍ በጣም የወደዳችሁት ታሪክ የትኛው ነው? ለምን?
`