---
title:  ከርግማን መዳን
date:   05/11/2025
---

### መጋበዝ

በአካን ላይ ፍርዱ ከተፈጸመ በኋላ እግዚአብሔር እስራኤልን በበረከቱ ማረጋገጫ ወደ ጋይ መልሷቸዋል። በዚህ ጊዜ፣ እስራኤል ድል አደረገ፣ የጋይ ሰዎች ወደቁ፣ ከተማይቱም በእሳት ተቃጠለች። በከነዓን ውስጥ የመጀመሪያዎቹ ሁለቱ ከተሞች ከተያዙ በኋላ፣ እስራኤል ጦርነቱን እንዲያቋርጥና ከእግዚአብሔር ጋር ቃል ኪዳናቸውን እንዲያድሱ ጊዜው ደርሶ ነበር። የአካን ቤተሰብ መጥፋት ከእግዚአብሔር ጋር ያላቸውን የቃል ኪዳን ግንኙነት መጠበቅ ምን ያህል አስፈላጊ እና ከባድ እንደሆነ የሚያስደንቅ ማሳሰቢያ ነበር። የረዓብ ቤተሰብ ወደ ቃል ኪዳኑ ማኅበረሰብ መጨመር ደግሞ የእግዚአብሔርን ምሕረትና ማዳን ለእስራኤል አስታወሳቸው።

ምንም እንኳ እስራኤላውያን በኃያላን ጠላቶች ቢከበቡም ከገለገላ ከተማ ሰፈራቸውን ትተው ወደ ጠላት ግዛት በግምት ወደ ሃያ ማይል (32 ኪ.ሜ) ተጓዙ፤ በዚያም በገሪዛን ተራራና በጌባል ተራራ መካከል ወዳለው ሸለቆ ደርሰው ቃል ኪዳናቸውን አጸኑ (ኢያሱ 8:30–35)። ይህ ረጅም ጉዞ ሚስቶችን፣ ልጆችንና በመካከላቸው የነበሩትን መጻተኞችንም ይጨምራል። ሙሴ ይህንን የቃል ኪዳን ሥርዓት በከነዓን ምድር እንደደረሱ እንዲያካሂዱ ሁለት ጊዜ መመሪያ ሰጥቶ ነበር (ዘዳ. 11:29፤ 27:1–26)።

ስድስት ነገዶች ሕጉን የመጠበቅን በረከት ለማጽናት በገሪዛን ተራራ ላይ ቆሙ። ሌሎቹ ስድስት ነገዶች በጌባል ተራራ ላይ ተመድበው፣ የእግዚአብሔርን ሕግ ለሚተላለፉ ሰዎች በሚነገረው በእያንዳንዱ መርገም ላይ “አሜን!” በማለት ምላሽ ሰጡ። በሁለቱ ተራሮች መካከል በነበረው ሸለቆ ውስጥ በመቆም፣ ኢያሱ የሕጉን ቃላት በሙሉ በመላው ለሕዝቡ ጆሮ ተናገረ። ሕጉ በግልጽ ድምፅ ከመነበቡም በተጨማሪ ለወደፊት ትውልድ እንደ ብሔራዊ መታሰቢያና ምስክርነት በድንጋዮች ላይ ተጽፏል። በዮርዳኖስ የእግዚአብሔርን ተአምር ለማስታወስ ድንጋዮች እንደተተከሉ ሁሉ፣ የእግዚአብሔርን ሕግና ከእስራኤል ጋር ያለውን ቃል ኪዳን ለማስታወስ ድንጋዮች በቦታቸው ተቀምጠዋል።

ሙሴ ካህናት በየሰባት ዓመቱ ለዳስ በዓል በቤተ መቅደስ ሲሰበሰቡ ተመሳሳይ የሕግ ንባብ በይፋ እንዲያደርጉ መመሪያ ሰጥቷል (ዘዳ. 31:9–13)። እነዚህ የሕግ ንባቦች ልጆች ሕግን እንዲማሩና መላው ቤተሰብ ከእግዚአብሔር ጋር ስላላቸው የቃል ኪዳን ግንኙነት እንዲያስታውሱ ይረዳቸዋል።

የጌባል ተራራ የሕግን መርገሞች ያመለክታል፣ ነገር ግን ይህ ተራራ የእግዚአብሔርን መቤዠትና ይቅርታም ቃል ኪዳን ይዟል። በጌባል ተራራ ላይ፣ ኢያሱ ለእግዚአብሔር መሠዊያ ሠራ፣ በዚያም የሚቃጠል መሥዋዕትና የደህንነት መሥዋዕት አቀረቡ። እያንዳንዱ መሥዋዕት ወደዚህ ዓለም በመምጣት ራሱን እንደ መሥዋዕት አድርጎ ያቀረበውን ኢየሱስን ይጠቁማል፤ እርሱም “ከሕግ መርገም ዋጀን” (ገላ. 3:13)። መሠዊያው ማንኛውንም ሰው ከኃጢአት መርገም ማዳን ወደሚችለው ወደ እርሱ ብቻ ይጠቁማል። የእስራኤል ብቸኛ ተስፋ በመሠዊያው ቃል ኪዳን ላይ ነበር።

### ማስታወሻ

`ከኢያሱ 7ና 8 በድጋሚ አሰላስሉና በጥቅሱ ውስጥ ክርስቶስን ፈልጉት።`

`የሱስ ከሕግ እርግማን በምን መንገዶች አዳነን?`

`ኢያሱ የእስራኤልን ሕዝብ ወደ ጠላት ምድር ይዞ በመሄድ ቃል ኪዳናቸውን አድሰዋል። እግዚአብሔር እንድትወስዱት የሚጠይቃችሁ አደጋዎች ምንድን ናቸው?`