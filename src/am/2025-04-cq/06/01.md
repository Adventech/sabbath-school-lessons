---
title:  አስከፊ ሽንፈት
date:   01/11/2025
---

### መግቢያ

የዚህን ሳምንት ትምህርት ጥቅስ ያንብቡ፡ ኢያሱ 7ና 8

**ያልተጠበቀ ሽንፈት**

አንድን ድል ካገኘህ በኋላ የራስ መተማመንህ ጨምሮ ወደ ቀጣዩ ፈተና በፍጥነት ሄደህ አሳፋሪ ሽንፈት ገጥሞህ ያውቃል? ኢያሱ ይህን ሊረዳ ይችላል። በኢያሪኮ ካገኙት ድንቅ ድል በኋላ እስራኤላውያን ስለ ቀጣዩ ጦርነት እምነት ነበራቸው። የራሳቸውን ድክመቶች በመርሳት፣ ሌላ ትልቅ ድል እንደሚጠብቃቸው አስበው ወደፊት በፍጥነት ገፉ። ኢያሱ ከኢያሪኮ ፍርስራሽ ወዲያውኑ ሰላዮችን ወደሚቀጥለው ዒላማቸው ወደሆነችው ወደ ጋይ ከተማ ላከ። ከኢያሪኮ ወደ ጋይ ያለው ጉዞ ወደ አስራ ሁለት ማይል (19 ኪ.ሜ) ገደማ ወደ ከፍታ ቦታ የሚያወጣ ጉዞ ነበር። ኢያሪኮ በዮርዳኖስ ሸለቆ ውስጥ ከባሕር ወለል በታች ወደ 900 ጫማ (274 ሜትር) ገደማ የሚገኝ ሲሆን፣ ጋይ ግን በተራራማው አካባቢ ከባሕር ወለል በላይ ወደ 2,600 ጫማ (790 ሜትር) ከፍታ ላይ ትገኛለች። ሰላዮቹ ጋይን ሲመለከቱ፣ የዚህች ከተማ ሰዎች ጥቂት እንደሆኑና በቀላሉ ድል ሊደረጉ እንደሚችሉ አሰቡ። ከተራራው ወደ ታች ተመልሰው ሰላዮቹ ይህንን ቀላል የሚመስል ተልእኮ ለማከናወን ከሦስት ሺህ የማይበልጥ የሰው ኃይል እንዲልክ ኢያሱን መከሩት። ኢያሱም ተስማማና ቀሪው ሕዝብ በሰፈሩ እንዲያርፍ ፈቀደ።

የእስራኤላውያን የመጀመሪያ ድል ወኔ ቢኖራቸውም የጋይ ሰዎች የእስራኤልን ኃይል በፍጥነት በመመከት ወደ ተራራው ወደ ታች በአሳዛኝ ሁኔታ እንዲያፈገፍጉ አደረጓቸው፤ በመንገድም ሠላሳ ስድስት ወንዶችን ገደሉ። ሠላሳ ስድስት ሰዎች መሞታቸው ከሌሎች ጦርነቶች ጋር ሲነፃፀር አነስተኛ ቁጥር ቢመስልም፣ እስራኤል ኢያሪኮን አንድም ሰው ሳይሞትባቸው መውረሳቸውን ማስታወስ አለብን። እግዚአብሔር እነዚህን ጦርነቶች ለእነርሱ እንደሚዋጋላቸው አስበው ነበር። በግልጽ ለመናገር፣ እግዚአብሔር በኢያሪኮ በተዋጋላቸው መንገድ በጋይ አልተዋጋላቸውም።

ይህ ያልተጠበቀ ሽንፈት መላውን የእስራኤላውያን ሰፈር ስነልቦናቸውን ነካውና ቀጥሎ ስለሚሆነው ነገር ጥልቅ ስጋት ፈጠረባቸው። እስራኤላውያን ቅጥር በሌለው ክፍት ሰፈር ውስጥ ይኖሩ ነበር። ከነዓናውያን ስለ ሽንፈታቸው ሰምተው ቀጥር ያልነበራቸውን እስራኤላውያን ያጠቁ ይሁን? የእግዚአብሔር ጥበቃ ከሌለ ስለ ደህንነታቸው መጨነቅ ነበረባቸው። ከዚህ ከባድ ሽንፈት የተነሳ፣ ኢያሱ ልብሱን ቀደደ፣ ራሱ ላይ ትቢያ ነሰነሰ፣ በቃል ኪዳኑ ታቦት ፊት በምድር ላይ ወድቆ፣ “ለምን? … ምን ልናገር? …ስለታላቅ ስምህ ምን ታደርጋለህ?” ብሎ ወደ እግዚአብሔር ጮኸ (ኢያሱ 7:7-9)። ይህ በዕንባና በከባድ ጥያቄዎች የተሞላ ከልብ የሆነ ጸሎት ነበር። በጸሎት ምስጢር ውስጥ፣ ኢያሱ እንዲያውም የተወሰነ ጥርጣሬን ገልጿል፡- “ምነው ባንሻገር ከዮርዳኖስ ማዶ በቀረን ኖሮ” (ቁ. 7)። ለኢያሱ በእርግጥም አሳዛኝ ጊዜ ነበር ነገር ግን ወደ እግዚአብሔር ለመጠለል ሸሸ።

አንዳንድ ጊዜ እግዚአብሔር እንድንዘገይ፣ ልባችንን እንድንመረምር፣ አስቸጋሪ ጥያቄዎችን እንድንጠይቅና እርሱን መፈለግ እንድንሻ ሽንፈት እንዲደርስብን ሊፈቅድ ይችላል። እነዚህ ጥቁር(አስቸጋሪ) ሸለቆዎች በሕይወታችን ውስጥ አዲስ መልስና አዲስ መመሪያ ከላይ የምናገኝበት ወሳኝ ወቅት ናቸው። የጋይ ታሪክ ለስኬቶቻችን ከመጠን በላይ እውቅና እንዳንወስድ ያስጠነቅቀናል፤ ይህ ካልሆነ ግን እግዚአብሔር እንደገና ትኩረታችንን ለመሳብ የሚያሳፍር ሽንፈት ሊፈቅድ ይችላል። ይህ ታሪክ ትሑት እንድንሆንና በእግዚአብሔር እንድንደገፍ ይጋብዘናል። አንዳንድ ጊዜ የእኛ የኢያሪኮ ልምምዶች ስለወደፊቱ ከመጠን በላይ በራስ መተማመን እንዲሰማን ያደርጉናል። ብዙም ሳይቆይ በራሳችን ጥበብና ጥንካሬ ወደፊት እንገፋለንና በእግዚአብሔር ላይ ያለንን መታመን እናጣለን።

ታሪኩ በመጨረሻ እንደሚያሳየው ሰላዮቹ የጋይንን ጥንካሬ አሳንሰው የእስራኤልን ኃይል ከልክ በላይ ገምተዋል። እስራኤላውያን ለሁለተኛ ጊዜ ወደ ጋይ ሲመለሱ ኢያሱ መጀመሪያ ጊዜ ከላከው አሥር እጥፍ የሚበልጡ ተዋጊዎችን ወሰደ። በሁለተኛው ጦርነት ዐሥራ ሁለት ሺህ የጋይ ሰዎች ሞተዋል። ሆኖም ግን ለእስራኤላውያን የመጀመሪያው ውድቀት ዋናው ችግር ቁጥር አልነበረም፤ ነገር ግን በአንድ ሰው ኃጢአት ምክንያት እስራኤላውያን ከእግዚአብሔር ጋር የገባውን ቃል ኪዳን በማፍረሳቸው ነበር።