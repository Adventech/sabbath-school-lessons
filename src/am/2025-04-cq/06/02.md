---
title:  የፈረሰ ቃል ኪዳን
date:   02/11/2025
---

### መዋሃድ

ኢያሱ በጋይ የደረሰው ሽንፈት እግዚአብሔር በረከቱን ከእስራኤል በመንሳቱ እንደሆነ ተረዳ። እስራኤል ቃል ኪዳናቸውን ስለጣሱ እግዚአብሔር ባርኮቱን ከእነርሱ ላይ አነሳ። ይህ የአንድ ግለሰብ ኃጢአት ብቻ አልነበረም፤ የመላው የእስራኤል ሰፈር በእግዚአብሔር ፊት በጋራ ተጠያቂ ነበር። “እስራኤል በድሏል፤ እንዲጠብቁ ያዘዝኋቸውን ቃል ኪዳኔን ጥሰዋል፤ ዕርም የሆነውን ነገር ወስደዋል፤ ሰርቀዋል፤ ዋሽተዋል፤ የወሰዱትንም ከራሳቸው ንብረት ጋር ደባልቀዋል።” (ኢያሱ 7:11)። ይህ ብሔራዊ ቀውስ ነበር። እንደህግ እስራኤላውያን ከእግዚአብሔር ጋር የገቡትን ስምምነት አፍርሰዋልና የእግዚአብሔር የቃል ኪዳን ሕዝብ የመሆን መብታቸውን አጥተዋል፤ ቃል ኪዳኑ ካልታደሰ በቀር እንደ ጠላቶቻቸው “ከእግዚአብሔር የተለዩ ለጥፋት የታጩ” ነበሩ (ቁ. 12)።

ኢያሪኮ ከመያዟ በፊት፣ እግዚአብሔር በኢያሪኮ ያለው ነገር ሁሉ ለእርሱ እንደተለየ በማያሻማ ሁኔታ ግልጽ አድርጓል። ለምርኮ ወይም ለግል ጥቅም ምንም ነገር መወሰድ አልነበረበትም። ኢያሱ ለሁሉም ሰው “እናንተ ግን ዕርም ከሆኑት ነገሮች አንዳች በመውሰድ በራሳችሁ ላይ ጥፋት እንዳታመጡ እጃችሁን ሰብስቡ፤ ያለዚያ የእስራኤልን ሰፈር ለጥፋት ትዳርጋላችሁ፤ ክፉ ነገር እንዲደርስበትም ታደርጋላችሁ” ሲል አስታወቀ (ኢያሱ 6:18)። ማንም እንዳልተረዳ ወይም እንዳልሰማ ሊያስመስል አይችልም ነበር። የእግዚአብሔርን ትእዛዝ መናቅ ተአምራቱን አሳንሶ መመልከትና ከእስራኤል ጋር የገባውን ቃል ኪዳን መካድ ነበር።

አንድ መፍትሄ ብቻ ነበር። ጌታ ኢያሱን እንዲነሳና “ሕዝቡን እንዲቀድስ” ነገረው (7:13)። ይህ “ቀድሱ” የሚለው ቃል “ለዩ” ማለትም ነው። እግዚአብሔር እስራኤልን በማንነትና በተግባርም ከዓለም ለይቶ ነበር። ነገር ግር ግን ዕርም የሆነውን ነገር ወደ ሰፈራቸው በማምጣት፣ እንደገና ከዓለም ጋር መሆንን መረጡ። የእግዚአብሔር የቃል ኪዳን ሕዝብ ለመሆን ይህ የተለየ ነገር መወገድ ነበረበት። “እርም የሆነ ነገር በመካከላችሁ ስላለ፣ ይህን ካላስወገዳችሁ ጠላቶቻችሁን ለመቋቋም” አትችሉም(ቁ. 13)።

ኢያሱ ለሕዝቡ ተናገረ ሁሉም ሰው ልቡን እንዲመረምርና ኃጢአቱን እንዲናዘዝ አንድ ምሽት ሰጠ። በማግስቱ ዕጣ ተጣጣለ፣ በመጨረሻም አካን የሚባል ሰው ጥፋተኛ መሆኑ ተለየ። መደበቂያ ያጣው አካን ከኢያሪኮ ፍርስራሽ የተከለከሉ ዕቃዎችን እንዳየ፣ እንደተመኘና እንደወሰደ አምኖ ተቀበለ። እቃዎቹ ከባቢሎን የመጣ አንድ ውብ ልብስ፣ ወደ አምስት ፓውንድ (2.3 ኪ.ግ) የሚመዝን ብርና ወደ 1.3 ፓውንድ (0.6 ኪ.ግ) የሚመዝን አንድ የወርቅ ሰሌዳን ያካትታሉ። ለመደበቅ በማሰብ፣ አካን ዕቃዎቹን ወደ ድንኳኑ በፍጥነት አስገብቶ በአፈር ውስጥ ቀበረው—ነገር ግን ከእግዚአብሔር የሚደበቅ ነገር የለም። አካን በራሱ ምስክርነት ብቻ ሳይሆን ከድንኳኑ በተገኘው በማይካድ ማስረጃም ራሱን አወገዘ። ራሱን ለኢያሪኮ ነገሮች(ኃጢአቶች) ስላስገዛ፣ አካን በኢያሪኮ ሰዎች ላይ የደረሰውን ተመሳሳይ ቅጣት መቀበል ነበረበት።

### ማስታወሻ

`ቅናትንና መልካም መጋቢነትን እንዴት መለየት እንችላለን?`

`ከዓለም ነገሮች ተለይተን ከመኖር ይልቅ በዓለም እየኖርን ከሚመጡ ፈተናዎች እንዴት መጠበቅ እንችላለን?`