---
title:  ዝምታና ተባባሪነት
date:   03/11/2025
---

### መተርጎም

ስለ አካን ታሪክ ከባድ ከሆኑት ክፍሎች አንዱ መላው ቤተሰቡ ከእርሱ ጋር በድንጋይ ተወግሮ መሞቱ ነው። ሆኖም የአካን ልጆች ለአባታቸው ኃጢአት እንዳልተቀጡ ልብ ማለት አስፈላጊ ነው። መጽሐፍ ቅዱስ ልጆችን ስለ ወላጆቻቸው ኃጢአት መቅጣት ፍትሕ መጓደል እንደሆነ ይኮንናል። አካንንና ቤተሰቡን ያስወገደው ትውልድ የእግዚአብሔር ፍርድ በደረሰ ጊዜ፣ ቆሬንና ተባባሪዎቹን ዳታንን እና አቤሮንን እንዲሁም ቤተሰቦቻቸውን ምድር አፋን ከፍታ እንደዋጠቻቸው እንዴትም እንደተቀጡ በእርግጠኝነት አስታውሷል (ዘኁ. 16:27)። ይሁን እንጂ የቆሬ ልጆች ከአባታቸው ድንኳን በመለየታቸው ዳኑ (ዘኁ. 26:11)። ያለጥርጥር፣ የቆሬ ልጆች በአካን ዘመን አሁንም በሕይወት ነበሩ።

በሙሴ ሕግ እግዚአብሔር የእያንዳንዱን ሰው ግልጽና ግላዊ ተጠያቂነት አጽንቶ ነበር፡- “አባቶች ስለ ልጆቻቸው፣ ልጆችም ስለ አባቶቻቸው አይገደሉ፤ እያንዳንዱ በራሱ ኀጢአት ይገደል።” (ዘዳ. 24:16)። በእስራኤል ነገሥታት ዘመን፣ ንጉሥ አሜስያስ ይህንን ሕግ የትክክለኛ ፍትሕ አስፈላጊ ምሰሶ አድርጎ አምኗል (2ኛ ነገ. 14:6)። ነቢያቱም ከብዙ መቶ ዓመታት በኋላ የዚህን መርሕ አስፈላጊነት አጠናክረዋል (ሕዝ. 18:20)። እግዚአብሔር ልጆችን ስለ አባቶቻቸው ኃጢአት ፈጽሞ እንደማይቀጣ ስለምናውቅ፣ የአካን ቤተሰብ በሚስጢራዊ ተልዕኮው እንደረዱትና እንደተባበሩት በእርግጠኝነት መናገር እንችላለን። ወንዶችና ሴት ልጆቹ ዝም በማለት እና አባታቸውን ተከትለው ክፉ ነገር በመስራታቸውም ከኃላፊነት ነፃ አልተደረጉም።

ምን አልባት ህጻናት፣ ወጣትም ይሁኑ ትልቆች፣ የወላጆቻቸውን ክፋት የመከተል ተፈጥሮአዊ ዝንባሌ ቢኖራቸውም፤ የቆሬ ልጆች ታሪክ ከተለመደው አስተሳሰብ የተለየ ምሳሌ ይሰጣል። የአካን ወይም የቆሬ ቤተሰብ የሆነ ማንኛውም ሰው በእግዚአብሔር ጸጋ የቆሬን ልጆች ምሳሌ መከተል ይችላል። ግልጽ ኃጢአት ወይም አመፅ በሚኖርበት ጊዜ፣ የራሳቸውን ለማወቅ(ለማገናዘብ) እድሜያቸው የደረሰ  ልጆች ወላጆቻቸውን ክፉ እንዲያደርጉ ማበረታታት የለባቸውም። በእነዚህ አስቸጋሪ ሁኔታዎች ውስጥ፣ ልጆቹ ለእግዚአብሔር ታማኝ የሚሆኑበትን መንገድ መፈለግ አለባቸው። በአንዳድ አስቸጋሪ ሁኔታዎች ውስጥ የወላጆች ኃጢአት ወንጀልን የሚያካትት ከሆነ፣ ልጆች ወንጀሉን ለሚመለከተው የመንግስት አካል ማሳወቅ፣ እርዳታ መጠየቅ እና ከወላጆቻቸው መራቅ አለባቸው። አንዳንድ ጊዜ ልጆች ወይም ጉልማሳዎች ወላጆቻቸው የሚጠይቋቸውን ነገሮች ሁሉ ያለማገናዘብ የመስማማት ግዴታ እንዳለባቸው ያስባሉ። ሆኖም ጳውሎስ፣ “ልጆች ሆይ፣ ወላጆቻችሁን በጌታ ታዘዙ፣ ይህም ትክክል ነውና” ሲል ጽፏል (ኤፌ. 6:1)። ይህ ማለት ወላጆቻች እግዚአብሔርን በሚያከብሩበት ደረጃ ብቻ ልጆች መታዘዝ አለባቸው ማለት ነው። ወላጆች ልጆቻቸውን ጌታን እንዳያከብሩ ሲመሯቸው፣ ልጆች ለእግዚአብሔር ያላቸው ታማኝነት እንደሚቀድም ማሳየት አለባቸው።

### ማስታወሻ

`ይህን ምንባብ ካጠናህ በኋላ ምን አይነት ጥያቄዎች ወደ ውስጥህ መጡ? የትኞቹ ክፍሎች አስቸጋሪ ናቸው?`

`ሌሎች ምን ዓይነት መመሪያዎች እና መደምደሚያዎች ታገኛለህ/ሽ?`

`ወላጆቻቸው ስህተት ሲሠሩ ልጆች እንዴት እነርሱን ማክበር ይችላሉ?`