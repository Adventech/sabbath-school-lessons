---
title:  የፈረሶች ኃይል
date:   17/11/2025
---

### መተርጎም

ኢያሱ በደቡባዊ ከነዓን ያሉትን ከተማ-ግዛቶች ድል አድርጎ ከጨረሰ በኋላ፣ ከዚህ የበለጠ ጠንካራ ወታደራዊ ተቃውሞ ወደገጠመው ወደ ሰሜን ሠራዊቱን አንቀሳቀሰ። በሰሜናዊ ግዛቶች የነበሩት ሕዝቦች በጥሩ ሁኔታ የተዘጋጁ ሠራዊቶችን አደራጅተው አስፈሪ ጥምረቶችን ፈጠሩ። “ሰራዊታቸውን ሁሉ እጅግ ብዙ ከሆኑ ፈረሶችና ሠረገሎች ጋር ይዘው ወጡ፤ የሰራዊቱም ብዛት በባሕር ዳር እንዳለ አሸዋ ነበር።” (ኢያሱ 11:4)። ኢያሱ ሌላ አስቸጋሪ ውጊያ ሲገጥመው፣ እግዚአብሔር እንደገና  “እነዚህን ሁሉ ነገ በዚች ሰዓት እንደ ሙት አድርጌ፣ በእስራኤል እጅ አሳልፌ ስለምሰጣቸው አትፍራቸው።" ሲል ማረጋገጫ ሰጠው(ቁ. 6)።

እስራኤላውያን ከበፊቱ የበለጠ ጠንካራ ጠላቶች ቢገጥማቸውም የእስራኤል ትልቁ ስጋት ሽንፈት አልነበረም። ትልቁ ፈተናቸው በድላቸው መኩራትና በማረኳቸው ፈረሶችና ሠረገላዎች ላይ መታመን ነበር። በራሳቸው ጥንካሬ እንዳይመኩ ለመጠበቅ፣ የማረኮቸውን ፈረሶች ሁሉ የኋላ ጅማታቸውን እንዲቆርጡና የማረኩትን ሠረገላዎች ሁሉ በእሳት እንዲያቃጥሉ ጥብቅ መመሪያ ሰጣቸው። የፈረስን ጅማት መቁረጥ ማለት ዋናውን የእግር ጅማት መቁረጥ ማለት ነው፤ ይህም ፈረሱን ለጦርነት የማይሆን አድርጎ ያሽመደምደዋል። አንዳንድ ጊዜ ፈተናን ለመቋቋም ምርጡ መንገድ ፈተናውን ማስወገድና መዳረሻውን መገደብ ነው። እግዚአብሔር ለጦርነት ዝግጁ የሆኑ ብዙ ፈረሶችና ሠረገላዎች ማግኘት እስራኤላውያን የሚያስፈልጋቸው ነገር እንዳልሆነ ያውቅ ነበር።

ችግሩ ስለ ፈረሶቹ ወይም ስለ ሠረገላዎቹ አልነበረም፤ እውነተኛው ጉዳይ እስራኤላውያን ለጥንካሬያቸው ማንን እንደሚመለከቱ(እንደሚያመለክቱ) ነበር። በዙሪያቸው ያሉ አሕዛብ በሙሉ በወታደራዊ ኃይላቸው ላይ እምነት ሲጥሉ፣ እስራኤል ግን እምነታቸው በሌላ ነገር ላይ እንደሆነ ማሳየት ነበረባቸው። መዝሙረኛው እንዲህ ሲል በጥሩ ሁኔታ ገልጾታል፡- “እነዚህ በሰረገላ፣ እነዚያ በፈረስ ይመካሉ፤ እኛ ግን ትምክሕታችን የአምላካችን የእግዚአብሔር ስም ነው።” (20:7)። እግዚአብሔር ለሕዝቡ የተለየ ዓይነት መንገድ ድል መስጠት ይፈልጋል። እርሱ ለሕዝቡ ሙሉ በሙሉ ያልተጠበቀውን ነገር ማድረግ ይፈልጋል። ከሰው አመለካከት አንጻር የፈረሶቹን ጅማት መቁረጥና ሠረገላዎቹን ማቃጠል በጣም የማይመስል ነገር ነበር። የትኛውም ወታደራዊ ጄኔራል እንደዚህ ዓይነት ስልታዊ ጥቅሞችን መተው አይፈልግም። ሆኖም ግን እግዚአብሔር የሚሠራው በተለየ ሕግ ነው። የእግዚአብሔር ሕዝብ አንዳንድ ጊዜ ከእግዚአብሔር ጋር ባላቸው እምነትና በእቅዱ ብቻ ሊገለጹ በሰውኛ ልገለፁ የማይችሉ የተለዩ ነገሮችን ያደርጋሉ።

ዛሬዋ ዓለም አንድ ሰው ስኬታማ ለመሆን ምን እንደሚጠበቅበት እና ስራውን እንዴት መስራት እንደሚገባው ብዙ ትላለች። `እግዚአብሔር የዓለምን ምኞት ሙሉ በሙሉ ሊተዉና ከዓለም የተለየና ከዓለም ጋር ያልተጠበቀ ሕይወት ሊኖሩ የሚችሉ ወጣቶችን እየፈለገ ይሆን?`

### ማስታወሻ

`ይህን ምንባብ ካጠናህ በኋላ ምን አይነት ጥያቄዎች ወደ ውስጥህ መጡ? የትኞቹ ክፍሎች አስቸጋሪ ናቸው?`

`ሌሎች ምን ዓይነት መመሪያዎች እና መደምደሚያዎች ታገኛለህ/ሽ?`

`እግዚአብሔር ለሌሎች ሰዎች ትርጉም የሌላቸው የሚመስሉ ነገሮችን እንድታደርጉ የጠራችሁ መቼ ነው?`