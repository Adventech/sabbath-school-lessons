---
title:  ፀሐይ የቆመችበት ቀን
date:   15/11/2025
---

### መግቢያ

የዚህን ሳምንት ትምህርት ጥቅስ ያንብቡ፡ ኢያሱ 10ና 11


**በፍርድ ውስጥ ያለው ምሕረት**

የኢያሱ መጽሐፍ የፍርድ መጽሐፍ እንደሆነ ሁሉ የምሕረት መጽሐፍም ጭምር ነው። የከነዓናውያን አሕዛብ ጥፋት እግዚአብሔር ለአራት መቶ ዓመታት ያዘገየው ፍርድ ነበር (ዘፍ. 15፡13-16)። የኢያሱ ታሪክ የእግዚአብሔር ምሕረት ከፍርዱ እንደሚቀድም ያሳያል። ለአራት መቶ ዓመታት፣ እያንዳንዱ የከነዓን ነዋሪ በእግዚአብሔር ምሕረት ሥር ኖሯል፣ ነገር ግን እግዚአብሔር በኃጢአትና በብልግና ውስጥ ለዘላለም እንዲዘፈቁ አልፈቀደላቸውም። በመጨረሻም ከነዓናውያን እግዚአብሔር ከዚህ በላይ ሊፈቅድላቸው የማይችልበት ደረጃ ላይ ደረሱ። ሆኖም ግን፣ ፍርድ በሚመጣበት ጊዜ እንኳን እግዚአብሔር ለተቀበሉት ምሕረትን አሳይቷል።

ከነዓንን ድል መንሳት ከመጀመሩ በፊት፣ እግዚአብሔር በሙሴ በኩል በመጥፎ ልማዳቸው ምክንያት ጣዖት አምላኪ ህዝቦች መጥፋት እንዳለባቸው እና እጅ ከሰጡ ግን ሊድኑ ስለሚችሉበት የተለየ መመሪያ ሰጥቶ ነበር። እግዚአብሔር ሙሉ በሙሉ መጥፋት ያለባቸውን ሰባት ህዝቦችን ስም ጠቅሷል (ዘዳግ. 7፡1፣ 2)። ከነዚህ ሰባት ህዝቦች ውጪ ላሉት ሌሎች ሕዝቦች፣  እርቅ ለማድረግ ፈቃደኛ ከሆኑ እስራኤላውያን በሰላም እንዲያልፋቸው እግዚአብሔር ፈቀደ (20፡10፣ 16-18)። እግዚአብሔር በነዚህ ሰባት ህዝቦች ላይ ፍርድን ካወጀ በኋላም፣ ንስሐ ከገቡ ፍርዱ ሊለወጥ ይችል ነበር። እርሱ ፍርዱን በይፋ ካወጀ በኋላም እንኳ ሕዝቡ ንስሐ ከገቡ ይራራል። ለምሳሌ፣ በዮናስ ዘመን የነነዌ ሰዎች ጥፋት ተፈርዶባቸው ነበር፣ ነገር ግን በትህትና ወደ እግዚአብሔር በመመለሳቸው የእግዚአብሔርን ምሕረት አገኙ (ዮና. 3፡4-10)። የኤርምያስ መጽሐፍ ደግሞ ማንኛውም ህዝብ ከክፋት ሲመለስ እግዚአብሔር ከፍርድ እንደሚያድነው ያረጋግጥልናል (ኤር. 18፡7፣ 8)።  ከነነዌ ሰዎች በተቃራኒው ከነዓናውያን ልባቸውን ደንዳና ስላደረጉ ከራሃብና ከቤተሰቧ እንዲሁም በኮረብታማው ቦታ ከሚኖሩት ገባዖናውያን በቀር ምሕረት አላገኙም።

ከከነዓን ከተሞች ውስጥ ከእስራኤላውያን ጋር ሰላም ያደረጉት ገባዖናውያን ብቻ ነበሩ (ኢያሱ 11፡19-20)። ገባዖናውያን የኤዊያውያን ነገድ  አባላት ስለነበሩ ከመለኮታዊ ፍርድ ከደረሰባቸው ሰባት ነገዶች አንዱ ነበሩ (9፡3፣ 7)። ገባዖናውያን ምሕረትን ለመለመን የተሳሳተ መንገድ ቢጠቀሙም (ቁ. 3-6)፣ እግዚአብሔር አሁንም ተቀበላቸው። ሆኖም ግን፣ በውሸታቸው ምክንያት ኢያሱ ለቤተ መቅደሱ የውኃ ቀጂዎችና እንጨት ፈላጮች እንዲሆኑ ሾማቸው። ይህ ደግሞ በውሸታቸው የተሰጣቸው ቅጣት ነበር (ቁ. 22፣ 23)። ሆኖም ግን በዚህ እርግማን ውስጥ በረከት ነበር። የቤተ መቅደስ ኃላፊነት በመውሰዳቸው ጣዖቶቻቸውን ትተው የእስራኤል የአምልኮ ሥርዓት ወሳኝ አካል ሆኑ።

የገባዖናውያን ቀጣይ ታሪክ ያገኙትን ልዩ መብትና ለእስራኤል የነበራቸውን ታማኝነት ያሳያል። ከብዙ መቶ ዓመታት በኋላ የባቢሎን ሠራዊት ኢየሩሳሌምን ካጠፋ በኋላም እንኳ፣ የገባዖን ልጆች ኢየሩሳሌምን ለመገንባት ከነህምያ ጋር ተመልሰው ነበር (ነህ. 7፡25)። ገባዖናውያን በባቢሎንን የቅንጦት ሕይወት መደሰት ይችሉ ነበር፣ ነገር ግን ከነህምያ ጋር በመመለስ በእስራኤል አምላክና በኢየሩሳሌም ዕጣ ፈንታ ላይ ያላቸውን እምነት አሳይተዋል።

የእስራኤል አምላክ መጥፋታቸውን እንደወሰነ እንዳወቁት ገባዖናውያንን በዚህ ዓለም ውስጥ ያለ እያንዳንዱ ኃጢአተኛ በሞት ፍርድ ሥር ነው (ሮሜ 6:23)። ማናችንም በእግዚአብሔር ምሕረት ብቻ የእርሱ ቤተሰብ ውስጥ ቦታ ልናገኝ እንችላለን። ወደ እግዚአብሔር በፍርሃት፣ በውሸት እና በሌሎችም ነገሮች(ምክንያቶች) ልንቀርብ እንችላለን ነገር ግን እግዚአብሔር ወደ እርሱ ለሚመጡት ምሕረቱን የሚያሳይበትን እያንዳንዱን አጋጣሚ ይፈልጋል።።

በአቅራቢያቸው የነበሩት ነገሥታት ገባዖናውያን ወደ እስራኤላውያን እንደሄዱ ሲያውቁ ወዲያውኑ ሠራዊታቸውን በሙሉ አሰባስበው በገባዖናውያን ላይ ዘመቱ። ኢያሱም ለዚህ ዘመቻ ወዲያውኑ ምላሽ ሰጠ፤ ምክንያቱም እስራኤል ከገባዖናውያን ጋር ቃል ኪዳን በማድረጓ ብቻ ሳይሆን ገባኦን በስትራቴጂያዊ ቦታ ላይ ትገኝ ስለነበር ነው። ይህች ከተማ ወደ ማዕከላዊና ደቡባዊ ፍልስጤም የሚወስዱትን መተላለፊያዎች ትጠብቅ ነበር። ከነዓንን መቆጣጠር የሚፈልግ ሁሉ ገባኦንን መያዝ ነበረበት። እስራኤል ሌሊቱን ሙሉ ከጌልገላ ተጉዞ ጎህ ሲቀድ ገባኦን ደረሰ። በድንገት መድረሳቸውም የከነዓናውያን ኅብረት አስደነገጠ። በዚህ የጦር ሜዳ ላይ ከጥቂት ጊዜ በፊት መጥፋት ተፈርዶባቸው የነበሩትን ገባዖናውያንን ለመጠበቅ እግዚአብሔር በመጽሐፍ ቅዱስ ውስጥ እጅግ አስደናቂ ከሆኑ ተአምራት አንዱን ሠራ።


