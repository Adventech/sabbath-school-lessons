---
title:  በተፈጥሮ ላይ ፍጹም ቁጥጥር
date:   19/11/2025
---

### መጋበዝ

መጽሐፍ ቅዱስ እግዚአብሔር በተፈጥሮ ላይ ፍጹም ስልጣን እንዳለው ያቀርባል። ፍጥረት በፈጣሪው ሥልጣን ሥር ነው። እግዚአብሔር እኛ እንደምንረዳው በሳይንስ ሕግጋት አይገደብም። ብዙ የጥንት ባሕሎች እንደ አምላክ አድርገው በታላቅ ክብር ያከብሩት የነበረው ፀሐይ ለእስራኤል አምላክ ታዛዥ ነበር። ልክ ፀሐይ ለእስራኤል የቆመበት ተአምር በጥንት ጣዖት አምላኪዎች የነበረውን የፀሐይ አምላክ እምነትን እንደተገዳደረ ሁሉ፣ በመጽሐፍ ቅዱስ ውስጥ ያሉት ሌሎች ተአምራትም ዛሬ ብዙ ሰዎች የሚያምኑበትን የተፈጥሮአዊ አስተሳሰቦችን ይገዳደራሉ። ናቹራሊዝም(ተፈጥሯዊ አስተሳሰብ) ተፈጥሮ ብቻ ነው ያለው በማለት ከተፈጥሮ በላይ የሆኑ ወይም መንፈሳዊ ማብራሪያዎችን ይክዳል። የዓለም የፍጥረት ታሪክ፣ የጥፋት ውሃ ክስተት፣ በግብፅ ላይ የወረደው መቅሰፍት፣ ፀሐይ ለኢያሱ መቆሙና በመጽሐፍ ቅዱስ ውስጥ የተመዘገቡት ብዙ ሌሎች ከተፈጥሮ በላይ የሆኑ ክስተቶች በሙሉ በሳይንስ ሊገለጹ የማይችሉና በናቹራሊዝም(በተፈጥሮአዊ አስተሳሰብ) ውድቅ የሚደረጉ ናቸው። 

አንዳንድ ክርስቲያኖችም የመጽሐፍ ቅዱስን ተአምራት ለማጣጣል ይሞክራሉ ነገር ግን ለእያንዳንዱ ተአምር ተፈጥሯዊ ማብራሪያ ለመስጠት የሚሞክሩ ሰዎች የኢየሱስን ሥራ በማቃለል ይሳሳታሉ፤ የእርሱ ሥራ ከተፈጥሮ በላይ በሆነ መንገድ ካልሆነ በስተቀር ሊብራራ አይችልምና። ኢየሱስ በሽተኞችን ፈውሷል፣ ለዕውሮችም ዓይንን ሰጥቷል፣ ደንቆሮዎችም እንዲሰሙ አድርጓል፣ ለምጻሞችን አንጽቷል፣ ማዕበልን ገስጿል፣ በውኃ ላይ ተራምዷል፣ በሺዎች የሚቆጠሩ ሰዎችን ምግብ አብዝቶ መግቧል፣ ሙታንንም ከሞት አስነስቷል። እነዚህ ተአምራት የክርስቶስን ከሰማይ መምጣቱን አስፈላጊ ማስረጃ ሰጥተው፤ እርሱን የሚክዱ ሰዎችን ያለ ምንም የሚያቀርቡት ሰበብ ያስቀራሉ(ዮሐ. 3፡2፤ 6፡36፤ 14፡11)። ኢየሱስ የፈፀማቸው ተአምራት ዝናው ፈጣንና እርቆ እንዲሰማ አድርገውታል። ለሚያስተምራቸውም ነገሮች ተዓማኒነትን አስገኝተዋል። 

ኢያሱ የኃይሉ ምንጭ እግዚአብሔር ብቻ እንደሆነ ሲጠቁም፣ ኢየሱስ ግን እርሱ ራሱ የኃይል ምንጭ እንደሆነ ተናግሯል። “ትንሣኤና ሕይወት እኔ ነኝ” ብሏል (ዮሐ. 11፡25)። “እኔ መንገድና እውነት ሕይወትም ነኝ” (14፡6)። ኢየሱስ ሌላ እውነተኛ ነቢይ ተናግሮት የማያውቀውን ተናግሯል፤ “መልሼ ለማንሣት ሕይወቴን አሳልፌ ስለምሰጥ አባቴ ይወድደኛል። ሕይወቴን በራሴ ፈቃድ አሳልፌ እሰጣለሁ እንጂ ከእኔ ማንም አይወስዳትም፤ አሳልፌ ለመስጠትም ሆነ ለማንሣት ሥልጣን አለኝ፤ ይህን ትእዛዝ የተቀበልሁትም ከአባቴ ነው።” (10፡17፣ 18)። ሐዋርያው ዮሐንስ “ሕይወት በእርሱ ነበረች፤ ይህች ሕይወት የሰው ብርሃን ነበረች።” በማለት መስክሯል (1፡4)። ኢየሱስ የሠራው እያንዳንዱ ተአምር ሰዎች ከሁሉ የሚበልጠውን 'እርሱ ማነው?' የሚለውን ጥያቄ ለመመለስ እንዲረዷቸው ነበር።  እንደ ጳውሎስ አባባል፣ ኢየሱስ ፈጣሪያችን ነው፤ “ሁሉ ነገር በእርሱ ተፈጥሯል፤ በሰማይና በምድር ያሉ፣ የሚታዩና የማይታዩ፣ ዙፋናት ቢሆኑ ወይም ኀይላት፣ ገዦች ቢሆኑ ወይም ባለሥልጣናት፣ ሁሉም ነገር በእርሱና ለእርሱ ተፈጥሯል። እርሱ ከሁሉ በፊት ነው፤ ሁሉም ነገር በአንድ ላይ ተያይዞ የጸናው በእርሱ ነው።” (ቆላ. 1፡16፣ 17)። እርሱ ፈጣሪያችን፣ ፈዋሻችንና ቤዛችን ነው፣ የተሻለውን መንገድ ሊያሳየንና ከሁሉ የሚበልጠውን ተአምር ማለትም ኃጢአተኛ ልባችንን ለማደስ ወደ ምድር የመጣው እርሱ ነው።

### ማስታወሻ

ኢያሱ 10ና 11 በድጋሚ አሰላስሉና በጥቅሱ ውስጥ ክርስቶስን ፈልጉት።

`በምን አይነት የተለየ ምልከታ ወይም በድጋሚ ክርስቶስን በዚህ ሳምንት ጥናታችሁ አያችሁት?`

`ስለ እግዚአብሔር ኃይል ያለን እምነት ስለ ወንጌል ያለንን ግንዛቤ እንዴት ይነካል?`