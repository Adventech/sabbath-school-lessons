---
title:  የቃል ኪዳን ተስፋዎች ዕድገት
date:   27/09/2025
---

### መግቢያ

የዚህን ሳምንት ትምህርት ጥቅስ ያንብቡ፡ ዘፍጥረት 15

**አዲስ ምዕራፎች**

በኢኮኖሚያዊ አለመረጋጋት፣ በፖለቲካዊ መከፋፈል እና በግላዊ ፈተናዎች በተሞላች አለም ውስጥ ብዙውን ጊዜ አስፈላጊ ውሳኔዎች ለመወሰን ስንቸገር እራሳችንን እናስተውለዋለን። ይህንን ስናስብ በእምነት ወደፊት እንራመድ ወይንስ ደህንነት በሚሰማን ቦታ እንቆይ? የኢያሱ መጽሐፍ ይህንን ጥያቄ በቀጥታ የሚመልስ ከመሆኑም ባሻገር ከባድ ፈተናዎችና መፍትሔ ያላገኙ ጥያቄዎች ቢኖሩም እንኳ በእምነት ወደፊት ስለመራመድ ምሳሌ ይሰጠናል።

ምንም እንኳን ሁኔታዎች አስፈሪ፣ ጠላቶቻቸው ጠንካሮች፣ ተግዳሮቶቹም ያልተጠበቁ ቢሆኑም የኢያሱ ትውልዶች ወሳኝ የሆነ የህይወት ጉዞ ሲገጥማቸው በእምነት ወደፊት መራመድ፣ ታላላቅ ጠላቶቻቸውን መጋፈጥ እና ወደ ማያውቁት ምድር ለመግባት መወሰን ነበረባቸው። ይህ ውሳኔያቸው በሙሉ የተመሠረተው እግዚአብሔር የሰጣቸውን የማይቻል የሚመስለውን ተልዕኮ ለመቀበል ባላቸው ፈቃደኝነት ላይ ነበር። በዚህ መጽሐፍ ውስጥ ያለው ታሪክ ዛሬም እያንዳንዱ አማኝ ጥርጣሬውንና ፍራቻውን እንዲያሸንፍና እግዚአብሔር የሚያቀርበውን በረከት እንዲቀበል ይጋብዛል።

ከአርባ አመት አስቸጋሪ የምድረበዳ የእሽክርክሮ ጉዞ በኃላ ከአራት መቶ ዓመታት በፊት ለአብርሃም ወደተገባላቸው ርስት ለመግባት ጫፍ ላይ ደረሱ። አብርሃም የወደፊቱን በተስፋ በመጠባበቅ እምነት አሳየ፤ ኢያሱ ደግሞ ያንን ተስፋ እውን ለማድረግ እግዚአብሔር የተጠቀመበት መሣሪያ ሆነ። የኢያሱን መጽሐፍ በትክክል ለመረዳት፣ በመጀመሪያ እግዚአብሔር ከአብርሃም ጋር የገባው የቃል ኪዳን ጅማሮ መረዳት በጣም አስፈላጊ ነው።

እግዚአብሔር አብርሃምን ከነበረበት ምቹ እና ከሚያውቀው መኖሪያው ተለይቶ ከእርሱ ጋር ለጉዞ እንዲወጣ በጠራው ጊዜ አብርሃም ገና ሰባ አምስት ዓመቱ ነበር። አገሩን ለቆ የመውጣት አስፈላጊነት ለመጠየቅ እንኳ ሳይዘገይ እግዚአብሔርን ወደማያውቀው ምድር ተከተለው። እግዚአብሔርም በአብርሃምና በዘሮቹ በኩል እርሱን ለሚወዱትና ለሚያገለግሉት ሁሉ ልብን ደስ የሚያሰኝ ተስፋ እንደሚፈጽም ተናገረ። ወደ ኋላ ተጉዘን በዔድን ገነት ውስጥ የተፈጠረውን ታሪክ ስንመለከት እግዚአብሔር ኃጢአተኛውን የሰው ዘር የመታዳግ ዕቅድ እንዳለው እና ይህም የእባቡን ራስ የሚቀጠቅጥ አዳኝን በመላክ እንደሚፈፀም ተገልጾ እናገኛለን(ዘፍ. 3:15)። ትውልድ በትውልድ እየተተካ እየሄደ ይህ ቃል የተገባለት የአዳኝ ዘር እስኪመጣ ድረስ አለም ይጠባበቅ ነበር። እግዚአብሔርም ለአብርሃም ተገልጦ ቃል የተገባለት የመሲሑ ዘር መነሻ እንዲሆን ሲጠራው ያን ጊዜ በዔድን የተሰጠው ታላቅ ተስፋ ተደሰ።

አብርሃም የመሲሑ የዘር ሐረግ  ይሆን ዘንድ እግዚአብሔር ለአብርሃም በቀላሉ እንዲሁ አልሰጠውም። ዕቅዱ ከዚህም የላቀ ነበር። ይህ ቃል ኪዳን በሦስት ዋና አህጉራት መካከል፣ ማለትም በአፍሪካ፣ በእስያ እና በአውሮፓ መገናኛ ላይ የምትገኝ ለም መሬት ጋር የተያይዞ የመጣ ነበር። አብርሃም የተሰጠው የበርካታ ልጆችና ስልታዊ በሆነ ቦታ የምትገኝ ለም መሬት የመውረስ ተስፉ ለአብርሃም ያልተጠበቀ መሆኑን ያመለክታል። የአብርሃም ተስፋ የመሲሑ ቀጥተኛ ዘር መነሻ መሆን ብቻ ሳይሆን ዓለምን ለመሲሑ መምጣት የሚያዘጋጅ ህዝብ እና ከዚያም እርሱ ሲገለጥ መንግሥቱን የሚያስፋፋ ሕዝብ አባት መሆን ነበር። በአጭሩ እግዚአብሔር አብርሃምን እና ዘሮቹን ዓለምን በሚለውጥ ቦታ ላይ እንደሚያስቀምጣቸው ቃል ገባ። ሆኖም፣ አብርሃም ጥሪውን በተቀበለ ጊዜ እና ድንኳኖቹን በከነዓን ምድር ባሰፈረበት ጊዜ ገና ያልተረዳው አንድ ዋና ነገር ነበረ። ይህም ወሳኝ ነገር ዓለምን ለመለወጥ የእግዚአብሔርን ጥሪ መቀበል ማለት እግዚአብሔር ዕቅዶቹን በራሱ ጊዜ፣ በራሱ መንገድ፣ እና እንደ ፈቃዱ እንዲፈጽም መፍቀድ ማለት ነው። አብርሃም ይህንን ትምህርት ቀስ በቀስ ፣ በተደጋጋሚ እንዲሁም በከባድ ሁኔታ መማር ነበረበት።

የአብርሃም ታሪክ የኢያሱን መጽሐፍ አውድ ውስጥ በመክተት መንፈሳዊ ስኬት ለማግኘት የሚያስፈልጉትን መስፈርቶች ያሳየናል። አብርሃም ፍጹም በሆነ ሆኔታ ለእግዚአብሔር መገዛትን እና ስለ ሙሉ እምነት አስፈላጊ ትምህርቶችን መማር ነበረበት። ኢያሱና እስራኤላውያን ከነዓንን በወረሩበት ጊዜ ስኬታማ እንዲሆኑ ያስቻሏቸው እነዚህ ባሕርያት ነበሩ። እግዚአብሔር የሚያቀርብልንን ውርስ ለመቀበል ከፈለግን፣ ለረጅም ጊዜ የያዝናቸውን ብዙ አስተሳሰቦችን እና ግምቶችን እንደገና ማሰብ እና እግዚአብሔር ባልተጠበቁ መንገዶች እንዲመራን መፍቀድ አለብን። እግዚአብሔር ለሁላችንም ታላቅ ጥሪ አለው። የእግዚአብሔር ጥሪ ዛሬ ላይ ከአብርሃም እና ከኢያሱ ያነሰ መገዛትና እምነት አይጠይቅም። የእግዚአብሔርን ዕቅድ ለመከተል ፈቃደኞች ከሆንን፣ እግዚአብሔር ለእርሱ ታላላቅ ነገሮችን ለማድረግ ሊጠቀምብን ፍጹም ፈቃደኛ ነው።