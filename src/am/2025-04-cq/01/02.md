---
title:  የእግዚአብሔር ቃል ኪዳን ከአብርሃም ጋር
date:   28/09/2025
---

### መዋሃድ

አብርሃም “ወዴትም እንደሚሄድ ሳያውቅ” ቤቱን ለቆ ወጣ (ዕብ. 11:8)። ድንገተኛ ረሃብ በመጣ ጊዜ ነገሮች አልጋ በአልጋ እንደማይሆኑ ተረዳ፤ ይህም ርሀብ ወደ ግብጽ እንዲሸሽ አስገደደው። በዚያም ራሱን ለማዳን ቢዋሽም በእግዚአብሔር መታደግ ነበረበት። ምንም እንኳን ታላቁ ጉዞው በዚህ መጥፎ ሁኔታ ቢጀመርም አብርሀም ራሱን ተመልክቶ ሕይወቱን ከእግዚአብሔር ጋር ባለው ግንኙነት ላይ ማነጽ ቀጠለ። ዓመታት እያለፉ ሲሄዱ የአብርሃም እምነት ተደጋግሞ ተፈተነ። እግዚአብሔር ታላቅ ህዝብ እንደሚሆን ቃል ቢገባለትም አብርሀም እና ሳራ ልጅ አልነበራቸውም(ዘፍ. 12:2)። የእግዚአብሔርን ጊዜ መጠበቅ እርሱ ተስፋውን እንደሚፈጽም ከማመን የበለጠ ከባድ ነው። እምነት ማመንን ይጠይቃል ነገር ግን መጠበቅ ትዕግሥትን ና ለእግዚአብሔር ራስን ማስገዛትንም ይጠይቃል።

አብርሃም የእህቱን ልጅ ሎጥን ከአደገኛ ምርኮ ካዳነው በኋላ በጥርጣሬና በጭንቀት ተከቦ ወደ ቤቱ ተመለሰ። ድሉ ጣፋጭ ቢሆንም አብርሃም ድርጊቱ የሚያስከትለውን መዘዝ አስቦ ተጨነቀ። እግዚአብሔርም በራዕይ ተገልጦ የአብርሃምን ፍርሃት ሊያረጋጋ መጣ። “አትፍራ... እኔ ለአንተ ጋሻህ ነኝ፤ ታላቅ ዋጋህም እኔው ነኝ” (ዘፍ. 15:1)አለው። ምንም እንኳን ይህ ማረጋገጫ ቢሰጠውም፣ አብርሃም እግዚአብሔር ለምን ልጅ እንዳልሰጠው አሁንም ይገርመው ነበር። “እግዚአብሔር (አዶናይ ያህዌ) አምላክ ሆይ፤ ያለ ልጅ የቀረሁ ስለሆንሁ፣ የቤቴ ወራሽ የደማስቆ ሰው ኤሊዔዘር ነው፤ ታዲያ ምን ትሰጠኛለህ?” ሲል ጠየቀ (ቁ. 2)። ይህ ጥያቄ የእግዚአብሔር ተስፋ እውነተኛ መሆኑን የሚያሳይ ተጨባጭ ማስረጃ ለማግኘት የቀረበ ልመና ነበር። እግዚአብሔር የራሱ ልጅ እንደሚኖረው ለአብርሃም አረጋገጠለት። የነበረው ሁኔታ ምንም ይሁን ምን፣ አብርሃም ያንን ቃል ለመቀበል መረጠ፣ እግዚአብሔርም ይህንን “ጽድቅ አድርጎ ቈጠረለት” (ቁ. 6)። አብርሃም እምነቱን በመለማመድ እግዚአብሔር ቃል የገባውን ነገር ማድረግ እንደሚችል አመነ (ሮሜ 4:20-22)። ነገሩ ቀላል ቢሆንም ነገር ግን በዚያው ልክም ፈታኝ ነበር።

ከዚያም በከዋክብት በተሸፈነው ሰማይ ሥር እግዚአብሔር ለአብርሃም በፅኑ ሥነ ሥርዓት ቃል ኪዳኑን አጸናለት (ዘፍ. 15:9-21)። ዛሬ ብዙ ባህሎች እና የሕግ ስምምነቶችን በጽሑፍ ውል ላይ የግል ፊርማ በማድረግ መደበኛ ሲያደርጉ፣ የጥንት የመካከለኛው ዘመን ባህሎች ደግሞ ብዙውን ጊዜ ቃል ኪዳኖችንና ስምምነቶችን የመሥዋዕት ደም በመጠቀም መደበኛ ያደርጉ ነበር። የሞተ የእንስሳ አካል፣ ከሁለቱም ወገኖች አንዱ የገባውን ቃል ኪዳን ቢጥስ ምን ሊደርስበት እንደሚችል የሚያሳይ ምሳሌ ነበር። ይህ የመሥዋዕት ሥነ ሥርዓት እግዚአብሔር ለአብርሃም የገባውን ማንኛውንም ተስፋ እንደማይረሳው ወይም ቸል እንደማይል ያሳየው የእግዚአብሔር መሐላ ነበር። እግዚአብሔር ዘሮቹ እንደ ሌሊት ከዋክብት ብዙ እንደሚሆኑ እና በሜዲትራኒያን ባሕር እና በኤፍራጥስ ወንዝ መካከል ያለውን መሬት እንደሚሰጣቸው ለአብርሃም አረጋገጠለት። እግዚአብሔር የአብርሃምን ቤተሰብ ለልዩ ዕጣ ፈንታ ጠርቷቸው ነበር። መላው ዓለም በረከት እንዲያገኝ በዚህ ስፍራ(በከነዓን) ይተክላቸው ነበር።

### ማስታወሻ
:

`ከዘፍጥረት ምዕራፍ 15 የምትወዱትን ጥቅስ በልባችሁ ያዙ። በልባችሁ ለመያዝ እንዲረዳችሁ ደጋግማችሁ ጻፉት።.`

`አብርሃም ከእግዚአብሔር ዓላማ ጋር አብሮ ለመሄድ ምን ዓይነት አስተሳሰቡን መቀየር አስፈልጎት ነበር?`

`ከእግዚአብሔር እቅድ(መርሐ ግብር) ጋር አብሮ ለመሄድ የተዘጋጃጅሁት?`