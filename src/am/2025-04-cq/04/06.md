---
title:  እርግጠኝነት መስጠት 
date:   23/10/2025
---

### መረዳት

“የተመደበው ጊዜ ሲደርስ ወደፊት የመገስገሱ እንቅስቃሴ ተጀመረና ታቦቱን በትከሻቸው የተሸከሙት ካህናት ሰራዊቱን መምራት ጀመሩ፡፡ ሕዝቡ ከታቦቱ ኋላ እንዲከተል ስለተደረገ በታቦቱና በህዝቡ መሃል በአማካይ የስምንት መቶ ሜትርርቀት ነበረ፡፡ ካህናቱ ወደ ዮርዳኖስ ወንዝ የሚያደርጉትን ጉዞ ሁሉም በአንክሮ ይከታተል ጀመር፡፡ ቅዱሱን ታቦት የተሸከሙት ካህናት ቀስ በቀስ ወደ ወንዙ እየተቃረቡ በመምጣት እጅግ ወደ ተቆጣውና የሚያጓራው ወንዝ ቀርበው እግሮቻቸው ውሃውን እስኪነካ ድረስ _ሁሉም _ በጥልቅ ፍላጎት ይመለከቷቸው ነበር፡፡ ነገር ግን ከላይ የሚወርደው ፈረሰኛ ውሃ በድንገት ቆመና እንደ ከምርተቆለለ፤ የወንዙ ማለፊያ የነበረውም ምድር ደረቅ መሬት ሆነ፡፡

በመለኮት ትእዛዝ ካህናቱ ወንዙ ያልፍበት ወደነበረው መሬት መካከል ላይ ቆሙና መላው ሰራዊት ቁልቁል ወርዶ ወደ ማዶ ተሻግሮ አለፈ፡፡ የዮርዳኖስ ወንዝን ያቆመው ኃይል ከአርባ ዓመታት በፊት አባቶቻቸው ቀይ ባሕርን ሲሻገሩ ከነበረው ሁናቴ ጋር ተመሳሳይ መሆኑ በመላው እስራኤላውያን አእምሮ ላይ ተጽእኖ ነበረው፡፡ ሕዝቡ በሙሉ አልፎ ከሄደ በኋላ ታቦቱ ወደ ምዕራብ ዳርቻ ተወሰደ፡፡ “ካህናቱ.. ከውሃው በመውጣት እግራቸው ልክ ደረቁን መሬት ሲነካ” የታሰረው ውሃ ነጻ ሆኖና ፍጥነቱን ጨምሮ ተፈጥሮአዊ መንገዱን ይዞ መንጎዱን ተያያዘው::

መጪው ትውልድ ይህን ታላቅ ተአምራት ሳያይ እንዲቀር አልተደረገም፡፡ ታቦቱን የተሸከሙት ካህናት ገና በዮርዳኖስ ወንዝ መሄጃ ቆመው እያሉ፤ ከእያንዳንዱ ነገድ አስራ ሁለት ሰዎች ተመርጠው ከወንዙ አስራ ሁለት ድንጋዮችን በማውጣት ወደ ምዕራብ አቅጣጫ እንዲወስዱ ተደረገ፡፡ እነዚህ ድንጋዮች ወንዙን ከተሻገሩ በኋላ በመጀመሪያ በሰፈሩበት ቦታ ላይ በመታሰቢያ ሐውልትነት ቆሙ፡፡ ኢያሱ እንዳለው ሕዝቡ በእግዚአብሔር አርነት የመውጣቱን ታሪክ ለልጁና ለልጅ ልጁ ይነግራል “ይህን ያደረገውም፣ የእግዚብሔር ከንድ ብርቱ መሆኑን የምድር ሕዝቦች ሁሉ እንዲያውቁና እናንተም አምላካችሁን እግዚአብሔርን ለዘላለም እንድትፈሩ ነው::"

ተአምራቱ በዕብራውያኑም ሆነ በጠላቶቻቸው ላይ የሚኖረውን ተጽእኖ ተከትሎ የሚያመጣው ውጤት ከፍተኛ ነበረ፡፡ የእግዚብሔር መገኘትና ጥበቃ ከሕዝቡ አለመለየቱን የሚያሳይና እግዚአብሔር በሙሴ አማካኝነት እንደሠራ ሁሉ በኢያሱም እየሠራ መሆኑን የሚያመላከት ነበር፡፡ ከአርባ ዓመታት በፊት የአባቶቻቸውን እምነት ያናወጠው አስገራሚ ሥራ፤ አሁን ምድሪቱን ለመያዝ በተቃረቡበት ወቅት ልባቸው ይበረታ ዘንድ ይህ ማረጋገጫ ያስፈልጋቸው ነበር፡፡”(ከኃይማኖት አባቶችና ነቢያት ክፍል 2 አማርኛ ትርጉም መፅሀፍ ከገፅ 125-126 የተወሰደ)

### ማስታወሻ

`የዚህን ሳምንት ጥናት ካጠናችሁ በኋላ ከእግዚአብሔር ጋር ባላችሁ ግንኙነት ምን የግል ተግባራዊ እርምጃዎችን ለመውሰድ አሰባችሁ? ከእግዚአብሔር ጋር ያላችሁን ግንኙነትስ እንዴት ማጠናከር ትችላላችሁ?`

`እግዚአብሔር በእናንተ፣ በቤተሰባችሁ ወይም በቤተ ክርስቲያናችሁ ውስጥ የርሱን መገኘት እርግጠኝነት የሚሰጧችሁ ምን ዓይነት ታሪኮች አሉ?`

`በቃላችሁ የያዛችሁትን ጥቅስ በድጋሚ ተመልከቱ። ይህንን እንዴት ከህይወታችሁ ጋር ታዋህዱታላችሁ?`