---
title:  ዮርዳኖስን መሻገር
date:   18/10/2025
---

### መግቢያ

የዚህን ሳምንት ትምህርት ጥቅስ ያንብቡ፡ ኢያሱ 3ና 4


**የዮርዳኖስ መጥለቅለቅ**

እስራኤላውያን የዮርዳኖስን ወንዝ ለመሻገር ሲዘጋጁ ጥያቄዎች ሊኖራቸው ይችል ይሆናል። `ለምን እዚህ? ለምን አሁን?` ጥቂት እቅድ በማውጣት ብቻ የሚያጥለቀልቅ ወንዝን የመሻገር ፈተናን መራቅ ይችሉ ነበር።

የዮርዳኖስ ወንዝ በዓለም ላይ በዝቅተኛ ቦታ የሚገኝ ወንዝ ነው። የታችኛው የዮርዳኖስ አካል የሚጀምረው ከገሊላ ባሕር ደቡብ ጫፍ ሲሆን፣ የገጸ ምድር ከፍታው ከባሕር ጠለል በታች ወደ ሰባት መቶ ጫማ (213 ሜትር) ገደማ ነው። ውኃው ወደ ደቡብ ወደ ሰባ አምስት ማይል (120 ኪ.ሜ) ገደማ ወደ ሙት ባሕር ይፈስሳል፤ ይህም ከባሕር ጠለል በታች 1,400 ጫማ (430 ሜትር) ነው። ወደ ሙት ባሕር የሚፈሰው ውኃ የሚወጣው በትነት ብቻ ነው (ይህም ለታወቀው ከፍተኛ የጨው ይዘቱ አስተዋፅኦ ያደርጋል)። እስራኤል የዮርዳኖስን ወንዝ የተሻገሩት ከኢያሪኮ ከተማ በስተ ምሥራቅ ነበር (ኢያሱ 3:16)፤ ይህች ከተማ ከሙት ባሕር በስተ ሰሜን 11 ማይል (18 ኪ.ሜ) ርቃ ትገኛለች። በንድፈ ሐሳብ፣ እስራኤላውያን ከምሥራቅ ይልቅ ከደቡብ በኩል ወረራ ቢጀምሩ ምንም ወንዝን ሳይሻገሩ ከነዓንን መውረር ይችሉ ነበር።

በደረቃማ የአመቱ ወቅቶች የዮርዳኖስ ወንዝን ለመሻገር አስቸጋሪ አይደለም። በአሁኑ ሰአት ዮርዳኖስ ወንዝ በዓመቱ አብዛኛዎቹ ጊዜያት ሁለት እስከ አሥር ጫማ (0.5–3 ሜትር) ጥልቀት ብቻ አለው። በኢንዱስትሪ ልማት ምክንያት እስከ 95% የሚሆነው የወንዙ የውኃ ፍሰት ለሰው ፍላጎት ስለሚውል ወንዙ ከጥንት ጊዜያት ይልቅ አሁን በጣም ትንሽ ሆኗል። መጽሐፍ ቅዱስ ዘመን የነበሩ የብሉይ ኪዳን ሰዎች እንኳ ይህን ወንዝ ስለመሻገራቸው ብዙ ምሳሌዎችን አሉን(መሳ. 8:4፤ 1ኛ ሳሙ. 13:7፤ 2ኛ ሳሙ. 17:22- 24)። ዮርዳኖስ ወንዝን መሻገር በዓመቱ አብዛኛው ጊዜያት የተለመደ ተግባር ቢሆንም፤ በጸደይ ወራት ግን በተራሮች ላይ ያለው በረዶ ስለሚቀልጥ የውሃ መጠን ጨምሮ ወደ ጎርፍ ስለሚለወጥ መሻገሩን አደገኛ ያደርገዋል።

ወንዙ ሲያጥለቀልቅም ቢሆን መሻገር የማይቻል አልነበረም። መላው የእስራኤል ሰፈር ከመሻገሩ በፊት ሁለት ሰላዮች ተሻግረው እንደነበር እናውቃለን (ኢያሱ 2:23)፤ በዳዊትም ዘመን የሰለጠኑ ወታደሮች በጀግንነት ተግባር ሲያጥለቀልቅ ወንዙን ተሻግረዋል (1ኛ ዜና. 12:15)። ሆኖም ኢያሱ የሠራዊቱን ልዩ ኃይል ብቻ እያሻገረ አልነበረም። ካህናቱ የቃል ኪዳኑን ታቦትና ሌሎች የመገናኛ ድንኳን ቁሳቁሶችን ማሻገር ነበረባቸው፣ እናም በመቶ ሺህ የሚቆጠሩ ቤተሰቦች ሕፃናትንና የቤት እቃዎችን በጎርፍና በሚንበለበል ወንዝ ውስጥ ማሻገር ነበረባቸው። ጅረቱ እስኪቀንስ እና የውኃው መጠን እስኪቀንስ ድረስ አንድ ወይም ሁለት ወር መጠበቅ ምክንያታዊ ይሆን ነበር፤ ነገር ግን እግዚአብሔር በሰው እቅድ መሠረት እጅግ በጣም በከፋው ጊዜ ወደፊት እንዲሄዱ አዘዛቸው። በዮርዳኖስ ወንዝ ዳርቻ ሁሉ በሚያጥለቀልቅበት በክረምት ወራት ወንዙን እንዲሻገሩ ነበሩ (ኢያሱ 3:15)።

በቂ ባልሆነ ግብአት የማይቻል ሥራ ለተሰጣቸው ሁሉ፣ “ለምን እዚህ? ለምን አሁን?” ብለው ለጠየቁ ሁሉ፣ የኢያሱ ታሪክ እግዚአብሔር መንገድን ሊያዘጋጅ እንደሚችል ያስታውሰናል። እስራኤል ዮርዳኖስን መሻገራቸው እግዚአብሔር ሕዝቡን ሁልጊዜ በቀላል መንገድና ምቹ በሆነ ጊዜ እንደማይመራ የሚያሳይ ነው። ይልቁንም፣ የእርሱ ኃይል ሙሉ በሙሉ እንዲገለጥ ብዙውን ጊዜ አስቸጋሪ ሁኔታዎችን እንድንጋፈጥ ይፈቅድልናል። እግዚአብሔር ሕዝቡን ከማይቻሉ ሁኔታዎች ማዳን እጅግ ያስደስተዋል፤ ይህ ደግሞ እግዚአብሔር ሕዝቡን ሁልጊዜ በቀላል መንገድ ቢመራ አይሆንም።

በእያንዳንዱ ፈተና ውስጥ፣ የእግዚአብሔር ዓላማ እምነታችንን ማጠንከር እና የበለጠ ራሱን መግለጥ ነው። በዮርዳኖስ የደረሰው ቀውስ የእስራኤላውያንን በራስ መተማመን በእርግጥም አሳድጓል፤ ለታላላቅ ፈተናዎችም ድፍረት ሰጣቸው። ዛሬም ቢሆን እግዚአብሔር ወዴት እንደመራን ማስታወስ እና በአሁን ሁኔታዎቻችን ምን እያስተማረን እንደሆነ መገምገም አለብን። `እምነታችንን ለማሳደግ እግዚአብሔር የሚጠቀምባቸውን ፈተናዎች እንቀበላለን? ለታላላቅ ድሎች ዝግጅት እግዚአብሔር እንዲያበረታን እየፈቀድን ነው? `እግዚአብሔር እንዲህ ሲል ይጠይቀናል፡- “ከእግረኞች ጋር እየሮጥህ ብትደክም፣ ከፈረሶች ጋር እንዴት ትወዳደራለህ? በሰላም ምድርም ብታምንባት፣ ብትደክምባት፣ በዮርዳኖስ ጎርፍ አጠገብ እንዴት ታደርጋለህ?” (ኤር. 12:5)። የኢያሱ ታሪክ እግዚአብሔር ወደሚጠራበት ቦታ ሁሉ በእምነት እንድንሄድ ይሞግተናል፣ ከሰው አእምሮ አንጻር ምክንያታዊ ባይመስልም እንኳ።
