---
title:  እውነቱን መናገር
date:   10/11/2025
---

### መተርጎም

የገባዖናውያን የሚያስፈሩ ነገድ ነበር። ጎረቤቶቻቸው ገባዖን “እንደ ነገስታቱ ሁሉ ታላቅ ከተማ” እና “ሰዎቿም ብርቱ ተዋጊዎች” እንደሆኑ ተገንዝበው ነበር (ኢያሱ 10:2)። የከነዓንን ግዛት ልብ የያዙ ጦረኞችም ነበሩ። ይሁን እንጂ የእስራኤል አምላክ ስራ ወሬ በልባቸው ውስጥ ፍርሃት ስለፈጠረባቸው ሕይወታቸውን ለማዳን ወታደራዊ ችሎታን ትተው ወደ ማታለል አመሩ። ገባዖናዊያን እጅ መስጠታቸው ከእስራኤል አምላክ ጋር የሚደረገውን ውጊያ ማሸነፍ እንደማይችሉ ተገንዝበው እንደነበር ብዙ ይናገራል።

ሆኖም ግን በቀላሉ እውነትን ቢናገሩ ኖሮ የተሻለ ነገር ያገኙ ነበር ወይ የሚለው ጥያቄ አሁንም ያቃጭላል። የረዓብ የመቤዠት ታሪክ እንደሚያመለክተው እውነትን መናገር በእግዚአብሔር የቃል ኪዳን ማኅበረሰብ ውስጥ የተሻለ ቦታ ያስገኝላቸው ነበር። በእምነት ወደ እርሱ ቢመጡ ኖሮ እግዚአብሔር አይመልሳቸውም ነበር። ገባዖናውያን የእግዚአብሔርን መልካምነት አያውቁም ነበር። እነርሱም ጣዖታትን ያገለግሉ እንዲሁም የተቆጡትን የሐሰት አማልክት የመልኩ ነበር። ያመኑባቸው አማልክት መቅረብ የማይቻላቸው ነበሩ። ይህ ውሸታቸውን የሚያስተሰርይ ባይሆንም፣ ለምን እንደዋሹ ግን ሁኔታውን ያስረዳል። ስለ እግዚአብሔር ያለን ግንዛቤ ወደ እርሱ የምንቀርብበትን መንገድ ይወስናል። አንዳንድ ጊዜ እንደ ገባዖናውያን ወደ እግዚአብሔር ለመቅረብ እንፈተናለን። ኃይሉን፣ ብርታቱን፣ የማይቻለውን ነገር ማድረግ እንደሚችል እናያለን፣ ሆኖም ግን ስለኛ እንደሚያስብልን እና እንደሚጠብቀን ለማመን እንቸገራለን። አንዳንድ ጊዜ መልካም ሥራችንን በማስታወስ እግዚአብሔር ሊረዳን እንደሚገባው ተከራክረን ለማሳመን ይዳዳናል።ነገር ግን የሚያስፈልገን ምንጠቅም ስለሆንን ሳይሆን እርሱ መልካም ስለሆነ ብቻ ወደ እርሱ ቀርበን ምሕረትን መለመን ነው።

እግዚአብሔር ሌሎች ህዝቦችን በዘፈቀደ ከበረከቱ አግልሎ አያውቅም። ሙሴ “አድልዎ የማያደርግ” እና “መጻተኛውን የሚወድ” አምላክ እንደሆነ አስተምሯል (ዘዳግ. 10፡17-18)። እስራኤል እንግዳ ህዝቦችን ተቀባይ እንድትሆን፣ ሙሴ በተደጋጋሚ “በግብፅ ምድር መጻተኞች ነበራችሁና መጻተኛውን ውደዱ” ብሎ አዝዟቸዋል (ቁ. 19)። ገባዖናውያን እውነተኛውን አምላክ ለማምለክ ባላቸው ቅን ፍላጎት እውነትን ተናግረው ቢሆን ኖሮ፣ ራሃብ እንዳገኘችው ሁሉ በዚህ ማኅበረሰብ የሚገባቸውን ቦታ እንደሚያገኙ መገመት እንችላለን። ይልቁንም  በማታለላቸው ምክንያት፣ የባለጠጋ ከተማ ዜጎች የሆኑት እነዚህ ተዋጊዎች እንደ እንጨት ፈለጣና እንደ ውኃ ቀጂ ሆነው ለቤተ መቅደሱ አገልግሎት ተገዝተዋል። እውነት እጅግ የበለጠ ሊያስገኛቸው ይችል በነበረበት ሁኔታ በማታለላቸው መራራ ፍሬ አጨዱ።

### ማስታወሻ

`ይህን ምንባብ ካጠናህ በኋላ ምን አይነት ጥያቄዎች ወደ ውስጥህ መጡ? የትኞቹ ክፍሎች አስቸጋሪ ናቸው?`

`ሌሎች ምን ዓይነት መመሪያዎች እና መደምደሚያዎች ታገኛለህ/ሽ?`

`ከእግዚአብሔር ጋር ያለዎት ግንኙነት በእርስዎ እይታ እንዴት ተቀይሯል?`

`ስለ እግዚአብሔር ባሕርይ ያለዎት ግንዛቤ በጊዜ ሂደት እንዴት ተለውጠዋል?`