---
title:  አደገኛ ማታለያ
date:   08/11/2025
---

### መግቢያ

የዚህን ሳምንት ትምህርት ጥቅስ ያንብቡ፡ ኢያሱ 9


**ስህተቶችን ማስታወስ**

በተንቀሳቃሽ ምስል ላይ የሚያጋጥሙ ድንገተኛ ስህተቶች በፍጥነት ይሰራጫሉ። አንዳንድ ቪዲዮዎች የቴሌቪዥን ሰዎች የሚያደርጓቸውን አስቂኝ ስህተቶች ያጎላሉ። ሌሎች ደግሞ የአትሌቶች፣ የሙዚቀኞች ወይም የሌሎች ተዋንያን አሳዛኝ ውድቀቶችን ያጠናቅራሉ። ምንም እንኳን አንዳንድ አዝናኝ ክስተቶች በስህተቶቻቸው ቢታወሱም፣ አብዛኛዎቹ ከፍተኛ ቦታ ያላቸው ሰዎች በአክብሮት ሊታወሱ ይመርጣሉ። ታዋቂ መሪዎች እንደ ነገሥታት፣ ፕሬዚዳንቶች እና ጄኔራሎች ስህተቶቻቸውን ለመደበቅና ስኬቶቻቸውን ለማጉላት አልፎ ተርፎም ለማጋነን የተቻላቸውን ያህል ያደርጋሉ። በህዝቡ ዘንድ ተቀባይነት ማግኘት ቅድሚያ የሚሰጡት ነገር ነው። ውሳኔዎቻቸውንና ስኬቶቻቸውን በተቻለ መጠን በአዎንታዊ መልኩ እንዲዘግቡ የሕዝብ ግንኙነት ባለሙያዎችን ይከፍላሉ። እንዲሁም የሚዲያ ተቋማት ላይም ተፅዕኖ ይፈጥራሉ። በጥንት ጊዜ በመካከለኛው ምሥራቅ የነበሩ ነገሥታትም የወታደራዊ ድሎቻቸውንና ሌሎች የላቀ ስኬቶቻቸውን ለማስተዋወቅና ለመዘከር ይጣደፉ ነበሩ። አርኪኦሎጂስቶች ስለ ጦርነት ድልና እራስን ለመካብ የተሰሩ ብዙ የጥንት ቅርሶችን አግኝተዋል። ከዚህ በተቃራኒ ያሉ የንጉሥ ወይምየ መንግሥት ስህተቶች፣ ውድቀቶች ወይም ኪሳራዎች የሚገልፅ ቅርሶች ወይም የተመዘገቡ ታሪኮችን ማግኘት ከባድ ነው።

ከዚህ በተቃራኒ የመጽሐፍ ቅዱስ ታሪክ ስለ እስራኤልና ስለ መሪዎቹ ልምምዶች ብዙ የማያስደስቱ ዝርዝሮችን ይዟል። በተለይ ደግሞ መጽሐፍ ቅዱስ የታላላቅ ጀግኖችን ስህተቶች በግልጽ ያሳያል። መጽሐፍ ቅዱስ የእስራኤል ህዝብን ታሪክ ብቻ የሚተርክ ቢሆን ኖሮ፣ እስራኤላውያን ከታሪካቸው ውስጥ አንዳንድ አሳፋሪ ክስተቶችን ማውጣታቸው ለብሔራዊ ጥቅማቸው ይበልጥ ጠቃሚ ይሆን ነበር። ሆኖም መጽሐፍ ቅዱስ በእግዚአብሔር መንፈስ መሪነት የተጻፈ በመሆኑ እና የእግዚአብሔርን ሕዝብ በዘመናት ሁሉ ለማስተማር ሰፋ ያለ ዓላማ ስላለው፣ ሁለቱም መልካምም ሆኑ አሳፋሪ ታሪኮች የእግዚአብሔር ሕዝብ እንዲማርና ማስጠንቀቂያ እንዲያገኝ በጥንቃቄ ተጠብቀዋል።
	
መጽሐፍ ቅዱስን ስንመለከት፣ በኢያሱ መጽሐፍ ላይ ኢያሱ እና ሌሎች የእስራኤል መሪዎች እንዴት መንፈሳዊ ማስተዋል እንደጎደላቸውና በዚህም ምክንያት በአንዳንድ እንግዶች እንደተታለሉ የሚገልጽ አሳፋሪ ታሪክ እናገኛለን። በጋይ ከተማ የተፈጸመው ስህተት በገባዖናውያን ታሪክ ላይ ተደግሟል።  የእስራኤል ሰዎች የእግዚአብሔርን ፈቃድ ሳይጠይቁ በችኮላ እርምጃ ወስደዋል። መጽሐፍ ቅዱስም ኢያሱና መሪዎቹ “የእግዚአብሔርን ምክር አልጠየቁም” በማለት ይመዘግባል (ኢያሱ 9:14)።የእስራኤል መሪዎች ከእነዚህ እንግዶች ጋር የሰላም ቃል ኪዳን ሲያደርጉ በእጅጉ ተታለሉ። ስህተቱ ሲታወቅ ሕዝቡ በኢያሱ እና በሌሎች መሪዎች ላይ ተቆጣ፤ “ሕዝቡም ሁሉ በመሪዎቹ ላይ አጉረመረሙ” (ቁ. 18)። በዚህ ስህተት ምክንያት ኢያሱ እንደ መሪ የተዓማኒነት ቀውስ ገጠመው።

በቀጣዮቹ ጦርነቶች ውስጥ (በኢያሱ 10 ላይ የተገለጹት) እግዚአብሔር ኢያሱ የእስራኤላውያንን አክብሮት መልሶ እንዲያገኝ ረድቶታል። ይህ ታሪክ በተጻፈበት ጊዜ፣ ኢያሱ ታላቅ ብሔራዊ ጀግና ሆኖ ተመዝግቧል። በዚህም ምክንያት፣ በኢያሱ ዘመን የነበሩ ሰዎች ስለ እያሱ መጥፎ ታሪክ በታሪክ ማስታወሻ ላይ ባይመዘገብ ኖሮ ቅር አይላቸውም ነበር።። ሆኖም መጽሐፍ ቅዱስ የተለወጠ ታሪክ አያቀርብም። በመጽሐፍ ቅዱስ ውስጥ እንዳሉት ብዙ አሳዛኝ ታሪኮች፣ ይህ የእስራኤል ታሪክ ምዕራፍ በኋላ ለሚመጡ ትውልዶች በራስ የመመካት አደጋዎችን ለማስተማር ይረዳል።

ብዙ ነገሮች ሐሰትና የተሸፈኑ በሆኑበት በዚህ ዘመን ሰዎች እውነተኛ የሆነ ነገርን ይናፍቃሉ። በመጽሐፍ ቅዱስ ውስጥ ያለው ታሪክ ዛሬ ስለ ስህተቶቻችን እውነተኛ እንድንሆንና በምንናገራቸው ታሪኮች ውስጥ ሐቀኛ እንድንሆን ይሞግተናል። ተመሳሳይ ስህተቶችን እንዳንሠራ ስህተቶቻችንን ለመቀበል ፈቃደኞች መሆን አለብን። ጥበብ የጎደለው ውሳኔ ስንወስን፣ እግዚአብሔር ከእኛ ጋር ነውና የደረሰውን ጉዳት በተቻለ መጠን እንድንጠግን ለመርዳት ፈቃደኛ ነው። በእግዚአብሔር ታሪክ ውስጥ ውድቀቶቻችን ማንነታችንን አይገልጹም። የተሳሳተ መንገድ ስንወስድ የእግዚአብሔር ጸጋ ይቅር ለማለት፣ ለመመለስና ለመገንባት ኃይል አለው። የኢያሱና የእስራኤልን መሪዎች ታሪክ ስንማር የያዘውን ትምህርት ለመገንዘብና የራሳችንን ስህተቶች ለማወቅና ከልምምዶቻችን ለመማር ድፍረት እንዲሰጠን መጸለይ አለብን።
 
