---
title:  እውነትን መቀበል
date:   12/11/2025
---

### መጋበዝ

ገባዖናውያን ከቁጥጥራቸው ውጪ በሆኑ ሁኔታዎች ሲወጠሩ ወደ ውሸት አመሩ። ይህ በታሪክ ዘመናት ሁሉ ስተገበር የምናየው የተለመደ ስልት ነው። ሰይጣን እግዚአብሔርን ለመቃወም ሲያቅድ፣ ከሰማይ የመላእክትን አንድ ሦስተኛውን ለመሳብ ውሸትን ተጠቅሟል። ኢየሱስ ዲያብሎስ “ሐሰተኛ የሐሰትም አባት ነው” ብሏል (ዮሐ. 8፡44)። የዮሐንስ ራእይ መጽሐፍ “ዓለምን ሁሉ የሚያስተው፣ የጥንቱ እባብ ተጣለ፣ ዲያብሎስ ወይም ሰይጣን” በማለት ይጠራዋል (12፡9)። ሰይጣን በዔድን ገነት አዳምንና ሔዋንን ከእግዚአብሔር ጋር የነበራቸውን የቅርብ ግንኙነት ለማቋረጥ ውሸትን ተጠቅሟል። ከዚያን ጊዜ ጀምሮ ማታለል የሰዎች ባሕርይ ሆኗል። ይህም ደግሞ ለሌሎች ውሸት መናገር ብቻ ሳይሆን ለራሳችንም ውሸት መናገርን ይጨምራል። መጽሐፍ ቅዱስ “የሰው ልብ ከሁሉ ይልቅ ተንኰለኛ ነው፤ ፈውስም የለውም፤ ማንስ ሊረዳው ይችላል?” ይላል (ኤር. 17፡9)።

በሰዎች ሕይወት ውስጥ የምናየው ማታለልና የሚያስከትለው ጉዳት ሁሉ ኢየሱስ የተሻለውን መንገድ እንደሰጠን ያሳየናል። በዮሐንስ 14:6 ላይ ኢየሱስ “እኔ መንገድና እውነት ሕይወትም ነኝ” በማለት በዙሪያችን ላለው ማታለል ሁሉ መፍትሔ ሰጥቶናል። ምናልባት የዚህ ንግግር እጅግ ወሳኙ ገጽታ ኢየሱስ እውነትን እንደ ሐሳብ ሳይሆን እንደ ሰው(እንደ እራሱ) ማቅረቡ ነው። እርሱ ራሱን የእውነት መገለጫና ማንነት አድርጎ ያቀርባል። እውነት ስም አለው እርሱም ኢየሱስ ነው። ዮሐንስ ስለ ኢየሱስ ሲናገር፣ “ቃልም ሥጋ ሆነ፤ በመካከላችንም ዐደረ፤ እኛም ጸጋንና እውነትን ተሞልቶ ከአባቱ ዘንድ የመጣውን የአንድያ ልጅን ክብር አየን።” ብሏል (ዮሐ. 1፡14)። የኢየሱስን እውነት በመጽሐፍ ቅዱስ በግል ልናገኘው እንችላለን። ኢየሱስ አይሁዶችን “በእነርሱ የዘላለም ሕይወትን የምታገኙ እየመሰላችሁ፣ መጻሕፍትን ትመረምራላችሁ፤ እነዚሁ መጻሕፍት ስለ እኔ የሚመሰክሩ ናቸው” ብሏል (5፡39)።  መጽሐፍ ቅዱስ እውነት ከሆነው ከኢየሱስ ጋር ወደ ህብረት የሚያደርስ በር ይከፍታል።

እውነትን አንጻራዊ ለማድረግ በሚጥር ዓለም ውስጥ እንኖራለን። ሰዎች እውነትን በፈለጉት መንገድ የመግለጽ መብት እንዳላቸው ማመን የተለመደ ነው። ይህ አስተሳሰብ ሁሉም ሰው ሊስማማበት የሚገባ አንድ ወጥና የማይለወጥ እውነት መኖሩን ይክዳል። ይሁን እንጂ መጽሐፍ ቅዱስ ለሁሉም ሰው አንድ፣ የማይለወጥ የእውነት ምንጭ እንዳለ በግልጽ ያስቀምጣል፤ እርሱም ሕያው ቃል የሆነው ኢየሱስ ነው። ኢየሱስ ራሱ “እውነትንም ታውቃላችሁ፤ እውነትም ነጻ ያወጣችኋል” ብሏል (ዮሐ. 8፡32)። እውነት የሆነው ኢየሱስ ከኃጢአት፣ በተለይም ከመታለል ነፃነትን ይሰጠናል። ስለራሳችንና ስለሌሎች በቀላሉ የምናምናቸውን ውሸቶች ኢየሱስ ከህይወታችን እንዲያስወግድ ስንፈቅድለት፣ በየትም ልናገኘው የማንችለውን ነፃነት በእርሱ እናገኛለን።

### ማስታወሻ

ኢያሱ 9 በድጋሚ አሰላስሉና በጥቅሱ ውስጥ ክርስቶስን ፈልጉት።

`በምን አይነት የተለየ ምልከታ ወይም በድጋሚ ክርስቶስን በዚህ ሳምንት ጥናታችሁ አያችሁት?`

`የምታምኗቸውን ውሸቶች እንዴት ማሸነፍ እና እውነትን መቀበል ትችላላችሁ?`