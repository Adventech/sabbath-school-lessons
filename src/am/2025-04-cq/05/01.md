---
title:  ኢያሪኮ
date:   25/10/2025
---

### መግቢያ

የዚህን ሳምንት ትምህርት ጥቅስ ያንብቡ፡ ኢያሱ 5ና 6

**የማይቻል ተልዕኮ**

የማይቻል የሚመስል ተልዕኮ ሁሉ በእግዚአብሔር እንደሚቻል ኢያሪኮ ተረከ። የኢያሪኮ ታሪክ በታዋቂ መዝሙሮች፣ ሥነ ጥበብ፣ ሥነ ጽሑፍና ስብከቶች ላይ እግዚአብሔር በነገሮች ላይ ድል አድራጊ መሆኑን ለክርስቲያኖች የተስፋ ምልክት ሆነ። በእምነት ለምኖር ሰዎች ሁሉ ይህ ታሪክ ለልጆች የሚነገር አጓጊ ተረት ብቻ ሳይሆን እግዚአብሔር በሕይወታችን እንዲሠራ ቦታ እንድንሰጥ የሚጠራን ታላቅ ጥሪ ነው። በህይወት ጉዞ ውስጥ እግዚአብሔር ሁሉም ሰዎች የራሳቸውን ኢያሪኮ እንዲጋፈጡ ይፈቅዳል—ይህም ግዙፍ ሆኖ የሚታይና የማይታለፍ የሚመስል ፈተና ነው።

ኢያሪኮ በከነዓን ምሥራቃዊ ድንበር ላይ በደንብ የተመሸገች ከተማ እንደመሆኗ ከምሥራቅ የሚመጡ ወራሪ ሠራዊት እንዳያልፉ ለማገድ የተዘጋጀች ነበረች። የዚህች ከተማ ነዋሪዎች እስራኤላውያን መምጣታቸውን ከረጅም ጊዜ በፊት አስቀድመው ይጠብቁ ነበር። ከአርባ ዓመት በፊት እግዚአብሔር ሕዝቡን ከግብጽ እንዴት በድንቅ ሁኔታ እንዳዳነና ሊያድናቸው ቀይ ባሕርን እንደከፈለ በመስማት ተደናግጠው ነበር (ኢያሱ 2:10)። እስራኤል በአርባ ዓመታት ምድረ በዳ ሲንከራተቱ የኢያሪኮ ሠራዊት መሣሪያቸውን ለመገንባትና ለጦርነት ሁሉንም አይነት ዝግጅት ለማድረግ ጊዜ አግኝተው ነበር። እስራኤላውያን በዮርዳኖስ ወንዝ በኩል ከኢያሪኮ ከተማ ማዶ ሰፈራቸውን ሲያቆሙ የከተማዋ  ነዋሪዎች ከበባ ቢደረግ ብለው ምግብን፣ የመዋጊያ እቃዎችና ሌሎች አስፈላጊ ነገሮችን ለማከማቸት ይጣደፋ ነበር። እስራኤላውያን ወንዙን ተሻግረው ሲቀርቡ የኢያሪኮ ሰዎች ጦርነቱ መቼ እንደሚጀምር በትክክል ባለማወቃቸው መፍራት ጀመሩ። ንጉሣቸው ስለ ሰላዮች መምጣት እንደሰማ እነርሱን ለመከታተል ወዲያው አሳዳጆችን ላከ (ኢያሱ 2:3–7)፤ ይህም ጥንቃቄያቸውን የሚያሳይ ነበር።

የከተማዋ ደጆች ተዘግተው  ዘበኞችም ቦታ ቦታቸውን ይዘው ከተማዋ ራሷን ከጥቃት ለመከላከል አዘጋጅታ ነበር።  በሚያስደንቅ ንጽጽር ደግሞ እስራኤላውያን ግንቡን ለመስበር የሚያስችል ምንም ዓይነት መሣሪያ አልነበራቸውም። በሁሉም የሰው መለኪያዎች የእስራኤላውያን ህዝብ በዚህ ግጭት የማለቃቸው ነገር እጅግ ከፍተኛ ነበር። ምንም እንኳን ከታሪኩ መፃፍ በኃላ ያሉ አንባቢዎች የታሪኩን ፍጻሜ ቢያውቁም፣ በዚያን ጊዜ ግን ኢያሱ እንኳን ወታደራዊ ምሽጉን የሚወርሱት በምን አይነት መንገድ እንደሆነ አያቅም ነበር። የእግዚአብሔር እርዳታ በይኖር ኖር እስራኤላውያን ላይ የመጥፋት አደጋ ተጋርጦ ነበር። በዚህው ምክንያት ኢያሱ ከሰፈሩ ርቆ ከእግዚአብሔር ጋር ለብቻው ጊዜ ማሳለፉ ምንም አያስደንቅም።  ከፍ ባሉ ግንቦች የመሸገች ከተማ ሲመለከት ብዙ ጥያቄዎች በአእምሮው ውስጥ ተናወጡ። ያም ሆኖ ጎርፋማውን ዮርዳኖስን እንዲሻገሩ የረዳቸው አምላክ ይህንንም ቀጣዩን ሥራ እንዲያከናውኑ መንገድ እንደሚከፍት ያምን ነበር።

እግዚአብሔር ከዚህ በፊት ለኢያሱ ተናግሮ ነበር (ለምሳሌ ኢያሱ 1:1፤ 3:7፤ 4:1ና 15፤ 5:2ና 9)፤ የኢያሱ ፈተናዎች እየጨመሩ በሄዱ መጠን የእግዚአብሔር መገኘትም እንዲሁ ጨመረ። ኢያሱ በጸሎት ወደ እግዚአብሔር ሲቀርብ የተመዘዘ ሰይፍ በእጁ የያዘ አንድ ሰው ከፊቱ ቆሞ አየ። ኢያሱም ወደ እርሱ ቀርቦ፤ “ከእኛ ወገን ነህ ወይስ ከጠላቶቻችን?” ሲል ጠየቀው (ኢያሱ 5:13)። እርሱም፣ “አይደለሁም፤ ነገር ግን የእግዚአብሔር ሰራዊት አለቃ በመሆኔ እነሆ፤ መጥቻለሁ” ሲል መለሰለት (ቁ. 14)። ይህ ተዋጊ ከእስራኤልም ሆነ ከጠላቶቻቸው ወገን እንዳልሆነ ሲናገር ኢያሱ ደነገጠ። እግዚአብሔር በሰው ወገንተኝነት ሊመደብ አይችልም። የእግዚአብሔር ሠራዊት አለቃ እንደመሆኑ፣ የእስራኤል መሪ ብቻ ሳይሆን “የምድር ሁሉ ጌታ” (3:11- 13)፣ በሁሉም ላይ የሆነና ከሁሉም በላይ የሆነ እርሱ ነውና።

ይህንን ሲሰማ ኢያሱም በግንባሩ ተደፍቶ ሰገደና፣ “ጌታዬ ለባሪያው የሚነግረው ምንድን ነው?” ሲል አምልኮ አቀረበ (ቁ. 14)። ሙሴ በቁጥቋጦ ፊት ጫማውን መውለቅ እንደነበረበት ሁሉ ኢያሱም ቅዱስ ቦታ ላይ ስለቆመ ጫማውን እንዲያወልቅ አዘዘው።

ከዚያም እግዚአብሔር ኢያሪኮን ለመውረስ የሚያስችል የጦርነት እቅድ ለኢያሱ ሰጠው። የጦርነቱ መንገድ ከወትሮው የተለየ ነበር። እንዲህም የሚል ነበረ "ከተማዪቱን ከተዋጊዎቻችሁ ጋር አንድ ጊዜ ዙሩ፤ ይህንም ስድስት ቀን አድርጉ። ሰባት ካህናት፣ ሰባት ቀንደ መለከት ተሸክመው በታቦቱ ፊት ይውጡ፤ በሰባተኛውም ቀን ካህናቱ መለከት እየነፉ ከተማዪቱን ሰባት ጊዜ ይዙሩ።  የማያቋርጥ የመለከት ድምፅ ሲነፋ በምትሰሙበት ጊዜ፣ ሕዝቡ ሁሉ ከፍ ያለ ጩኸት ያሰማ፤ ከዚያም የከተማዪቱ ቅጥር ይፈርሳል" በዚህ ጊዜ እስራኤላውያን ከተማዋን መውረስ ይችላሉ።