---
title:  የቀዶ ጥገና ሥራዎች
date:   27/10/2025
---

### መተርጎም

አንዳንድ ጊዜ ሰዎች የከነዓን ወረራ ያለ ምክንያት የተደረገ ጭፍጨፋ እንደሆነ ያስባሉ። ሆኖም እግዚአብሔር በከነዓናውያን ላይ የፈጸመው ፍርድ ክፋትን በጥንቃቄ እየቆረጠ ሊድኑ የሚችሉትን ነፍሳት ሁሉ እያዳነ የተደረገ የቀዶ ጥገና ሥራ ነበር። ከመጀመሪያው የከነዓን ጦርነት ጀምሮ እግዚአብሔር ሊያድነው የሚችለውን ሁሉ የመታደግ ፍላጎቱን እናያለን። ኢያሪኮ እግዚአብሔር እንድትጠፋ ከወሰናት ከተሞች አንዷ ብትሆንም እርሱ የረዓብንና የመላው ቤተሰቧን ሕይወት ለመጠበቅ ጥንቃቄ አድርጓል።

እግዚአብሔር ሊያድናቸው ከሚችሉ ከኢያሪኮ ሰዎች ሁሉ ረዓብ የማትጠበቅ ዕጩ ትመስላለች። መጽሐፍ ቅዱስ ስለ እርሷ የሚናገረው የመጀመሪያው ነገር ጋለሞታ እንደነበረች ነው (ኢያሱ 2:1)። ሆኖም ግን ሰላዮቹ በከተማይቱ ውስጥ በነበሩበት የስለላ ተልዕኮአቸው ወቅት ሕይወታቸውን አዳነች። የራሷን ሕይወት አደጋ ላይ ጥላ የከተማዋ ግንብ ክፍል በሆነው ቤት ውስጥ ሰላዮቹን ደበቀች። ሰላዮቹ  ወደ እርሶ ጋር በሚመጡበት ጊዜ የእነርሱ ተልዕኮ ስኬታማ እንደሚሆንና የእግዚአብሔርም ልዕልና እንደምትታመን እንዲህ በማለት ነገረቻቸው፡- “እግዚአብሔር አምላካችሁ በላይም በሰማይ፣ በታችም በምድር እርሱ አምላክ ነውና።” (ኢያሱ 2:11)። ኢያሪኮ ስትወድቅ የእርሷንና የመላው ቤተሰቧን ሕይወት እንዲያድኑ ለመነቻቸው። በእምነቷም ምክንያት እንዲሁም ሰላዮቹ እንዲያመልጡ ከረዳች ስለህይወቷ ዋስትና ሰጡአት። መስኮቷ ላይ ቀይ ፈትል አንጠልጥላ፣ ሰላዮቹ ከከተማይቱ ግንብ በሰላም እንዲወርዱና በአቅራቢያው በሚገኙ ኮረብታዎች ውስጥ መጠጊያ እንዲያገኙ መንገድ አሳየቻቸው። ነገር ግን በቤቷ ያሉ ሰዎች ከመጥፋት ይድኑ ዘንድ እስራኤላውያን ወደ ኢያሪኮ በገቡ ጊዜ ቀይ ፈትሉን መስኮቷ ላይ እንድትሰቅል አጥብቀው ነገሯት። ያ ቀይ ፈትል ከእስራኤላውያንና ከአምላካቸው ጋር የነበራት የምስጢር ኅብረት ምልክት ነበር።

የረዓብ ታሪክ እግዚአብሔር ከማንኛውም ቦታ የመጡ ሰዎችን እንደሚቀበል ጥብቅ ማሳሰቢያ ነው (የሐዋ. 10:34-35)። ምንም እንኳ እግዚአብሔር የከነዓን ወረራን በክፉዎች ላይ የተደረገ የፍርድ ተግባር አድርጎ ቢያዝም፤ ለመዳን ለሚፈልግ ሁሉ ግን ሁልጊዜም ዕድል ይሰጣል። የዚህች ከነዓናዊት ሴት ቃላትና ድርጊቶች በልቧ ለነበረው እምነት ኃይለኛ ምስክር ነበሩ። ምንም እንኳን በግልሙትና የተበላሸ ያለፈ የሕይወት ታሪክ ቢኖራትም ይህች ሴት በእግዚአብሔር የቃል ኪዳን ሕዝቦች መካከል አዲስ መኖሪያ አገኘች። ከዚያም አልፎ የኢየሱስ የዘር ሀረግ በመሆን የክርስቶስ ወንጌል አስፈላጊ አካል ሆነች (ማቴ. 1:5)። ረዓብ ኢየሱስ ወደዚህ ዓለም ሊያድናቸው የመጣላቸውን ሰዎች ትመስል ነበር። እግዚአብሔርም ሌሎችን ለመባረክ የሚጠቀምባት የሰው ዓይነት ነች።

### ማስታወሻ

`ይህን ምንባብ ካጠናህ በኋላ ምን አይነት ጥያቄዎች ወደ ውስጥህ መጡ? የትኞቹ ክፍሎች አስቸጋሪ ናቸው?`

`ሌሎች ምን ዓይነት መመሪያዎች እና መደምደሚያዎች ታገኛለህ/ሽ?`

`እንግዳ ሰው እንደሆናችሁ ተሰምቷችሁ ያውቃል? የረዓብ ታሪክ እንዴት ተስፋ ይሰጣችኋል?`