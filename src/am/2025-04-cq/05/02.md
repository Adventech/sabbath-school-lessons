---
title:  ግድግዳዎቹ ወደቁ
date:   26/10/2025
---

### መዋሃድ

እስራኤላውያን በቀይ ባሕር አጠገብ የፈርዖንን ሠራዊት በተጋፈጡ ጊዜ እግዚአብሔር ቀላል የማበረታቻ መልእክት ሰጣቸው፡- “እግዚአብሔር ስለ እናንተ ይዋጋል፣ እናንተም ዝም ትላላችሁ” (ዘጸ. 14:14)። እግዚአብሔር ቀይ ባሕርን በመክፈልና የፈርዖንን ሠራዊት በማጥፋት ቃል ኪዳኑን ጠበቀ። እስራኤላውያን የኢያሪኮን የተመሸገች ከተማ በተጋፋጡ ጊዜም እግዚአብሔር ተመሳሳይ ትምህርት ሊያስተምራቸው ፈለገ። ደም አፋሳሽና ረጅም ከበባ አይኖርም። ከተማይቱን በረሃብ አያሰቃዩም ወይም ውስብስብ ወታደራዊ ስልት አይከተሉም። ይልቁንም እስራኤል የእግዚአብሔርን ስልት ተቀበለ። የኢያሪኮ ሰዎች እንግዳ የሆነውን ህዝብ በየቀኑ ከተማቸውን ሲዞሩ ሲመለከቱ እየጨመረ የመጣ ፍርሃታቸውን መገመት ቀላል ነው። እንደ ረዓብ ምስክርነት ሁሉም ስለ እስራኤል አምላክ ሰምተው ነበር (ኢያሱ 2:11)፤ እርሱ ሕይወት ከሌላቸው ከነዓናውያን አማልክት በተለየ መንገድ የሚሠራ አምላክ እንደሆነ ያውቁ ነበር። በሰባተኛው ቀን የሚዞረው ህዝብ አንድ ጊዜ ብቻ ከመዞር ይልቅ ሰባት ጊዜ ሲዞር ፍርሃታቸው እየጨመረ ይሄድ ነበር። በዚያ እየጨመረ በመጣው ውጥረት መካከል ያልተጠበቀው ድንገተኛ ክስተት መጣ፡ ካህናቱ መለከታቸውን ነፉ፣ ሕዝቡም ጮኹ፣ ከዚያም የማይደፈሩት የኢያሪኮ ግንቦች በሙሉ ፈራረሱ—በመስኮቱ ላይ ቀይ ገመድ የተንጠለጠለበት አንድ ቤት ከነበረበት ትንሽ የግንብ ክፍል በስተቀር።

ኢያሪኮ የወደቀችው እግዚአብሔር ለእስራኤል ስለተዋጋላቸው ነው፤ እነርሱም በራሳቸው ሊፈጥሩት ከሚችሉት ከማንኛውም ነገር በላይ በእግዚአብሔር ስልት ተማምነዋልና። እግዚአብሔር የኢያሪኮን ግንቦች አፍርሶ ሲጥላቸው፣ እስራኤላውያንን ወደ ከተማይቱ እንዲገቡና ረዓብንና ቤተሰቧን ብቻ እንዲያድኑ ነገር ግን ሁሉንም እንዲያጠፋቸው አዘዛቸው፤ ምክንያቱም ረዓብ ሁለት እስራኤላውያን ሰላዮችን ጠብቃ ነበር (ኢያሱ 6:17)። እንስሳትን ጨምሮ የሚተነፍስ ሁሉ ነገር እንዲያጠፉ ታዘዙ። ሌሎቹ ነገሮችንም ለእስራኤላውያን ሰዎች ፈጽሞ የተከለከሉ ነበሩ። በኢያሪኮ የነበረው ሁሉ “ዕርም” ተብሎ የተወሰነ ነበር እስራኤላውያንንም ችግር እንዳያመጣባቸው ከዚያ መንካት አልነበረባቸውም (ቁ. 18)። ወርቁ፣ ብሩ፣ ነሐሱና ብረቱ ሁሉ ለእግዚአብሔር ተቀድሶ ወደ መገናኛ ድንኳኑ ግምጃ ቤት ሲገባ የተቀረው ሌላው ሁሉ ተቃጥሎ ከተማይቱ አመድ ሆና ቀረች።

ይህ በከነዓን ምድር የመጀመሪያው ውጊያ ስለነበር እግዚአብሔር ሁሉንም ነገር እንደ መጀመሪያ ፍሬ ለራሱ ወሰደ (ዘጸ. 23:19)። ይህ ለራስ ወዳድነት ትርፍ የተደረገ ጦርነት አልነበረም። በእግዚአብሔር የታዘዘ ፣ በቀጥታ ከሰማይ በተአምር የተገኘ እና አሸናፊዎች ከውጊያው ትርፍ እንዳያገኙ በሚከለክል ጥብቅ ሕጎች የተመራ ነበር።

### ማስታወሻ

`የእግዚአብሔርን ጦርነት እና የራሳችንን ጦርነት እየተዋጋን መሆኑን እንዴት ልናውቅ እንችላለን? ልዩነቱ ምንድን ነው?`