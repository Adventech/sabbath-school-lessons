---
title:  ጥሪ ማቅረብ
date:   07/12/2025
---

### መዋሃድ

ኢያሱ ስለ እስራኤል የወደፊት ሕይወት ሲያስብ  ያለፉትንያለፉትን ልምዶቻቸውን ተመለከተ። እስራኤል በተደጋጋሚ ለማመን ፈቃደኛ ያለመሆንና ታማኝነት የማጣት ዝንባሌን አሳይተዋል። በግብፃውያንና በቀይ ባህር መካከል ተይዘው በነበሩ ጊዜ፣ ከባርነት ስላወጧቸው ሙሴና እግዚአብሔር ላይ  መራራ ክሶችን ለመሰንዘር ፈጥነው ነበር። ሙሴ ከእግዚአብሔር ጋር ሲነጋገር በሲና ተራራ ላይ ዘግይቶ በነበረበት ጊዜ፣ እግዚአብሔር ጣዖት አምልኮን በግልጽ ቢከለክልም የወርቅ ጥጃ ሠሩ። በምድረ በዳ ሲንከራተቱም፣ እግዚአብሔር ከሁሉ አስቸጋሪ ሁኔታዎች ነፃ የማውጣት ኃይሉንና ፈቃዱን በግልጽ ቢያሳይም፣ በጥርጣሬ ታገሉ። አንድ ትውልድ ካለፈ በኋላም ተዘናግተውና ላልተወሰነ ጊዜም አርፈው ነበር። እግዚአብሔር የሰጣቸውን ሥራ ከመጨረስ ይልቅ፤ ባልተጠናቀቀ ሥራ ለመርካት መረጡ።

ኢያሱ ለእስራኤላውያን ካለው ፍቅርና ስለ ወደፊት ሕይወታቸው ጥልቅ ከሆነ እሳቤ በመነሳት ለሕዝቡ ጥሪ አቀረበ። እግዚአብሔር አብርሃምን፣ ይስሐቅንና ያዕቆብን እንዴት እንደመራቸው አስታወሳቸው። እግዚአብሔር አባቶቻቸውን ከግብጽ ለማውጣት ሙሴን እንዴት እንደላከው ታሪኩን ደገመ። እግዚአብሔር በምድረ በዳ እንዴት እንደመራቸውና በሰላም ወደ ከነዓን እንዳመጣቸው አስታወሳቸው። እግዚአብሔር ጠላቶቻቸውን እንዴት እንዳባረረ አበክሮ ተናገረ። በእግዚአብሔር መልካምነትና በተስፋ ቃሎቹ አስተማማኝነት ላይ በመመሥረት፣ ኢያሱ ሁሉንም ጣዖታት እንዲተዉና እግዚአብሔርን ብቻ ለማገልገል ሙሉና የማያደራድር ቁርጠኝነት እንዲያደርጉ ለመናቸው። በምዕራፍ 24 ኢያሱ አራት ጊዜ ለሕዝቡ ተማጽኖ አቅርቧል። ሕዝቡም አራት ጊዜ ለእግዚአብሔር ያላቸውን ታማኝነት ቃል በመግባት መለሱ። የቃል ኪዳናቸውን የመጣስ ታሪካቸውን ስለሚያውቅ ኢያሱ የመጀመሪያ ምላሻቸውን ወይም ሁለተኛ ምላሻቸውን አልተቀበለም። የውሳኔያቸውን ጥልቀት ለመፈተን ያህል አብዝቶ ጠየቃቸው።

ኢያሱ እርሱና ቤተሰቡ ለማድረግ ፈቃደኛ ያልሆኑትን ቁርጠኝነት ለህዝቡ አልጠየቀም ነበር። “እኔና ቤቴ ግን እግዚአብሔርን እናመልካለን” (ቁ. 15)። ኢያሱ የጠየቀው የውሳኔ ሀሳብ የሰውን ልጅ ሕልውናን ማለትም ተግባርን፣ አስተሳሰብን፣ ግንኙነቶችንና ልብን እያንዳንዱን ይነካል። በአእምሮአቸው ማንን ማገልገል እንዳለባቸው መምረጥ ነበረባቸው። እግዚአብሔርን መምረጥ የእግዚአብሔርን ሕግ ለመጠበቅ ሙሉ በሙሉ ራስን መስጠትና በውጤቱም ሁሉንም ጣዖታት መተው ይጨምራል። እነዚህ ውሳኔዎች(ለውጦች) ልባቸውን ወደ እግዚአብሔር ካላዘነበሉ በስተቀር ዘላቂ ሊሆኑ አይችሉም (ቁ. 23)። ይህ እግዚአብሔር በሲና ተራራ ከእስራኤል ጋር ላደረገው ቃል ኪዳን አዲስ የቁርጠኝነት እርምጃ ነበር።

ዛሬም እግዚአብሔር ሰዎችን ወደ ውሳኔ እና ወደ እውነተኛ ቁርጠኝነት የሚጠሩ እንደ ኢያሱ ያሉ መሪዎችን ይፈልጋል። ኢያሱ ሕዝቡን እያባበለ ወይም እያስገደደ አልነበረም። የሕዝቡ የተሻለ መንገድ ራሳቸውን ለእግዚአብሔር አሳልፎ መስጠት እንደሆነ የሚያወቅ አፍቃሪ መሪ ነበር። በቀላሉ ሊተዉት የሚችሉትን ቀላል የተስፋ ቃል እንዲገቡ ከመፍቀድ ይልቅ፣ እንዲህ ያለውን ቁርጠኝነት ማድረጋቸው ምን ማለት እንደሆነ በትክክል እንዲያስቡ አጥብቆ ጠየቀ።

### ማስታወሻ

`የመንፈሳዊ ውሳኔ እንድታደርጉ የጠየቋችሁ ሰዎች አሉ? እንዴት ምላሽ ሰጣችሁ?`

`ለመፈጸም ሙሉ በሙሉ ቁርጠኝነት የሌለንን ቃል ኪዳኖች እንዳንገባ እንዴት ልንጠነቀቅ እንችላለን?`