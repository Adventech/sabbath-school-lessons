---
title: በክርስቶስ ቦታ ሆኖ መማጸን
date:   10/12/2025
---

### መጋበዝ

ኢያሱ ለሕዝቡ “ዛሬ ማን እንደምታገለግሉ ለራሳችሁ ምረጡ” (ኢያሱ 24:15) ብሎ በጠየቀበት ጊዜ፣ ሕዝቡ በይፋ ውሳኔ እንዲያደርጉ ጠርቶ ነበር። ኢያሱ በዚህ ጥያቄ ላይ ስለሚያሳዩት ውሳኔው ላይ አተኩሮ ነበር፤ ምላሻቸው የበለጠ እርግጠኛ እስኪሆን ድረስ በተደጋጋሚ ጥያቄዎችን በመጠየቅ ቁርጠኝነታቸውን አረጋግጧል።

ኢየሱስም በተመሳሳይ ሁኔታ ግለሰቦችንም ሆነ ታላላቅ ሕዝቦችን ይማጸን ነበር። እንደ ኢያሱ ሁሉ አንድ ሰው ያለውን ቁርጠኝነት ለመፈተን አንዳንድ ጊዜ ጥያቄዎቹን ደጋግሞ ይጠይቅ ነበር። ለጴጥሮስ፣ “ትወደኛለህ?” በማለት ተከታታይ ሶስት ጊዜ ጠየቀው። ጴጥሮስም ሶስት ጊዜ “እኔ እንደምወድህ አንተ ታውቃለህ” ብሎ መለሰለት (ዮሐ. 21:15-17)። ጴጥሮስ ኢየሱስ ይህንን ልብን የሚመረምር ጥያቄ ሶስት ጊዜ ደጋግሞ በመጠየቁ ተሰምቶት ነበር። ይህ ተደጋጋሚ ጥያቄ ኢየሱስን ሶስት ጊዜ እንደካደው አስታወሰው። የዚህ ጥያቄ ድግግሞሽ ጴጥሮስ በጣም አስፈላጊ በሆነው በኢየሱስ ላይ ባለው ፍቅር ላይ እንዲያተኩር ረዳው። በእያንዳንዱ ጥያቄ ክርስቶስ ፍቅሩን ለማረጋገጥና ቁርጠኝነቱን ለማጥበቅ ለጴጥሮስ ሌላ ዕድል ሰጠው። ይህ የክርስቶስን ይቅርታ እና ጌታውን በይፋና በከፍተኛ ሁኔታ ክዶ የነበረውን ደቀ መዝሙር ለመመለስ ያለውን ፍላጎት የሚያሳይ ድንቅ ምሳሌ ነው።

ኢየሱስ ወደ ሰማይ ሲያርግ ደቀ መዛሙርቱ ሰዎችን ውሳኔ እንዲያደርጉ የመጋበዝ ሥራውን ቀጠሉ። ጴጥሮስ ራሱ በኢየሩሳሌም ለተሰበሰበው ሕዝብ፣ “ንስሓ ግቡ፤ ኀጢአታችሁም እንዲሰረይላችሁ፣ እያንዳንዳችሁ በኢየሱስ ክርስቶስ ስም ተጠመቁ” ብሎ አሳሰባቸው (የሐዋ. 2:38)። ጳውሎስ በእግዚአብሔር ቤት ውስጥ ያለ እያንዳንዱ አማኝ ክርስቶስ በእነርሱ በኩል ጥሪውን እንደሚያቀርብ ገለፀ“ እኛ የክርስቶስ እንደራሴዎች ነን፤ እግዚአብሔርም በእኛ አማካይነት ጥሪውን ያቀርባል፤ እኛም ከእግዚአብሔር ጋር ታረቁ ብለን በክርስቶስ እንለምናችኋለን።” (2 ቆሮ. 5:20)። ሰዎችን መንፈሳዊ ውሳኔ እንዲያደርጉ ስንጋብዝ ለእኛ ምንም ነገር እንዲያደርጉ እየጠየቅናቸው አይደለም፤ በክርስቶስ በኩል ሆነን ጥሪ እያቀርብንላቸው እንጂ። እግዚአብሔር በእኛ በኩል ጥሪዉን ማቅረቡን ማወቃችን፣ ጴጥሮስ በኢየሩሳሌም በሰበከ ጊዜ እንደነበረው ድፍረትን ይሰጠናል።

ዛሬ ሰዎች ልብን የሚመረምሩ ጥያቄዎችን የሚጠይቁና ዝግጁ ሲሆኑ ውሳኔ እንዲያደርጉ የሚጠሩ ጓደኞችን ይፈልጋሉ። አንድ ሰው ጥምቀት ወይም ሰንበትን መጠበቅን የመሰለ ሕይወትን የሚለውጥ ውሳኔ ሲያስብ፣  መጽሐፍ ቅዱስን ሲከተልና የመንፈስ ቅዱስን መሪነት ሲቀበል እግዚአብሔር ከእነርሱ ጋር እንደሚሆን እምነት እንዲያገኙ የሚረዳ ጓደኛ አብሯቸው መሆኑ በጣም ጠቃሚ ነው። አንዳንድ ጊዜ ሰዎች ለእንደዚህ ያሉ ውሳኔዎች ከፍተኛ ዋጋ ይከፍላሉ። ሥራቸውን ሊያጡ፣ በጓደኞቻቸው ሊወገዙ ወይም ከቤተሰባቸው ሊገለሉ ይችላሉ። በእነዚህ የውሳኔ ጊዜያት ሰዎች እምነታቸውን ሊገነባላቸውና በእነዚህ አስቸጋሪ ሁኔታዎች ውስጥ እግዚአብሔርን እንዲያምኑ ሊረዳቸው የሚችል ሰው ማግኘታቸው አስፈላጊ ነው።

### ማስታወሻ

ኢያሱ 23 እና 24 በድጋሚ አሰላስሉና በጥቅሱ ውስጥ ክርስቶስን ፈልጉት።

`በምን አይነት የተለየ ምልከታ ወይም በድጋሚ ክርስቶስን በዚህ ሳምንት ጥናታችሁ አያችሁት?`

`በክርስቶስ ቦታ ሆናችሁ የምትለምኑት ሰው አለ?`