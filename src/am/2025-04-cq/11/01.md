---
title:  አዲስ ቁርጠኝነት
date:   06/12/2025
---

### መግቢያ

የዚህን ሳምንት ትምህርት ጥቅስ ያንብቡ፡ኢያሱ 23ና 24

**እየጨመረ የመጣ መንፈሳዊ ስንፍና**

መሪዎች የስልጣናቸው መገባደጃ ሲቃረብ የሚታወሱበት ነገር ጥለው ማለፍ ይፈልጋሉ። ኃላፊነታቸውን ለማስተላለፍ ሲዘጋጁም፣ አንዳንድ ጊዜ ስኬቶቻቸውን አጽንዖት በመስጠት ሁሉንም ሰው ስኬታቸውን እንዲያስታውስ ይፈልጋሉ። ኢያሱ ግን በሸመገለ ጊዜ የኃላፊነቱ ፍፃሜ ሲቃረብ የራሱን ማስታወሻ የመተው ፍላጎት አልነበረውም። ትኩረቱ በእግዚአብሔር ታማኝነትና በእግዚአብሔር ሕዝብ ፊት ባሉ ምርጫዎች ላይ ነበር።

ልክ እንደ ሯጭ የዱላ ቅብብልን ለቀጣዩ የቡድን ጓደኛው እንደሚያስተላልፍ፣ ኢያሱም መቀጠል ያለበትን ሥራ እየሰጠ ነበር። የእስራኤል ዓላማ የእርሱ ምዕራፍ ከተዘጋ በኋላም እንደሚቀጥል ያውቅ ነበር— የእርሱ ምዕራፍ ከታላቅ ታሪክ አነስተኛ ክፍል እንደሆነ ተረድቷል። ማንኛውም ድርጅት፣ ሀገር፣ ንግድ፣ ቤተ ክርስቲያን፣ ወዘተ... መሪዎች እሴቶቻቸውንና ተልእኳቸውን ለተተኪያቸው በተሳካ ሁኔታ ካላስተላለፉ ድርጅታቸው ከአንድ ትውልድ በኋላ ሊሞት እንደሚችል ይረዳሉ። ኢያሱ ስለ እስራኤል የወደፊት እጣ ፈንታ በእጅጉ ያሳስበው ነበር። የራሳቸውን ዕጣ ፈንታ በቀላሉ ሊያበላሹት እንደሚችሉ ተገንዝቦ ነበር።

በከነዓን ያለው ሕይወት በምድረ በዳ ከነበረው በጣም ቀላል ነበር። ጠዋት መናው ይወርድ ይሆን የሚለው፣ ወይም የውሃ አቅርቦትና የደረቀ የግጦሽ መሬት እየቀነሰ መምጣቱን በጭንቀት የማየት ዘመን አልፏል። በምድረ በዳ እግዚአብሔርን መተማመን እንዲችሉ የሚያደርገቸው ትግሎች በአዲሱ ቤታቸው ውስጥ በእጅጉ ቀንሰዋል። በዚህች ወተትና ማር በምታፈሰው  ምድር ውስጥ ከስጋቶቻቸው አርፈው በተፈጥሮ ላይ በመተማመን ለመቀመጥ ሊፈተኑ ይችሉ ይሆናል። እዚህ በሕይወታቸው ላይ የተወሰነ ቁጥጥርን ሊቀንሱ ይችላሉ። የራሳቸውን መሬት ማረስ፣ የራሳቸውን ምርት ማምረትና ከብቶቻቸውን ያለ ጭንቀት ማሰማራት ይችላሉ። ቀጣዩ የመስፈሪያ ቦታ የት እንደሚሆን ማሰብ አላስፈለጋቸውም ምክንያቱም ዘላቂ ቤቶች ነበሯቸውና። ስለ ነገ መጨነቅ ሲያቆሙ ህይወት መልካም ሆና ታየቻቸው። በምድረ በዳ ሲንከራተቱ በሕይወታቸው ውስጥ ጥቂት ነገሮችን ብቻ ነበር የሚቆጣጠሩት፤ እዚህ ግን ሁሉንም ነገር የሚቆጣጠሩ ይመስላል። ይህ ብልጽግና መንፈሳዊ ስንፍና አመጥቶ ቀስ በቀስ የመንፈሳዊነት ማሽቆልቆልን አስከተለ። እግዚአብሔር ከእነርሱ ጋር ነበር፣ ነገር ግን በምድረ በዳ እንደሚያስፈልጋቸው አስፈላጊ ሆኖ አልተሰማቸውም። እግዚአብሔር በመካከላቸው መኖሩ ጥሩ ሆኖ ሳለ በበለጸጉ ቁጥር ግን እግዚአብሔር ለነርሱ ያለው አስፈላጊነት የቀነሰ መሰላቸው። ሁኔታው ኢያሱን አስጨነቀው። ከነዓንን ወርሰው ሳይጨርሱ እስራኤላዊያኔ ተደላድለው ሲቀመጡ ኢያሱ ተመለከታቸው። ሥራውን ሳይጨርሱ በመተዋቸው የረኩ ይመስሉ ነበር።

በአንድ በኩል እግዚአብሔር የከነዓንን ምድር ለእስራኤላውያን አሳልፎ ሰጠ፤ ከጠላቶቻቸውም ዕረፍትን ሰጣቸው (ኢያሱ 21:43–45)። በሌላ በኩል ደግሞ ጥቂት ተቃዋሚዎች ቀርተው ነበር። የእስራኤል ነገዶችም ቀሪዎቹን ከነዓናውያን የማባረር ሥራ ነበራቸው (15:63፤ 16:10፤ 17:12- 13)። የእስራኤል ጦርነት ዋናው ክፍል ሲጠናቀቅ አርፈው ነበር፣ ነገር ግን ያ ዕረፍት ወደ ረጅም ጊዜ ተዘረጋ። የቀሩት ጠላቶች አፋጣኝ ስጋት ስለማይፈጥሩ በቀላሉ የጦር መሣሪያዎቻቸውን አውርደው ከነበረበት መልሰው ለማንሳት አልተገፋፉም። እግዚአብሔር ሙሉ በሙሉ እንዲያጠፏቸው በግልጽ የነገራቸው ቢሆንም ከነዓናውያን ነገድ ጋር አብረው ለመኖር ረክተው ነበር። ከአርባ ዓመት ሙሉ የመንከራተት፣ የመታገልና የመዋጋት በኋላ በሰላም ሕይወት ውስጥ ለመዘፈቅ ረክተው ነበር።

ኢያሱ በመጨረሻ ንግግሮቹ እስራኤላውያንን ሲያነጋግር የእግዚአብሔር ሕዝብ የወደፊት ዕጣ አደጋ ላይ ነበር። ሁሉም ነገር በእግዚአብሔር ላይ ታማኝ መሆን አለመሆናቸው ላይ የተመሰረተ ነበር። ኢያሱ በሞት ላይ በነበረበት ጊዜ ለሚወዳቸው ሰዎች የመጨረሻ ልመናዎቹን አቀረበ። ተልእኳቸውን አስታወሳቸውና ታማኝ እንዲሆኑ አሳሰባቸው።