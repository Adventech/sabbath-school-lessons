---
title:  የከነዓናውያንን ማባረር
date:   11/12/2025
---

### መረዳት

“እስራኤላውያን በይዞታዎቻቸው ላይ ከሰፈሩ ትንሽ ዓመታት አለፉ፤ ከዚህ በፊት በእስራኤል ላይ አምላካዊውን ፍርድ ያመጡ ጥፋቶች ዳግም ማቆጥቆ ጀመሩ፡፡ ኢያሱም ዕድሜ እየተጫነው ሲመጣና ሕዝቡን የመምራት ኃላፊነቱ መጠናቀቁን ሲያውቅ የህዝቡ የወደፊት ሁኔታ ስጋት ላይ ጣለው፡፡ ሕዝቡ የዕድሜ ባለጸጋ በሆነው መሪያቸው ዙሪያ እንደተሰበሰበ አባት ለልጆቹ ሊኖረው ከሚችለው ስሜት በላይ ሆኖ “አምላካችሁ እግዚአብሔር ስለ እናተ ሲል በነዚህ ሕዝቦች ሁሉ ላይያደረገውን ማናቸውንም ነገር እናንተው ራሳችሁ አይታችኋል፤" አላቸው፡፡ ምንም እንኳ ከነዓናውያን አንገታቸውን ደፍተው ቢቀመጡም አሁንም ለእስራኤል ቃል ከተገባው መሬት ውስጥ ቀላል የማይባል ድርሻ ይዘዋል፡፡ በመሆኑም ሕዝቡ ትጥቅ ፈትቶ እንዳይቀመጥ፤ የእግዚአብሔርን ትዕዛዝ በመርሳት የእነዚህን ጣኦት አምላኪ መንግሥታት ከምድሪቱ ማስወጣት እንደሚኖርባቸው ኢያሱ ህዝቡን መከረ፡፡......

ነገዶች በየይዞታቸው በመበታተናቸውና ሰራዊቱ በመበተኑ አዲስ ጦርነት ማካሄድ ከባድና አጠራጣሪ ተደርጎ ተወስዷል፡፡ ኢያሱ ግን እንዲህ አላቸው “እራሱ አምላካችሁ እግዚአብሔርከፊታችሁ ያስወግዳቸዋል፤ አምላካችሁ እግዚአብሔር በሰጣችሁም ተስፋ መሠረት ምድራቸውን ትወርሳላችሁ፡፡ በርቱ ወደ ግራም ወደ ቀኝም ሳትሉ በሙሴ የሕግ መጽሐፍ የተጻፈውን ሁሉ ለመጠበቅና ለማድረግ እጅግ በርቱ"

ሰይጣን እግዚአብሔር ለህዝቡ ያለው ፍቅር እጅግ ከፍተኛ በመሆኑ ኃጢአታቸውን እንደማያስብ ሊያሳምን በሚችል ንድፈ ሃሳብ ተጠቅሞ ብዙዎችን አታለለ፡፡ አምላካዊው ማስጠንቀቂያ በሕጉ በሚተዳደረው መንግሥቱ ውስጥ የተወሰነ ዓላማ ይኑረው እንጂ ቃል በቃል እንደማይፈጸም ነገራቸው፡፡ ነገር ግን እግዚአብሔር ከፍጡራኑ ጋር ባለው ግንኙነት የኃጢአት እውነተኛ ውጤት የሆኑትን ሥቃይና ሞት በማሳየት እውነተኛ ባህሪውን ገልጾአል፤ የጽድቅን ፍትሐዊ መርኅም በይፋ አቅርቦአል፡፡ ለኃጢአት ምክንያታዊ ያልሆነ ይቅርታ ተደርጎ አያውቅም ወደፊትም አይኖርም፡፡ እንዲህ ዓይነቱ ይቅርታ የእግዚአብሔር መንግሥት መሰረት የሆኑት የጽድቅ መርኅዎች የተተዉ መሆናቸውን ያሳያል፣ በኃጢአት ያልወደቁ ዓለማት ፍጡራንንም ድንጋጤ ውስጥ ይጥላል፡፡ እግዚአብሔር የኃጢአትን ውጤት በታማኝነት ገልጾአል፤ ፤ እነዚህ ማስጠንቀቂያዎች እውነት ካልሆኑ ተስፋዎቹ ስለ መፈፀማቸው እንዴት እርግጠኞች መሆን እችላለን? ፍትሕን ሥራ ዐልባ የሚያደርገው ደግነት ደግነት ሳይሆን ድከመት ነው፡፡

እግዚአብሔር ህይወት ሰጭ አምላክ ነው፡፡ ገና  ከመጀመሪያው ሕግጋቱ ሁሉ ከሕይወት ጋር የተቀረጹ ናቸው፡፡ ነገር ግን እግዚአብሔር በመሰረተው ስርአት ውስጥ ኃጢአት ሰብሮ በመግባቱ ውዝግብ ተከተለ፡፡ ኃጢአት እስካለ ድረስ ሥቃይና ሞት አይቀሬ ናቸው፡፡ አዳኛችን የበደላችንን እርግማን በመሸከሙ ሰው ከእነዚህ ነገሮች ለማምለጥ ተስፋ ያደርጋል፡፡ በራሱ ስብዕና ለማምለጥ የሚያደርገው ሙከራ ውጤት ግን አስፈሪና ዘግናኝ ነው፡፡” 

### ማስታወሻ

`የዚህን ሳምንት ጥናት ካጠናችሁ በኋላ ከእግዚአብሔር ጋር ባላችሁ ግንኙነት ምን የግል ተግባራዊ እርምጃዎችን ለመውሰድ አሰባችሁ? ከእግዚአብሔር ጋር ያላችሁን ግንኙነትስ እንዴት ማጠናከር ትችላላችሁ?`

`ስራ እያለ ለማረፍ የምትፈተኑት መቼ ነው?`

`በቃላችሁ የያዛችሁትን ጥቅስ በድጋሚ ተመልከቱ። ይህንን እንዴት በዚህ ሳምንት ከህይወታችሁ ጋር ታዋህዱታላችሁ?`