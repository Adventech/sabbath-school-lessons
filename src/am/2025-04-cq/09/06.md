---
title:  የብርታት ምሳሌ
date:   27/11/2025
---

### መረዳት

“ገና ወደ መሬት ከፍሉ ሳይገባ ካሌብ በእርሱ ነገድ መሪዎች ታጅቦ ልዩ ጥያቄ ይዞ ቀረበ፡፡ ከኢያሱ በስተቀር ካሌብ በዚያን ጊዜ በእስራኤል ከፍ ያለ ዕድሜ ያለው ሰው ነበር፡፡ ከሰላዮቹ መካከል ስለ ተስፋይቱ ምድር ጥሩ ሪፖርት ይዘው የመጡት ኢያሱና ካሌብ ብቻ ነበሩ፡፡ ይህም ሕዝቡ ምድሪቱን በጌታ ስም እንዲይዝ ያበረታታ ነበር፡፡ ካሌብ በዚያን ጊዜ ላሳየው ታማኝነት ሙሴ የሰጠውን የተስፋ ቃል ለኢያሱ አስታወሰው “አምላኬን እግዚአብሔርን በፍጹም ልብህ ተከትለኸዋልና እግርህ የረገጣት ምድር ለዘላለም የአንተና የዘርህ ርስት ትሆናለች፡፡" ስለዚህም ኬብሮን የእርሱ ይዞታ ሆና እንድትሰጠው ጠየቀ፡፡ ይህስ ስፍራ ለብዙ ዓመታት የአብርሃም፣ የይስሐቅና የያዕቆብ መኖሪያ ከመሆኑ በተጨማሪ የተቀበሩትም እዚሁ በሚገኘው በመክፈላ ዋሻ ውስጥ ነበር፡፡

ኬብሮን የብርቱዎቹና ቁመተ ረጃጅሞቹ ዔናቃውያን መኖሪያ ነበር፡፡ የሕዝቡ አስፈሪ ተከለ ሰውነት በሰላዮቹ ላይ ፍርሐት በመልቀቁ መላው የእስራኤላውያን ድፍረት መና ሆኖ ቀረ፡፡ በእግዚአብሔር ጥንካሬና ብርታት የታመነው ካሌብ ከሌሎቹ ይልቅ ይህን ቦታ ለመውረስ ጠየቀ፡፡

ጥያቄው ወዲያውኑ ተቀባይነት አገኘ፡፡ ይህ ጠንካራ ይዞታ አስተማማኝ ደህንነት ያለው ስፍራ ሆኖ ለማንም የሚሠጥ አልነበረም፡፡ “ከዚያም ኢያሱ የዩፎኒን ልጅ ካሌብን ባረከው፤ ኬብሮንንም _ ርስት አድርጎ ሰጠው... የእስራኤልን አምላከ እግዚአብሔርን በፍጹም ልብ ተከትሎታልና፡፡" በወቅቱ በካሌብ የተንጸባረቀው ጠንካራ እምነት ከፉ የሆነውን የአሰሳ ውጤት ከተቃረነበት ጊዜ ጋር ተመሳሳይነበር፡፡ እግዚአብሔር ከነዓንን ለህዝቡ እንደሚያወርስ የሰጠውን ተስፋ ሙሉ በሙሉ በማመን ጌታን ተከተለ፡፡

ካሌብ ተስፋ መቁረጥን፣ መከፋትንና የበደልን ሸክም እየተጋራ ረጅሙን የምድረበዳ መቅበዝበዝ ከሕዝቡ ጋር ሲያልፍ፤ አንዳችም ቅሬታ አላሰማም፡፡ ይልቁንም ወንድሞቹ ሁሉ በምድረ-በዳ ሲቀሩ የእርሱን ሕይወት ግን ጌታ በመታደጉ የእግዚአብሔርን ምህረት ከፍ አድርጎ ተመለከተ፡፡ ምንም እንኳ አሁን ከሰማንያ ዕድሜ በላይ ቢሆንም ብርታትና ጥንካሬው ግን አልቀነሰም ነበር፡፡ ካሌብ በይዞታነት የጠየቀው መሬት ከጠላት ቁጥጥር ነጻ የነበረ ሳይሆን ነገር ግን ሰላዮች ፈጽሞ ሊያዝ አይችልም ብለው የአሰሳ ውጤት ያቀረቡበት ነበር፡፡ የእስራኤልን እምነት ያንገዳገደውን ግዙፍ ኃይል በእግዚአብሔር እርዳታ ለመንጠቅ ዝግጁ ነበር፡፡ ካሌብ ይህን ጥያቄ ያነሳው ከብር ለማግኘት ወይም ገዝፎ የመታየት ፍላጎት ኖሮት አልነበረም፡፡ ጀግናው ተዋጊ እግዚአብሔርን በማክበርና ነገዶቹን በማደፋፈር፤ አባቶቻቸው የማይደፈር የመሰላቸውን ይዞታ በሙሉ እንዲያንበረከኩ የማድረግ ምሳሌ ለህዝቡ የማሳየት ፍላጎት ነበረው፡፡” 

### ማስታወሻ
`የዚህን ሳምንት ጥናት ካጠናችሁ በኋላ ከእግዚአብሔር ጋር ባላችሁ ግንኙነት ምን የግል ተግባራዊ እርምጃዎችን ለመውሰድ አሰባችሁ? ከእግዚአብሔር ጋር ያላችሁን ግንኙነትስ እንዴት ማጠናከር ትችላላችሁ?
`
`እግዚአብሔር እንድትፈጽሙት የሚጠራችሁ አስቸጋሪ ተልዕኮዎች ምንድን ናቸው?
`
`በቃላችሁ የያዛችሁትን ጥቅስ በድጋሚ ተመልከቱ። ይህንን እንዴት በዚህ ሳምንት ከህይወታችሁ ጋር ታዋህዱታላችሁ?
`