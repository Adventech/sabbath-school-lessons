---
title:  ያልተጠናቀቀ ስራ 
date:   23/11/2025
---

### መዋሃድ

ከበረሃው የአርባ ዓመት ጉዞ በኋላ ስድስት ወይም ሰባት ዓመት የሚሆን አስቸጋሪ ውጊያ ተከተለ። እግዚአብሔር የከነዓናውያንን ነገሥታት ወታደራዊ ኃይል እስከ መጨረሻው እስኪደመስስ ድረስ ኢያሱን በምድሪቱ ውስጥ በዘዴ መራው። እያንዳንዱ ግጭት ከቀዳሚው የበለጠ ፈታኝ ነበር፣ ሆኖም ግን እያንዳንዱ ውጊያ እና ድል የእስራኤልን እምነት አጠናከረው።

አገሪቱን በመጨረሻ ሲገዙ(ሲቆጣጠሩ) እግዚአብሔር ኢያሱን እንዲያርፍ ፈቀደለት (ኢያሱ 11:23)። በታማኝነት ታግሏል፣ በችግር ፊትም ጀግንነት አሳይቷል። ስህተቶቹን ሲያውቅም ትህትናን አሳይቷል። እግዚአብሔር የጠራውን ሥራ ሠርቷል። ሆኖም የከነዓን ድል አልተጠናቀቀም። እስራኤል አብዛኛውን ግዛት የተቆጣጠረች ቢሆንም ብዙ ሥራ ይቀራል። ምድሪቱ በየነገዶቹ ከተከፋፈለች በኋላ እግዚአብሔር እያንዳንዱ ነገድ በየግዛቶቻቸው ውስጥ ጦርነትን የመቀጠል ኃላፊነት እንዲወስዱ ፈለገ። እግዚአብሔር እስራኤላውያን ከነዓንን ሙሉ በሙሉ እንዲገዙ ፈልጓል። ኢያሱ የታማኝነትና የቅንነት መልካም ምሳሌ ለእስራኤላውያን አሳይቷል የጀመረውንም ሥራ መጨረስ የእስራኤል ኃላፊነት ነበር። እስራኤላውያን ብዙ ተግዳሮቶች ቢቀራቸውም አዲስ ድል ለማድረግ ከመቀጠል ይልቅ ማረፍ እና ባለፈው ድላቸውን መደሰት ፈለጉ።።

በገዛ ሕይወታችንም ተመሳሳይ መንፈሳዊ እርካታ ማጣት ቀላል ነው። በጥልቀት ከክርስቶስ ጋር በመተባበር ከሚገኘው መንፈሳዊ ልህቀት ይልቅ፣ በአማካይ(Average) የክርስቲያን ሕይወት መርካት ይቀናናል።እግዚአብሔር አዳዲስ ድሎችን እንድንቀዳጅለት እና ወደ ልታወቀ ክልል እንድንገባ በሚጠራን ጊዜ፤ ብዙውን ጊዜ ከእኛ በፊት የነበሩ ትውልዶች የደረሱበትን ብቻ በመሄድ ረክተን እንቀራለን። ራሳችንን በዙሪያችን ባሉት ነገሮች ወይም ሰዎች መለካት የለብንም ይልቁንም ወደፊት እንድንራመድ የእግዚአብሔርን ጥሪ ማወቅ አለብን።

በኢያሱ ዘመን የተካሄዱት የጦርነት ታሪኮች የእኛ መንፈሳዊ ውጊያዎች ምሳሌ ሆነው ያገለግላሉ። ጳውሎስ “ተጋድሏችን ከሥጋና ከደም ጋር ሳይሆን ከዚህ ከጨለማ ዓለም ገዦች፣ ከሥልጣናትና ከኀይላት እንዲሁም በሰማያዊ ስፍራ ካሉ ከርኩሳን መናፍስት ሰራዊት ጋር ነው።” (ኤፌሶን 6:12) በማለት አስተምሯል። ዘላለማዊ ውጤት ባለው ታላቅ ጦርነት ውስጥ ተሰማርተናል። የሰማያዊ ከነዓን ርስታችን እና ግባችን ነው። ስለዚህ ኢየሱስ የተሻለ ነገር ሲያቀርብልን በከፊል ድል ጋር መወሰን የለብንም። “ክፉው ቀን ሲመጣ መቋቋም ትችሉ ዘንድ የእግዚአብሔርን ሙሉ የጦር ዕቃ ልበሱ፤ ሁሉን ከፈጸማችሁ በኋላ ጸንታችሁ መቆም ትችላላችሁና።” (ቊ. 13)። እግዚአብሔር በምንዋጋቸው መንፈሳዊ ውጊያዎች ሙሉ ድል እንድናገኝ ሊረዳን ይፈልጋል።

### ማስታወሻ
`ያልተጠናቀቀ ሥራን በተመለከተ እረፍት ለማድረግ የምትፈተነው በምን መንገዶች ነው?`