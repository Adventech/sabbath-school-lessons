---
title: ይህን ተራራ ስጠኝ
date:   24/11/2025
---

### መተርጎም

ካሌብ እስራኤላውያን በቃዴሽ ባርኔዕ ሲሰፍሩ ምድሪቱን እንዲሰልሉ ከተላኩት አሥራ ሁለቱ ሰላዮች አንዱ ነበር። ከእነዚያ አሥራ ሁለት ሰላዮች መካከል እርሱና ኢያሱ ብቻ ምድሪቱን መውረስ እንደሚችሉ መልካም ሪፖርት አቀረቡ። ሪፖርታቸው ከሌሎቹ ሰላዮች ሪፖርት በእጅጉ የተለየ ስለነበር፣ አሥሩ ሰላዮች ካሌብንና ኢያሱን ከእነርሱ ጋር ባለመስማማታቸው ሊገድሏቸው ተዘጋጅተው ነበር። ካሌብ በከነዓን ምድር የነበሩትን ተዋጊዎች እግዚአብሔር ለእስራኤል እጅ አሳልፎ እንደሚሰጥ በማመኑ ተቃውሞውን አቀረበ። ነገር ግን እምነቱ ከእስራኤላውያን ዘንድ ከፍተኛ ቁጣና ተቃውሞ በማስተናገዱ ምክንያት ለአርባ ዓመታት በምድረ በዳ ውስጥ አላስፈላጊ የሆነ ጉዞ አደረጉ።

ከዚያ በኋላም ካሌብ ከሌሎቹ እስራኤላውያን ጋር በመሆን ምድሪቱን ከተቆጣጠረ በኋላ መጀመሪያ ላይ የነበረውን ጥያቄውን ለማቅረብ ቀረበና፦ “አሁንም እግዚአብሔር በዚያች ዕለት ቃል የገባልኝን ይህችን ኰረብታማ አገር ሰጠኝ።” (ኢያሱ 14:12) አለ። ካሌብ የጠየቀው በዚያ አካባቢ ከነበሩት ተራራዎች ሁሉ እጅግ በጣም አስቸጋሪ የሆነውን ነበር። ከቀላል ተልዕኮ ይልቅ በጣም አስቸጋሪ የሆነውን ለመቀበል ፈቃደኛ ሆነ። ይህን ያደረገው በትዕቢት ወይም ራስን ከፍ ከማድረግ የተነሳ አልነበረም። ካሌብ በእግዚአብሔር ላይ ያለውን ትሑት እምነትና የተልዕኮው ስኬት በእግዚአብሔር እጅ እንዳለ ያምን ስለነበር ነው። ዓለም በእግዚአብሔር ላይ ያለውን እምነትና በእግዚአብሔር የተስፋ ቃላት ላይ ያለውን መተማመን እንዲያይለት ፈልጎ ነበር።

ስለ ወንጌል ስራም ስናስብ ወንጌልን ለመቀበል ዝግጁ የሆኑ ልቦችና ለወንጌሉ መልዕክት ከፍተኛ ፍላጎት ወዳለበት ቦታ መሄድ መምረጥ ለኛ ቀላል እና ተፈጥሯዊ ነው። ነገርግን ጠንካራ ተቃውሞ ወደሚገኝበትና ወደ ጠላት ግዛት ለመግባት ፈቃደኞች አይደለንም። ይሁን እንጂ አንዳንድ ጊዜ እግዚአብሔር አደጋው ከፍተኛና ፈተናዎቹ እጅግ ብዙ ወደሆኑበት ቦታ እንድንሄድ ይጠራናል። እግዚአብሔር ለምቹ ወይም ቀላል ቦታ ብቻ  አይጠራንም። ጳውሎስ የኢየሱስን የምስራች ለመስበክ ወደ ዓለማችን እጅግ አስቸጋሪ ከተሞች ወደሆኑት አቴንስ፣ ቆሮንቶስ፣ ሮምና ኤፌሶን የመሳሰሉ ከተሞች ገብቷል። እነዚህ ከተሞች የአረማውያን አምልኮ ማዕከሎች የሆኑና ለአማልክቶቻቸውና ለአረማዊ ፍልስፍናቸው የተሰጡ ነበሩ። ጳውሎስ ግን በእነዚህ ግዛቶች ውስጥ ገብቶ “በወንጌል አላፍርም፤ ምክንያቱም ለሚያምን ሁሉ ለድነት የሚሆን የእግዚአብሔር ኀይል ነው” (ሮሜ 1:16) በማለት በድፍረት አስታወቀ። ምንም እንኳን ጳውሎስ ጴጥሮስ በጰንጠቆስጤ ዕለት እንዳደረገው በአንድ ቀን በሺዎች የሚቆጠሩ ሰዎችን ሲጠመቁ ባያይም፣ ብዙውን ጊዜ ከከተማው ቢባረርም፣ በእነዚህ አስቸጋሪ ቦታዎች ያከናወነው ታማኝ ሥራ ከዚያን ጊዜ ጀምሮ እያደገ የመጣውን እምነት ጽኑ መሠረት አስቀምጧል። በእነዚህ የመጨረሻ ቀናት ውስጥ እግዚአብሔር ምንም እንኳን አስቸጋሪ ሁኔታዎች ቢኖሩም፣ የዘላለም ወንጌልን ለሁሉም ህዝብ፣ ነገድ፣ ቋንቋና ወገን እንድንወስድ አዝዞናል (ራዕይ 14:6)። ይህንን ጥሪ መቀበል የማይናወጥ ድፍረትና እውነተኛ እምነት ይጠይቃል።

### ማስታወሻ

`ይህን ምንባብ ካጠናህ በኋላ ምን አይነት ጥያቄዎች ወደ ውስጥህ መጡ? የትኞቹ ክፍሎች አስቸጋሪ ናቸው?`

`ሌሎች ምን ዓይነት መመሪያዎች እና መደምደሚያዎች ታገኛለህ/ሽ?`

`እድሜዎ ወይም የኅብረተሰቡ ሀሳቦች ምንም ቢሆኑም እግዚአብሔር እንድትይዙት የሚጠራችሁ ተራራ የቱ ነው?`