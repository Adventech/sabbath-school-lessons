---
title:  የካሌብ ውርስ
date:   22/11/2025
---

### መግቢያ

የዚህን ሳምንት ትምህርት ጥቅስ ያንብቡ፡ ኢያሱ 13ና 14

**አንድ አንጋፋ ተዋጊ**

የወጣቶችንና የጎልማሶችን ጥንካሬ መጠቀም የሚቻልበት አንዱ ጊዜ የጦርነት ሰአት ነው። አረጋውያን ለጦር ሠራዊት ምልምላ ተመራጮች አይደሉም። የሆነ ሆኖ በኢያሱ መጽሐፍ ካሌብ በሰማንያ አምስት ዓመቱ በከነዓን ውስጥ ከትላልቅ ጠላቶች ጋር ለመዋጋትና በጣም አስቸጋሪ የሆነውን ተራራ ለመያዝ ፈቃደኛ ሆነ። ከባድ ውጊያዎችን ለወጣት ተዋጊዎች መተው ተፈጥሮአዊ ቢሆንም ነገር ግን ካሌብ በዕርጅናው ጊዜ ለከባድ ፈተና ራሱን አዘጋጀ። ኢያሱም ቢሆን የከነዓንን ወረራ ሲመራ ወጣት አልነበረም (ኢያሱ 13:1)። በእስራኤል ሠራዊት ውስጥ ወጣትና ሽማግሌ በአንድ የጋራ ተልዕኮ ውስጥ አንድ ሆነው ቆመው ነበር። የካሌብና የኢያሱ ታሪክ እግዚአብሔር በየትኛውም የህይወት ደረጃቻችን ላይ ቢሆንም ሥራችንን እንደሚቀበል ያስታውሰናል። አንዳንድ ጊዜ ያልተጠበቁ ሰዎች ምርጥ አስተዋጽኦ ያደርጋሉ።

ማንም ሰው ራሱን በጣም አርጅቻለሁ ወይም ገና ልጅ ነኝ ብሎ ስለሚቆጥር ብቻ የእግዚአብሔርን ሥራ ከመስራት ራሱን ነፃ ማድረግ የለበትም። ብዙውን ጊዜ አብያተ ክርስቲያናት ወጣቶች የእነሱ ሀሳብ እንዲተገበር እና አዛውንቶች ወጋቸውን በሚከላከሉበት የትውልድ ጦርነቶች ውስጥ ትወድቃለች ነገር ግን ቤተ ክርስቲያን ወጣትና ሽማግሌዎች አብረው ለመሥራትና የትውልድ ትስስር ግንኙነቶችን ለመፍጠር የሚማሩበት ቦታ መሆን አለበት። የዛሬው ዓለም ፈጣን እና ያለማቋረጥ የሚለዋወጥ ነው፣ ይህም አንዳንዴ በቅርብ ጊዜ በሚወጡ የቴክኖሎጂ ግኝቶች እና ሌሎች አዳዲስ ነገሮች ዙሪያ አዛውንቶችን ወደ ኋላ ሊያደርጋቸው ይችላል። ይሁን እንጂ አረጋውያንን ለዕድገት እንቅፋት አድርጎ ከማየት ይልቅ ለቤተ ክርስቲያን በጣም አስፈላጊ ንብረቶች(Assets) መካከል እንደሆኑ ተደርገው መታየት አለባቸው። ወጣቶችም ያላቸው እምቅ ሀይል እና ማስተዋል ለቤተክርስቲያን ያስፈልጋል። ትከሻ ለትከሻ በመቆምና አብረው በመተባበር፣ ሁለቱም ወጣትና ሽማግሌዎች በእግዚአብሔር ሥራ ውስጥ ታላቅ ድልን ማግኘት ይችላሉ።

ካሌብ ኬብሮንን ሲወርስ የነበረው ዕድሜውን ማወቅ አስፈላጊ የጊዜ መስመር እንድንፈጥር ይረዳል። ካሌብ ለመጀመሪያ ጊዜ በከነዓን በገቡት አስራ ሁለት ሰላዮች መካከል አንዱ ሆኖ ሲያገለግል አርባ ዓመቱ እንደነበር ተናግሯል (ኢያሱ 14:7)። ካሌብና ኢያሱ እግዚአብሔር ምድሪቱን እንደሚሰጣቸው ታላቅ እምነት ነበራቸው ነገር ግን ሌሎቹ አስር ሰላዮች ወረራው የማይቻል መሆኑን የእስራኤልን ሰፈር አሳመኑ። ባለማመናቸው ምክንያት እግዚአብሔር ወደ ከነዓን መግባታቸውን አዘገየና እስራኤላውያንን ወደ ምድረ በዳ መልሳቸው። ከአርባ አምስት ዓመት በኋላ ካሌብ በመጨረሻ ያመነውን ነገር ተቀበለ። በምድረ በዳ ውስጥ በነበሩት ዓመታት ሁሉ ካሌብ በእግዚአብሔር የተስፋ ቃሎች ላይ ያለውን እምነት አላጣም። እስራኤላውያን ከቃዴስ በርኔ በኋላ ሠላሳ ስምንት ዓመታት በምድረ በዳ እንደተቅበዘበዙ እናውቃለን (ዘዳ. 2:14)፤ ስለዚህ ካሌብ ኬብሮንን የተቀበለው እስራኤል ወደ ከነዓን ከገቡ በኋላ በሰባት ዓመታት አካባቢ እንደሆነ መደምደም በጣም ቀላል ነው። ይህ ማለት በኢያሱ መጽሐፍ ውስጥ የተገለጹት ጦርነቶች ስድስት ወይም ሰባት ዓመታት ፈጅተዋል። እነዚህ ጦርነቶች ታላቅ ጽናትና ትዕግስት ያስፈልጋቸው ነበር። ኢያሱም በመጨረሻ ከነዓንን ተቆጣጠረ “ስለዚህ ኢያሱ እግዚአብሔር ሙሴን ባዘዘው መሠረት ምድሪቱን በሙሉ ያዘ፤ እንደ ነገዳቸው አከፋፈል በመመደብም ርስት አድርጎ ለእስራኤላውያን ሰጣቸው። ከዚያም ምድርቱ ከጦርነት ዐረፈች።” (ኢያሱ 11:23)። ይሁን እንጂ የኢያሱ የድል ሥራ ቢጠናቀቅም የተቀሩ የከነዓናውያን ግዛቶች ነበሩ “ኢያሱ በሸመገለና ዕድሜው በገፋ ጊዜ፣ እግዚአብሔር እንዲህ አለው፤ “እነሆ አርጅተሃል፤ ዕድሜህም ገፍቷል፤ ነገር ግን መያዝ ያለበት እጅግ በጣም ሰፊ ምድር ገና አለ።… ይህንም ለዘጠኙ ነገድና ለምናሴ ነገድ እኩሌታ ርስት አድርገህ አካፍል።’ ” (13:1-7)።

የሮቤል፣ የጋድና የምናሴ ነገድ ግማሽ ቀድሞውኑ በዮርዳኖስ ምሥራቃዊ ጎን ያለውን ምድራቸውን ተቀብለው ነበር። ቀርቶ የነበረው ነገር ርስታቸውን ገና ላልተቀበሉት ነገድ ምድሩን መከፋፈል ነበር። ከዚያም ቀሪዎቹን ከነዓናውያን ከየግዛታቸው የማባረር ኃላፊነት የእያንዳንዱ ነገድ ይሆናል። ካሌብ ርስቱን ለመቀበል የመጀመሪያው ነበር። አስፈሪ ግዙፎች በሚኖሩበት በኤናቃውያን ተራራ ርስቱ እንዲሰጠው ኢያሱን ጠየቀ። ካሌብም፣ “ዔናቃውያን በዚያ እንደ ነበሩና ከተሞቻቸውም ታላላቅና የተመሸጉ እንደ ሆኑ ያን ጊዜ አንተው ራስህ ሰምተሃል፤ ሆኖም ልክ እርሱ እንዳለው በእግዚአብሔር ርዳታ አሳድጄ አወጣቸዋለሁ።” አለ (14:12)። ስለዚህ ከአርባ አምስት ዓመት በኋላ ካሌብ እግዚአብሔር በቃዴስ በርኔ የገባለት ቃል በመጨረሻ ተፈጸመ።