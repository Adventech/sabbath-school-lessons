---
title:  ግዙፎችን መግደል

date:   26/11/2025
---

### መጋበዝ
ቃል የተገባላትን ምድር ግዙፍ የሆኑትን ተዋጊዎች(ህዝቦች) ሳያስወግድ መያዝ አይቻልም ነበር። ካሌብ በሰማንያ አምስት ዓመቱ ከግዙፎች ሁሉ እጅግ በጣም አስፈሪ የሆኑት የኤናቄም ልጆች ወደሚኖሩበት ተራራ ለመውጣት ዝግጁ ነበር። የካሌብ ድፍረት የሆነ ነገር ለማረጋገጥ ስለፈለገ ሳይሆን፣ የእግዚአብሔርን ቃል መታመን እንደሚቻል ስላመነ ነው። የከነዓን ምድር መያዝ በታሪክ እውነት ከመሆኑ ባሻገር፣ እግዚአብሔር ለዳኑት ሰዎች ስለሰጣት ሰማያዊቷ ከነዓን ትምህርት የሚሰጠን መንፈሳዊ ምሳሌ ነው። በእኛም ሕይወት ውስጥ አስፈሪ እና ግዙፍ የሆኑ በእኛና በሰማያዊቷ የተስፋ ምድር መካከል ይቆማሉ። ኢየሱስ ሁሉንም ድል እንዳደረጋቸውና በእርሱ በኩል እኛም ድል ማድረግ እንደምንችል ማመን አለብን። ወደ ከነዓን ምድር በምናደርገው ጉዞ ከምንዋጋቸው ግዙፍ ነገሮች  መካከል እጅ በጣም ወሳኙ አለማመን ነው። የማናየውን አምላክ መታመን ከባድ ነው። ከማይታየው የእግዚአብሔር እጅ ከመጣበቅ ወይም በማይታየው የዘላለም መንግሥት ላይ ከማተኮር ይልቅ በራሳችን ጥንካሬ መደገፍ፣ የራሳችንን ጥበብ መታመንና በምድር ላይ ያሉትን የሚዳሰሱ ነገሮች መመልከት ቀላል መስለው ይታዩናል።

ኢየሱስ አልዓዛርን ከሙታን እንደሚያስነሣው እያወቀ በአልዓዛር መቃብር ፊት ለአፍታ ቆሞ አለቀሰ። ሊያደርገው ያለውን ተአምር ያውቅ ስለነበር ለአልዓዛር አላለቀሰም። ኢየሱስ ያለቀሰው በዙሪያው ለተሰበሰቡት ሰዎች አለማመን ነበር። የሕይወት ሰጪው ሞትን ለማሸነፍ በመካከላቸው ቆሞ ነበር፤ ግን ማንም ይህን ሊያደርግ እንደሚችል ያመነ አልነበረም። ኢየሱስ ማርታን፣ “ወንድምሽ ይነሣል” ባላት ጊዜ፣ ማርታም “በመጨረሻው ቀን በትንሣኤ እንዲነሣ አውቃለሁ” አለችው (ዮሐንስ 11:23፣ 24)። ወደፊት በሚሆን ነገር ማመን ቀላል ነበር፤ ምክንያቱም በዚያን ጊዜ ልዩ የሆነ የእምነት እርምጃ አይጠይቅም።

አለማመን ከእምነት የበለጠ ቀላል ሊሆን ይችላል። እግዚአብሔር የማይቻለውን ነገር ሊያደርግ እንደሚችል ማመን ከባድ ነው፤ ነገር ግን እግዚአብሔር ሊያደርግ እንደሚችል ቃል ገብቷል። ኢየሱስም እንዳለው፣ “ይህ በሰው ዘንድ አይቻልም፤ በእግዚአብሔር ዘንድ ግን ሁሉም ነገር ይቻላል” (ማቴዎስ 19:26)። ኢየሱስ እግዚአብሔር ሁሉንም ግቦቻችንን ለማሳካት ኃይል እንደሚሰጠን እየተናገረ አልነበረም፤ ይልቁንም ለእግዚአብሔር በመገዛት፣ እርሱ በእኛ እጅግ በጣም ታላቅና ድንቅ የሆኑትን ዕቅዶቹን እንዲፈጽም ቦታ እንሰጠዋለን ማለቱ ነበር። እግዚአብሔር ዛሬም እንደ ካሌብ ያለ እምነትና ድፍረት ያላቸውን እና ከፊታቸው ባሉ ግዙፍ ምክንያት ወደ ኋላ የማይሉ አማኞችን ይፈልጋል።

### ማስታወሻ

ከኢያሱ 13 እና 14 በድጋሚ አሰላስሉና በጥቅሱ ውስጥ ክርስቶስን ፈልጉት።

`በምን አይነት የተለየ ምልከታ ወይም በድጋሚ ክርስቶስን በዚህ ሳምንት ጥናታችሁ አያችሁት?`

`በሕይወታችሁ ውስጥ የእግዚአብሔርን መዳን የሚያስፈልጋችሁ ግዙፍ ነገሮች (ችግሮች) ምንድናቸው?`