---
title:  የሽግግር ጊዜ
date:   11/10/2025
---

### ### መግቢያ

የዚህን ሳምንት ትምህርት ጥቅስ ያንብቡ፡ ኢያሱ 1


**ከለውጥ ጋር መላመድ**

በአመራር ላይ የሚደረጉ ሽግግሮች ሁልጊዜም የተወሰነ አለመረጋጋትን ያመጣሉ። በአንድ ቤተ ክርስቲያን ውስጥ አዲስ ፓስተር፣ በሥራ ቦታ አዲስ አለቃ ወይም በአንድ ሀገር አዲስ ፕሬዚዳንት ቢሆን ከአዲስ መሪ ጋር ለመሥራት መላመድ ጊዜ ይወስዳል። ምን ነገሮች እንዳሉ እንደሚቀጥሉ እና ምንስ እንደሚለወጡ መጠየቅ ተፈጥሯዊ ነው። አዲሱ መሪም “ሕዝቡ ይቀበሉኝና ይከተሉኛል? ከቀድሞው መሪ ጋር እንዴት ያነጻጽሩኛል?” የሚሉ ጥያቄዎች ሊኖሩት ይችላል።
ለእስራኤላውያን የለውጥ ጊዜ ደርሶ ነበር። ሙሴ በእስራኤል ታላላቅ ሁከቶች(አመፆች) ውስጥ የበረ ታማኝ መሪ ቢሆንም ወደ ተስፋይቱ ምድር ሳይገባ ወደ ዕረፍቱ የሚሄድበት ጊዜ ደርሶ ነበር። ይህ ሙሴ የፈለገው  ወይም እግዚአብሔር የመረጠለት መንገድ አልነበረም። ይህ መንገድ የኃጢአቱ ውጤት ነበር (ዘዳ. 3:23–28)። ይህን በማወቁ ሙሴ ኃላፊነቱን ወደ ኢያሱ አስተላልፎ የእስራኤልን ልጆች ወደ ተስፋይቱ ምድር እንዲመራ ሾመው።
እንዲህ ያለ አጋጣሚ እጅግ ስሜታዊ የሚያደርግ ነበር። ሙሴ ለረጅም ጊዜ የናፈቀውን ሕልም መተው ነበረበት። ኢያሱ ደግሞ በበኩሉ የሚወደውንና በሞቱ የሚያዝንለትን ሰው አመራር መረከብ ነበረበት። የሙሴን አመራር ደጋግሞ የተፈታተነው ሕዝብ ለኢያሱ በሙሴ የተደረገለትን ሹመት እንዲሁም በድፍረት እንዲመራ የተሰጠውን ማበረታቻ ይመለከት ነበር (ዘዳ. 31:7-8)። ከባድ ፈተናዎች ሲገጥሙትና ድል ከእጁ ያለፈ ቢመስልም እንኳ ኢያሱ በእግዚአብሔር ተስፋ ላይ በመታመን ወደፊት መራመድ ነበረበት።
ኢያሱ የተሰጠውን ኃላፊነት ምንያህል ታላቅ እንደሆነ በሚገባ ያውቅ ነበር። እግዚአብሔር ልበ-ደንዳናዎች፣ ፈሪዎች፣ የሚያማርሩ እና ለአመፅ የሚያዘነብሉ ሰዎችን እንዲመራ አዘዘው። ኢያሱ በምድረ በዳ ሲንከራተቱ በነበሩት አራት አስርት ዓመታት ሙሴ ከእነዚህ ባሕርያት ጋር ሲታገል አይቶ ነበር። ኢያሱ ፈጽሞ አዲስ የሆኑ ፈተናዎችን መጋፈጥ ነበረበት። ሙሴ ሕዝቡን በምድረ በዳ ውስጥ የመራ ሲሆን ኢያሱ ደግሞ ወደ ጦርነት ይመራቸዋል። በቂ ወታደራዊ ስልጠና ያልወደ ህዝብ ከእነርሱ በተቃራኒ ሁኔታ ግንቦች ያሏቸውን ከተሞች፣ የሰለጠኑ ወታደሮችን እና ጨካኝ ተቃዋሚዎችን መጋፈጥ ነበረበት። ኢያሱ ራሱ ግዙፎችን ሰዎች ለመጋፈጥ እና ሰዎችም ከእርሱ ጋር በጦርነት እንዲቆሙ ለማነሳሳት ድፍረት ያስፈልገው ነበር።
እግዚአብሔር ለዚህ ጥሪ ኢያሱን በደንብ አዘጋጅቶ ነበር። ኢያሱ በአመራሩ ውስጥ በነበሩት ታላላቅ ቀውሶች ወቅት ከሙሴ ጋር አብሮ ቆሟል። ሙሴ አስቸጋሪ ምርጫዎችን ሲያደርግ፣ ለሕዝቡ ሲያማልድ፣ ራሱን ሲያዋርድ፣ ሲወድቅና እንደገና ሲነሳ አይቷል። ኢያሱ ጥሩ አመራር ምን እንደሚመስል በአካል አይቶ ነበር። ይህ ሁሉ ቢሆንም ምናልባት ይህ የአመራርነት ስሜት ያስፈራው ይሆናል። ሙሴ ሊሞላ አስቸገሪ የሆነ እጅግ ትልቅ ቦታ ትቶ እየሄደ ነበር። ምናልባት ሕዝቡ ኢያሱ እንደ ሙሴ ሊሆን እንዴት እንደሚችል ይገርማቸው ነበር፤ ለዚህም ነው እግዚአብሔር ኢያሱ የእርሱ ምርጫ መሆኑን ለሁሉም ግልጽ ያደረገው (ዘዳ. 31:7)። እግዚአብሔር ራሱ ኢያሱን ይመራው ስለነበር የጥሪው መለኮታዊ ምንጭ እንዳይጠራጠር አደረገው።
የኢያሱ መጽሐፍ ሲጀምር በአመራር ላይ ያለውን ለውጥ ወዲያውኑ እናያለን። ከዚህ በፊት እግዚአብሔር ለኢያሱ በሙሴ በኩል ይናገር እንደነበር ሁሉ አሁን ደግሞ በቀጥታ ከኢያሱ ጋር ተነጋገረ። የሙሴን ሞት አስታውቆ ሕዝቡን እንዲያዘጋጅ እና ርስታቸውን እንዲወርሱ ወደፊት እንዲሄዱ አዘዘው። እግዚአብሔር ኢያሱን ለመሪነት ሲጠራው የመለኮታዊ እርዳታን ማረጋገጫ ሰጠው። ሆኖም የእግዚአብሔር ተስፋዎች በተወሰኑ ቅድመ ሁኔታዎች ላይ የተመሠረቱ ነበሩ። ኢያሱ ጠንካራ መሆን፣ በእግዚአብሔር ላይ ሙሉ በሙሉ መታመን እና ለቃሉ ታማኝ መሆን ያስፈልገዋል። ሁሉም ነገር በእግዚአብሔር፣ በኢያሱ እና በሕዝቡ መካከል ባለው ግንኙነት ላይ የተመሠረተ ነው። እግዚአብሔር የሚገጥሟቸውን ከባድ እውነታዎች ሳያዩ በእርሱና በቃሉ ላይ ለመተማመን ፍቃደኛ ሲሆኑ ታላላቅ ድሎችን ይሰጣቸዋል።
በዚህ ሳምንት በአመራር ሽግግሮች ወይም በግል ፈተናዎች መካከል እግዚአብሔር “አይዟችሁ ብርቱ ሁኑ” የሚላችሁ የት ጋር እንደሆነ ለይ። ኢያሱ /በእምነት/ ወደ ሙሴ ኃላፊነት እንደተሸጋገረ ሁሉ ስኬትዎን የሚወስነው የእርስዎ ችሎታ ሳይሆን የእግዚአብሔር መገኘት እንደሆነ እመኑ።

 