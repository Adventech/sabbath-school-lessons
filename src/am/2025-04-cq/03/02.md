---
title:  የስራ ጊዜ
date:   12/10/2025
---

### መዋሃድ

ሙሴ ከሞተ በኋላ የሰላሳ የሐዘን ቀናት ጊዜ ሲያበቁ (ዘዳ. 34:8)፣ የሁሉም ትኩረት ወደ ኢያሱ ተመለሰ። እግዚአብሔርን ፊት ለፊት የሚያውቅ ነቢይ፣ መሪና ተወዳዳሪ የማይገኘለት የሚመስል ሰው የለበሰውን የአመራር ካባ በኢያሱ ትከሻ ላይ የከበደ መሰለ።

እግዚአብሔር ወደ ኢያሱ መጥቶ እንዲህ የሚል መመሪያ ሰጠው፡- “እነሆ፤ ባሪያዬ ሙሴ ሞቷል፤ እንግዲህ አሁንም አንተና ይህ ሕዝብ ሁሉ ተነሡ፤ ለእስራኤላውያን ወደምሰጣቸው ምድር ለመግባት የዮርዳኖስን ወንዝ ተሻገሩ።” (ኢያሱ 1:2)። ትእዛዙ ቀላልና ቀጥተኛ ነበር። ኢያሱ እጅጌውን ጠቅልሎ ወደ ሥራ የሚገባበት ጊዜ ደረሰ።.

ከዚያም እግዚአብሔር የኢያሱን ተልዕኮ ስፋት አስቀመጠለት። "የርስታችሁ ዳርቻ ከምድረ በዳው እስከ ሊባኖስ፣ ከታላቁ ወንዝ ከኤፍራጥስ አንሥቶ፣ የኬጢያውያንን ምድር በሙሉ ይዞ፣ በምዕራብ በኩል እስከ ታላቁ ባሕር ይደርሳል።” በማለት የተልዕኮውን ስፋት እንዲሁም የኢያሱ መሪነት አስቀመጠ (ቁ. 4)። ሥራው ከሞላ ጎደል የማይቻልና የሚያስፈራ ይመስላል። ተልዕኮው እጅግ ሰፊ እና የማይቻል ይመስል ነበር። ሆኖም እግዚአብሔር ተልዕኮውን ለማሳካት የሚያስችል መንገድ ለኢያሱ አዘጋጀለት። የእርሱ(የእግዚአብሔር) መገኘት ከእርሱ ጋር እንደሚሆን ቃል ገባለት፡- “በሕይወት በምትኖርበት ዘመን ሁሉ ማንም አይቋቋምህም፤ ከሙሴ ጋር እንደ ነበርሁ ሁሉ ከአንተም ጋር እሆናለሁ፤ ከቶ አልጥልህም፤ አልተውህም።” (ቁ. 5)።

በእነዚህ ቃላት እግዚአብሔር የተልእኮውን ስኬት ዋስትና ሰጠ። እስራኤል ማድረግ የነበረባቸው በእግዚአብሔር ቃል ላይ መታመን እና በእምነት በእርሱ ላይ መሥራት ብቻ ነበር። ለእኛም ስኬት የሚያስችል ተመሳሳይ መንገድ አለ። ትላልቅ ፈተናዎች ሲገጥሙን የእግዚአብሔር ቃል መመሪያችንና ማረጋገጫችን መሆን አለበት። የእርሱ ተስፋዎች ሁሉ የታመኑ ናቸው (2ኛ ቆሮ. 1:20)። የእርሱ ጥንካሬ ያበርታናል። የእርሱ ተስፋዎች ኃይልን ይሰጡናል። ከእርሱ ጋር መነሳትና ወደፊት መሄድ እንችላለን።

ኢያሱ የእግዚአብሔር ትዕዛዝ አስቸኳይነት ተረድቷል። ወዲያውኑ ለህዝቡ አለቆች ዮርዳኖስን ከሦስት ቀናት በኋላ እንደሚሻገሩ መልእክት ለህዝቡ እንዲያደርሱ ተናገረ (ኢያሱ 1:11)። ለአርባ ዓመታት በበረሃ ውስጥ ከብዙ ማጉረምረምና መቅበዝበዝ በኋላ እስራኤል ወደ ተስፋይቱ ምድር የሚገቡበት መጨረሻው ሰአት ደርሰ።

በሰፈሩ ውስጥ የመደሰት ስሜት እንደ ኤሌክትሪክ ሞገዶች በየቦታው ተሰራጨ። ጊዜው በፍጥነት ይጓዝ ነበር። ሙሴ ለመላው ሕዝብ የመጨረሻ ንግግሩን ካደረገ ከሰባ ቀናት በኋላ ዮርዳኖስን ይሻገሩ ነበር (ዘዳ. 1:3፤ ኢያሱ 4:19)።

### ማስታወሻ

`እግዚአብሔር ለኢያሱ ምን አይነት  ተስፋ ቃሎች ሰጠው? በተጨማሪም  ለተስፋዎቹ ያስቀመጣቸው ቅድመ ሁኔታዎች ምንድን ናቸው?`

`የእግዚአብሔር ተስፋዎች ላይ በመመርኮዝ የእግዚአብሔርን መገኘት በሕይወታችሁ ተለማምዳችሁ ታውቃላችሁ? ለመልካምነቱ መታሰቢያ እንዲሆን አንዱን ጻፉ።`