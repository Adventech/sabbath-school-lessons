---
title:   አዲሱ መሪ 
date:   16/10/2025
---

### መረዳት

“ሙሴ ቢሞትም የእርሱ ተጽእኖ አብሮት ባለመቀበሩ፤ ሁል ጊዜ የሚኖርና በሕዝቡ ልብ ውስጥ ዳግም የሚያንሰራራ ነበር፡፡ በጸጥታ የተሞላውና በማሳመን ኃይሉ ችላ ያሉትን ሰዎች ህይወት እንኳ የቀረጸው ሙሴ ቅዱስና እራስ ወዳድ ያልሆነ ማንነቱ ለረጅም ዘመን ሲታወስና ሲደነቅ የሚኖር ነበር፡፡

አሁን ኢያሱ እውቅና ያለው የእስራኤል መሪ ሆነ፡፡ ኢያሱ በሕዝቡ ዘንድ በዋነኝነት የሚታወቀው በተዋጊነቱ እንደመሆኑ፤ ሕዝቡ ለመጀመሪያ ጊዜ ለእርሱ ስጦታ የተለየ ዋጋ ተሰጥቶ ነበር፡፡ ደፋር፣ ቁርጠኛ፣ ጽኑ፣ ፈጣን፣ ታማኝ –ለቆመለት ሕዝብ እንጂ የራሱን ጥቅም የማይመለከት ከመሆኑም በላይ በእግዚአብሔር ላይሕያው እምነት ነበረው፡፡ የእስራኤልን ሰራዊት ወደ ተስፋይቱ ምድር ይዞ የሚገባው በመለኮት የተመረጠው መሪ የእንዲህ ያለ ባሕሪ ባለቤት ነበር፡፡ በምድረበዳው ጉዞ ለሙሴ እንደ ምክትል ጠቅላይ ሚንስትር ሆኖ ያገለገለው ኢያሱ ጸጥተኝነቱ፣ ሐቀኛ ታማኝነቱ፣ ጽናቱ፣ በአደጋ ጊዜ ሌሎች ሲርበተበቱ እርሱ ግን ለእውነት በጥንካሬ መቆሙ፤ ሙሴን እንዲተካ በእግዚአብሔር ድምፅ ከመጠራቱ አስቀድሞ እንኳ የነበረውን ብቃት ማሳየት ችሎ ነበር፡፡

ኢያሱ ከፊት ለፊቱ የሚጠብቀውን ሥራ በታላቅ ጭንቀት ተመልከቶት የነበረ ቢሆንም ነገር ግን ፍርሃቱ እግዚአብሔር በሰጠው ማረጋገጫ ተወገደለት “... ከሙሴ ጋር እንደነበርሁ ሁሉ ከአንተም ጋር እሆናለሁ፤ ከቶ አልጥልህም፤ አልተውህም... ለቀደሙት አባቶቻቸው አሰጣችኋለሁ ብዬ የማልሁላቸውን ምድር እንዲወርሱ፣ ይህን ሕዝብ የምትመራው አንተ ነህና በርታ፡፡” “ለሙሴ በሰጠሁት ተስፋ መሰረት፣ እግራችሁ የሚረግጠውን ቦታ ሁሉ እሰጣችኋለሁ፡፡" በመሆኑም የርስታቸው ዳርቻ ከምድረ-በዳው እስከ ሊባኖስ፣ ከታላቁ ወንዝ ከኤፍራጥስ አንስቶ በምዕራብ በኩል እስከ ታላቁ ባሕር ያለው ምድር የእነርሱ ይሆናል፡፡

ለኢያሱ ከተሰጠው ተስፋ ጋር አደራ ጭምር ታከሎበት ነበር “አይዞህ ብቻ አንተ በርታ፤ ባሪያዬ ሙሴ የሰጠህን ትእዛዝ ሁሉ በጥንቃቄ ጠብቅ፡፡” “ይህ የሕግ መጽሐፍ ከአፍህ አይለይ… ቀንም ሆነ ሌት ከሃሳብህ አትለየው" "ወደ ቀኝም ወደ ግራም አትበል” “ይህን ካደረግህ ያሰብኸው ይቃናል፤ ይሳካልም”፡፡ 

### ማስታወሻ
`የዚህን ሳምንት ጥናት ካጠናችሁ በኋላ ከእግዚአብሔር ጋር ባላችሁ ግንኙነት ምን የግል ተግባራዊ እርምጃዎችን ለመውሰድ አሰባችሁ? ከእግዚአብሔር ጋር ያላችሁን ግንኙነትስ እንዴት ማጠናከር ትችላላችሁ?
`
`ከሞትን በኋላ የሚቀጥል ተጽዕኖ እንዴት ልንፈጥር እንችላለን?
`
`በቃላችሁ የያዛችሁትን ጥቅስ በድጋሚ ተመልከቱ። ይህንን እንዴት በዚህ ሳምንት ከህይወታችሁ ጋር ታዋህዱታላችሁ?
`