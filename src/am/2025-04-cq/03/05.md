---
title:  የእግዚአብሔር መገኘት ተስፋ
date:   15/10/2025
---

### መጋበዝ

ኢያሱ ላለፉት አርባ ዓመታት መካሪው እንዲሁም የህዝቡ መሪ ከነበረው ሙሴ መገኘት ውጪ ብቻውን ትልቅ ጦርነቶችን እንደሚዋጋ ሲያስብ ብቸኝነት ተሰምቶት ሊችል እንደሚችል መገመት ይቻላል። ምን ያህል ኢያሱ የሙሴን የድጋፍና የጥበብ ናፍቆ ይሆን! ሙሴን ማጣቱ ያለምንም ጥርጥር ኢያሱ በእግዚአብሔር ላይ ሙሉ በሙሉ ጥገኛ መሆን እንዳለበት እንዲሰማው አድርጎታል። ኃይሉ ሁሉ ከእርሱ ብቻ መምጣት እንዳለበት ያውቅ ነበር።
ኢያሱ ኃያላን ከሆኑት ከከነዓናውያን ጋር የመዋጋት ተልዕኮ ተሰጥቶት ነበር—ይህ ደግሞ በሰው አቅም የማይቻል ነበር። የእግዚአብሔር በረከትና መገኘት የኢያሱ ብቸኛ የስኬት ተስፋ ሆነ። እግዚአብሔር “አልጥልህም፣ አልተውህም” (ኢያሱ 1:5) ብሎ በነገረው ጊዜ በእግዚአብሔር የመገኘት ቃል ኪዳን ውስጥ መጠጊያ አገኘ። “በምትሄድበት ሁሉ አምላክህ እግዚአብሔር ከአንተ ጋር ነው” (ቁ. 9) የሚለውን ተስፋ እግዚአብሔር ሲነግረው በጥሞና ሰማ። ኢያሱ በመጀመሪያ የእግዚአብሔርን የመገኘት ተስፋ ባይቀበልና በእምነት ወደፊት ለመሄድ ባይመርጥ ኖሮ ስለ ኢያሱና ስለ ከነዓን ወረራ ምንም ታሪክ አይኖርም ነበር። በእያንዳንዱ ነገር የተመሠረተው  ኢያሱ እግዚአብሔር ከእርሱ ጋር እንደሆነ ባለው እምነት ነው።
እንደ ኢያሱ ሁሉ፣ የኢየሱስ ደቀ መዛሙርትም በሰው አቅም ፈጽሞ ሊከናወን የማይችል ወንጌልን ወደ መላው ዓለም የማድረስ ተልዕኮ ተቀበሉ። እነርሱም በእግዚአብሔር መገኘት ላይ ባይደገፉ ኖሮ የተልእኳቸው ታላቅነት ከባድ ሸክም ይሆንባቸው ነበር። ኢየሱስ ደቀ መዛሙርቱን ሲሾማቸው ለኢያሱ የተሰጠውን ቃል ኪዳን በሚመስል ቃል “እኔም እስከ ዓለም ፍጻሜ ድረስ ሁልጊዜ ከእናንተ ጋር ነኝ” ሲል የእርሱን መገኘት ዋስትና ሰጣቸው (ማቴ. 28:20)። ክርስቶስ ሁልጊዜ ከእነርሱ ጋር የመሆን ቃል ኪዳኑ ደቀ መዛሙርቱ የድህንነት መልእክት ወደ ዓለም ለማድረስ ተስፋ ሊያደርጉበት የሚችሉበት ብቸኛው መሠረት ነበር።
ደቀ መዛሙርቱ ተልዕኳቸውን ሲያከናውኑ ከባድ ተቃውሞ ገጠማቸው። በጉዞአቸው ሁሉ እግዚአብሔር እንዲደግፋቸው እና በእርሱ መገኘት ላይ የተማመኑ ሆኑ። ለሐዋርያው ጳውሎስ ኢየሱስ በራዕይ ተገለጠለትና እንዲህ አለው፡- “ጌታም ሌሊት በራእይ ጳውሎስን እንዲህ አለው፤ “አትፍራ፤ ተናገር፣ ዝምም አትበል፤ እኔ ከአንተ ጋር ነኝና ማንም በአንተ ላይ ተነሥቶ ሊጐዳህ አይችልም፤ በዚህች ከተማ ብዙ ሰዎች አሉኝና።” (የሐዋ. 18:9-10)። የመጀመሪያዋ ቤተ ክርስቲያን ምንም እንኳን አደጋው ከባድ ቢሆንም እግዚአብሔር ከእነርሱ ጋር እንደሆነ ስላመኑ መስበክን ለመቀጠል ድፍረት አገኙ።

ዛሬም እግዚአብሔር የሰጠን ተልዕኮ—ታላቁን ተልዕኮ ማጠናቀቅ—ከዚህ ያላነሰ በእግዚአብሔር ላይ ያለ እምነትን ይፈልጋል።ምንአልባት በቤታችን፣ በትምህርት ቤታችንና በሥራ ቦታችን በመሆን እግዚአብሔር እንድንሠራ ከጠራን ሥራ መሸሽ ቀላል ሊመስል ይችላል። ምንም ቢሆን ግን እንደ ኢያሱና እንደ ደቀ መዛሙርቱ የእግዚአብሔር መገኘት ማረጋገጫ አለን። በእርሱ ኃይል  ቃል ኪዳኑን አጥብቀን መያዝ፣ ፍርሃታችንን ማሸነፍ እና ጥሪውን ለመፈጸም በእምነት ወደፊት መሄድ አለብን።

### ማስታወሻ
ኢያሱ 1 በድጋሚ አሰላስሉና በጥቅሱ ውስጥ ክርስቶስን ፈልጉት።

`በምን አይነት የተለየ ምልከታ ወይም በድጋሚ ክርስቶስን በዚህ ሳምንት ጥናታችሁ አያችሁት?
`
`እግዚአብሔር የማይቻል ነገር እንድታደርጉ የጠራችሁ መቼ ነበር? ከዚያስ ምን ተማራችሁ?
`