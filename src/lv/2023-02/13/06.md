---
title:  Jērs, nokauts Jērs
date:   22/06/2023
---

Atklāsmes grāmatā ir daudz svarīgu Bībeles simbolu-pūķis debesīs (Atkl 12:3, 4, 7), eņģeļi, kas lido debesu vidū (Atkl 14:6), sieviete, kas jāj uz sarkana zvēra (Atkl 17:3) un citi. Tie atrodami Dieva Vārdā. Svētais Gars iedvesmoja Jāni tos uzrakstīt, un tiem ir svarīga loma, atklājot patiesību tiem, kas lasa un ievēro šīs grāmatas vārdus, kā ir teikts: "Svētīgs tas, kas lasa, un tie, kas klausās pravieša vēstījuma vārdus un tur to, kas šeit rakstīts; jo noliktais laiks ir tuvu.” (Atkl 1:3)

Tomēr ir vēl kāds simbols, kas atkal un atkal parādās visā Atklāsmes grāmatā. Kas tas ir, un ko tas simbolizē?

`Izlasi Atkl 5:6, 8, 12; Atkl 7:17; Atkl 14:1; Atkl 15:3; Atkl 19:7; Atkl 21:22, 23 un Atkl 22:1, 3.`

Kāda ir nozīme jēra simbolam, un kāpēc tas Atklāsmes grāmatā parādās tik daudz reižu? Kā teikts grāmatas ievadvārdos, šī ir “Jēzus Kristus” atklāsme – ne tikai Jēra, bet "nokautā" Jēra (Atkl 5:6, 12; Atkl 13:8). Tas ir, krustā sistā Jēzus Kristus atklāsme. Šī ir ne tikai visas Bībeles sirds un dvēsele, bet arī Atklāsmes grāmatas un triju eņģeļu vēstu sirds un dvēsele. Mēs nevaram būt uzticīgi savam aicinājumam, mēs nevaram darīt darbu, ko Dievs ir aicinājis šo draudzi darīt, ja mūsu vēsts centrā nav Jēra, nokautā Jēra, krustā sistā Jēzus, upura par mūsu grēkiem.

Jērs, kas tika nokauts, mums apzināti ir jāliek savu doktrīnu un misijas pašā centrā, kā arī katras sludinātās svētrunas centrā, katra raksta, ko rakstām, katras lūgšanas, ko izsakām, katras dziesmas, ko dziedam, katras novadītās Bībeles stundas un visa, ko mēs darām, centrā. Lai mīlestība, ko atklāj Jērs pie krusta, pārveido to, kā mēs izturamies cits pret citu, un mudina mūs arī rūpēties par pasauli." (Ángel Manuel Rodriguez, "The Closing of the Cosmic Conflict: Role of the Three Angels' Messages", 70. lpp.)

Tas ir, starp bīstamu zvēru tēliem, pūķi, kas taisa karu, sērgām, vajāšanām un zvēra zīmi, priekšā un centrā paliek Jērs, nokautais Jērs – tikai Viņš un tas, ko Viņš ir darījis mūsu labā, ko Viņš dara tagad un darīs nākotnē, pirms visam pienāks gals, jo, galu galā, Viņš ir tas, par ko ir triju eņģeļu vēstis.

`Kāpēc nokautā Jēra likšana mūsu vēsts centrā ir svarīga ne tikai citu vadīšanā, bet arī mūsu pašu garīgajā dzīvē?`