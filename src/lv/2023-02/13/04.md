---
title:  Reformācija turpinās
date:   20/06/2023
---

Dievs ir izsaucis pēdējo dienu ļaudis, lai tie stāvētu uz lielo pagātnes reformatoru pleciem ar Bībeli kā savu vienīgo ticības apliecību, Kristu kā vienīgo glābšanas avotu, Svēto Garu kā vienīgo spēka avotu un Kunga atgriešanos kā visu viņu cerību piepildijumu. Patiesības, kas ilgu laiku ir bijušas apslēptas maldu un tradīciju tumsā, ieskaitot patieso Bībeles sabatu, tiks pasludinātas pasaulei tieši pirms mūsu Kunga atgriešanās.

Triju eņģeļu vēstis ir izsaukušas esamībā šo pēdējo dienu kustību, lai pabeigtu reformāciju un piedalītos ar Kristu Viņa zemes darba pabeigšanā. Lielie pravietojumi Bībeles pēdējā grāmatā atklāj liktenīgu dievišķu kustību, kas izveidojas pēc vilšanās un ir domāta, lai pasludinātu pasaulei pēdējo Dieva vēsti. Atkl 14. nodaļa apraksta pasaulplašo baznīcu, kas aptver zemeslodi ar mūžīgā evaņģēlija labo vēsti.

Atklāsmes grāmatas 14. nodaļas trīs eņģeļiem pievienojas ceturtais eņģelis Atkl 18. nodaļā. Šis eņģelis piešķir spēku triju eņģeļu sludināšanai, lai "zeme" kļūtu "gaiša no Viņa [Dieva] spožuma” (Atkl 18:1). 18. nodaļa pievēršas galvenajiem notikumiem, kas vada uz cilvēces vēstures noslēgumu un pēdējo, galējo evaņģēlija uzvaru.

`Izlasi Atkl 18:1. Kādas trīs lietas Jānis pasaka mums par šo eņģeli? (Sk. arī Hab 2:14.)`

Eņģelim, kas nāk no godības pilnās Dieva klātbūtnes svētnīcas troņa telpā, bija uzticēts pasludināt Dieva pēdējo žēlastības vēsti un brīdināt zemes iedzīvotājus par to, kas nāks pār šo planētu.

Pantā teikts, ka eņģelis nāk ar "lielu varu". Jaunajā Derībā grieķu vārds "vara" ir "eksosia". Jēzus izmanto šo vārdu Mateja evaņģēlijā, runājot par Viņa mācekļu sūtīšanu misijā. Mt 10:1 Jēzus dod Saviem mācekļiem “varu” pār valdībām un ļaunā varām. Viņš sūta viņus darbā ar dievišķu spēku, lai viņi būtu uzvarētāji cīņā starp labo un ļauno. Mt 28:18, 19 Viņš atkal sūta viņus misijā, bet šajā reizē ar “visu varu debesīs un virs zemes”, lai ietu un darītu "par mācekļiem visas tautas".

`Galu galā, kā strīda jautājumi pēdējās dienās (kā tas patiesībā allaž notiek) nonāk līdz "varai"? Kādai varai mēs klausām: Dieva, mūsu pašu, zvēra vai kāda cita varai? Kādai varai tu klausi tieši šobrīd?`