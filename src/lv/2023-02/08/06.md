---
title:  Sabats un mūžīgā atdusa
date:   18/05/2023
---

Sabats ir patvēruma vieta nogurušajā pasaulē. Katru nedēļu mēs atstājam pasaules rūpes un ieejam Dieva sanāksmju centrā – sabatā. Slavenais jūdu autors Ābrahāms Hešels (Abraham Heschel) sauc sabatu par “pili laikā”. Katru septīto dienu Dieva Debesu pils nolaižas no Debesīm uz zemi un Kungs aicina mūs Viņa klātbūtnes godībā, lai 24 stundas pavadītu ciešā sadraudzībā ar Viņu.

Savā grāmatā par sabata skaistumu un svinīgumu Hešels raksta: "Sabats ir paradīzes metafora un Dieva klātbūtnes liecība. Savās lūgšanās mēs gaidām Mesijas laikmetu, kas būs sabats, un katrs sabats sagatavo mūs šai pieredzei: ja mēs neiemācāmies, kā baudīt sabata garšu, [..] mēs nebūsim spējīgi baudīt mūžības garšu gaidāmajā pasaulē.

Radot pasauli, Jēzus izveidoja mums īpašu mājvietu. Tur mēs varam rast patvērumu. Tur mēs varam būt drošībā. Viņa darbs ir pilnīgs. Tas ir pabeigts. Ja mēs atpūšamies sabatā, mēs dusam Viņa mīlošajās rūpēs. Mēs dusam, gaidot savu mūžīgo atdusu jaunajās debesīs un uz jaunās zemes, kas drīz nāks.

`Izlasi Jes 65:17, Jes 66:22, 2Pēt 3:13 un Atkl 21:1. Kā sabata ievērošana norāda mums uz mūžību?`

Tas pats Dievs, kas radīja zemi pirmo reizi, radīs to atkal, un sabats paliek mūžīgs Viņa kā Radītāja simbols (sk. Jes 66:23). Patiesībā ebreji sabatu uzskatīja par simbolu, "priekšgaršu” tam, ko ebreju valodā dēvēja par “olama haba” – pasauli, kas nāks.

Vēsts, ko nes trīs lidojoši eņģeļi un kas aicina mūs pielūgt Radītāju, ir Debesu atbilde uz daudzu 21. gadsimta cilvēku bezcerīgo izmisumu. Tā norāda mums uz Radītāju-uz to, kas visu izveidoja, un uz mūsu Pestītāju, kas pēc tiesas izpildes, kad būs iznīcināts grēks, darīs visu jaunu. “Tas, kas sēdēja goda krēslā, teica: ‘Redzi, visu Es daru jaunu. Tad Viņš teica: ‘Raksti! Jo šie vārdi ir uzticami un patiesi.” (Atkl 21:5)

`Kā tu vari padarīt sabatu par Debesu “priekšgaršu” savā un savas ģimenes dzīvē?`