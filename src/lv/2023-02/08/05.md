---
title:  Radīšana, sabats un gala laiks
date:   17/05/2023
---

Lielā cīņa, kas sākās Debesīs pirms tūkstošiem gadu, bija par Dieva autoritāti. Mūsdienās izaicinājums ir palicis tas pats.

**Izlasi Atkl 14:7, 9 un 12. Apkopo šos pantus, pabeidzot iesāktos teikumus.**

`Atkl 14:7 ir aicinājums...`

`Atkl 14:9 ir svinīgs aicinājums ne...`

`Atkl 14:12 apraksta cilvēkus, kas ...`

Šie panti skaidri pasaka, ka galvenais jautājums pēdējo dienu konfliktā starp labo un ļauno, starp Kristu un sātanu, ir pielūgsme. Vai mēs pielūdzam Radītāju vai zvēru? Tā kā radīšana veido pamatu visai mūsu ticībai (galu galā, vai kaut kam no tā, kam mēs ticam, būtu kāda jēga, ja mēs neticētu Dievam kā mūsu Radītājam?), septītās dienas sabats, kas iekļauts pašā radīšanas ziņojumā (1Moz 2:1-3), ir kā mūžīgs un nemainīgs radīšanas apstiprinājums. Tas ir fundamentālas mācības pamatsimbols. Vienīgais, kas ir vēl svarīgāks par to, ir pats Dievs.

Tāpēc uzurpēt septītās dienas sabatu nozīmē uzurpēt Kunga autoritāti pašā augstākajā līmenī – nostumt malā Viņu kā Radītāju. Tas nozīmē iznīcināt visu pašā kodolā. Tas patiešām nozīmē censties ieņemt paša Dieva vietu (2 Tes 2:4).

Protams, īstais izšķirošais jautājums pēdējās dienās ir mūsu mīlestība un uzticība Jēzum. Bet, saskaņā ar Bībeli, šī mīlestība tiek izpausta paklausībā baušļiem (1)ņ 5:3, Atkl 14:12). Sabats ir vienīgais no baušļiem, kas to atklāj, jo tas vienīgais norāda uz Dievu kā Radītāju (2Moz 20:8-11). Nav brīnums, ka tas būs ārējais simbols, lai pēdējā šķirošanā atšķirtu tos, kas pielūdz Kungu, no tiem, kas pielūdz zvēru (Atkl 14:11, 12). Pārdomājot, cik fundamentāls sabats ir visos pārējos jautājumos, ir grūti iedomāties, ka pēdējais strīdus jautājums Radītāja pielūgsmē varētu būt kaut kas cits.

`Daudzi cilvēki apgalvo, ka nav svarīgi, kuru dienu cilvēks ievēro kā sabatu, ja vien kāda diena tiek ievērota. Kā mēs varam ar Bībeli atspēkot šo argumentu?`