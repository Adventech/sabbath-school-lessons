---
title:  Zvēra zīme
date:   14/06/2023
---

`Izlasi Atkl 14:9 un salīdzini to ar Atkl 14:12. Uz kā tiek uzlikta zvēra zīme? (Sk. 5Moz 6:8, 5Moz 11:18.) Kādas divas rakstura īpašības atšķir Dieva ļaudis no tiem, kas saņem zvēra zīmi?`

Viena grupa pielūdz zvēru, bet otra ievēro Dieva baušļus (kas ietver ceturto bausli, ko zvēra vara centās izmainīt), un tai ir Jēzus ticība. Tas ir pretstats. Strādājot ar jūras un zemes zvēru starpniecību, sātans cenšas graut Dieva autoritāti, uzbrūkot pielūgsmes centram, proti, sabatam. Zvēra zīme tiek uzlikta vai nu uz pieres, vai uz rokas. Piere ir prāta simbols, tā ir apziņa, spriestspēja un kritiskā domāšana. Turpretī roka simbolizē rīcību un darbus.

Tuvojas diena (un, iespējams, ātrāk, nekā mēs domājam), kad tiks izdoti likumi, kas ierobežos mūsu reliģisko brīvību. Kas apzināti seko Dieva Vārdam un ievēro patieso Kunga sabatu, tiks nosaukti par tādiem, kas ir pret sabiedrības vienotību un labumu.

"Tos, kas godā Bībeles Sabatu, apsūdzēs par likumu un kārtības ienaidniekiem, par sabiedrības morālo robežu ārdītājiem, kas izraisa sajukumu un samaitātību, izsaucot virs zemes Dieva sodības. Viņu apzinīgo nostāju pasludinās par ietiepību, stūrgalvību un autoritātes nicināšanu. Tos apsūdzēs neapmierinātībā ar valdību.” (E. Vaita “Lielā cīņa", 592. lpp.)

Romas baznīca apgalvo, ka svētdiena ir tās autoritātes zīme. “Protams, katoļu baznīca saka, ka izmaiņas bija tās lēmums. [..] Un lēmums ir baznīcas vara un autoritāte reliģiskos jautājumos." ("The American Catholic Quarterly Review", Jan. 1883.)

Atklāsmes grāmata paredz, ka nākotnē, starptautiskas krīzes laikā, mūsu pasaule piedzīvos radikālu politisku, sociālu, reliģisku un morālu transformāciju, kurā tiks uzspiesta svētdienas ievērošana, un tā kļūs par “zvēra zīmi”. Un atkal mums nav pateikts, kā konkrēti tas viss attīstīsies. Svētie Raksti mums sniedz tikai vispārīgu ieskatu, bet pietiekami, lai mums parādītu, ka lielā cīņa kulmināciju sasniegs jautājumā par zvēra vai Radītāja pielūgsmi un ka septītās dienas sabatam būs galvenā loma.

`Kādos veidos cilvēce vienmēr ir bijusi sadalīta vai nu Dieva, vai sātana pusē? Kāpēc vidusceļš nav iespējams? Kā mēs varam skaidri zināt, kurā pusē mēs patiešām atrodamies?`