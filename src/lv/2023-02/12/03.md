---
title:  Atkrišana
date:   12/06/2023
---

`Izlasi 2tes 2:3, 4, 9–12. Ko Pāvils pravieto par pēdējām dienām? Kādas zvēra, antikrista varas identifikācijas zīmes viņš nosauc?`

Apustulis Pāvils brīdina kristīgo kopienu par “atkrišanu” no Dieva Vārda patiesības. Viņš ir nobažījies par to, ka atkrišanas sēklas jau ir redzamas Jaunās Derības draudzē, un tās uzplauks turpmākajos gadsimtos pirms Kristus otrās atnākšanas. Draudzē ienāks viltus evaņģēlijs, kas sagrozīs Dieva Vārdu.

Aiz šīs atkrišanas stāv sātans. Viņš ir patiesais "grēka cilvēks", kas ilgojas paaugstināt "sevi pāri visam, ko sauc par Dievu.” un sēdēt “Dieva templī” (2tes 2:4). Bet "lielais krāpnieks", lai īstenotu savus nolūkus, darbojas caur cilvēkiem. Daniēla un Atklāsmes grāmatas atklāj, ka mazais rags no Dan 7. nodaļas, zvērs no Atkl 13. un 14. nodaļas un "grēka cilvēks" no 2tes 2. nodaļas aino vienu un to pašu.

Adventistu Bībeles komentāros lasām: "Salīdzinot Daniēla pravietojuma zaimojošo varu, kas seko pagāniskās Romas varai .. ar Jāņa aprakstīto leopardam līdzīgo zvēru .., atklājas daudzas līdzības starp trim aprakstiem (mazais rags, zvēra vara un grēka cilvēks). Tas liek mums secināt, ka Daniēls, Pāvils un Jānis runā par vienu un to pašu varu, .. pāvestību." ("The SDA Bible Commentary" 7. sēj., 271. lpp.)

Ir ārkārtīgi svarīgi atcerēties, ka Bībeles pravietojums apraksta reliģijas sistēmu, kas ir sagrozījusi Dieva Vārdu, aizstājusi evaņģēliju ar cilvēku tradīcijām un novirzījusies no Bībeles patiesības. Šos pravietojumus ir devis neizsakāmas mīlestības Dievs, lai sagatavotu cilvēkus Jēzus atnākšanai. Tie norāj atkritušās reliģiskās organizācijas, kas novirzījušās no Dieva Vārda, lai gan ne obligāti tajās esošos cilvēkus (sk. Atkl 18:4). Mūsu vēsts ir par sistēmu, kas piekrāpusi miljonus. Kaut arī šie cilvēki ir piekrāpti, Kristus viņus ļoti mīl. Tāpēc arī mums attiecīgi pret viņiem jāizturas.

`"Tad nu visu, ko jūs gribat, lai cilvēki jums dara, tāpat darait arī jūs viņiem. Jo tā ir bauslība un pravieši." (Mt 7:12) Kā mums vajadzētu īstenot šo principu, domājot par Atkl 13. un 14. nodaļu zvēru varām?`