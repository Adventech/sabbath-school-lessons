---
title:  Sātana pēdējā stratēģija
date:   13/06/2023
---

Aptaujas atklāj dziļu uzticības trūkumu institūcijām un valdībām. Miljoni domā: "Kur ir kāds, kas būtu morāli atbilstošs, lai vadītu pasauli?" Atklāsmes grāmatas pravietojumi identificē zvēra varu kā tādu, kas reliģiski politiskas savienības aizbildnībā būs spēks, kas piepildīs šo lomu.

`Izlasi Atkl 17:12–14. Kā Jānis apraksta šīs pēdējās zemes vēstures ainas? Kāds spēcīgs kontrasts šeit ir redzams?`

Ir trīs nozīmīgas domas, ko Jānis izsaka šajos pantos. Pirmkārt, politiskās varas ir “vienisprātis” un tās “nodod savu spēku un varu zvēram”. Otrkārt, šī maldu savienība karo pret Jēzu, pret Jēru. Treškārt, zemes pēdējā karā Kristus un Viņa sekotāji ir uzvarētāji. Zvērs neuzvar, uzvar Jēzus.

Vai jūs esat kādreiz domājuši, kādu stratēģiju velns varētu izmantot, lai apvienotu tautas? Vēsture bieži atkārtojas. Romas impērijas sabrukumā mēs ieraugām vērtīgas mācības. Kad ģermāņu iekarotāji no ziemeļiem postīja Rietumeiropu, Romas imperators Konstantīns pievērsās reliģijai. Baznīcas vara, apvienojoties ar valsts varu, kļuva tieši par to instrumentu, kas Konstantīnam bija vajadzīgs. Svētdienas svētuma nepārtrauktā nostiprināšana ceturtajā gadsimtā bija aprēķināts politisks un reliģisks gājiens, lai krīzes laikā apvienotu impēriju. Konstantīns gribēja, lai impērija ir vienota, un Romas baznīca gribēja, lai tā ir “atgriezta”. Slavenais vēsturnieks Artūrs Veigalls (Arthur Weigall) skaidri apliecina: “Baznīca padarīja svētdienu par svēto dienu .. lielā mērā tāpēc, ka tie bija iknedēļas saules svētki. Jo tā bija noteikta kristiešu politika - pārņemt pagānu svētkus, kurus tauta bija pārņēmusi caur tradīcijām, un piešķirt tiem kristīgu nozīmi.” ("The Paganism in Our Christianity" (New York: G. P. Putnam's Sons, 1928), 145. lpp.)

Lielas krīzes laikā, kad visa pasaule ir nobijusies, ievainota un cieš, cilvēki ļoti ilgosies pēc kāda, kas var ienest stabilitāti un aizsardzību. Tieši tādā veidā tirānija ir radusies pagātnē, un nav iemesla domāt, ka tā nevar rasties atkal. Saskaņā ar pravietojumu kaut kas izraisīs šos pēdējos notikumus.

Lai gan ir grūti uzminēt, kā tas viss var attīstīties, mēs redzam, cik ātri pasaulē ir notikušas lielas pārmaiņas. Lai gan mēs nezinām, kas tieši notiks tālāk, mums ir jābūt gataviem uz visu.