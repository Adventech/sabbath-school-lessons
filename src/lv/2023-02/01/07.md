---
title:  Tālākiem pētījumiem
date:   31/03/2023
---

Savā ziņā varētu teikt, ka Dievam nebija izvēles: ja Viņš gribēja būtnes, kas spēj mīlēt Viņu un citus, Viņam bija jārada tās brīvas. Ja tās nebūtu brīvas, tās nespētu mīlēt, taču kas gan būtu Visums bez mīlestības? - Nekas vairāk kā mašīna, kas strādā pēc stingriem cēloņu un seku likumiem un kurā mums nav brīvas gribas, nav brīvas izvēles, tikvien kā subatomisku daļiņu paketes, kas sastāv no miesas un asinīm un akli seko fizikas likumiem. Tā nav pārāk patīkama aina, ne arī tā attēlo to, ko mēs esam iepazinuši kā patiesību. Kurš no mums, piemēram, uzskata, ka mūsu mīlestība uz vecākiem, bērniem un dzīvesdraugiem nav nekas vairāk kā tikai atomu izkārtojums?

“Tā kā mīlestības likums ir Dieva valstības pamats, tad visu saprātīgo būtņu laime atkarīga no pilnīgas saskaņas ar Viņa taisnības lielajiem pamatprincipiem. No visiem Saviem radījumiem Dievs sagaida kalpošanu mīlestībā, kalpošanu, kuru izraisa Viņa rakstura vērtēšana. Dievam nepatīk uzspiesta paklausība, tādēļ Viņš visiem dāvā brīvu gribu, lai kalpotu Viņam labprātīgi.

Kamēr visas radītās būtnes mīlestībā pakļāvās Dievam, Universā valdīja pilnīga saskaņa. Debesu pulki līksmoja, pildot sava Radītāja gribu. Tie priecājās, atstarojot tālāk Viņa godību un pasludinot Viņa slavu. Kamēr vien visu noteicošā vara bija mīlestība pret Dievu, arī mīlestība citam pret citu palika skaidra un nesavtīga. Nekādi skarbi toņi netraucēja Debesu saskaņu." (Elena Vaita "Sentēvi un pravieši”, 34., 35. lpp.)

**Jautājumi pārrunām**:

`1. Kāpēc Atkl 12. nodaļa ir atbilstošs ievads triju eņģeļu vēstij, īpaši gaidāmā gala laika konflikta skatījumā?`

`2. Kā Atkl 12. nodaļa tev personīgi palīdz, sastopoties ar kārdinājumiem un pārbaudījumiem?`

`3. Ir daži, kas uzskata, ka mūsu rīcību lielā mērā nosaka iedzimtība un vide. Vai tu tam piekrīti vai nepiekrīti? Kāda ir mūsu izvēles loma, nosakot uzvedību? Pārrunājiet saistību starp mūsu izvēli un Dieva spēku, kas darbojas mūsu dzīvē.`