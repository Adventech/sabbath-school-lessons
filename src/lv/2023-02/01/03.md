---
title:  Sātana uzbrukums
date:   27/03/2023
---

No sākuma sātans centās iznīcināt Kristu (sk. Atkl 12:4, 5). Tomēr katrā mēģinājumā sātans cieta neveiksmi. Piemēram, Kristum dzimstot, eņģelis brīdināja Jāzepu un Mariju par Hēroda ļaunajiem plāniem. un viņi aizbēga uz Ēģipti. Sātana vilinošākās kārdināšanas tuksnesī Viņš atvairīja ar “stāv rakstīts”, rodot aizsardzību Dieva Vārdā. Nāvē pie krusta Viņš atklāja Savas mīlestības lielumu un atbrīvoja mūs no grēka soda. Augšāmceļoties Viņš kā dzīvais Augstais Priesteris atbrīvo mūs no grēka varas.

**Izlasi Atkl 12:4–6, 9; Ef 5:25–27, 32 un Ps 2:7–9 un definē šos simbolus**:

`Pūķis`

`Sieviete`

`Zēns`

`Dzelzs zizlis`

Bībelē zizlis ir varas vai valdīšanas simbols. Dzelzs zizlis ir nesalaužamas, visspēcīgas, neuzvaramas valdīšanas simbols. Jēzus piedzīvoja ikvienu kārdināšanu, kādas mēs piedzīvojam, bet Viņš no tām izgāja kā uzvarētājs. Velns ir sakauts ienaidnieks. Kristus viņu ir uzvarējis Savā dzīvē, nāvē un augšāmcelšanā. Tā kā Jēzus jau ir sakāvis velnu pie Golgātas krusta, arī mēs varam būt uzvarētāji. Kristus uzvara pār sātanu bija pilnīga, bet lielā cīņa starp Kristu un sātanu vēl nav beigusies.

Kad mēs pieņemam ticībā, ko Kristus mūsu labā ir izdarījis, mūsu grēka parāds tiek dzēsts un mūsu grēki piedoti. Mēs stāvam pilnīgi Dieva priekšā, Kristus taisnības apsegti. Pāvils raksta par atrašanos “Viņā; negūdams savu taisnību no bauslības, bet no Kristus ticības, taisnību no Dieva uz ticības pamata” (Fil 3:9). Ja mums ir piedots, tad nav nekā, kur mūs varētu apvainot. Jēzus uzvarēja un uz mūžīgiem laikiem pārspēja sliktāko, ko grēks un ļaunums varēja Viņam izdarīt. Viņš pilnībā stājās pretī ļaunajam un to pārspēja. Ja mēs pieņemam Jēzu ticībā, Viņa uzvara pieder mums.

`Kāpēc šī pārliecība par glābšanu, pateicoties Kristus uzvarai pār sātanu, mums ir tik būtiska? Kā tas, ko Pāvils rakstīja Fil 3:9, var kļūt par mūsu pašu pieredzi?`