---
title:  Kauja Debesis
date:   26/03/2023
---

Atklāsmes grāmatas 12. nodaļa atklāj dramatisku epizožu plūsmu, kas ir kā momentuzņēmums laikmetus ilgam konfliktam starp labo un ļauno. Šis konflikts sākās debesīs, bet noslēgsies šeit, virs zemes. Šīs epizodes aizved mūs atpakaļ laika straumē, sākot no sātana sacelšanās sākuma ainas Debesīs līdz pat viņa ļaunajiem uzbrukumiem Dieva ļaudīm pēdējās dienās.

`Izlasi Atkl 12:7–9, kas apraksta kosmisko konfliktu starp labo un ļauno. Kā kaut kas tāds varēja notikt Debesīs? Ko šie panti vēsta par brīvās gribas, brīvās izvēles realitāti?`

Brīvība izvēlēties ir Dieva valdības pamatprincips - gan Debesīs, gan virs zemes. Dievs neradīja robotus ne Debesīs, ne virs zemes. Radīti pēc Dieva līdzības, mēs, cilvēki, varam izdarīt morālas izvēles.

Izvēles spēks ir cieši saistīts ar spēju mīlēt. Ja jūs atņemat izvēles spēku, jūs iznīcināt spēju mīlēt, jo mīlestību nevar uzspiest vai panākt ar varu. Mīlestība ir brīvās gribas izpausme. Katrs eņģelis Debesīs saskārās ar izvēli vai nu atsaukties Dieva mīlestībai, vai arī novērsties savtībā, iedomībā un lepnumā. Kā Debesu eņģeļi atsaucās mīlestībai, izdarot izvēli ar mūžīgām sekām, tāpat arī mums katram zemes pēdējā konfliktā Atklāsmes grāmata liek pieņemt lēmumu ar mūžīgām sekām.

Lielajā cīņā nekad nav pastāvējusi neitrāla pozīcija (sk. Lk 11:23), un tādas nebūs arī zemes pēdējā karā. Tieši tāpat, kā katrs eņģelis nostājās Jēzus vai Lucifera pusē, visa cilvēce tiks vadīta uz savu pēdējo, neatsaucamo izvēli gala laikā. Kam piederēs mūsu uzticība, mūsu pielūgsme, mūsu paklausība? Uz šo jautājumu ir nācies atbildēt ikvienam cilvēkam, un tā notiks arī zemes vēstures noslēdzošajā krīzē, tikai daudz dramatiskāk.

Taču ir neticami laba vēsts: Atklāsmes 12. nodaļa apraksta Kristus uzvaru šajā konfliktā, un mums visiem, izmantojot savu brīvo gribu, būs jāizvēlas nostāties Viņa kā uzvarētāja pusē. Cik lieliski ir spēt nostāties pareizajā pusē, par kuru jau iepriekš zināms, ka tā uzvarēs!

`Padomājiet par to, cik brīvajai gribai un brīvajai izvēlei vajadzēja būt svētai Jēzus dzīvē! Lai arī Viņš jau sākumā zināja, ka tā aizvedīs uz krustu (sk. 2Tim 1:9), Viņš vienalga deva mums brīvo gribu. Ko tam vajadzētu stāstīt mums par to, cik uzmanīgi mums vajadzētu izmantot šo svēto un dārgo dāvanu?`