---
title:  Pieņemot Jēzus uzvaru
date:   28/03/2023
---

Kā attēlots Bībelē, Jēzus nekad nav zaudējis kauju ar sātanu. Viņš ir varenais uzvarētājs. Uzvarētājs pār ļaunā spēkiem. Viena lieta ir ticēt, ka Jēzus bija uzvarētājs pār sātana kārdināšanām. Pavisam kas cits ir ticēt, ka Kristus uzvara ir arī mūsu uzvara.

`Izlasi Atkl 12:10. Kādu iedrošinājumu tev vajadzētu gūt no fakta, ka tavs apsūdzētājs ir "gāzts"?`

Lai gan kauja virs zemes vēl joprojām plosās, sātans ir zaudējis. Punkts. Tā ir patiesība ne tikai par Kristus galējo uzvaru cilvēces vēstures noslēgumā, bet tā ir arī patiesība par mūsu kauju ar ļaunajiem spēkiem un varām mūsu personīgajā dzīvē. Daži kristieši dzīvo neapmierinātā sakāves izjūtā. Viņi cer uz uzvaru pār kādu attieksmi vai ieradumu, bet neaptver Kristus uzvaras īstenību savā personīgajā dzīvē.

`Izlasi Atkl 12:11. Kādu uzvaras garantiju Kristus mums dod šajā pantā?`

Septiņas reizes Atklāsmes grāmatas vēstīs septiņām draudzēm mēs atrodam izteicienu "tas, kurš uzvar”. Šeit, Atkl 12:11 mēs atkal atrodam šo uzvaras konceptu. Vārds "uzvarēt" oriģinālvalodas tekstā ir "nikao". To var burtiski tulkot kā “uzvarēt, dominēt, triumfēt vai iziet cauri ar uzvaru”. levērojiet, kā mums ir iespējams būt uzvarētājiem. Atkl 12:11 apstiprina, ka tas iespējams tikai “Jēra asinīs”.

Atkl 5:6 pravietiskā vīzijā Jānis ieskatās Debesīs un redz “Jēru kā nokautu”. Kristus upuris ir visu Debesu uzmanības centrā. Nav nekā cēlāka par krustu, lai parādītu Dieva bezgalīgo, neizmērojamo mīlestību.

Ja mēs ticībā pieņemam, ko Kristus ir darījis mūsu labā, mūsu parāds ir dzēsts un mēs Dieva skata priekšā stāvam pilnīgi. Mūsu grēki ir piedoti (Kol 1:14, Ef 1:7, Kol 2:14), un “ir gāzts brāļu apsūdzētājs” (Atkl 12:10). Mēs esam izglābti, mēs esam uzvarētāji ne mūsu pašu nopelna dēļ, bet pateicoties Kristus uzvarai mūsu labā.