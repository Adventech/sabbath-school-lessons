---
title:  Uzvarētāja kronis
date:   05/04/2023
---

Jānis apraksta Jēzu kā “līdzīgu Cilvēka Dēlam; tam bija uz galvas zelta vainags un rokā ass sirpis” (Atkl 14:14). Vārds “kronis” ir “stefanos”. Tas ir uzvarētāja kronis. Kad atlēts uzvarēja svarīgās sacīkstēs, viņam iedeva "stefanos", pagodinājuma, slavas un uzvaras kroni.

Jēzum reiz bija ērkšķu kronis, kas simbolizēja kaunu un izsmieklu. Viņu cilvēki reiz noniecināja un atstūma. Viņš tika nievāts, izsmiets, apspļaudīts, sists un pērts. Bet tagad Viņam ir godības kronis un Viņš atgriezīsies - taču šoreiz kā ķēniņu Ķēniņš un kungu Kungs.

`Izlasi Atkl 14:15 un Mk 4:26–29. Kādas līdzības tu vari saskatīt starp šiem pantiem? Par ko tie abi runā?`

Eņģelis nāk Dieva klātbūtnē tempļa godībā. Dievs raugās uz eņģeli un saka: “Ir laiks. Raža ir pilnībā nobriedusi.” Eņģelis lido no tempļa pie Jēzus un pasludina skaļā balsī: “Ir laiks. Raža ir nobriedusi.” Ejiet un ņemiet Manus bērnus, vediet viņus mājās.

Jēzus Jaunajā Derībā atkārtoti izmanto ilustrācijas no lauksaimniecības. Vairāk nekā vienā gadījumā Viņš izmanto nobriedušas ražas simbolismu, lai ilustrētu evaņģēlija sēklas augšanu Savu ļaužu dzīvē.

“Sēklas uzdīgšana ataino garīgās dzīves sākumu, un auga attīstība ir skaists kristieša pieaugsmes simbols. Dabas likumi paliek spēkā arī patiesībās par Dieva žēlastību-bez augšanas nevar būt dzīvība. Augam ir vai nu jāaug, vai jāiet bojā. Kā auga augšana norit klusi un nemanāmi, taču pastāvīgi, tā notiek arī kristieša dzīves attīstība. Katrā attīstības stadijā mūsu dzīve var būt pilnīga; tomēr, ja Dieva nodomi mūsu dzīvē piepildās, tad tā ir pastāvīga izaugsme. Svēttapšana ir mūža darbs. Vairojoties mūsu iespējām, plašāka kļūs arī pieredze, un zināšanas bagātināsies. Mēs būsim pietiekami stipri, lai nestu atbildību, un mūsu briedums būs proporcionāls mūsu iespējām." (E. Vaita "Kristus līdzības”, 65., 66. lpp.)

Zelta graudu nobriešana aino visus tos, kas pārveidoti žēlastībā, mīlestības motivēti un dzīvo paklausīgu dzīvi Kristus vārdam par godu. Viņu sirdis ir vienas ar Jēzus sirdi, un viss, ko viņi grib, ir tas pats, ko Viņš grib.

`Kā jūs saprotat Elena Vaitas apgalvojumu, ka “katrā attīstības stadijā mūsu dzīve var būt pilnīga"? Ko tas nozīmē, īpaši tad, ja mēs jau tagad pamanām savus trūkumus un nepilnīgo raksturu?`