---
title:  Debesu tiesa
date:   04/04/2023
---

`Izlasi Atkl 14:14 un Apd 1:9–11. Kādas līdzības tu vari ieraudzīt?`

Jānis apliecina: "Es redzēju, un raugi: bija balts mākonis, un uz mākoņa kāds sēdēja, līdzīgs Cilvēka Dēlam; tam bija uz galvas zelta vainags un rokā ass sirpis.” (Atkl 14:14) Kad Jēzus pacēlās Debesīs, Lūka Apd 1:9 ziņo, ka, mācekļiem stāvot un raugoties Debesīs, "Viņš, tiem redzot, tika pacelts, un padebess Viņu uzņēma prom no viņu acīm". Jēzus pacēlās eņģeļu mākonī un atgriezīsies eņģeļu mākonī. Eņģeļi pārsteigtajiem mācekļiem paziņoja: "Šis Jēzus, kas uzņemts prom no jums debesīs, tāpat nāks, kā jūs Viņu esat redzējuši debesīs aizejam.” (Apd 1:11) Šajos pantos ir ietverta dievišķa patiesība, kas var nebūt acīmredzama. Šis "Jēzus", "Cilvēka Dēls", Tas, kurš staigāja pa Nācaretes putekļainajām ielām, kalpoja ļaužu pārpilnajās Jeruzalemes ielās, Israēla ciematos dziedināja slimos un sludināja zaļajās kalnu nogāzēs Galilejā, nāks atkal. Cilvēka Dēls ir minēts arī Dan 7. nodaļas tiesas gaismā.

`Izlasi Dan 7:9, 10, 13, 14. Kāpēc Daniēls sauca Jēzu par “Cilvēka Dēlu” tādā nopietnā notikumā kā tiesa? Ņemot vērā to, ko mēs jau zinām, kādu mierinājumu vajadzētu sniegt tam, ka "Cilvēka Dēlam" ir tik centrāla loma tiesā?`

Dan 7:9, 10 pravietis redz Debesu galmu, kur ap troni sapulcējušās Debesu būtnes, desmittūkstoš reiz desmittūkstoš eņģeļu. Tiesa ir nolikta, un grāmatas – Debesu ziņojumi par mūsu katra dzīvi – tiek atvērtas Visuma priekšā. Dan 7:13, 14 Cilvēka Dēls nāk pie Sirmgalvja, Tēva, un saņem Viņa mūžīgo valstību. Tiesa atklāj visa universa priekšā, ka Tēvs, Dēls un Svētais Gars ir izdarījuši visu iespējamo, lai glābtu cilvēci. Šī tiesa attaisno ne tikai svētos, bet arī paša Dieva raksturu pret sātana viltus apsūdzībām (sk. Īj 1.–2. nod., Ps 51:1-4).

`Padomā par faktu, ka visa tava dzīve nonāks Dieva pārbaudes priekšā. Kas ir tava vienīgā cerība tad, kad tas notiks? (Sk. Rm 8:1.).`