---
title:  Cilvēka Dēls atgriežas
date:   03/04/2023
---

Atkl 14. nodaļa satur galvenos pantus attiecībā uz Kunga pēdējo dienu vēsti Savai tautai un pasaulei. To visu centrā ir Jēzus atgriešanās, Viņa apsolījuma piepildīšana, ka "jūs redzēsit Cilvēka Dēlu sēžam pie Visuspēcīgā labās rokas un nākam ar debess padebešiem" (Mk 14:62).

`Izlasi Atkl 14:14. Kāds tituls ir izmantots, lai aprakstītu Jēzu, Viņam atgriežoties uz šīs zemes? Kā tu domā, kāpēc Jānis izmanto šādu titulu?`

Runājot par Sevi, Jēzus 82 reizes evaņģēlijos izmantoja terminu “Cilvēka Dēls”. Tas bija viens no Viņa mīļākajiem tituliem. Viņš izmantoja to kā mīlestības izpausmi, lai identificētos ar mums. Viņš ir Glābējs, kas mūs saprot, kas ir piedzīvojis mūsu kārdināšanas un gājis cauri mūsu pārbaudījumiem. Viņš ir “Cilvēka Dēls”, kas atgriežas un ved mūs mājās. Jēzus, kas nāk pēc mums, ir tas pats Jēzus, kas dzīvoja mūsu vidū. Viņš ir spējīgs mūs izglābt, jo Viņš kļuva Viens no mums, un vienlaikus kā viens no mums Viņš sastapās ar pilnu sātana kārdināšanu niknumu - un uzvarēja.

**Ko no šiem Bībeles pantiem Mateja evaņģēlijā mēs uzzinām par Jēzu, Cilvēka Dēlu?**

`Mt 16:27`

`Mt 24:27, 30`

`Mt 25:31, 32`

levērojiet šajos pantos šādus elementus: (1) Jēzus, Cilvēka Dēls, nāk godībā ar Saviem eņģeļiem. (2) Viņš atšķirs avis no āžiem (pamatā tā būs tiesa). (3) Tautu un visas cilvēces liktenis tiks izšķirts uz mūžīgiem laikiem.

`Pārdomā jēdzienu “Cilvēka Dēls” un ko tas stāsta par Kristus cilvēciskumu. Lai gan Viņš bija Dievs, Viņš kļuva viens no mums, tāds pats kā mēs, bet atšķirībā no mums Viņš nekad nebija grēkojis. Kādu brīnišķīgu cerību tas sniedz tev attiecībā uz to, ka (1) tu zini, ka Dievs mūs mīl, (2) tu zini, ka Viņš spēj saprast tavas cīņas un dod tev uzvaru tajās?`