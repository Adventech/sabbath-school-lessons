---
title:  Izvēle ar mūžīgām sekām
date:   02/04/2023
---

`Izlasi Mt 24:14 un salīdzini to ar Atkl 14:6. Kādu apsolījumu Jēzus deva Saviem mācekļiem attiecībā uz pasaulplašu evaņģēlija izplatīšanos tieši pirms Viņa atgriešanās?`

Jēzus apsolījums, ka "šis valstības evaņģēlijs tiks sludināts visai pasaulei" (Mt 24:14, NKJV), galējo piepildījumu atrod Kristus pēdējo dienu vēstī, Atkl 14:6, kur teikts, ka evaņģēlijs tiks pasludināts "visām tautām, ciltīm, valodām un cilvēkiem".

Trīs reizes Atkl 22. nodaļā Jēzus saka, ka Viņš nāk ātri (Atkl 22:7, 12, 20). Savas drīzās nākšanas kontekstā Kungs piebilst: "Netaisnais lai dara vēl netaisnību, nešķīstais lai grimst vēl nešķīstībā, bet taisnais lai dara arī turpmāk taisnību, svētais lai pastāv arī turpmāk svētumā." (Atkl 22:11) Atklāsmes grāmata virzās uz godības pilnu noslēgumu, kur katrs cilvēks tiek vadīts izdarīt izvēli par vai pret Kristu.

Protams, katru dienu ar saviem lēmumiem tā saucamajās “mazajās lietās” mēs izvēlamies par vai pret Jēzu. Nav iespējams, ka kāds, kas pastāvīgi katru dienu izdara nepareizu izvēli, pēdējā krīzē pēkšņi nostāsies Jēzus pusē, īpaši, kad visas ļaunās pasaules ienaids būs pavērsts pret viņiem. Tagad-šodien un katru dienu - mums atkal un atkal jāpieņem lēmums būt uzticīgiem Kristum un Viņa baušļiem. "Jo šī ir Dieva mīlestība, ka turam Viņa baušļus.” (1Jņ 5:3) Kā raksta Elena Vaita, “Jēzus neizmaina raksturu, kad Viņš nāk. Transformācijas darbam ir jānotiek tagad. Ikdienas dzīve nosaka mūsu likteni". ("Pēdējo dienu notikumi", 295. lpp.)

`Kā Dievs veido mūsu katra raksturu? Kādus līdzekļus Viņš izmanto, lai mēs augtu žēlastībā? Ko mēs varam darīt, lai pilnīgāk ļautu Svētajam Garam pārveidot mūs, darot mūs līdzīgākus Jēzum?`