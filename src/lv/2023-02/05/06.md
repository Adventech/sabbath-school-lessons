---
title:  Jēzus ir cienīgs
date:   27/04/2023
---

Atkl 5:1-3 mēs atkal redzam troni. Tiek ienests rullis, kas aprakstīts no abām pusēm. Tas ir aizzīmogots ar dievišķu zīmogu, un neviens ne Debesīs, ne virs zemes nevar rulli atvērt. Debesu būtnes dreb. Jautājums ir nopietns. Neviens eņģelis nevar pārstāvēt cilvēci zemes pēdējā tiesā. Jānis raud, jo neviens nevar rulli atvērt. Viens no vecajiem, viens no zemes atpestītajiem, izsaka iedrošinājuma vārdus Jāņa sirdij. Jēzus, Dieva Jērs, ir cienīgs atvērt rulli.

Jānis redz galējo atbildi uz grēka problēmu Atkl 5:5. Šeit sirmais pravietis redz vienīgo veidu, kā ikviens var iziet cauri pēdējai tiesai pie Dieva troņa.

"Te viens no vecajiem saka man: 'Neraudi! Redzi, uzvarējis ir lauva no Jūdas cilts, Dāvida sakne, lai atvērtu grāmatu un tās septiņus zīmogus. Un es redzēju .. Jēru, kā nokautu." (Atkl 5:5)

`Izlasi Atkl 5:8–12. Kā visas Debesis atsaucas paziņojumam, ka Jēzus ir cienīgs atvērt tiesas rulli un mūs izglābt?`

Jēzus, Dieva Jērs, kas ir upurējis Savu dzīvību visas cilvēces glābšanai, paņem tiesas rulli un to atver. Visas Debesis izplūst sajūsmas pilnā slavā. Viņa uzvara pār sātana kārdinājumiem, Viņa nāve pie Golgātas krusta, Viņa augšāmcelšanās, Viņa Augstā Priestera kalpošana nodrošina glābšanu visiem, kas izvēlas ticībā atsaukties Viņa žēlastībai. Tiesa ir neticami laba vēsts Dieva ļaudīm. Tā runā par grēka valdīšanas beigām un Dieva tautas atbrīvošanu.

Vai var būt kaut kas vēl iedrošinošāks? Jēzus stāv par mums tiesā. Viņa pilnīgā taisnības dzīve mūs apklāj. Viņa taisnība darbojas mūsos, lai darītu mūs jaunus. Viņa žēlastība piedod mums, pārveido mūs un dod mums spēku dzīvot dievbijīgu dzīvi.

Mums nav jābaidās. Jēzus stāv mūsu priekšā tiesā, un ļaunā vara ir sakauta. Tiesa ir beigusies Dieva ļaudīm par labu (Dan 7:22). Tiesas nolūks nav atklāt to, cik mēs esam slikti, bet atklāt, cik Dievs ir labs.

`Pakavējieties vēl pie lielās cerības, kas mums ir tiesā: Jēzus ir mūsu aizvietotājs. Kāpēc tā ir mūsu vienīgā cerība?`