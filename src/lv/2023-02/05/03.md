---
title:  Dieva žēlastība un tiesa
date:   24/04/2023
---

Gan krusts, gan tiesa atklāj, ka Dievs ir taisns un žēlsirdīgs. Pārkāptais likums pieprasa grēcinieka nāvi. Taisnība pasludina: “Grēka alga ir nāve.” Žēlastība atbild: “Dieva balva ir mūžīga dzīvība Kristū Jēzū, mūsu Kungā.” (Rm 6:23) Ja Dieva likumu varētu izmainīt vai atcelt, tad būtu absolūti nevajadzīgi Jēzum mirt. Kristus nāve nostiprina likuma mūžīgo dabu, un likums ir tiesas pamats.

`Izlasi Atkl 20:12. Kā mēs tiekam tiesāti? Kāda ir mūsu labo darbu saistība ar mūsu glābšanu?`

Mūsu darbi atklāj mūsu izvēli un uzticību Dievam. Saskaņā ar Ef 2:8, 9, “no žēlastības jūs esat pestīti ticībā .. ne ar darbiem, lai neviens nelielītos”. Kad Kristus mūs glābj, Viņš mūs maina. “Jo mēs esam Viņa darbs, Kristū Jēzū radīti labiem darbiem, kurus Dievs iepriekš sagatavojis, lai mēs tajos dzīvotu." (Ef 2:10)

Mūsu labie darbi, Svētā Gara vadībā, mūs neglābj, bet tie apliecina, ka mūsu ticība ir patiesa. Dieva pēdējā tiesa pārtrauc visu izlikšanos, visu liekulību, maldus un iekļūst mūsu būtības pašos dziļumos. Attēlojot mūsu stāvokli Dieva priekšā tiesas laikā, Elena Vaita sniedz spēcīgu ieskatu tajā, kā evaņģēlijs un tiesa iet roku rokā.

“Tam, ka Dieva atzītie ļaudis attēloti netīrās drēbēs stāvam Kunga priekšā, vajadzētu vadīt visus, kas saucas Viņa vārdā, uz pazemību un dziļu sirds pārbaudi. Tie, kas, paklausot patiesībai, tiešām šķīstīs savu dvēseli, sevi vērtēs pavisam zemu. Jo rūpīgāk viņi ieskatīsies Kristus neaptraipītajā raksturā, jo stiprāk ilgosies tikt pārvērsti Viņa līdzībā un jo mazāk skaidrības un svētuma saskatīs paši sevī. Bet, saprotot savu grēcīgo stāvokli, mums tajā pašā laikā jāpaļaujas uz Kristu kā mūsu taisnību, mūsu svētošanas un mūsu pestīšanas Klinti. Mēs nespējam atbildēt uz apvainojumiem, ko sātans vērš pret mums. Vienīgi Kristus var ietekmīgi aizlūgt mūsu labā. Viņš var apklusināt apsūdzētāju ar pierādījumiem, kas dibināti ne uz mūsu, bet uz Viņa paša nopelnu.” (“Liecības draudzei" 5. sēj., 471., 472. lpp.)

`Kā tu viņas vārdos ieraugi evaņģēlija un tiesas nedalāmību? Kādu cerību sev tu vari paņemt no šīs saiknes starp evaņģēliju un tiesu?`