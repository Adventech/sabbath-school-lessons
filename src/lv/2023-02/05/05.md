---
title:  Ieskats Debesis
date:   26/04/2023
---

Atklāsmes grāmatas 4. nodaļā Jānis redz atvērtas durvis Debesīs un saņem aicinājumu: "Uzkāp šurp, un es rādīšu tev, kam jānotiek turpmāk." (Atkl 4:1) Jēzus aicināja apustuli skatīties pa atvērtajām durvīm Debesu svētnīcā un vērot mūžīgās ainas lielajā cīņā starp labo un ļauno. Mēs arī varam skatīties pa tām pašām atvērtajām durvīm kopā ar Jāni un saņemt ieskatu mūžīgajā glābšanas plānā. Mēs esam liecinieki jautājumiem, kas tiek izlemti Debesu tiesā. Fundamentāli jautājumi lielajā cīņā starp labo un ļauno attīstās mūsu acu priekšā.

`Izlasi Atkl 4:2—4. Ko līdzīgu tu vari šeit saskatīt ar tiesas ainu Dan 7. nodaļā?`

Šī acīmredzami ir troņa zāles aina. Dievs Tēvs sēž uz troņa, Debesu būtņu ieskauts. Pērkons un zibens simbolizē Dieva tiesas. Mēs arī ievērojam Atkl 4:4, ka 24 vecaji atrodas ap Dieva troni.

Kas ir šie 24 vecaji? Senajā Israēlā levītu priesterība bija sadalīta 24 daļās. Šie priesteri pārstāvēja tautu Dieva priekšā. 1 Pēt 2:9 apustulis paziņo, ka Jaunās Derības ticīgie ir "izredzēta paaudze", "ķēnišķīgi priesteri". Šie 24 vecaji varbūt aino visus atpestītos, kas kādu dienu priecāsies ap Dieva troni, vai arī varbūt tie aino tautu, kas ir augšāmcēlusies pie Kristus augšāmcelšanās un kas paceļas Debesīs līdz ar Viņu (Mt 27:52, Ef 4:7, 8).

Jebkurā gadījumā šī ir labā vēsts. Pie Dieva troņa ir daži, kas atpirkti no zemes. Viņi ir piedzīvojuši kārdināšanas tieši tāpat, kā tās piedzīvojam mēs. Kristus žēlastībā un Svētā Gara spēkā viņi ir uzvarējuši. Viņi ir tērpti “baltās drēbēs”, Kristus taisnībā, kas apklāj un šķīsta viņu grēkus. Uz viņu galvām ir zelta kronis, kas norāda, ka viņi ir uzvarētāji kaujā ar ļauno un ir daļa no Debesu karaliskajiem ticīgajiem.

Mēs redzam Debesīs troni, uz kura sēž Dievs. Ap troni ir Debesu būtnes, un drīz tās visas sāk dziedāt. Slavas kreščendo pieņemas spēkā arvien vairāk un vairāk: "Tu Kungs, mūsu Dievs, Tu esi cienīgs saņemt slavu, godu un spēku, jo Tu esi radījis visas lietas, ar Tavu gribu visas lietas bija un ir radītas." (Atkl 4:11)