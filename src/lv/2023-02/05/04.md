---
title:  Krāšņa aina
date:   25/04/2023
---

Pravietiskās Daniēla un Atklāsmes grāmatas ir savstarpēji papildinošas, norādot uz notikumiem zemes vēstures pēdējās dienās. Atklāsmes grāmata paziņo, ka ir pienākusi Dieva tiesas stunda. Daniēla grāmata atklāj, kad sākās tiesa.

Dan 7. nodaļā Dievs atklāj pravietim pasaules vēsturi. Tautas ceļas un krīt. Varas, kas īsteno vajāšanas, apspiež Dieva ļaudis. Pēc tam, kad Dievs ir aprakstījis Bābeli, MedoPersiju, Grieķiju, Romu un Romas impērijas sabrukšanu, kā arī draudzes vajāšanas 1260 gadus (Dan 7:25; sk. arī Atkl 12:14), Dievs pievērš Daniēla prātu godības pilnajam notikumam Debesīs, kas visu sakārtos. Pravieša uzmanība ir pievērsta tautu izcelsmei un krišanai un šīszemes apspiedošajām varām līdz pat Visuma troņa zālei un Dieva pēdējai tiesai, kad Viņš izlabos visu, kas ir bijis nepareizs, un nodibinās Savu mūžīgo taisnības valstību.

Dievs aizveda Daniēlu pravietiskā vīzijā no zemes haosa un konflikta uz Debesu svētnīcas godību un universa augstāko tiesu, kur Kristus, šīs pasaules Patiesais Valdnieks, saņems no Sava Tēva valstību, kas taisnīgi pieder Viņam.

`Izlasi Dan 7:9, 10, 13 un apraksti, ko Daniēls redzēja šajos pantos. Kāds vēl ir šīs tiesas gala rezultāts? Sk. Dan 7:14, 26, 27.`

Debesu tiesas zālē tiek izlemts visas cilvēces liktenis. Pareizais dominē. Patiesība triumfē. Taisnība valda. Šīs ir vienas no pārsteidzošākajām, brīnišķīgākajām, krāšņākajām ainām visā Bībelē. Un labā ziņa ir, ka Dieva uzticīgajiem ļaudīm – tiem, kas tērpti Kristus taisnībā, - tā beidzas ļoti labi.

Jēzus tuvojas Savam Debesu Tēvam visa Visuma klātbūtnē. Debesu būtnes pulcējas ap Dieva troni. Viss nekritušo būtņu universs godbijībā vēro šo tiesas ainu. Garais konflikts, kas ilga tūkstošiem gadu, drīz būs beidzies. Kauja par Visuma troni ir pilnīgi un galīgi izšķirta.

`Daniēlam bija taisnība par impērijām, kas nāca un gāja tieši tā, kā bija pravietots. Kāpēc tad ir tik svarīgi uzticēties Dieva Vārdam attiecībā uz pēdējo “mūžīgo valstību”, kas nekad nebeigsies?`