---
title:  Divas pretējas sistēmas
date:   21/05/2023
---

`Izlasi Atkl 12:17 un Atkl 17:14. Kā ir aprakstīta Dieva draudze, un kāda ir sātana reakcija uz to?`

Visos gadsimtos Dievam vienmēr ir bijuši ļaudis, kas ir bijuši Viņam uzticīgi. Atkl 12:17 (NKJV) apraksta viņu uzticību ar vārdiem “ievēro Dieva baušļus”, un citur viņi ir aprakstīti kā “aicinātie, izraudzītie un uzticīgie" (Atkl 17:14, NKJV).

`Izlasi Atkl 14:8 un Atkl 17:1, 2. Kādu svinīgu paziņojumu izsaka eņģelis, un ko dara Bābele, lai apstiprinātu šo paziņojumu?`

Jānis sarakstīja Atklāsmes grāmatu 1. gadsimta beigās. Šajā laikā senā Bābeles pilsēta bija putekļu kaudze. Kad Jānis pierakstīja vēstis Atklāsmes grāmatā, burtiska Bābeles pilsēta bija jau iznīcināta vairākus gadsimtus.

Atklāsmes grāmatā senā Bābeles pilsēta ir izmantota kā simbols gala laika Bābelei. Atklāsmes grāmatas pravietojumos Bābele simbolizē viltus reliģijas sistēmas, kuru raksturojums būs līdzīgs Vecās Derības Bābelei. Principi, kas vadīja seno Bābeli, būs modernās, garīgās Bābeles uzbūves pamatā.

Atkl 17:1-6 sieviete, tērpta purpurā un sarkanā audumā, pārvietojas laikā. Šī sieviete jāj uz sarkanas krāsas zvēra. Bībele nosauc viņu par netikli. Viņa ir atstājusi savu patieso mīļāko, Jēzu Kristu. Apustulis Jānis šeit grafiski attēlo atkritušo reliģiju sistēmu, kurai ir spēcīga ietekme pasaulē. Pievērsiet uzmanību vārdiem: šī vara bija tāda, ar ko “pasaules ķēniņi dzīvojuši .. netiklībā, un zemes iedzīvotāji apreibinājušies ar viņas netiklības vīnu" (Atkl 17:2). Apreibinājušies? Bībelē tas vienmēr lietots negatīvā nozīmē. Dzīvojuši netiklībā? Tas simbolizē viltus mācības, viltus doktrīnas un praksi.

`Šī vara ir negatīvi ietekmējusi gan vadītājus, gan vienkāršo tautu. Kas ir mūsu vienīgā aizsardzība? (Izlasi Ef 6:10-18.)`