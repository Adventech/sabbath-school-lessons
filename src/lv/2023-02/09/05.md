---
title:  Aicinājums nodoties
date:   24/05/2023
---

Atklāsmes grāmatas aicinājums ir neatliekams aicinājums nodoties, kas ir kopsavilkuma veidā izteikts divu sieviešu simbolos Atklāsmes grāmatā.

`Salīdzini Mt 16:18 un Atkl 17:14. Kādu apsolījumu Jēzus deva Saviem mācekļiem attiecībā uz Savu draudzi?`

Kristus ir stabils pamats, uz ko celta Viņa draudze. Viņa draudze balstās uz Viņa Vārda mācībām, un to vada Viņa Gars. Bābele turpretī, kā mēs redzējām, ir sakņojusies cilvēku radītās mācībās un tradīcijās. Jebkurš reliģisks vadītājs, kurš ar cilvēku viedokli un tradīcijām aizstāj Bībelē atklāto Dieva gribu, vairo Bābeles sajukumu.

Senās Bābeles dienās baznīca un valsts bija viens un tas pats. Kad ķēniņš Nebukadnēcars sēdēja savā templī uz sava ķēniņa troņa, viņš it kā runāja dievu vārdā. Kādā reizē Bābeles ķēniņš, lai parādītu nepakļaušanos patiesajam Dievam, izdeva vispārēju dekrētu, ar kuru uzspieda pielūgsmi, un pavēlēja visiem saviem pavalstniekiem pakļauties šim dekrētam. Šis notikums ir spēcīgs simbols tam, ko Dieva uzticīgie ļaudis, kas atsakās pielūgt viltus tēlu, piedzīvos pēdējās dienās. (Sk. Dan 3.)

Pēdējās zemes vēstures dienās atkal radīsies baznīcas un valsts sistēma, garīgā Bābele, kuras garīgais vadītājs apgalvos, ka runā Dieva vietā. Viņa vārds tiks pasludināts par paša Dieva vārdu un viņa pavēles-par Dieva pavēlēm. Visos gadsimtos Romas pontifi ir pasludinājuši, ka viņi virs zemes ir Dieva vietā. Savā enciklikas vēstulē 1894. gada 20. jūnijā pāvests Leo XIII apgalvoja: “Mēs uz šīs zemes ieņemam Visvarenā Dieva vietu." Vārdnīcā "The Ferraris Ecclesiastical Dictionary" pievienots: "Pāvests ir tik cēls un tik augsts, ka viņš nav tikai cilvēks, bet kā Dievs un Dieva vikārs." Apustulis Pāvils izsaka šos vārdus, kas atklāj šo varu: “.. pretiniekam, kas saceļas pret visu, kas saucas Dievs vai svētums, un pat ieņem vietu Dieva templī, pats sevi celdams par Dievu.” (2tes 2:4)

`Tā kā mēs jau redzējām, ka Dievam ir uzticīgi ļaudis "Bābelē", kāpēc mums ir jābūt uzmanīgiem attiecībā uz to, kā mēs par to runājam, un kāpēc mums ir jābūt uzmanīgiem, lai nenosodītu atsevišķus cilvēkus, bet tikai pašu sistēmu?`