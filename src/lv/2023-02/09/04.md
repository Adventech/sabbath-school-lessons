---
title:  Lielās Bābeles noslēpums
date:   23/05/2023
---

`Izlasi Atkl 17:4–6. Ko šie panti māca par šīs ļaunās sistēmas dabu?`

Kā mēs redzējām, Atkl 17. nodaļa apraksta atkritušu reliģijas sistēmu, kas ievieš kristietībā daudzas Vecās Derības Bābeles mācības.

"Lai iegūtu izpratni par Bābeles dabu, mums ir jāatgriežas tur, kur tā Bībelē pieminēta pirmo reizi – Pirmajā Mozus grāmatā. Tas viss sākās Sineāra zemes līdzenumā, kas ir reģions Mezopotāmijas dienvidu daļā, mūsdienās Irākas dienvidos, ar nosaukumu Babilonija. Tur tika uzcelts Bābeles tornis, cilvēces pašpietiekamības, pašsaglabāšanās un neatkarības no Dieva simbols (1Moz 11:1–4).” (Ángel Manuel Rodríguez "The Closing of the Cosmic Conflict: Role of the Three Angels' Messages”, 43. lpp.)

Bābeles tornis, senās Babilonijas vieta, tika celts, tiešā veidā nepakļaujoties Dieva Vārdam. Bābeles celtnieki cēla šo pieminekli paši savai godībai, un Dievs sajauca viņu valodas. Pirmās Mozus grāmatas ziņojums to pasaka šādi: “Tāpēc tās vietas vārds tika nosaukts: Bābele, jo tur Tas Kungs sajauca visas zemes valodas." (1Moz 11:9)

Šī sistēma ir tik ļauna, ka tā ir attēlota kā “piedzērusies no svēto asinīm un no Jēzus liecinieku asinīm” (Atkl 17:6) – šaušalīgs apraksts tam, cik samaitāta ir Bābele (sk. arī Jes 49:26).

Būtībā garīgā Bābele aino reliģiju, kas balstīta uz cilvēku mācībām, cēlusies no cilvēku idejām un veidojusies no cilvēku tradīcijām. Tā ir cilvēku veidotas reliģijas forma, ko varbūt ir izveidojuši izcili cilvēces reliģijas vadītāji, bet tā ir pretrunā evaņģēlija spēkam un draudzei, ko cēlis Jēzus, draudzei, kas celta uz mīlestības, nevis vardarbības pamata.

Atklāsmes grāmata apraksta šīs divas reliģijas sistēmas. Pirmā atklāj pilnīgu uzticību Jēzum un atkarību no Viņa vārda. Otrā atklāj uzticību cilvēku autoritātēm un atkarību no cilvēciskiem reliģiskajiem skolotājiem. Viena ir Kristū centrēta ticība ar pilnīgu atkarību no Kristus žēlastības, upura un grēku izpirkšanas, lai tiktu glābts. Otra ir cilvēciska pieeja ticībai, kas glābšanu meklē baznīcas tradīcijās, tādējādi aizstājot atkarību no Kristus.

`Kā mēs varam sevi pasargāt no Bābeles viltīgās ietekmes, piemēram, tieksmes būt atkarīgam no sevis paša un nevis pilnībā no Dieva, lai arī cik viegli tas nebūtu?`