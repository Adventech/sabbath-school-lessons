---
title:  2300 dienas un gala laiks
date:   01/05/2023
---

`Izlasi Dan 8:17, 19, 26. Uz kādu laika periodu enģelis attiecina Dan 8. nodaļas vīziju un 2300 dienas, un kāpēc to ir svarīgi saprast?`

Daži apgalvo, ka 2300 dienas ir burtiskas dienas. Viņi arī uzskata, ka Dan 8. nodaļas mazais rags attiecas uz selevkīdu militāro vadītāju Antiohu Epifānu (216. – 164. g. pr. Kr.), kas uzbruka Jeruzalemei un apgānīja jūdu templi, kaut arī 2300 dienas pat neiederas viņa laika rāmī. Šī interpretācija ir pretēja eņģeļa skaidrajiem norādījumiem, ka vīzija attiecas uz "gala laiku". Antiohs noteikti nedzīvoja gala laikā.

Dan 8. nod. Gabriēls sāk skaidrot 2300 dienu pravietojumu. Viņš atklāj, ka auns simbolizē Medo-Persiju un āzis Grieķiju (Dan 8:20, 21). Lai gan nenosaukta kā divas iepriekšējās varas, nākamā— mazā raga-vara acīmredzami ir Roma (Dan 8:9, 23, 24). Tad viņš attēlo Romas reliģiski politisko fāzi, kas “nogāza patiesību pie zemes” (Dan 8:10-12, 25) un traucēja Kristus kalpošanu Debesīs (Dan 8:10-12). Svētnīcas šķīstīšana Dan 8:14, kas ir nodaļas kulminācija, ir Dieva atbilde uz laicīgo un reliģisko varu izaicinājumu, mēģinot uzurpēt Dieva autoritāti. Tā ir daļa no Dieva dievišķā grēka problēmas risinājuma.

Gabriēls bija gatavs izskaidrot detaļas Dieva pravietiskajā laika plānojumā. Dan 8. nodaļas beigās mēs varam skaidri redzēt, ka Daniēls nesaprata vīzijas daļu par 2300 dienām (Dan 8:27). Sākuma daļa par aunu, āzi un mazo ragu bija izskaidrota, pirmās divas varas pat nosauktas vārdā (Dan 8:20, 21). Svētnīcas šķīstīšana tomēr netika izskaidrota.

Eņģelis Gabriēls, kas parādījās Dan 8. nodaļā, nu parādās Dan 9. nodaļā un saka pravietim: "Kad tu iesāki Dievu lūgt, man atklājās Dieva vārds, un es ierados, lai tev dotu ziņu, jo tu esi it īpaši iemīļots vīrs. Tad nu ņem vērā šo vārdu, lai tev šī atklāsme būtu pilnīgi saprotama." (Dan 9:23) Kāda atklāsme? Kā mēs redzēsim rīt, tā ir atklāsme par 2300 dienām, kas ir vienīgā daļa iepriekšējā vīzijā Dan 8. nodaļā, ko viņš vēl nebija Daniēlam izskaidrojis.

`Gabriēls nosauca Daniēlu par “iemīļotu vīru”. Ko tas mums stāsta par ciešo saikni starp Debesīm un zemi?`