---
title:  Mesija "nogalināts"
date:   03/05/2023
---

Gabriēls iesāka šo 490 gadu pravietojumu ar notikumu, kas bija ārkārtīgi svarīgs Daniēlam un jūdiem-ar pavēli atjaunot un uzcelt Jeruzalemi. Lai gan dažādi dekrēti ir izdoti attiecībā uz Jeruzalemi, Ezras 7. nodaļā mēs atklājam, ka dekrēts, kas tika izdots 457. gadā pr. Kr., ļāva jūdiem ne tikai atgriezties dzimtenē, bet arī izveidot savu reliģisko kopienu (sk. Ezras 7:13, 27).

Ir svarīgi atzīmēt, ka Artakserksa dekrēts tika izdots 457. gada pr. Kr. rudenī. No šī dekrēta līdz Mesijam, saskaņā ar Daniēlu, būtu 69 nedēļas jeb 483 gadi. Ja mēs sākam 457. g. pr. Kr. un virzāmies uz priekšu vēstures laika joslā, mēs nonākam pie 27. gada mūsu ērā.

Vārds “Mesija” nozīmē “svaidītais”. 27. gadā Jēzus Kristus, Mesija, tika kristīts (sk. Mt 3:13-17). Daniēls simtiem gadu uz priekšu paredzēja precīzu Kristus kristību gadu, kad Jēzus iesāka Savu trīsarpus gadus ilgo kalpošanu.

`Izlasi Rm 5:6–9 un Dan 9:26. Kādas lielas patiesības šeit ir atklātas?`

"Un pēc tām sešdesmit divām nedēļām tas svaidītais tiks nogalināts, gan ne viņa vainas dēļ." (Dan 9:26) Mesija tiks “nogalināts” jeb krustā sists. Pants piebilst: "Bet ne savas vainas dēļ.” Citiem vārdiem, Kristus pie Golgātas krusta tika nonāvēts mūsu dēļ, nevis savas vainas dēļ, tāpēc Pāvils varēja rakstīt: "Bet Dievs Savu mīlestību uz mums pierāda ar to, ka Kristus par mums miris, kad vēl bijām grēcinieki.” (Rm 5:8)

Dan 9:27 mēs lasām, ka nedēļas vidū, pēdējos septiņus gadus, Kristus "atcels kaujamo un ēdamo upuri". Šīs septiņdesmitās nedēļas vidū, 31. gadā, Kristus apstiprināja ar Savām asinīm mūžīgo derību, nomirstot pie krusta, un upurēšanas sistēma zaudēja jebkādu pravietisko nozīmi.

Šie pravietojumi atklāj, ka Kristus, Mesija, tiks sists krustā un pārtrauks upurēšanas sistēmas pravietisko nozīmi 31. gada pavasarī. Šie pravietojumi ir piepildījušies katrā detaļā. Tieši Pashā svētkos, kad augstais priesteris upurēja Pashā jēru, Kristus tika upurēts par mums.

`Paturot prātā to, kas rakstīts iepriekš, izlasi Mk 15:38 un Mt 3:15, 16. Kā šie panti palīdz mums saprast Dan 9:24–27 pravietojumu?`