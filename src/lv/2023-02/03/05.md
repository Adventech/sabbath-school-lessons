---
title:  Visā pasaulē
date:   12/04/2023
---

`Izlasi vēlreiz Atkl 14:6. Kāds ir mūžīgā evaņģēlija pasludināšanas apmērs, un kāpēc atbilde ir tik svarīga mums ikvienam, kā arī mūsu draudzes misijai un aicinājumam?`

Saskaņā ar pirmā eņģeļa neatliekamo gala laika vēsti “mūžīgajam evaņģēlijam” ir jātiek pasludinātam katrā tautā, ciltī, valodā un ikvienam cilvēkam. Šī ir tik liela, tik plaša, tik varena un aptveroša misija, ka tā prasa visu. Tā prasa mūsu vislabākās pūles un pilnīgu nodošanos. Tā vada mūs no aizraušanās ar savām interesēm uz dedzīgu kalpošanu Kristum. Tā iedvesmo mūs ar kaut ko lielāku nekā mēs paši un vada mūs ārā no mūsu prātu šaurajām robežām pretī lielākai vīzijai.

`Izlasi Mt 28:19, 20. Kā šie panti saskan ar pirmā eņģeļa vēsti?`

Savā grāmatā "A Quest for More: Living fo Something Bigger Than You" Pauls Dāvids Trips (Paul David Tripp) runā par katra cilvēka psiholoģisko vajadzību būt daļai no kaut kā lielāka: “Cilvēki ir radīti būt daļai no kaut kā lielāka nekā viņi paši. Grēks sašaurina mūsu katra dzīvi līdz mūsu dzīves lielumam. Kristus žēlastība ir dota, lai mūs izglābtu no mūsos pašos centrētās valstības klaustrofobiskajiem ierobežojumiem un atbrīvotu mūs dzīvei ar mūžīgu nodomu un gandarījumu sniedzošiem Dieva valstības priekiem."

Nav nekā iedvesmojošāka, nekā piepildošāka, nekā atalgojošāka kā būt daļai no dievišķas kustības, ko ir izsaukusi Dieva aizgādība, lai paveiktu daudz lielāku, daudz plašāku uzdevumu, nekā jebkurš cilvēks jebkad varētu paveikt viens pats. Uzdevums, ko devis Dievs un kas aprakstīts Atkl 14. nodaļā, ir vislielākais uzdevums, kāds jebkad ir uzticēts Viņa draudzei. Tas ir visnopietnākais aicinājums atdot savu dzīvi Debesu vislielākajai misijai-atklāt Dieva neaptveramo mīlestību tieši pirms Jēzus atgriešanās.

`Kāda ir tava pieredze ar iesaistīšanos kādā lielākā lietā nekā tu pats? Kā šī pieredze palīdz tev saprast šodienas pētījuma domu? Kas gan varētu būt lielāks par to, ka tevi liek lietā kosmosa Radītājs, lai Visumā ienestu mūžīgas pārmaiņas?`