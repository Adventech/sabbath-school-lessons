---
title:  Žēlastības stāsts
date:   11/04/2023
---

Triju eņģeļu vēstis ir žēlastības stāsts. Tas ir stāsts par Glābēja mīlestību, kas ir pāri jebkuram mēram-stāsts par Jēzu, kas mūs mīl tik ļoti, ka drīzāk bija gatavs piedzīvot pašu elli, nekā ļaut kādam no mums iet bojā. Tas ir stāsts par nebeidzamu, neizdibināmu, neaptveramu, nemirstīgu, bezgalīgi bezgalīgu mīlestību.

Dievu nekas nepārsteidz. Viņš nav pakļauts cilvēku mainīgajiem izvēles vējiem. Kā mēs jau redzējām, Viņa plāns mūs atbrīvot no grēka varas netika radīts pēc tam, kad grēks pacēla savu neglīto galvu. Briesmīgā grēka drāma Dievu neizsita no kontroles.

`Izlasi Atkl 13:8 un 1Pēt 1:18–20. Ko šie panti māca mums par glābšanas plānu?`

Frāze "mūžīgais evaņģēlijs” Atkl 14:6 runā par pagātni, tagadni un nākotni. Kad Dievs radīja cilvēci ar spēju pieņemt morālus lēmumus, Viņš paredzēja, ka viņu izvēle varētu būt kļūdaina. Ja reiz Viņa radījumiem bija spēja izvēlēties, viņiem piemita spēja arī sacelties pret Viņa mīlošo dabu. Vienīgais veids, kā izvairīties no šīs realitātes, būtu radīt robotus, ko kontrolē un ar ko manipulē kāds dievišķs kosmisks plāns. Uzspiesta lojalitāte ir pretēja Dieva raksturam. Mīlestība prasa izvēli, un, ja reiz cilvēkiem tiek dota izvēles brīvība, pastāv arī iespēja izdarīt nepareizus lēmumus. Tāpēc glābšanas plāns Dieva prātā radās jau pirms mūsu pirmo vecāku sacelšanās Ēdenes dārzā.

“Mūsu pestīšanas plāns nebija kāda vēlāk radusies doma; tas nav pēc Ādama krišanas izstrādāts plāns. Tajā atklājās “noslēpums, kas mūžiem bijis neizpausts” (Rm 16:25). Pestīšanas plānā atklājās tie principi, kas kopš mūžīgiem laikiem ir bijuši Dieva troņa pamats." (E. Vaita "Laikmetu ilgas", 22. lpp.)

"Mūžīgais evaņģēlijs” runā ne tikai par pagātni un tagadni – tas ir pamats nākotnes cerībai. Tas runā par mūžīgu dzīvošanu ar To, kura sirds ilgojas būt ar mums mūžīgi.

`Izlasi Ef 1:4. Padomā, ko nozīmē tas, ka tu esi bijis “izredzēts” Kristū jau pirms "pasaules radīšanas”. Kāpēc tev vajadzētu šo patiesību uztvert kā ļoti iedrošinošu?`