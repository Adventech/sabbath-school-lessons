---
title:  Misijas kustība
date:   13/04/2023
---

Pateicoties izprotošām, dziļām Bībeles studijām, pirmie adventisti ieguva arvien lielāku izpratni par šo vēstu svarīgumu. Viņi izjuta, ka Dievam ir vēsts, kas domāta šai paaudzei,-neatliekama gala laika vēsts, kas jāpasludina katrai tautai, ciltij, valodai un tautībai, lai sagatavotu pasauli Kristus atnākšanai. Triju eņģeļu vēstis ir bijušas motivācija adventistu misijai kopš tās pašiem pirmsākumiem.

1874\. gadā Ģenerālkonference izsūtīja pirmo misionāru uz Eiropu. Elena Vaita Džonu Endrjūsu (John Andrews) nosauca par "spējīgāko cilvēku mūsu rindās". Endrjūss runāja vismaz septiņās valodās, varēja no galvas noskaitīt Jauno Derību un zināja lielāko daļu Vecās Derības. Viņš bija izcils zinātnieks, produktīvs rakstnieks, spēcīgs sludinātājs un kompetents teologs.

Kāpēc gan sūtīt šādu cilvēku uz vietu, kur bija ļoti maz ticīgo? Kāpēc sūtīt "visspējīgāko cilvēku" uz nezināmu misijas lauku? Un kāpēc viņš bija labprātīgs iet? Viņa sieva pirms dažiem gadiem bija nomirusi. Kāpēc lai viņš būtu labprātīgs atstāt savu ģimeni un draugus Amerikā un kuģotu kopā ar saviem diviem bērniem uz nezināmu zemi, Kristus lietas dēļ riskējot ar visu?

Ir tikai viens iemesls. Viņš ticēja, ka Jēzus nāks drīz, ka gala laika patiesības vēstij ir jātiek izplatītai pa visu pasauli.

Visā vēsturē mūsu spožākie un spējīgākie cilvēki ir ceļojuši līdz zemes galiem, lai pasludinātu Dieva pēdējo dienu vēsti. Tie bija visu veidu skolotāji, medicīnas personāls, mācītāji, zemnieki, mehāniķi, galdnieki un tirgotāji. Daži no viņiem bija konfesijas darbinieki, bet daudzi nebija. Tie bija vienkārši cilvēki, kas ticēja Jēzus drīzajai nākšanai.

`Izlasi Atkl 14:6, Apd 1:8 un Mt 24:14. Ko līdzīgu tu saskati šajos pantos?`

Mūžīgā evaņģēlija sludināšana pārsniedz ģeogrāfiskās robežas. Tā iekļūst zemes visattālākajos nostūros. Tā aizsniedz visu kultūru un valodu cilvēkus. Beigās tā aizsniegs visu pasauli. Cik fascinējoši ir zināt, ka, pēc ANO datiem, mūsu vēsts līdz šim ir aizsniegusi vairāk nekā 210 no pasaules 235 valstīm.

`Kāda varētu būt tava loma, un kā tu to varētu izpildīt labāk, palīdzot izplatīt triju eņģeļu vēsti katrai "tautai, ciltij, valodai un tautībai"?`