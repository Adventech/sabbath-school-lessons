---
title:  Žēlastības pilnā cerības grāmata
date:   09/04/2023
---

Kad lielākā daļa cilvēku domā par Bībeles pēdējo grāmatu-Atklāsmes grāmatu -, viņi nedomā par Dieva žēlastību. Kad viņi pārdomā Dieva pēdējo dienu vēsti, viņu domas bieži pievēršas baisiem zvēriem, mistiskiem simboliem un dīvainiem tēliem. Atklāsmes grāmata diemžēl biedē tikpat daudz cilvēku, cik iedrošina, un tas ir nožēlojami, jo patiesībā tā ir piesātināta ar žēlastību un cerības pilna. Tas ir, par spīti vajāšanām un grūtiem laikiem nākotnē un biedējošiem zvēriem Dievs tomēr sagādā mums iemeslus priecāties par Viņa glābšanu.

`Izlasi Atkl 1:1-3 un Atkl 14:6. Kā šie panti kopā stāsta mums ne tikai par Atklāsmes grāmatu, bet arī par “mūžīgo evaņģēliju"?`

Visa Atklāsmes grāmata ir par Jēzu. Tā ir Viņa vēsts Viņa ļaudīm un ir īpaši attiecināma uz Viņa draudzi pēdējās dienās. Tā ir žēlastības piepildīta vēsts, kas satur gala laika cerību. Visā grāmatā Kristus aprakstīts kā nokauts Jērs, un svētība ir apsolīta tiem, kas lasa, saprot un rīkojas saskaņā ar atklāto patiesību.

Saskaņā ar Atkl 1:5, 6 Jēzus ir tas, kurš “mūs mīlējis, kas mūs ar Savām asinīm atsvabinājis no mūsu grēkiem un kas mūs darījis par ķēniņiem, par priesteriem Dievam, Savam Tēvam". Kristū mums ir piedots. Žēlastība piedod mūsu pagātni, dod spēku tagadnei un cerību nākotnei. Tas ir, Kristū mēs esam atbrīvoti no grēka soda un varas, un kādu dienu drīz mēs tiksim atbrīvoti no grēka klātbūtnes. Šī ir Bībeles pēdējās grāmatas Atklāsmes grāmatas - vēsts.

Tā ir arī steidzama vēsts, kas sākumā attēlota kā eņģelis, kas lido debesu vidū ar "mūžīgo evaņģēliju".

Evaņģēlijs, glābšana ticībā Kristum, Kristus salīdzinošā nāve par mums, mūžīgās dzīvības apsolījums nevis tā dēļ, ko mēs varam darīt, bet ko Kristus ir izdarījis mūsu labā,to visu atrodam triju eņģeļu vēsts sākumā! Tāpēc nav brīnums, ka tā ir žēlastības pilna vēsts, pilna cerības un apsolījumu mums, salauztām un ciešanu apkrautām būtnēm.

`Lai gan ir viegli pievērsties zvēriem un pēdējo dienu brīdinājumiem, kādi tie aprakstīti Atklāsmes grāmatā, kā mēs varam iemācīties līdzsvarot šo visu ar to, kas nenoliedzami ir vissvarīgākā Atklāsmes grāmatas vēsts: Kristus pašuzupurīgā nāve mūsu labā?`