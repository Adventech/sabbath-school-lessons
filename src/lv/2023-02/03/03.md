---
title:  "Mūžīgais" evaņģēlijs
date:   10/04/2023
---

levēro, ar ko sākas Atkl 14:6, kas ir triju eņģeļu vēsts sākums: "Mūžīgais evaņģēlijs." Ja nesapratīsim evaņģēlija dziļumu, tad palaidīsim garām visu triju eņģeļu vēsts jēgu. Ja nesapratīsim evaņģēliju, mēs nevarēsim pilnībā saprast Dieva tiesas stundas vēsti, Bābeles krišanu un zvēra zīmi.

`Izlasi 1kor 15:1–4, Rm 3:24–26 un Rm 5:6–8. Kā šajos pantos atklāts “mūžīgais evaņģēlijs”? Kāda liela cerība mums šeit ir atklāta?`

Evaņģēlijs ir neticami laba vēsts par Kristus nāvi par mūsu grēkiem, Viņa godības pilno augšāmcelšanos un Viņa vienmēr klātesošo mīlestību un rūpēm par mums. Ticībā Viņa izlietajām asinīm un Viņa augšāmcelšanās spēkam mēs tiekam atbrīvoti gan no grēka soda, gan no tā varas. Apustuļa Pāvila domas pārņēma Kristus, kas bija viņa mācības un sludināšanas centrā. Krustā sistais Kristus izglāba viņu no pagātnes nosodījuma un vainas. Augšāmceltais Kristus deva viņam spēku tagadnē, un Kristus, kas atgriežas, deva viņam cerību nākotnē.

levērojiet četrus punktus šajos Vēstules romiešiem pantos:

1. Mēs tiekam taisnoti žēlastībā. 2. Žēlastība ir Dieva taisnības pasludināšana. 3. Žēlastība attaisno tos, kas ticībā pieņem Jēzu. 4. Dieva mīlestība mums ir parādīta, kad mēs vēl bijām grēcinieki.

Kristus žēlastība ir bez nopelna, un to nevar nopelnīt. Jēzus nomira ciešanu un sāpju pilnā nāvē, kādā mirs bojā ejošie grēcinieki. Viņš pilnībā piedzīvoja Tēva dusmas pret grēku jeb grēka sodu. Viņš tika atstumts, lai mēs varētu tikt pieņemti. Viņš nomira mūsu vietā, lai mēs varētu dzīvot Viņa dzīvi.

Tāpēc vai ir kāds brīnums, ka glābšanai ir jābūt ticībā un bez likuma darbiem? Ko gan mēs varētu vēl pievienot pie tā, ko Kristus ir izdarījis mūsu labā pie krusta, pat ja mūsu labie darbi tiktu darīti ar vislabākajiem nodomiem un Svētajā Garā?

Šis plāns, glābšanas plāns, ir radīts pat pirms laiku iesākuma (2Tim 1:9, Tit 1:2, Ef 1:4), un tas palīdz izskaidrot, kāpēc to sauc par "mūžīgo" evaņģēliju. Pirms tika radīta pasaule, Dievs zināja, kas notiks, tādēļ Viņš izveidoja glābšanas plānu, lai tiktu galā ar krīzi, kad tā pienāks.