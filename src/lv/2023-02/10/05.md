---
title:  Aicinājums būt uzticīgiem
date:   31/05/2023
---

Otrā eņģeļa vēsts Atkl 14. nodaļā ir “Bābele ir kritusi, ir kritusi”. Atkl 17. nodaļā sieviete, kas nosaukta par garīgo Bābeli, ir tērpta purpurā un sarkanās drēbēs, tā jāj uz sarkana dzīvnieka, piedāvā savu vīna kausu un piedzirda visu pasauli ar maldiem. Baznīca un valsts apvienojas. Maldi dominē. Dēmoni dara savus brīnumus, lai piekrāptu. Pasaule dodas pretī pēdējam konfliktam.

Vienlaikus Dieva tauta tiek uzskatīta par ļaundabīgu, izsmieta, apspiesta un vajāta, bet Kristū un Viņa Svētā Gara spēkā viņi ir neatlaidīgi savā pārliecībā. Visas elles varas un ļaunā spēki nevar salauzt viņu uzticību Kristum. Atlikuma ļaudis ir droši Viņā. Viņš ir šo cilvēku "patvērums un stiprums, tiešām spēcīgs palīgs bēdu laikā” (Ps 46:1). Dievs aicina gala laika ļaudis atpakaļ pie uzticības Viņa Vārdam. Jēzus lūdza: "Svētī tos patiesībā, Tavs Vārds ir patiesība." (Jņ 17:17, NKJV) Dieva Vārda patiesība, nevis cilvēku domas vai tradīcijas, ir kā ziemeļzvaigzne, kas vada mūs šajā izšķirošajā zemes vēstures stundā.

levērojamu apgalvojumu uzrakstījis Edvards Hiskoks (Edward T. Hiscox), "Standard Manual for Baptist Churches" autors. 1893. gadā viņš uzrunāja simtiem baptistu mācītāju un šokēja viņus, paskaidrojot, kā svētdiena ir ienākusi kristīgajā baznīcā. “Cik žēl, ka tā [svētdiena] nāk ar pagānisma zīmogu un tiek kristīta saules dieva vārdā, tad to pieņem un dara svētu atkritusī pāvestība, un tā atstāta protestantismam kā svēts mantojums!" (Edvards Hiskoks, pirms Ņujorkas mācītāju konferences, 1893. gada 13. novembrī.)

`Izlasi Ec 20:1-20. Kas ir Ecēhiēla vēsts šeit, un kā sabats iederas šajā aicinājumā būt uzticīgiem?`

Ec 20. nodaļa ir nopietns aicinājums Israēlam atstāt pagānu paražas un pielūgt Radītāju neīsto dievu vietā, šajā gadījumā "Ēģiptes elku" vietā. Triju eņģeļu vēstī Dievs izsaka līdzīgu aicinājumu “pielūgt Radītāju”, jo “Bābele ir kritusi”. Un, kā mēs arī zinām, sabatam un uzticībai tam būs nozīmīga loma pēdējos notikumos.

`Kādas mācības mēs varam paņemt sev no tā, kas ir rakstīts Ec 20:1-20? (Sk. arī 1kor 10:11.)`