---
title:  Tālākiem pētījumiem
date:   21/04/2023
---

Padomā par pārsteidzošajiem Pāvila vārdiem Ebr 7:25, kas, runājot par Jēzu kā par mūsu Augsto Priesteri, saka, ka “tādēļ arī Viņš var uz visiem laikiem izglābt tos, kas caur Viņu nāk pie Dieva, vienmēr dzīvs būdams, lai tos aizstāvētu”. IZGLĀBT UZ VISIEM LAIKIEM. Grieķu valodā šī frāze “uz visiem laikiem” nozīmē “pilnībā, galīgi”. Jēzus ir tas, kas mūs glābj. Mūsu darbs ir padoties Viņam, pieprasot sev Viņa uzvaru. Mūsu uzticībai ir jābūt Viņā, nevis mūsos pašos.

"Mēs varam apkopot Atklāsmes grāmatas frāzes ‘bīties Dievu' spēku kā Dieva pēdējo aicinājumu cilvēcei izvēlēties Viņu kā savu godības pilno un vareno Dievu, .. kas būs uzvarētājs pār ļaunā spēkiem, kas pretojas Viņam un Viņa plānam cilvēces labā (sk. Atkl 14:9–11). Šī bijība neparādās, vismaz ne tagad (sk. Atkl 6:14–17), šausmās un drebēšanā, bet priecīgā un mīlošā pakļāvībā Dieva likumam un vienīgi Viņa pielūgsmei. Nevienu citu varu nevajadzētu atzīt par šādas nodošanās un uzticības cienīgu. Patiesībā nav citas izvēles, jo tas, kas ir redzams pie kosmiskā konflikta horizonta kā iespējas, ir dēmonisko spēku rīcība, kas lemta iznīcībai (Atkl 16:13, 14; 17:14; 20:11–15). Kunga bijāšana tāpēc ir pozitīvs dievišķs aicinājums .. kosmiskajā konfliktā nostāties Dieva pusē, lai stāvētu Viņa visbijājamākās klātbūtnes priekšā, kas pilna ar prieku par mūžīgo sadraudzību ar Viņu (Atkl 21:3-4; 22:3-5)." (Ángel Manuel Rodríguez "The Closing of the Cosmic Conflict: Role of the Three Angels' Messages”, 27. lpp.)

**Jautājumi pārrunām**:

`1. Padomā par neiedomājamo Dieva spēku, kas radīja un uztur visu kosmosu. Mēs tikko varam aptvert ideju par kosmosu. Kā tad lai mēs spētu aptvert tā Radītāju? Padomā, cik daudz lielāks, varenāks un spēcīgāks Viņš ir par mums. Un šis Dievs kādu dienu mūs tiesās? Kā šie fakti palīdz mums saprast ideju par "Dieva bijību” un to, ko tā nozīmē?`

`2. Kā, pārrunājot Bībeles izpratni par svētumu, uzvarēšanu un uzvaru, mēs varam izvairīties no burta kalpības? Kāpēc mums vienmēr vajadzētu saprast, ka tikai Kristus uzvara mūsu labā pie krusta ir mūsu glābšanas cerības pamats, neskatoties uz mūsu šodienas uzvarām (vai pat neveiksmēm)?`

`3. Kāpēc pat ar visiem uzvaras apsolījumiem pār grēku mēs bieži piedzīvojam neveiksmes un nedzīvojam saskaņā ar taisnības standartu, ko Jēzus mums ir iedevis un par ko Viņš saka, ka tas var piederēt arī mums? Kādas kļūdas mēs pieļaujam, neļaujot Dievam darīt mūsos darbu, ko Viņš ir apsolījis?`