---
title:  Dievs, kas ir tuvu
date:   09/05/2023
---

Dievs Radītājs, kas izsaucis esamībā sauli, mēnesi un zvaigznes, kura brīnišķīgais spēks ir radījis šo planētu un piepildījis to ar visu dzīvo, ir arī Dievs, kas ieinteresēts katrā no mums. Viņš ir Dievs, kas atbrīvojis Savus ļaudis no Ēģiptes verdzības, vadījis viņus tuksneša ceļojumos, licis mannai līt no debesīm, licis sabrukt Jērikas sienām un sakāvis Israēla ienaidniekus. Tas pats Dievs, kas reiz atbrīvojis Savu bezgalīgo spēku, lai radītu Visumu, atbrīvo šo bezgalīgo spēku, lai sakautu ļaunā varu, kas cīnās par mūsu dvēselēm.

`Izlasi 2kor 5:17, Ps 139:15-18, Apd 17:27 un Kol 1:17. Ko šie panti mums māca par Dieva tuvumu?`

Teologi runā par Dieva transcendenci. Tas nozīmē, ka Dievs pastāv pāri un virs visas radības. Bet viņi arī runā par Dieva imanenci. Ta ir doma, ka Dievs kaut kādā veidā eksistē mūsu pasaulē un, kā rāda Bībeles vēsture, ir tajā iesaistīts sarežģītā un ciešā veidā. Lai gan Kungs mājo "augstās un svētās vietās", Viņš ir arī "pie tiem, kam sagrauzts un pazemīgs gars" (Jes 57:15). Kā Jēzus pats teica, runājot par Saviem uzticīgajiem sekotājiem: “Es viņos un Tu Manī, ka viņi ir pilnīgi viens, lai pasaule atzīst, ka Tu esi Mani sūtījis un viņus esi mīlējis tāpat, kā Tu Mani esi mīlējis." (Jņ 17:23) Tuvāk un intīmāk par šo nevar būt.

Lieliskā ziņa par mūsu Dievu ir tāda, ka Viņa varenums un spēks ir tik liels, ka sniedzas pāri visam kosmosam līdz pat mūsu dzīvēm. Viņš apsola mūs pārveidot, veidot, transformēt pēc Savas līdzības. Padomā, ko tas nozīmē. Dievs, kas ir radījis un kas uztur miljardiem galaktiku, ir tas pats Dievs, kurā mēs ne tikai “dzīvojam, kustamies un esam" (Apd 17:28), bet arī kurš strādā mūsu sirdīs, lai dotu mums jaunas sirdis, šķīstītu mūs no grēka un darītu mūs par jauniem radījumiem Kristū. Cik ļoti mierinoši ir aptvert, ka mūsu Dievs, kam piemīt tāds spēks, mīl mūs un rūpējas par mums.

`Kā mēs varam mācīties gūt cerību un mierinājumu no izpratnes par Dieva tuvumu? Vai varbūt tas tevi biedē, jo Dievs zina tavus tumšākos noslēpumus? Kā evaņģēlijam vajadzētu dot tev mieru šajā kontekstā?`