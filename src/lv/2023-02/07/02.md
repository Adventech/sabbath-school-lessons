---
title:  Atbalsts grūtā laikā
date:   07/05/2023
---

Pēc Savas debesbraukšanas (Apd 1:9) Jēzus apmeklēja pēdējo dzīvo apustuli Jāni uz Patmos salas, uz kurieni Jāni trimdā bija izsūtījis cietsirdīgais Romas imperators Domiciāns.

`Izlasi Atkl 1:9. Sk. arī Mt 13:21, Apd 14:22 un Jņ 16:33. Kāda vēsts šeit atrodama visiem, kas vēlas sekot Jēzum šajā pasaulē?`

Atšķirts no ģimenes, draugu un kristīgās kopienas atbalsta, Jānis nebija pamests viens grūtībās, ko viņš kā Jēzus sekotājs piedzīvoja. Viņa kalpošana nebija beigusies. Viņa liecība nebija pabeigta. Eņģelim līdzīgs ciemiņš žilbinošā spožumā apmeklēja Jāni uz vientuļās salas un atnesa viņam vēsti tieši no Dieva troņa. Šai Jēzus vēstij vajadzēja atbalsoties laika koridoros cauri gadsimtiem. Tā bija cerības vēsts visām paaudzēm, bet jo īpaši sagatavos Dieva pēdējo dienu ļaudis Jēzus nākšanai. Tā ir nopietna brīdinājuma vēsts, kā arī gala laika iedrošinājuma vēsts, sagatavojoties piedzīvot pēdējo dienu pārbaudījumus (vai arī jebkurus citus pārbaudījumus, ko šobrīd piedzīvojam).

Ja jūs apmeklētu alu, kurā, kā tiek apgalvots, Jāni apciemojis Debesu eņģelis ar atklāsmes pravietisko vīziju, uz plāksnītes pie ieejas jūs nekavējoties pamanītu šos vārdus, kuros apkopota visa Atklāsmes grāmata: “Bīstieties Dieva un dodiet Viņam godu, jo ir atnākusi Viņa tiesas stunda; pielūdziet To, kas radījis debesis un zemi, jūru un ūdens avotus." (Atkl 14:7)

Atklāsmes grāmatas centrālais jautājums ir pielūgsme. Mēs esam radīti kā būtnes, kas pielūdz. Ikviens no mums kādu vai kaut ko pielūdz. Patiesa pielūgsme, Radītāja pielūgsme dara mums iespējamu atklāt dzīves patieso nolūku. Tā dod mums iemeslu dzīvot. Tā dod mums ne tikai kaut ko, par ko mirt, bet – vēl svarīgāk – kaut ko, kā dēļ dzīvot un, ja nepieciešams, izturēt grūtības tā dēļ. Patiešām, sākoties pēdējai krīzei, mēs labāk sapratīsim vārdus, ka “caur daudz bēdām mums jāieiet Dieva valstībā” (Apd 14:22).

`Ja uzticīgi Dieva kalpi, tādi kā Jānis, piedzīvo ciešanas un pārbaudījumus, kas mums liek domāt, ka mēs nepiedzīvosim grūtības? (Sk. 1Pēt 4:12-15.)`