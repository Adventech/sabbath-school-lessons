---
title:  Radītājs pie krusta
date:   11/05/2023
---

Lai arī cik ļoti mēs apbrīnojam un pielūdzam Kungu kā savu Radītāju, ir kaut kas vēl vairāk. Kā jau mēs redzējām (bet to ir vērts aplūkot vēlreiz), pastāv doma, ka mūsu Radītājs ir arī mūsu Pestītājs. Dievs, kas mūs radījis, ir tas pats Dievs, kas mūs ir izglābis. Dievs, kurš teica: "Darīsim cilvēku pēc mūsu tēla un pēc mūsu līdzības,” (1 Moz 1:26) ir tas pats, kurš pie krusta izsaucās: “Ēli, Ēli, lamā zabahtani?” Tas ir: “Mans Dievs, Mans Dievs, kāpēc Tu esi Mani atstājis?” (Mt 27:46) Lūk, iemesls bīties Dievu, pat vēl vairāk dot Viņam godu un arī pielūgt Viņu!

Kā mēs kā krituši cilvēki varam pienācīgi atsaukties tik brīnišķīgai patiesībai? Ko mēs varētu darīt, atsaucoties tai? Pirmā eņģeļa vēstī mums ir pateikts, ko darīt: "Bīstieties Dieva un dodiet Viņam godu, jo ir atnākusi Viņa tiesas stunda; pielūdziet To, kas radījis debesis un zemi, jūru un ūdens avotus." (Atkl 14:7)

`Izlasi Jņ 19:16-30, Jāņa stāstu par Jēzu pie krusta. To lasot, pārdomājiet Bībeles pantus, ko mēs lasījām par Jēzu kā Radītāju, kurā “radītas visas lietas debesīs un virs zemes, redzamās un neredzamās, gan troņi, gan kundzības, gan valdības, gan varas. Viss ir radīts caur Viņu un uz Viņu” (Kol 1:16). Kā mums atsaukties šai brīnišķīgajai Dieva mīlestības izpausmei?`

Pirmā eņģeļa vēsts pielūgt Radītāju nāca pēc krusta notikumiem, pēc tam, kad vērojošajam Visumam un Kristus sekotājiem bija kļuvis zināms, ka Tas, kurš "radījis debesis un zemi, jūru un ūdens avotus”, ir tas pats, kurš, kaut arī bija Dievs, pieņēma “kalpa veidu, tapdams cilvēkiem līdzīgs; un, cilvēka kārtā būdams, Viņš pazemojās, kļūdams paklausīgs līdz nāvei, līdz pat krusta nāvei” (Fil 2:7, 8).

Cik pārsteidzošs skats tas bija tiem, kas pazina Jēzu, pirms Viņš nāca uz šo planētu kā cilvēks. Nav brīnums, ka arī Debesu būtnes Viņu pielūdz. Ko gan mēs, kas atpirkti ar Viņa asinīm, varētu citu darīt, ja ne pielūgt savu Radītāju un Glābēju?

`Kāpēc krusta gaismā doma par to, ka kritušie cilvēki spēj kaut ko pievienot tam, ko Kristus izdarīja pie krusta, ir tik ķecerīga? Kuri mūsu darbi varētu pievienot kaut ko tam, ko Radītājs jau ir izdarījis mūsu labā?`