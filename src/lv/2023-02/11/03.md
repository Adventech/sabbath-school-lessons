---
title:  Kosmiska cīņa
date:   05/06/2023
---

`Izlasi Mt 27:45-50. Ko tas mums māca par to, ko Kristus piedzīvoja pie krusta? Ko Jēzus domāja, jautājot, kāpēc Dievs Viņu ir atstājis, un kā šī aina palīdz mums saprast, ko nozīmē tas, ka mums ir "Jēzus ticība"?`

Karājoties pie krusta, būdams tumsas ieskauts, nesdams vainu, kaunu un nosodījumu par pasaules grēkiem un bez Tēva mīlestības izjūtas, Jēzus bija atkarīgs no attiecībām, kādas Viņam bija ar Tēvu dzīves laikā. Tas ir, dzīvojot pilnīgā atkarībā no Tēva, arī labos laikos, Jēzus bija sagatavojies sliktiem laikiem, arī krusta notikumiem. Glābējs uzticējās Tēvam, pat tad, kad visi apstākļi mudināja Viņu sākt šaubīties. Pat tad, kad likās, ka Dievs Viņu ir atstājis, Jēzus nepadevās.

"Briesmīgas tumsas vidū, acīmredzami Dieva atstāts, Kristus bija iztukšojis pēdējos pilienus cilvēka bēdu kausā. Tajās drausmīgajās stundās Viņš paļāvās uz pierādījumiem, kas liecināja par Tēva labvēlību. [..] Ticības dēļ Kristus bija uzvarētājs.” (E. Vaita “Christ Triumphant", 277. lpp.)

Jēzus ticība ir tik dziļa, tik uzticīga, tik nodevusies, ka neviens dēmons kosmosā un neviens pārbaudījums virs zemes nevar to satriekt. Tā ir ticība, kas uzticas, kad nevar redzēt, tic, kad nevar saprast, pieķeras, kad ir tik maz, kam pieķerties. Šī “Jēzus ticība” pati par sevi ir dāvana, kas tiek saņemta ticībā un kas nes mūs cauri priekšā stāvošajai krīzei. Tā ir Jēzus ticība, kas mājo mūsu sirdīs un dara mums iespējamu pielūgt Kristu kā augstāko un bezbailīgi izturēt laiku, kad tiek uzspiesta Atklāsmes grāmatas zvēra zīme.

Tomēr jāsaprot, ka šādas spējas neuzrodas pēkšņi no nekurienes. Dieva ļaudis dienu no dienas mācās dzīvot ticībā tagad. Labos laikos, sliktos laikos, kad Dievs ir tuvu, kad Dievs šķiet tālu - tas nav svarīgi. “Taisnais no ticības dzīvos.” (Gal 3:11, sk. arī Hab 2:4) Sagatavošanās laiks ir tagad. Katrs pārbaudījums tagad, ja to iztur ticībā, var nest dārgus augļus mūsu katra dzīvē.

`Padomā par laiku, kad likās, ka tava dzīve sairst un viss, kas tev pieder, ir ticība. Kā tu tiki tam pāri? Kādas mācības tu apguvi? Ko tu piedzīvoji tādu, kas varētu palīdzēt citiem, kas varbūt piedzīvo kaut ko līdzīgu?`