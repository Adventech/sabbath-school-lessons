---
title:  Neatlaidīga izturība
date:   04/06/2023
---

Kā mēs redzējām Atkl 14:7, Dievs aicina visus ļaudis pielūgt Radītāju. Šī ir pirmā eņģeļa vēsts. Atkl 14:8 Dievs brīdina cilvēkus par "Bābeli", viltus reliģijas sistēmu, kas sakņojas senajā Bābelē. Šī ir otrā enģeļa vēsts.

Atkl 14:9, 10 trešais eņģelis brīdina no zvēra pielūgsmes. Eņģelis pasludina skaļā balsī: “Ja kas pielūdz zvēru vai viņa tēlu un pieņem zīmi uz savas pieres vai savas rokas, tam būs arī jādzer Dieva dusmu vīns neatšķaidīts, kas ieliets Viņa bardzības kausā."

`Izlasi Atkl 14:2. Kādus divus raksturojumus mēs redzam šajos pantos par Dieva pēdējo dienu ļaudīm? Kāpēc abi ir svarīgi?`

Grieķu vārds "pacietība" ir "hupomone", ko labāk tulkot kā “neatlaidīga izturība". Dievam būs gala laika ļaudis, kas ir uzticīgi Viņam, piedzīvojot pretestību un niknas vajāšanas. Pateicoties Viņa žēlastībai, tie parāda neatlaidīgu izturību, dzīvojot Dievā centrētu, žēlastības pilnu, paklausīgu dzīvi.

Radītāja pielūgsme (Atkl 14:7) ir tieši pretēja zvēra pielūgsmei (Atkl 14:9) un izpaužas tajā, kā cilvēki ievēro Dieva baušļus un tic Jēzum (Atkl 14:12). Pēdējais konflikts par uzticību Kristum vai uzticību zvēra varai ir saistīts ar pielūgsmi, un pašā centrā šai lielajai cīņai starp labo un ļauno būs sabats.

`Izlasi Rm 8:1-4, Ef 2:8–10 un Kol 1:29. Ko šie panti māca mums par to, kāds ir rezultāts dzīvei ticībā?`

Dzīvojot ticībā, cilvēks saņem Viņa žēlastību, un dzīve mainās. Sevi nodevušiem Glābēja sekotājiem būs ne tikai ticība Jēzum, bet arī Jēzus ticība. Viņiem būs tāda ticība, kāda bija Jēzum, un viņi paliks uzticīgi pat līdz nāvei, tāpat kā Jēzus.

Cik uzticams tu esi mazās lietās? Ko tas liecina par to, kā būs ar tevi tad, kad nāks patiesās grūtības? (Sk. Lk 16:10.)