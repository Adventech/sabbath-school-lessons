---
title:  Cerība nemiera vidū
date:   26/05/2025
---

Liela psalmu valodas daļa ir simboliska, bet, runājot par valodu, kas norāda uz mūsu planētas galīgo atjaunošanu, mums nav pamata uzskatīt, ka tā ir tikai simboliska. Ps. 46 atgādina, ka Kristus atgriešanās dziļi ietekmēs fizisko zemi. Taču tiks izkustinātas ne tikai klintis un okeāns; zemes vēstures grandiozā kulminācija nozīmēs to, ka sabruks laicīgās varas – cilvēku nožēlojamās pārvaldes sistēmas, kas gadu tūkstošu laikā radījušas tik daudz ciešanu.

Galu galā visas šīs varas, viss ļaunums un ciešanas, ko tās ir radījušas cilvēcei, tiks pilnībā izskaustas.

`Izlasi Jer. 4:23–26. Ko tas mums stāsta par šīs pasaules likteni, vismaz līdz brīdim, kad būs “jaunas debesis un jauna zeme” (Atkl. 21:1)?`

Bībeles pravietojumi iezīmē, kas notiks ar šo pasauli. Piemēram, Daniēla grāmatas 7. nodaļas vīzija parāda vētrainu jūru, kuras vidū rodas pasaules tautas. Strīdu un kara vēji pūš pāri pagānu jūrai (zemei), veidojot vienu pasaulīgo valstību pēc otras, un neviena no tām nevar atrisināt cilvēces sāpīgās problēmas. Laicīgie vadītāji, kuriem mēs gribam uzticēties, gandrīz vienmēr izrādās tikpat grēcīgi un savtīgi kā visi citi.

Neviena no Daniēlam parādītajām valstībām neizrādījās droša mājvieta Dieva ļaudīm (lai gan dažas bija labākas par citām). Bet mēs zinām, ka mums jau pieder pilsonība Dieva valstībā (Fil. 3:20), un augstu virs šīs planētas haosa atrodas tronis, kuru nevar satricināt (sk. Ec. 1:26). Jēzus mācīja, ka pasaule, tuvojoties Kristus atgriešanās brīdim (Mt. 24), grims arvien dziļākā nekārtībā, taču mēs varam noturēties ticībā neatkarīgi no planētas stāvokļa, jo zinām, ka Dievs nav zaudējis kontroli un ka Viņš izpildīs Savus solījumus: “Tautas trako, un valstis krīt, zeme izkūst, kad Viņš paceļ Savu balsi. Tas Kungs Cebaots ir ar mums, Jēkaba Dievs ir mūsu stiprā pils” (Ps. 46:6, 7). Īstermiņā nav labi un arī nebūs. Ilgtermiņā? Pateicoties Jēzum, tas ir pavisam cits stāsts.

`Nav šaubu, mūsu pasaule šķiet haotiska un nekontrolējama. Kā, piemēram, Dan. 7. nodaļas pravietojumam vajadzētu palīdzēt mums saprast, ka galu galā viss mums izdosies labi, ja vien paliksim uzticīgi?`