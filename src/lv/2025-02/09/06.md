---
title:  Lai jūsu pestīšana būtu zināma
date:   29/05/2025
---

`Izlasi Ps. 67. Kā šī slavas dziesma veicina jūsu izpratni par Dieva tautas lomu Atkl. 14:6–12?`

Masačūsetsas Tehnoloģiju institūta (MIT) inženieri ir izveidojuši jaunu melnu pārklājumu, kas padara ar to krāsotus objektus gandrīz neredzamus. Izveidots no nanocaurulēm, tas ir daudzkārt tumšāks nekā jebkurš iepriekš radīts melns materiāls. Šis jaunais materiāls spēj absorbēt 99,995 procentus no visas redzamās gaismas. Pat spožākā gaisma nepadara redzamus priekšmetus, kas pārklāti ar šo pārklājumu.

Ps. 67 sākas ar aicinājumu Dievam: “.. apgaismo Savu vaigu pār mums! Lai virs zemes taptu zināms Tavs ceļš, visās tautās Tava palīdzība un svētība!” (Ps. 67:2, 3) Glābšanas plānā Dievs ir nodrošinājis veidu, kā grēciniekiem nonākt atpakaļ Viņa tiešajā, krāšņajā klātbūtnē, netiekot iznīcinātiem no Viņa godības. Un arī tagad, šajā dzīvē, Kristus krusts ļauj Dieva vaigam spīdēt pār mums.

Bet ir vēl kas: Dievs vēlas, lai mēs atspoguļotu Viņa gaismu pārējai pasaulei. Šāds uzdevums tika dots Israēlam: templim bija jākļūst par lūgšanu namu visām tautām: “Tos Es vadīšu Savā svētajā kalnā un iepriecināšu Savā lūgšanas namā; viņu dedzināmie upuri un kaujamie upuri uz Mana altāra būs Man patīkami, jo Mans nams būs lūgšanas nams visām tautām” (Jes. 56:7).

Šajā psalmā Dāvids mums atgādina, ka Dievs vēlas, lai “virs zemes taptu zināms Tavs ceļš, visās tautās Tava palīdzība un svētība” (Ps. 67:2). Traģiski, ka Dieva ļaudīm šis uzdevums bieži vien nav izdevies. Ziņojums par Israēlu Vecajā Derībā satur arī tumšas nodaļas, tāpat kā kristīgās baznīcas ieraksti pēdējo divu gadu tūkstošu laikā. Tas ir tā, it kā mēs būtu krāsojuši savas sirdis ar īpaši tumšu vielu, kļūdami apmierināti ar to, ka uzņemam Dieva gaismu, to neatspoguļojot.

Dažkārt mēs Dieva pēdējās dienas kustību uztveram kā sava veida priviliģētu telpu lidostā, kas paredzēta regulāriem garīgiem lidotājiem, un mūs netraucē tas, ka pārējai pasaulei ir jāsēž trokšņainā un neērtā uzgaidāmajā telpā, nesagatavotai turpmākajam ceļojumam. Atklāsmes grāmatas 14. nodaļas atlikuma draudze tomēr neapmierinās tikai ar to, ka stāv Ciānā kopā ar Kristu, gozējoties Viņa klātbūtnē. Tā vietā viņi aplido visu planētu, mudinot pasauli pievienoties viņiem Dieva svētajā kalnā.

`Kādi pienākumi mums kā draudzei un kā indivīdiem būtu jāuzņemas, mācot citiem patiesības, kuras mēs tik ļoti mīlam?`