---
title:  Rute un Boāss
date:   09/06/2025
---

Naomija lūdza, lai viņas vārds tiktu nomainīts uz Māra, jo viņas dzīvi bija pārņēmis rūgtums (sk. Rutes 1:20). Mūsu attiecības ar Radītāju ir neatgriezeniski sabojājis grēks, liekot mums nonākt garīgā nabadzībā. Mūsu izredzes ir vājas, un mēs pavadām savu dzīvi, uzlasot vārpas no lauka malām, dzīvojot no prieka lūžņiem, ko izdodas atrast salauztajā pasaulē. Bet tas viss mainās brīdī, kad mēs nonākam pie ievērojama atklājuma: Dievs mūs nav aizmirsis.

`Izlasi Rutes 2:5–20. Kāpēc šajā stāstā šis ir tik izšķirošs brīdis? Kāpēc, jūsuprāt, tas, ka Naomija atklāja labdara identitāti, bija tik laba ziņa?`

Naomija nevarēja pārņemt sava vīra Ēlimeleha zemi, nesaņemot palīdzību no vīra ģimenes. Viņa cer, ka Rute varēs apprecēties ar sava mirušā vīra tuvu radinieku un laist pasaulē bērnu Ēlimeleha mājās. Dievs Israēlā ir parūpējies, lai cilvēki Apsolītajā zemē varētu atgūt savu mantojumu: lai izpirktu Ēlimeleha mantojumu, bija vajadzīgs tuvs radinieks. Boāss nebija tikai laipns zemnieks; viņš bija Ēlimeleha radinieks, kas varēja zemi izpirkt.

Atklājums, ka Boāss bija ne tikai labsirdīgs un dāsns, bet arī radinieks, bija vislabākā iespējamā ziņa: nabadzībai, kurā dzīvoja abas sievietes, nebija jāilgst mūžīgi.

Kristieši jau sen ir sapratuši, ka Boāss ir simbols Kristum, kurš ir ne tikai mūsu Radītājs, bet arī izvēlējās kļūt par mūsu radinieku – īstu cilvēku ar miesu un asinīm, un tas ir viens no iemesliem, kāpēc Viņš bieži Sevi sauca par “Cilvēka Dēlu” (Mt. 12:8, Mk. 8:31, Lk. 22:22, Jņ. 3:14).

Pārāk daudzi cilvēki par Dievu domā kā par skarbu: “Iespējams, Viņš mūs ielaidīs Debesīs, ja mēs morālā ziņā visu būsim izdarījuši pareizi, bet Viņš to darīs skopi, jo mēs esam pārkāpuši kādu tehnisku aspektu!” Boāsā atklātais Kristus attēls pilnībā lauž šādus priekšstatus. Dievs mūs ne tikai pamana; neskatoties uz mūsu dziļo garīgo nabadzību, Viņš vēlas, lai mēs kļūtu par Viņa līgavu.

`Mēģiniet aptvert ne tikai to, ka Radītājs kļūst par daļu no Savas radītās pasaules, bet pēc tam arī izvēlas mirt par to. Kā šai pārsteidzošajai patiesībai vajadzētu ietekmēt to, kā mēs uztveram savu eksistenci?`