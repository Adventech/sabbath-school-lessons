---
title:  Šī laika dēļ
date:   12/06/2025
---

Dažiem kristiešiem ir neauglīga tieksme kavēties pie Bībeles pravietojumu smagajām tēmām. Mēs redzam, ka priekšā stāv pārbaudījumu laiki, un pravietojumu izpēte var kļūt balstīta uz bailēm, koncentrējoties uz grūtībām, nevis uz stāsta apsolīto atrisinājumu. Lai gan Dievs neizskaistina nākotni un ir godīgs attiecībā uz notikumiem līdz pat lielās cīņas beigām, vienmēr ir svarīgi izlasīt stāstu līdz galam.

Pravietojumos ir vispārējs modelis, kurā Dievs atklāj patiesību par cilvēces sacelšanās radīto nekārtību, un Viņš parāda mums sekas. Taču Viņš vienmēr parāda arī cerību. Daži uz pēdējās krīzes pravietojumiem – “Jēkaba bēdu laiku” – raugās ar bailēm un drebēšanu. Bez šaubām, noslēguma brīži Dieva ļaudīm nebūs viegli. Tomēr, kā grūto laiku pravietojums ir uzticams, tikpat uzticams ir arī atbrīvošanas apsolījums.

Atkl. 12. nod. velns vajā Kristus līgavu ar naidīgu atriebību, bet Dievs iejaucas, lai viņu glābtu. Drāmā par Esteri arī redzam skaistu karalieni galvenajā lomā, un Dievs viņu iespaidīgi izmanto, lai glābtu Savus ļaudis.

`Izlasi Est. 4:13, 14; 5:1–3; un 9:20–28. Ko mēs varam mācīties no šīm Rakstu vietām par mūsu nožēlojamo stāvokli Zemes vēstures beigās?`

Savu atlikuma draudzi Dievs izsauca konkrētam vēstures brīdim. Tumšo viduslaiku 1260 dienām tuvojoties nobeigumam, Dievs izveda Savu līgavu no paslēptuves (sal. Atkl. 12:14), lai nodotu pasaulei Savu pēdējo žēlastības vēstījumu: trīs eņģeļu vēstis. Mēs esam šeit “tādu laiku kā šis” dēļ (Est. 4:14).

Estere atklāja, ka viņa nebija viena, lai stātos pretī vajāšanām, ko viņas tautai sagādāja Hamans: viņa atrada ķēniņa labvēlību, un viņas tauta galu galā tika atbrīvota. Arī mēs neesam vieni, ieejot zemes vēstures pēdējos notikumos – Ķēniņš ir mūsu pusē, un arī Dieva tauta tiks atbrīvota.

`Vismaz šis stāsts Dieva tautai beidzās labi. Tomēr ne vienmēr viss beidzas labi, vai ne tā? Kāpēc mums vienmēr ir jāraugās uz lietām ilgtermiņā, lai saglabātu cerību, kas mums ir Kristū?`