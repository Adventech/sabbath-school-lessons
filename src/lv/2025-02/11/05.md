---
title:  Hamans un sātans
date:   11/06/2025
---

Stāstā par Esteri mēs satiekam Hamanu, kurš ir izsalcis pēc amata un varas. Viņam tiek piešķirta liela nozīme impērijā, pāri visiem pārējiem prinčiem (Est. 3:1).

Ja izlasīsim Ec. 28:11–15 un Jes. 14:12–15 par Luciferu, mēs atradīsim dažas paralēles ar Hamanu, ļaunu Dieva izredzētās tautas ienaidnieku, kurš atsakās paklanīties Dieva pārākuma priekšā. Sātana visaptverošie nodomi tiek atklāti stāstā par Kristus kārdināšanu, kur viņš aizved Jēzu uz augstu vietu, lai parādītu Viņam pasaules valstības (Mt. 4:8–11). Kristus, kā mēs redzējām, nāca, lai izpirktu pasauli un pieprasītu to kā savējo – un Viņš to darīja kā viens no mums. Jēzus ir mūsu Radinieks-Glābējs, un cena, ko Viņš maksāja, lai izpirktu pasauli, protams, bija ārkārtīgi augsta.

Atklāsmes grāmatā mēs redzam, ka sātana tieksme pēc varas un pielūgsmes ieved šo pasauli galējā krīzē. Viņa maldi liek pasaulei “brīnīties” un sekot zvēram (Atkl. 13:3, 4), taču daži atsakās viņu pielūgt. Pret šiem cilvēkiem viņš izmanto spēku.

Hamans ievēro, ka Mordohajs – viens no Dieva izredzētajiem ļaudīm – nepakļaujas viņam un neatzīst viņa uzspiesto pielūgsmi. Viņš kļūst “dziļu dusmu pilns” (Est. 3:5, 6), un viņš apņemas likvidēt visu Mordohaja tautu no zemes virsas.

`Izlasi Est. 3:1–14, Atkl. 12:14–17 un 13:15. Kādas paralēles jūs atrodat šajos fragmentos? Kā Jāņa apraksts par Dieva atlikuma draudzi ir līdzīgs Hamana un Dieva tautas stāstam?`

Velns ir pieteicis pretenzijas uz šo pasauli, bet to cilvēki, kuri paliek uzticīgi Dievam – ievēro Viņa baušļus –, atspēko viņa apgalvojumu par pilnīgu pārvaldību. “Kad sabats kļūs par īpašu strīdus jautājumu visā kristīgajā pasaulē, mazākuma nepiekāpīga atteikšanās pakļauties populārajai prasībai padarīs viņus par vispārējas apspiešanas objektiem.” (Elena Vaita “Signs of the Times”, 1910. gada 22. februāris)

`Padomājiet par “mazajām lietām”, kas tagad pārbauda jūsu ticību. Ja jūs pieņemsiet kompromisus attiecībā uz šīm “mazajām lietām”, ko jūs darīsiet, kad pienāks lielais pārbaudījums?`