---
title:  Bads “maizes namā”
date:   08/06/2025
---

Kristīgās ticības kritiķi bieži ir norādījuši uz brutālo dzīves realitāti šajā pasaulē kā pierādījumu tam, ka: (a) Dievs neeksistē vai (b) Viņš ir bezspēcīgs iejaukties, kad notiek sliktas lietas, vai (c) Viņam ir vienalga, ka mums sāp. Tomēr daudzi Bībeles stāsti sniedz bagātīgus pierādījumus tam, ka neviens no šiem pieņēmumiem nav pareizs. Tiesa, Dievs ļauj cilvēcei piedzīvot sacelšanās pret Viņu sekas. Taču, nepārkāpjot mūsu brīvo gribu, Viņš vienmēr ir klātesošs, vienmēr darbojas cilvēces vēsturē, vienmēr virzot mūs uz grēka un ciešanu problēmu galīgo atrisinājumu. Stāsts par Ruti ir viens no šādiem piemēriem.

`Izlasi Rutes 1:1–5. Kādas grūtības piemeklēja Naomiju un Ruti, un kas tās izraisīja? Kā tas atspoguļo situāciju, ar kuru šobrīd saskaras visa cilvēce?`

Šī stāsta ievadā var atrast ironiju: bads bija skāris Betlēmi, pilsētu, kuras nosaukums nozīmē “maizes nams”, atgādinot par Ēdenes pārpilnību, kur Dievs Ādamam un Ievai teica: “No visiem dārza kokiem ēzdams ēd” (1. Moz. 2:16). Cilvēce sāka savu pastāvēšanu pārpilnībā, dāsna Radītāja gādībā, bet pēc tam nomainīja savu radības aprūpētāja lomu pret grēka verdzību. “Sava vaiga sviedros tev būs maizi ēst,” Dievs teica Ādamam (1. Moz. 3:19).

Mums tāpat kā Naomi ir atņemts mantojums, ko Dievs mums sākotnēji bija paredzējis, un dzīve ir kļuvusi apgrūtinoša. Ēdene tika dota kā dāvana, bet ne bez nosacījumiem: cilvēki varēja brīvi sacelties, taču tas nozīmētu, ka viņiem pašiem jāuzņemas atbildība par savu labklājību. Sākotnēji mums bija paredzēts “pakļaut” visu nekritušo pasauli zem Dieva svētības, bet tagad mūsu priekšā ir uzdevums pakļaut kritušo. Savtīgi cilvēki, kas sacenšas par ierobežotajiem resursiem, izraisa daudz sirdssāpju un ciešanu.

Traģēdija ir neizsakāma: zeme joprojām bagātīgi dod augļus, kas ir spēcīga liecība par Dieva mīlestību, bet starp cilvēku alkatību un grēka postījumiem pasaule dažkārt, šķiet, mūs pakļauj vairāk nekā mēs to. Tomēr kādu dienu tas viss beigsies.

`Kā zeme joprojām atklāj Dieva mīlestības un radošā spēka brīnumus pat pēc sešiem tūkstošiem gadu grēka un nāves?`