---
title:  Boāss kā glābējs
date:   10/06/2025
---

Boāss dziļi iemīlas Rutē un vēlas viņu apprecēt, taču pastāv ievērojams šķērslis: ir kāds tuvāks radinieks, kuram arī ir pretenzijas uz šo sievieti un zemi. Ja mēs uzskatām Boāsu par Kristus tēlu, šī situācija var atklāt problēmu, kas pastāv lielajā cīņā. Kristus mūs mīl, bet ir kāds “tuvāks radinieks”, kuram arī ir pretenzijas: sātans.

`Ko šie panti atklāj par sātana pretenzijām uz cilvēci? Īj. 1:6–11; Mt. 4:8, 9; Jūdas 1:9; Lk. 22:31.`

Kad sātans parādījās Debesu padomē, viņš sacīja Dievam, ka ir ceļojis un klejojis “pa visu zemes virsu” (Īj. 1:7), un, kad Dievs viņam jautāja, vai viņš ir pamanījis taisno Ījabu, sātans pieprasīja viņu kā vienu no savējiem, liekot domāt, ka Ījaba sirds patiesībā nepieder Dievam. Tas ir, “viņš patiesībā seko Tev tikai tāpēc, ka Tu esi labs pret viņu. Pārstāj būt pret viņu labs un tad skaties, kāda būs Ījaba uzticība”.

Jūdas vēstulē mēs redzam īsu atsauci uz stāstu, kas Israēlā bija labi zināms: pēc tam, kad Dievs bija apglabājis Mozu (5. Moz. 34:6), viņš vēlāk tika augšāmcelts. Lai gan mēs neesam informēti par detaļām, pats teksts, kurā teikts, ka viņi strīdējās par Mozus ķermeni, liecina, ka sātans uz to bija izteicis kādas pretenzijas.

“Kristus nāca, lai pirmo reizi dotu dzīvību mirušajam. Kad Dzīvības Kungs un mirdzošās būtnes tuvojās kapam, sātans uztraucās par savām pārvaldnieka tiesībām. Viņš ar saviem ļaunajiem eņģeļiem sāka protestēt pret ielaušanos teritorijā, ko uzskatīja par savu. Viņš lielījās, ka Dieva kalps ir nonācis viņa gūstā. Viņš paskaidroja, ka pat Mozus nebija spējis turēt Dieva baušļus un, piesavinādamies godu, kāds pienākas vienīgi Jehovam, viņš ir izdarījis tādu pašu grēku kā sātans, kura dēļ reiz tika izdzīts no Debesīm, un, izdarot pārkāpumu, nonācis sātana pārvaldes sfērā.” (Elena Vaita “Sentēvi un pravieši”, 478. lpp.) Acīmredzot Kristus atspēkoja sātana apgalvojumu, un Mozus tika augšāmcelts (sk. Mt. 17:3).

Rutes 4:1–12 Boāss dodas uz Betlēmes vārtiem – pilsētu, kur Kristus ienāca mūsu pasaulē kā mūsu tuvais radinieks. Vecākie ir sapulcējušies, un visbeidzot tiek apmainītas sandales (īpašumtiesību simbols).

Ciema vārti ir vieta, kur tika izlemtas lietas: šī ir sava veida tiesas aina. Tā atspoguļo tiesas ainu Dan. 7:13, 14, 22, 26, 27. Mēs nedrīkstam palaist garām šo kritisko tiesas aspektu: tiesa notiek “svēto labā” – bet tikai tāpēc, ka Kristus ir samaksājis par mums, tāpat kā Boāss samaksāja par savu līgavu.