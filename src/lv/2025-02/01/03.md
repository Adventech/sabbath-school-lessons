---
title:  Dievs grib būt saprasts
date:   31/03/2025
---

Nekas nav tik stresaini kā steidzama nepieciešamība ar kādu sazināties, iespējams, klīnikā, aptiekā vai atrodoties svešā valstī, ja jūs tik tikko runājat vietējā valodā. Jūs savā valodā varētu to pateikt, bet jums ir pārāk mazs vārdu krājums, lai to pateiktu svešā valodā.

Dievam ir cita problēma. “Cik augstākas debesis ir pār zemi,” Viņš saka, “tik augstāki ir Mani ceļi pār jūsu ceļiem un Manas domas pār jūsu domām” (Jes. 55:9). Problēma nav tajā, ka Dievs pietiekami labi nezinātu mūsu valodu, lai ar mums sazinātos; problēma ir mūsos – mums nav tāda vārdu krājuma vai intelektuālu spēju, lai Viņu pilnībā saprastu.

**Ko šie teksti liecina par Dieva gudrību salīdzinājumā ar mūsu izpratni?**

`Ps. 139:1–6`

`Ps. 147:5`

`Rom. 11:33`

`1. Jāņa 3:20`

Patiesība ir tāda, ka mēs nekad pilnībā nesapratīsim Dieva prātu, jo Viņš ir bezgalīgs un visu zinošs. Galu galā, mēs tik tikko varam izprast radīšanu; kā lai mēs pilnībā izprastu tās Radītāju? Tas nav iespējams.

Lai gan mēs nekad nesapratīsim visu, mēs vismaz varam saprast to, kas ir nepieciešams mūsu pestīšanai. (Sk. 2. Tim. 3:14, 15.) Kad apustuļi skaidroja evaņģēliju saviem klausītājiem, viņi bieži atsaucās uz piepildītiem pravietojumiem, no kā mēs varam secināt, ka viens no galvenajiem pravietojuma mērķiem ir ilustrēt pestīšanas plānu. Patiešām, Bībeles pravietojumiem galu galā vienā vai otrā veidā ir jāved mūs pie Jēzus un pestīšanas apsolījuma, ko Viņš piedāvā visai cilvēcei.

Kungs, caur ko viss ir radīts (sk. Kol. 1:16; Jņ. 1:1–3), nāk uz šo zemi un pēc tam upurē Sevi kā upuri pie krusta par ikviena cilvēka grēkiem, pat visnožēlojamākā. Lūk, cik ļoti Dievs mūs visus mīl. Paveicis to visu mūsu labā, Kungs acīmredzot vēlētos, lai visi, arī visnožēlojamie, zinātu, ko Viņš mums piedāvā Jēzū. Un pravietojumi paveic tieši to.

`Lai gan ir daudz lietu, ko mēs nezinām, kāpēc ir svarīgi tagad koncentrēties uz to, ko mēs zinām, un sekot tam, ko mēs zinām, nevis būt pārņemtiem ar to, ko nezinām?`