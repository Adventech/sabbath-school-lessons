---
title:  Kas lasa, lai saprot
date:   30/03/2025
---

Ieejiet jebkurā kristīgajā grāmatnīcā un izlasiet Bībeles pravietojumu nosaukumus. Jūs ātri atklāsiet, ka ir prātam neaptverams viedokļu un interpretāciju klāsts, un var rasties kārdinājums ticēt, ka neviens nevar īsti saprast, ko saka tādas grāmatas kā Atklāsmes grāmata. Piemēram, viens autors saka, ka antikrists nav nekas cits kā metafora, cits saka, ka tas joprojām gaidāms nākotnē, un vēl kāds saka, ka tā bija atsauce uz kaut ko vai kādu pagānu Romas impērijas laikos. Kā teicis kāds vecs sludinātājs: “Varbūt Bībele ir kā veca vijole – jūs varat uz tās atskaņot jebkuru melodiju, kuru vēlaties.”

Taču pati Bībele neko tādu neatklāj. Mēs esam aicināti lasīt, pieņemot, ka Dievs nerunā velti un ka mēs varam uzzināt patiesību, ko Viņš atklāj ar Sava Vārda starpniecību.

`Izlasi Mt. 24:15; Atkl. 1:3; Mt. 11:29 un Jer. 9:23, 24. Ko šie teksti stāsta par Dieva nodomu padarīt Sevi saprotamu?`

Daudzas universitātes piedāvā kursus par tēmu “Bībele kā literatūra” vai kaut ko līdzīgu. Ticīgajam var būt pārsteidzoši nosēdēt neskaitāmas lekcijas, lai atklātu tikai to, ka profesors lasa Bībeli tāpat, kā kāds lasītu pagānu mitoloģiju. Ideja ir tāda, ka stāstos var būt morālas “patiesības” kodols, bet no stāstiem var veidot, ko vien vēlas. Šiem skolotājiem doma, ka šo grāmatu ir iedvesmojis Dievs, liekas smieklīga.

Tādējādi pasniedzējs lasa Bībeli, bet nedzird runājam Dieva balsi. Citi nonāk pie secinājumiem, kas nepārprotami ir pretrunā ar Bībeles vēstījumu. Bez nodošanās Kungam un atvērtības patiesības izzināšanai tie, kas lasa Bībeli, ne tikai palaidīs garām tās vēstījumu, bet arī pārpratīs Dieva mīlošo un svēto raksturu, kas atklāts tās lappusēs. Tas var notikt ātrāk, nekā mēs domājam, tāpēc tikai Bībeles lasīšana bez pareizajiem instrumentiem un (pats galvenais) bez pareizas attieksmes un bez Svētā Gara vadības var būt kaitīga.

`Kāds nedievbijīgs cilvēks reiz lasīja Bībeli. Uz jautājumu, ko viņš dara, viņš atbildēja: “Meklēju nepilnības. Meklēju nepilnības.” Kāpēc tā ir nepareiza attieksme, lasot Dieva Vārdu?`