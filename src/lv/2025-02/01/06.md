---
title:  Tēlaini vai burtiski?
date:   03/04/2025
---

Viena no galvenajām problēmām, kas jārisina pravietojumu pētniekiem, ir tas, kā noteikt, vai Bībeles valoda ir jāuztver tiešā vai pārnestā nozīmē. Kā noteikt, vai autors izmantojis simbolisku valodu, un kā zināt, ko simbols attēlo? Pareizais veids būtu ieraudzīt, kā konkrētais salīdzinājums vai simbols ir izmantots visā Bībelē, nevis koncentrēties uz to, kā simbols tiek lietots mūsdienās. Piemēram, daži uzskata, ka lāča simbols Dan. 7. nodaļā norāda uz Krieviju, jo šis attēls mūsdienās bieži tiek izmantots kā Krievijas simbols. Tas nav saprātīgs un drošs veids, kā interpretēt pravietisko simboliku.

**Izlasiet tālāk minētos pantus un ļaujiet Bībelei pašai sevi izskaidrot (definēt savus jēdzienus). Kāds pravietiskais simbols ir kopīgs katras rindas pantiem, un ko tas attēlo Bībelē?**

`Dan. 7:7, Dan. 8:3, Dan. 7:24`

`Atkl. 1:16, Ef. 6:17, Ebr. 4:12`

`Atkl. 12:1; Atkl. 21:2; Ef. 5:31, 32; Jer. 6:2`

Ievērojot vienkāršu noteikumu, ka Bībelei ir jāļauj definēt savus jēdzienus, lielākā daļa noslēpuma, kas slēpjas aiz pravietiskā simbola, vienkārši pazūd. Piemēram, mēs redzam, ka rags var simbolizēt politisko spēku vai nāciju. Zobens var simbolizēt Dieva Vārdu. Un, jā, sieviete var simbolizēt draudzi. No šiem piemēriem mēs skaidri redzam, kā Bībele sevi izskaidro.

Tomēr paliek jautājums, kāpēc Dievs runā simbolos, nevis tiešā veidā. Kāpēc, piemēram, Pēteris 1. Pēt. 5:13 noslēpumaini dēvē Romas pilsētu par Babiloniju?

Var būt daudz iemeslu, kāpēc Dievs pravietojumos ir izvēlējies sazināties simboliski. Piemēram, Jaunās Derības draudzes gadījumā, ja Atklāsmes grāmatā Roma būtu skaidri nosaukta par tik lielu ļauna darītāju, jau tā briesmīgās draudzes vajāšanas varētu kļūt vēl ļaunākas. Lai kādi būtu iemesli, mēs varam būt droši, ka Dievs vēlas, lai mēs saprastu, ko šie simboli nozīmē.

`Pat ja daži simboli un pravietojumi paliek noslēpumā tīti, kā koncentrēšanās uz to, ko mēs jau saprotam, var stiprināt mūsu ticību?`