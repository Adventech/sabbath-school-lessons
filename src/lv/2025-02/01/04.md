---
title:  Daniēla grāmata – paglabā labi slepenībā
date:   01/04/2025
---

`Izlasi Daniēla 12:4. Ko Kungs Daniēlam šeit teica? (Salīdzini to ar Atkl. 22:10.)`

Nav nekas neparasts, ka sludinātāji izmanto Dan. 12:4, lai paredzētu tehnoloģisko un zinātnisko progresu tieši pirms Kristus atnākšanas. Daudzi to izmanto arī, lai aprakstītu ātrās ceļošanas sasniegumus pēdējā gadsimta laikā. Šādus skaidrojumus ir izmantojušas pat daudzas mūsu pašu grāmatas. Lai gan šīs noteikti ir saprātīgas interpretācijas, tas tomēr var nozīmēt arī kaut ko citu.

Izlasi vēlreiz šo fragmentu. Eņģeļa norādījumi Daniēlam sākas ar pavēli: “Paglabā labi slepenībā šajās atklāsmēs sacīto un apzīmogo šo grāmatu.” Apspriežamā tēma ir pati Daniēla grāmata. Varbūt tad šīs zināšanas, kas pēkšņi pieaugs laika beigās, būs zināšanas par pašu Daniēla grāmatu?

Tas padara Daniēla grāmatu nedaudz atšķirīgu no Atklāsmes grāmatas, jo Jānim tika pavēlēts neaizzīmogot savu grāmatu (Atkl. 22:10). Jāņa atklāsme bija jāsaprot no pirmā brīža, jo “laiks [bija] tuvu”. Turpretim Daniēla grāmata tiks saprasta skaidrāk kādā brīdī tālā nākotnē.

Gadsimtu gaitā daudzi izcili kristiešu domātāji ir mēģinājuši izskaidrot Daniēla grāmatu, un daži arī guva lielus panākumus. Tomēr izpratne par Daniēlu strauji pieauga pēc 1260 gadu pareģojuma beigām, kas beidzās 1798. gadā, kad vairāki skaidrotāji visā pasaulē nonāca pie secinājuma, ka ap 1843. gadu notiks kaut kas iespaidīgs. Visievērojamākais no tiem bija Viljams Millers, kura sludināšana aizsāka deviņpadsmitā gadsimta Lielās Adventes kustību un notikumu ķēdi, kas radīs “atlikuma” draudzi un skaidru izpratni par trīs eņģeļu vēstījumiem.

Citiem vārdiem sakot, mūsu vispasaules kustības dzimšana ir Daniēla grāmatas pravietojuma piepildījums, ka “pēdējā beigu laikā .. atziņas vairosies”.

Nevērtējot cilvēku pestīšanu, padomājiet par “tumsu”, kurā atrodas tik liela daļa kristīgās pasaules. Kaut kas tik vienkāršs kā septītās dienas sabats, kas tika iecelts Ēdenē, tiek ignorēts vai pat noraidīts par labu svētdienai – dienai, kas sakņojas romiešu pagānismā. Vai arī padomājiet par pilnīgu neziņu par nāvi, jo lielais vairums kristiešu tic pagāniskajai idejai, ka mirušie nekavējoties pārceļas uz citu eksistenci, kas dažiem nozīmē arī mūžīgi degošu elli.

Patiesības atziņai vajadzētu padarīt mūs ļoti pateicīgus un pazemīgus.