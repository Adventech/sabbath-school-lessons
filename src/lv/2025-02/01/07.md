---
title:  Tālākiem pētījumiem
date:   04/04/2025
---

Izlasi Elenas Vaitas grāmatā “Lielā cīņa” nodaļu “Amerikāņu reformators” (319.–324. lpp.).

“Sludinātāji un ļaudis paziņoja, ka Daniēla un Atklāsmes grāmatas pravietojumi esot neizprotami noslēpumi. Bet Kristus, runājot ar Saviem mācekļiem par notikumiem, kuriem vajadzēja piepildīties viņu laikā, norādīja uz pravieša Daniēla vārdiem un sacīja: ‘Kas to lasa, tas lai to labi apdomā.’ (Mt. 24:15, Glika tulk.) Un apgalvojumam, ka Atklāsmes grāmata būtu neizprotams noslēpums, runā pretī jau pats šīs grāmatas nosaukums: ‘Jēzus Kristus atklāsme, ko Viņam devis Dievs, lai rādītu Saviem kalpiem, kam jānotiek drīzumā (..). Svētīgs tas, kas lasa, un tie, kas klausās pravieša vēstījuma vārdus un tur to, kas šeit rakstīts, jo noliktais laiks ir tuvu.’ (Atkl. 1:1,2) (..)

Kā gan cilvēki var neievērot inspirācijas liecību un uzdrošināties mācīt, ka Atklāsmes grāmata ir tāds noslēpums, kas stāv ārpus cilvēka izpratnes robežām? Patiesībā tas ir atklāts noslēpums, atvērta grāmata. Atklāsmes grāmatas studijas pievērš prātu Daniēla pravietojumiem, un abas šīs grāmatas satur augstākā mērā svarīgus norādījumus, kurus Dievs cilvēkiem devis par notikumiem, kas piepildīsies pasaules vēstures beigu periodā.

Jānim tika ļauts ieskatīties dziļu interesi izraisošos un satraucošos draudzes piedzīvojumos. Viņš redzēja Dieva tautas stāvokli, briesmas, cīņas un galīgo atbrīvošanu! Viņš pierakstīja pēdējās vēstis, kurām ir liela nozīme zemes pļaujas nobriešanā – vai nu kā kūļiem Debesu klētīm, vai kā nezāļu saišķiem iznīcinošajām ugunīm. Viņam tika atklāti ārkārtīgi nozīmīgi temati, sevišķi pēdējai draudzei, lai tie, kas no maldiem būs pievērsušies patiesībai, saņemtu pamācības par nākotnē gaidāmajām cīņām un briesmām. Nevienam nav jāpaliek neziņā attiecībā uz to, kas nāks pār Zemi.” (Elena Vaita “Lielā cīņa”, 341., 342. lpp.)

**Jautājumi pārrunām:**

`Kā pravietojumu pētīšana var ievērojami vairot jūsu ticību? Daži no tiem pierakstīti simtiem un pat tūkstošiem gadu pirms paša notikuma! Kā, piemēram, Dan. 2. nodaļa mums sniedz spēcīgu un loģisku iemeslu paļauties ne tikai uz to, ka Dievs eksistē, bet arī uz to, ka Viņš zina nākotni?`

`Kādi ir labākie veidi, kā pasargāt sevi no daudzajiem mežonīgajiem un spekulatīvajiem mēģinājumiem interpretēt pravietojumus, ko reizēm varam sastapt pat mūsu pašu draudzē? Kāpēc mums jābūt uzmanīgiem, lai pārbaudītu “visu; kas labs, to paturiet” (1. Tes. 5:21)?`