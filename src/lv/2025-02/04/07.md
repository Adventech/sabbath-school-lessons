---
title:  Tālākiem pētījumiem
date:   25/04/2025
---

Izlasi Jes. 44:24–45:13.

“Lēnām un pamazām, sākumā zagšus un paklusu, bet pēc tam arvien atklātāk, atbilstoši pieaugšanai spēkā un varas iegūšanai pār cilvēku prātu, netaisnības noslēpums virzīja uz priekšu savu krāpjošo un zaimojošo darbu. Pagānisma ieradumi gandrīz nemanāmi atrada ieeju kristīgajā draudzē. Zināmu laiku kompromisa garu un saskaņošanos ar pasauli vēl ierobežoja vajāšanas, ko pret draudzi vērsa pasaules varas. Bet, kad vajāšanas mitējās un kristietība iegāja ķēniņu pilīs un galmos, tā atmeta Kristus un Viņa apustuļu pazemīgo vienkāršību, tās vietā izvēloties pagānu priesteru un valdnieku greznību un lepnību, Dieva prasības aizstājot ar cilvēku teorijām un tradīcijām. Lielu prieku izraisīja Konstantīna formālā atgriešanās ceturtā gadsimta sākumā, bet, maskējusies šķietamas taisnības tērpā, draudzē ienāca pasaule. Tagad samaitāšana gāja uz priekšu ātriem soļiem. Pagānisms, kas šķita uzvarēts, patiesībā kļuva par uzvarētāju. Tā gars valdīja baznīcā. Tā saukto Kristus sekotāju ticībā un Dievu pagodinošajās sanāksmēs ienāca pagānisma mācības, ceremonijas un māņticība.” (Elena Vaita “Lielā cīņa”, 49., 50. lpp.)

Saskaņā ar jautājumu trešdienas pētījuma beigās, vai mums visiem nedraud briesmas – jo ilgāk esam šeit – atmest “Kristus un viņa apustuļu pazemīgo vienkāršību”, lai iegūtu greznību, varu, slavu un pasaules kārdinājumus? Ja mēs domājam, ka tā nav, mēs mānām paši sevi.

**Jautājumi pārrunām:**

`Kad Dievs izsūtīja Savus ļaudis uz Bābeli, tas bija īpaši sāpīgs brīdis. Ābrahāms tika aicināts iziet no Kaldejas, lai nodibinātu derības tautu kā gaismu planētai, un tagad tie tika aizvesti važās. Gūstā Dievs parādīja Israēlam, kas būtu noticis, ja viņi būtu bijuši uzticīgi. Nebukadnēcars, sistēmas, kas ir pilnīgi pretēja Dievam, galva, nāk pie Kristus (Dan. 4. nodaļa). Gūsta beigās Dievs izceļ persiešu ķēniņu, lai tas kalpotu par Kristus prototipu, atbrīvojot tautu no Bābeles un atgriežot Apsolītajā zemē. Kīrs nebija israēlietis, un tomēr Dievs viņu izvēlējās, lai parādītu pasaulei pestīšanas plānu, atgriežot Dieva derības ļaudis Jeruzalemē. Ko no tā, ka Viņš izmantoja cilvēkus ārpus Israēla, lai sasniegtu Savus mērķus, mēs varam secināt, kā Dievs raugās uz cilvēci?`

`Mēs varbūt neesam Bābelē, bet cik daudz Bābeles varētu būt mūsos? Kā mums atpazīt šo problēmu, un kā mēs varam mainīties?`