---
title:  Ņemot vērā to, ko jūs lūdzāt
date:   22/04/2025
---

Kā sākotnēji tika noteikts, Israēlam nevajadzēja cilvēcisku monarhu, kā tas bija citām valstīm. Tomēr ar laiku Israēla ticība sašķobījās un viņi sāka izjust žēlumu par to, kas bija “tautām”, pagāniem, bet nebija viņiem.

`Izlasi 1. Sam. 8:4–18. Kāpēc, jūsuprāt, vecajiem ideja par ķēniņu bija pievilcīga? Kā mēs kļūstam par upuriem līdzīgiem kārdinājumiem?`

Ir svarīgi ievērot, ka lūgums pēc ķēniņa bija Dieva kā valdnieka pār Savu tautu noraidīšana. Kā noteikts, tautai bija tiešā veidā jāatbild Radītājam, un viņu attiecības ar Viņu tika atklātas, izmantojot svētnīcu un kalpošanu tajā. Pieprasot ķēniņu, viņi sagādātu sev tādas pašas ciešanas, kādas piedzīvoja pagānu tautas: iesaukšanu ķēniņa armijā, konfiskāciju, nodokļus un citas nepatīkamas sekas. Viņi atklātu, ka cilvēciskie valdnieki mēdz valdīt savā labā, nevis tautai labvēlīgi, kā to dara Dievs.

Turklāt jaunā kārtība būtu pastāvīga: Israēlam tiks dots tas, ko viņi lūdza, bet, kad viņi sapratīs, ka tas ir kaut kas zemāks, viņi nevarēs neko mainīt. “Un, kad jūs tanī dienā brēksit sava ķēniņa dēļ, ko jūs paši būsit sev izvēlējušies, tad Tas Kungs jums tanī dienā neatbildēs.” (1. Sam. 8:18)

Dievs zina Savas tautas vājumu, un Viņš jau iepriekš paredzēja, ka Israēls prasīs cilvēcisku ķēniņu. Un viņi prasīja, un liela daļa svētās vēstures ir stāsts par šīs izvēles sekām.

`Izlasi 5. Moz. 17:14–20. Ievērojiet, ka Dievs nesaka: “Es viņiem došu ķēniņu”, bet gan Viņa tauta nolemj, ka viņi tādu vēlas. Dievs ieviesa drošības pasākumus, lai pasargātu Savu tautu no dažiem cilvēku valdīšanas ļaunumiem, lai gan, kā liecināja tautas un tās ķēniņu vēsture, aizsardzības pasākumi bieži tika ignorēti.`

Vienkārši ir jāielūkojas Israēla vēsturē pēc tam, kad viņi nolēma ieviest ķēniņu, lai apjaustu, cik slikti viņiem gāja šo ķēniņu laikā. Lai gan daži ķēniņi bija labāki par citiem, pat “labie” reizēm rīkojās nepareizi (padomājiet par Dāvidu un Batsebu). Daudzos gadījumos tauta dzīvoja tādu ķēniņu pārvaldībā, kas viens pēc otra darīja “ļaunu Tā Kunga acīs” (sk. 1. Ķēn. 11:6; 15:26; 16:30, 2. Ķēn. 3:2 utt.).

Toreiz un pat mūsdienās visām cilvēku valdībām ir viena kopīga iezīme: grēcinieki pārvalda citus grēciniekus. Kas var noiet greizi?!