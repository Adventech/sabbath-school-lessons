---
title:  Nimrods un Ninive
date:   20/04/2025
---

Ēdene tika radīta kā ideāla mājvieta cilvēcei. Kad ienāca grēks, Dievam nebija citas izvēles kā vismaz pagaidām nošķirt cilvēkus no dārza un dzīvības koka.

Ārpus dārza cilvēkiem bija smagi jāstrādā, lai nodrošinātu savu turpmāko eksistenci. Dzīve kļuva grūtāka; nu bija jādzīvo sāpēs un jāpūlas vaiga sviedros (1. Moz. 3:16–19). Mūsu pirmie vecāki paļāvās, ka likumīgais ķēniņš nodrošinās ceļu atpakaļ uz dārzu, un viņi nesa upurus pie Ēdenes vārtiem, uzticīgi gaidot pestīšanu, ko Dievs jau pašā sākumā solīja kritušajai pasaulei.

“Ēdenes dārzs vēl ilgi palika virs zemes arī pēc tam, kad cilvēks jau bija šķirts no tā patīkamajām takām. [..] Uz šejieni Ādams ar saviem dēliem nāca pielūgt Dievu. Šeit viņi atjaunoja solījumu paklausīt tiem likumiem, kuru pārkāpšanas dēļ bija izdzīti no Ēdenes. Kad bezdievība izplatījās pa visu pasauli un cilvēku ļaunums izsauca bojāeju plūdos, tad roka, kas bija stādījusi Ēdeni, to paņēma prom no Zemes. Taču galīgajā atjaunošanā, kad tiks radītas ‘jaunas debesis un jauna zeme’ (Atkl. 21:1), tā atkal nonāks lejā vēl krāšņāka nekā sākumā.” (Elena Vaita “Sentēvi un pravieši”, 62. lpp.)

Tomēr citi strādāja pie cilvēku radītiem “risinājumiem” jaunajām problēmām, un mēs lasām par pilsētvalstu dzimšanu, mēģinājumu radīt vieglāku dzīvi un, iespējams, mēģināt atgūt to, kas tika zaudēts Ēdenē.

`Izlasi 1. Moz. 10:1–12. Šeit Bībele iepazīstina ar vairākiem galvenajiem politiskajiem spēlētājiem, kas sastopami visā pārējā Bībelē, tostarp Ninivē un Bābelē. Ņemot vērā to, ko mēs zinām par šo pilsētu lomām vēlāk, ko mēs varam secināt no šiem pantiem?`

Daudzi ir lasījuši par Nimrodu un secinājuši, ka viņš ir cēls varonis, līdzīgi kā pagānu mitoloģijas iekarotāji. Bet, ja Bībele viņu raksturo kā “varenu virs zemes” un “varenu mednieku Tā Kunga priekšā”, tas nav kompliments. Nimrods ir dižens savās acīs un stāv Kunga priekšā kā Dieva izaicinātājs. Tas, ko mēs redzam šajos tekstos, ir apraksts, kā izplatās sacelšanās pret Dievu – sacelšanās, kas pastāvēs, līdz galu galā tiks uz visiem laikiem izskausta.

`Kāpēc sacelšanās pret Dievu ir viltīgāks grēks, nekā mēs to varētu iedomāties? Kā mēs varam pasargāt sevi no šīs ļoti cilvēciskās īpašības?`