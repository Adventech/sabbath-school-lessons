---
title:  Ābrahāma aicinājums
date:   21/04/2025
---

1\. Mozus grāmatas 10. nodaļā mēs redzam dažādu tautu dzimšanu. Vārds, kas parasti tiek tulkots kā “tautas”, ir “goyim”, kas var attiekties arī uz pagāniem. 1. Moz. 10. nodaļa mums stāsta, ka cilvēku dzimums ir sadalījies savās zemēs, pēc savām valodām, pēc savām ciltīm savās “tautās” (1. Moz. 10:5; sk. arī Atkl. 14:6).

Gandrīz uzreiz pēc šī jēdziena ieviešanas Dievs aicina Ābrahāmu iziet no vienas no šīm tautām un būt atšķirīgam no viņiem un no tā, ko tās pārstāv.

`Izlasi 1. Moz. 12:1–9. Kāpēc Dievs izsauca Ābramu (vēlāk Ābrahāmu) no savas izcelsmes valsts?`

Dievs plānoja izmantot Ābrahāmu, lai izveidotu tautu, kas būtu pretstatā cilvēku valstībām. Viņiem nevajadzētu citu ķēniņu kā vien pašu Dievu. Bija jāparāda, kas notiktu, ja cilvēce atgrieztos pie sava Radītāja. Israēls tika izveidots kā svētība “visām zemes ciltīm” (1. Moz. 12:3). Dievs izlēja pār viņiem gaismu un privilēģijas, kas pasaulē, iespējams, nebija redzētas kopš pirmsplūdu laikiem.

`Izlasi 5. Moz. 4:5–9. Ko Tas Kungs teica Ābrahāma bērniem, tautai, kas bija piepildījusi solījumu, ko Dievs bija devis Ābrahāmam?`

Ne jau kāds atsevišķs indivīds liecināja tikai kādā vienā kopienā; nē, tā bija vesela tauta, kas, strādājot kopā un sadarbojoties ar Dievu, varēja atklāt pasaulei Viņa rakstura godību. Ņemiet vērā arī viņiem teiktos vārdus, ka ne tikai “likumi un tiesas”, ko Dievs viņiem bija devis, padarīja viņus tik īpašus, bet arī veids, kā viņi tos ievēroja, liks citām tautām teikt: “Šī lielā tauta ir sapratīga un gudra tauta” (5. Moz. 4:6). Lai cik brīnišķīgas būtu patiesības, kas tiek dotas cilvēkiem, viņu nespēja dzīvot saskaņā ar tām un paklausīt nes lāstus svētības vietā un nāvi dzīvības vietā.

`Kā tas pats princips – ne tikai zināt patiesības, bet arī tām paklausīt – attiecas uz adventistiem mūsdienās?`