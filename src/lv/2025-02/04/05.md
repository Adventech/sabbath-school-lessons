---
title:  Pagānu valdnieki
date:   23/04/2025
---

Dieva attiecības ar Israēlu sniedz bagātīgu ieskatu Viņa attiecībās ar Jaunās Derības draudzi. Patiesībā Israēla tauta daudzējādā ziņā kalpoja kā draudzes kļūdu priekšvēstnese. Kristieši nebūt nepretendē uz kaut kādu pārākumu pār seno Israēlu, bet ir bijuši un joprojām ir ļoti pakļauti tiem pašiem kārdinājumiem.

`Izlasi Mt. 20:25–28. No kādas kļūdas Jēzus brīdināja savus mācekļus izvairīties, veidojot kristīgās draudzes darbu?`

Israēls lūdza cilvēcisku ķēniņu. Šis bija lūgums, kas noveda pie tautas morālas sabrukšanas. Ķēniņi kļuva arvien ļaunāki, līdz Dievs ļāva babiloniešiem aizvest gūstā Viņa tautu, lai mainītu uzsākto kursu.

Kaut kas līdzīgs notika kristīgās baznīcas vēsturē. Lai gan viņiem nebija jāstrukturē sevi kā pagānu tautu, kad Konstantīns nāca pie varas un paziņoja, ka ir kristietis, ticīgie juta atvieglojumu: vajāšanas nu ir beigušās! Tā pati par sevi bija svētība, bet tad baznīcai ienāca prātā, ka tā varētu izmantot imperatora varu savā labā.

Ceturtajā gadsimtā starp kristiešiem izcēlās vairāki lieli strīdi, un, kad baznīca atklāja, ka nespēj tos atrisināt, tā ļāva imperatoram iejaukties. Pamazām Romas bīskaps kļuva varenāks, lai gan kādreiz viņš bija bijis līdzvērtīgs citiem vecākajiem bīskapiem. Baznīca ļāva valstij iejaukties reliģiskos jautājumos, un, tiklīdz valstij bija kāja durvīs, viss kļuva vēl sliktāk.

Daudzas kristīgās vēstures drūmākās nodaļas ir tiešs rezultāts baznīcas kompromisam ar pasauli, un tāpat notika ar Israēlu senatnē. Līdzīgi, kā Israēls pievērsās elku pielūgsmei un tā ķēniņi bija varaskāres samaitāti – līdz pat tādam līmenim, ka upurēja elkiem bērnus, – draudze pakāpeniski pārņēma dažādus pagānu impērijas līdzekļus un paņēmienus pat tik lielā mērā, ka daudzi uzticīgi ticīgie tika nogalināti, jo tika uztverti kā draudi baznīcas un valsts savienībai.

`Kādos veidos šie paši kārdinājumi jūsu kultūrā un sabiedrībā var apdraudēt mūsu ticības integritāti?`