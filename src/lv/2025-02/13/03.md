---
title:  Grēku nožēlas darbs
date:   23/06/2025
---

Jonam bija ļoti atšķirīgs vēstījums Ninives iedzīvotājiem. “Jona iesāka staigāt pa pilsētu un paveica veselas dienas gājumu, viņš sludināja un teica: ‘Vēl tikai četrdesmit dienas, tad Ninive tiks galīgi nopostīta!’” (Jonas 3:4) Šķiet diezgan skaidrs: vieta bija nolemta. Galu galā, vai tad tas nebija Kunga pravietis?

Tomēr kas notika ar Ninivi?

`Izlasi Jonas 3:5–10. Kāpēc šis pravietojums nepiepildījās?`

Jā, visa pilsēta nožēloja grēkus, un pravietotais liktenis tika novērsts, vismaz uz laiku. “Sods tika novērsts. Israēla Dievs tika paaugstināts un pagodināts pagānu pasaulē, un Viņa likumus tagad cienīja. Tikai pēc daudziem gadiem, kad Ninive, Dievu aizmirsusi, atkal kļuva lielīga un lepna, tā krita par laupījumu apkārtējām tautām.” (Elena Vaita “Pravieši un ķēniņi”, 271. lpp.)

Vai mēs varam sagaidīt kaut ko līdzīgu pēdējās dienās ar pēdējo vēstījumu kritušajai pasaulei? Jā – un nē. Tas nozīmē, ka visā pasaulē būs daudz ļaužu, kas paklausīs aicinājumam: “Izeita no viņas, Mana tauta, lai jums nebūtu dalības viņas grēkos un jūs neķertu viņas mocības” (Atkl. 18: 4). Visā pasaulē atradīsies ticīgie, kas, par spīti zvēram, “tur Dieva baušļus un Jēzus liecību” (Atkl. 14:12). Šie cilvēki, tāpat kā Ninivē, tiks pasargāti no tiesas, kas nāks pār pazudušajiem.

Tajā pašā laikā daži pravietojumi, piemēram, Dieva paziņojums, ka Ninive tiks iznīcināta, bija ar nosacījumu; tā tiktu iznīcināta, ja vien iedzīvotāji nenovērstos no sava ļaunuma (sk. Jer. 18:7–10). Tomēr daži pravietojumi nav saistīti ar nosacījumiem. Tie tiks izpildīti neatkarīgi no cilvēku reakcijas. Mesiāniskie pravietojumi par Kristus pirmo un otro atnākšanu, zvēra zīmi, mocību izliešanu, pēdējo dienu vajāšanām – tie nav ar nosacījumu; tie notiks neatkarīgi no tā, ko cilvēki dara. Tas, ko cilvēki dara, un viņu izvēle noteiks, kurā pusē viņi ir nostājušies.

`Kādas izvēles jūs izdarāt tagad, kas varētu palīdzēt izdarīt pareizu izvēli, kad pasauli skars jautājums par Dieva vai zvēra tēla pielūgšanu?`