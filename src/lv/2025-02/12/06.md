---
title:  Zvēra zīme
date:   19/06/2025
---

Tā kā neskaitāmi gadi ir aiztecējuši un tādi pēdējie notikumi kā nāves dekrēts un zvēra zīme vēl nav pieredzēti, tādēļ daži ir pauduši šaubas, pat skepsi, par mūsu gala notikumu interpretāciju, tostarp to, ka noslēdzošajā konfliktā sabats un svētdiena var kļūt par centrālo jautājumu.

Atklāsmes grāmata ir skaidra: mēs vai nu pielūdzam Radītāju, vai zvēru un tā tēlu. Un, tā kā septītās dienas sabats ir Dieva kā Radītāja fundamentāla zīme – atgriežoties pie pašas Ēdenes (sk. 1. Moz. 2:1–3) –, nav jābrīnās, ka jautājumā par Radītāja pielūgšanu sabats būs centrā. Tāpat nav nejaušība, ka zvēra spēks ir tas pats spēks, kas apgalvo, ka ir mainījis sabata bausli no Bībeles pielūgsmes dienas uz svētdienu, kam Bībelē nav svētību. Ņemot to vērā, ideja par sabata un svētdienas iesaistīšanu pielūgsmes jautājumā – vai nu Radītāja (sk. Atkl. 14:6, 7), vai zvēra pielūgsmi – ir pamatota. Un arī Jaunajā Derībā mums ir priekšvēstnesis šim jautājumam par septītās dienas sabatu attiecībā pret cilvēku izdomātu likumu.

`Izlasi šādus pantus: Mt. 12:9–14, Jņ. 5:1–16. Kas lika reliģiskajiem vadītājiem vēlēties nogalināt Jēzu?`

Kā reliģiskie vadītāji Mateja evaņģēlija 12. nodaļā reaģēja pēc tam, kad Jēzus sabatā dziedināja cilvēku ar nokaltušu roku (Mt. 12:9–13)? “Tad farizeji izgāja un sarunājās pret Viņu un nolēma To nogalināt” (Mt.12:14). Slepkavība septītās dienas sabata dēļ? Jņ. 5:1–16 pēc kārtējās brīnumainās dziedināšanas septītajā dienā vadītāji “tāpēc sāka Jēzu vajāt, ka Viņš to bija darījis sabatā” (Jņ. 5:16).

Slepkavība septītās dienas sabata dēļ, jo dziedināšana nesaskanēja ar cilvēku tradīcijām? (Te jāuzsver, ka nekas Bībelē neaizliedza dziedināšanu sabatā, tāpat kā nekas Bībelē nav nolicis svētdienu sabata vietā.) Lai gan konkrētais jautājums, kurā ir iesaistīts Jēzus, šeit nav tāds pats kā pēdējos notikumos, tas ir pietiekami saistīts: cilvēku likumi pretstatā Dieva likumiem, un šo pretējo likumu centrā ir Bībeles sabats.

`Mirt par kādu no Dieva baušļiem? Kā var viegli mēģināt racionalizēt savas iespējas izbēgt no tā?`