---
title:  Dan. 2 un vēsturiskā pieeja pravietojumu skaidrošanai
date:   15/06/2025
---

Viens no spēcīgākajiem pravietojumiem visos Rakstos ir Dan. 2. nodaļa. Rakstot vairāk nekā piecsimt gadus pirms Kristus, pravietis izklāstīja pasaules vēsturi, sākot no viņa laikiem Bābelē un pēc tam aprakstot Medo-Persiju, Grieķiju, Romu un tās sadalīšanos mūsdienu Eiropas tautās, kādas tās ir šodien.

Faktiski, runājot par šīm Eiropas tautām, vienā pantā teikts, ka “cilvēki sadzīvē un laulības noslēdzot gan saskaras cits ar citu, bet neviena daļa nesaraujami nesavienojas ar otru, tieši tā, kā dzelzs nesavienojas ar mālu” (Dan. 2:43). Šis pravietojums ir pārsteidzoši piepildījies. Tas ir, neskatoties uz visu veidu jauktajām laulībām starp šo tautu cilvēkiem (no valdniekiem līdz plebejiem), tās joprojām dzīvo nošķirti, katra par sevi.

Piemēram, Lielbritānijas monarhiju tagad sauc par Vindzoras dinastiju, jauks angļu nosaukums. Tomēr šis nosaukums ir salīdzinoši nesens – kopš 1917. gada. Pirms tam ģimeni sauca par Saksijas Koburgas un Gotas dinastiju, kas ir izteikti vācisks vārds, jo daudzas britu karaliskās personas, saskaroties cita ar citu, bija vāciešu asinsradinieki. Tomēr ar šīm asinssaitēm nepietika, lai atturētu no savstarpēja kara, tāpēc Pirmā pasaules kara laikā, vēloties norobežoties no nīstajiem ienaidniekiem, angļi nomainīja nosaukumu uz Vindzoras namu.

`Izlasi Dan. 2:31–45. Kāds bija Nebukadnēcara sapnis, un kā Daniēls to izskaidroja?`

Visi Daniēla apokaliptiskie pravietojumi seko Dan. 2. nodaļā noteiktajam pamatam. Tas ir, pārējos pravietojumos ir tā pati secība, kas Dan. 2. nod., kur vienu pasaules impēriju nomaina nākamā, līdz Dievs nodibina Savu mūžīgo valstību (sk. Dan. 2:44; 7:13, 14). Citiem vārdiem sakot, pravietojumi iet cauri vēsturei nepārtrauktā impēriju secībā, sākoties senatnē un noslēdzoties nākotnē, līdz pat mūsdienām. Šī ir vēsturiskā pieeja, interpretējot pravietojumus, un tas ir vajadzīgs šo tekstu pareizai izpratnei. Vēsturiskās pieejas izmantošana ir ļoti svarīga, lai izprastu pēdējo dienu notikumus, jo īpaši, kā tie ir attēloti Atklāsmes grāmatā.

`Kā Dan. 2. nodaļa pierāda, ka Dievs ne tikai zina nākotni, bet arī to, ka Viņš galu galā ir par to atbildīgs?`