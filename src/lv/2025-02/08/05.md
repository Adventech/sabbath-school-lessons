---
title:  Piektais psalms
date:   21/05/2025
---

`Izlasi Ps. 5. Šajā darbā Dāvids iezīmē asus kontrastus starp tiem, kas ir pazuduši, un tiem, kas ir atpirkti. Salīdziniet šī psalma valodu ar Atkl. 14:1–12. Kādas līdzības jūs atrodat, un kā tas veicina jūsu izpratni par to, ko nozīmē būt daļai no Dieva pēdējo dienu atlikuma kustības?`

Ir noderīgi atzīmēt Dāvida teikto, ka ļaunums “lai nemājo” pie Dieva (Ps. 5:4, ESV). Telts mērķis bija, lai Dievs varētu mājot starp Saviem ļaudīm, un tas pats notiks arī Kristus valstībā (sk. Atkl. 21:3). Tiem, kas tuvojas Dieva tronim, ir jābūt atpestītiem.

Uzmanības vērts ir arī tas, ka Dāvids apraksta pielūgsmi (Ps. 5:7) kā galveno jautājumu lielajā cīņā. Atkl. 13. nodaļa piecas reizes piemin “pielūgšanu”, un trīs eņģeļu vēstis aicina pasauli “pielūgt To, kas radījis”. Dāvids stāsta, ka viņš “bīstas” Dieva, un atlikuma vēsts aicina pasauli atpakaļ pie “bīstieties Dieva un dodiet Viņam godu, jo ir atnākusi Viņa tiesas stunda” (Atkl. 14:7).

Pievērsiet uzmanību arī tam, ka atpirktajiem mutē “nav melu” (Atkl. 14:5); tie ir patiesības nesēji, kuru vārdos un darbos atspoguļojas Dieva taisnīgais raksturs. Ļaunajiem, pēc Dāvida domām, “mutē nav patiesības” (Ps. 5:10).

Tā ir pārsteidzoša aina, ko Jānis parāda šajā galvenajā Atklāsmes grāmatas daļā: vienkārši grēcinieki tiek izrauti no nāves – ar priekštiesību atrasties Dieva klātbūtnē. Viņi nav nopelnījuši šīs tiesības; to viņiem piešķir fakts, ka Dieva Jērs – taisnais Cilvēka Dēls – atrodas kopā ar viņiem. Viņiem tiek piedots, viņi ir atpestīti; viņiem vairs nav jānes sava vaina (sal. ar Ps. 5:10), jo Dieva Jērs to ir nesis viņu vietā (sal. ar Jes. 53:12 un 2. Kor. 5:21).

Kad Dieva vārds ir ierakstīts sirdī, ir grūti klusēt. Dieva ļaudis sniedz pēdējo žēlastības piedāvājumu “stiprā balsi” (Atkl. 14:7). “Bet priecāties būs visiem, kas cerē uz Tevi: arvienu viņi priecāsies, ka Tu viņus pasargi. Lai mūžīgi gavilē un priecājas par Tevi, kas mīl Tavu Vārdu” (Ps. 5:12).

`Iedomājieties, ka stāvat svētā un pilnīgā Dieva priekšā tiesā, kur viņa priekšā ir pilnībā atklāts katrs darbs, ko esat darījuši. Ko šī perspektīva stāsta par mūsu vajadzību pēc Kristus taisnības?`