---
title:  Uz Ciānas kalna
date:   19/05/2025
---

Atklāsmes grāmatā 14. nodaļā mēs redzam Dieva tautu stāvam Ciānas kalnā. Oriģinālais Ciānas kalns atradās tieši uz rietumiem no tagadējās Jeruzalemes vecpilsētas un tika uzskatīts par Dieva troņa jeb klātbūtnes vietu Viņa ļaužu vidū. Laika gaitā tempļa kalns, kas atradās uz Morijas kalna, tika identificēts arī kā Ciānas kalns.

Citiem vārdiem sakot, šis svarīgais Dieva pēdējo dienu atlikuma ainojums ir attēlots svētnīcas valodā, tāpat kā lielākā daļa Atklāsmes grāmatas galveno ainu. Pateicoties Jēram, Dieva ļaudis atrodas Viņa svētajā kalnā!

`Izlasi Ps. 15 un 24, kur Dāvids uzdod ļoti svarīgu jautājumu: “Kas dzīvos tavā svētajā kalnā?” Salīdziniet viņa atbildi šajos psalmos ar to cilvēku aprakstu, kas stāv uz Ciānas kalna Atkl. 14:1–5. Kādas paralēles jūs atrodat? Kā var pievienoties šai grupai? Kāda nozīme ir tam, ka uz viņu pierēm ir rakstīts Tēva vārds? (Atkl. 14:1)`

Dāvida psalmā sniegtais apraksts – kam ir atļauts būt Dieva klātbūtnē – ir diezgan garš rīkojums, kas vienkārši grēciniekiem ir jāizpilda. Kurš no mums var godīgi teikt, ka mēs vienmēr esam dzīvojuši taisnībā? Vai arī vienmēr savā sirdī runājuši patiesību (Ps. 15:2)? Neviens no mums nevar zināt, ka mēs “neklupsim nemūžam” (Ps. 15:5, jaunais tulkojums). Ja mēs sakām, ka mēs nekad neesam grēkojuši, mums nav patiesības, kā to atklāj Bībele (1. Jņ. 1:8).

Mūsu vienīgais secinājums ir tas, ka spējīgus stāvēt uz Ciānas kalna mūs padara Jērs. Viņš gan nav pieminēts Dāvida psalmā, taču pēkšņi parādās Atkl. 14. nodaļas aprakstā. Tas ir gandrīz tā, it kā Atkl. 14. nod. atbildētu uz Dāvida jautājumu. Tagad, kad Dieva Jērs ir nostiprinājies Ciānas kalnā, svētnīcā, mēs arī varam tur atrasties, pateicoties Viņa pilnīgajai taisnībai, kas mums ir piešķirta ticībā. Mums var būt “droša pieeja svētnīcai. Tas ir jauns, dzīvs ceļš, ko Viņš mums atvēris caur tempļa priekškaru, tas ir, caur Savu miesu” (Ebr. 10:19, 20). Kāda cerība mums būtu bez Viņa asinīm? Patiesībā nekāda.

`Padomā par visiem Bībeles apsolījumiem par uzvaru pār grēku. Kāpēc, pat ar visiem šiem apsolījumiem, mēs joprojām nespējam sasniegt ideālo paraugu, ko Jēzus mums ir parādījis, un kāpēc mums ir vajadzīga Viņa nevainojamā dzīve kā aizvietotāja?`