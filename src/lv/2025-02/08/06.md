---
title:  Māci grēciniekiem Savu ceļu
date:   22/05/2025
---

Pēc tam, kad Kungs bija parādījies Jesajam troņa zāles ainā Jes. 6:1–8, un pēc tam, kad Jesajam bija paziņots, ka viņa “noziegums ir deldēts” un viņa “grēki piedoti”, viņš atbildēja uz Dieva aicinājumu, sakot: “Šeit es esmu! Sūti mani” (Jes. 6:8) Tas ir, tiklīdz viņš uzzināja, ka viņš ir taisns Dieva priekšā, un, neskatoties uz to, ka viņš apzinājās savas nepilnības, viņš bija gatavs strādāt Kunga labā.

Vai ar mums nav tāpat? Kā mēs varam sludināt glābšanu citiem, ja mums pašiem tās nav? Mēs to varam iegūt, ticot Jēzum un tam, ko Viņš ir darījis mūsu labā.

`Izlasi Ps. 51:7–15. Ko Dāvids sola darīt pēc tam, kad viņš būs apžēlots un šķīstīts no grēka?`

Būt aicinātam Dieva klātbūtnē galu galā nozīmē tikt nosūtītam atpakaļ pasaulē. Savā gudrībā Dievs ir uzdevis atpestītajiem kalpot par Viņa galveno balsi kritušajai pasaulei. Kādā brīdī Viņa ļaužu ietekme uz zemes būs spēcīgi jūtama. Atkl. 18:1 stāsta, ka Viņa pēdējais lūgums kritušajai planētai apgaismos visu pasauli.

“Neviens vēl nav nonācis pie Kristus, ja viņa sirdī nav dzimusi vēlēšanās stāstīt citiem, kādu dārgu Draugu viņš ir atradis Jēzū; glābjošā un svētojošā patiesība nevar palikt ieslēgta viņa sirdī. Ja mēs esam ietērpti Kristus taisnībā un pildīti ar prieku, ko rada Viņa Gars mūsos, tad nespēsim klusēt. Ja mēs esam baudījuši un redzējuši, cik Kungs ir labs, tad mums būs ko stāstīt. Līdzīgi Filipam, kad tas atrada Pestītāju, mēs aicināsim citus pie Viņa.” (Elena G. Vaita “Ceļš pie Kristus”, 78. lpp.)

Atkl. 14 trīs eņģeļu vēstis ir balstītas uz “mūžīgo evaņģēliju” (Atkl. 14:6). Tas ir, vēl pirms izskan vēstījums par Tā, “kas radījis debesis un zemi, jūru un ūdens avotus”, pielūgsmi (Atkl. 14:7), par Bābeles krišanu (Atkl. 14:8) vai par “zvēra un viņa tēla” pielūgsmi (Atkl. 14:9), – tiek pasludināts evaņģēlija, pestīšanas Jēzū, pamats. Un tas ir tāpēc, ka trīs eņģeļu brīdinājumi un vēstis neko nenozīmē bez cerības un apsolījuma, kas tiem, kas sludina šos vēstījumus, ir Jēzū un tajā, ko Viņš ir darījis viņu labā. Ja neskaita “mūžīgo evaņģēliju”, mums patiesībā nav nekā vērtīga, ko teikt pasaulei.

`Pakavējieties vairāk pie tā, ka pat pirms triju eņģeļu vēsts pasludināšanas mums tiek norādīts uz “mūžīgo evaņģēliju”. Ko tam vajadzētu mums stāstīt par to, cik šī patiesība ir būtiska visā, kam mēs ticam?`