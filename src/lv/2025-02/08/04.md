---
title:  Bauslība mūsu katra sirdī
date:   20/05/2025
---

Ciānā sapulcētajam atlikumam uz pieres ir iegravēts vārds: Tēva un Jēra vārds. (Vai tie ir divi dažādi vārdi, ir apšaubāmi; Jēzus ir Tēva attēls!) “Vārds” Svētajos Rakstos nozīmē ko vairāk nekā tikai līdzekli, kā personām uzrunāt vienai otru. Tas apzīmē raksturu. Līdz šai dienai daudzās kultūrās joprojām saka, ka kādam ir “labs vārds”, ja cilvēki augstu vērtē viņa raksturu.

`Izlasi 2. Moz. 33:18–23, 2. Moz. 34:1–7 un Ps. 119:55. Kad Mozus lūdza rādīt Dieva godību, ko Dievs viņam apsolīja parādīt? Kas sekoja pēc tam, kad Dievs pasludināja Savu vārdu Mozum (2. Moz. 34:5)?`

Daži attēlo Dieva godību kā nepieejamu, spožu gaismu, kas noteikti ir atbilstošs apraksts. Taču Dieva godība ir kas vairāk nekā tikai vizuāls attēlojums; Viņa godība ir Viņa raksturs. Tas pats attiecas uz Dieva vārdu.

Kad Bībele apraksta atlikumu ar Dieva vārdu uz pierēm, runa nav par to, ka tur būtu rakstītas burtiskas zīmes. Runa ir par to, lai Dieva raksturs būtu ierakstīts mūsu prātā, sirdī, un tāpēc tagad savā dzīvē mēs atspoguļojam Dieva mīlestību un raksturu. Dievs tevi ir vilcis tuvu Sev, un tu mīli Viņu par to, kas Viņš ir un ko Viņš ir darījis tavā labā.

Cik interesanti ir arī tas, ka Dievs, aprakstot Sevi Mozum, to saista kopā ar to, ka Mozus saņem vēl vienu desmit baušļu eksemplāru, kas arī ir Viņa rakstura noraksts. Tāpat cilvēki, kuriem ir Dieva “vārds” (Atkl. 14), tiek raksturoti kā tādi, kas “tur Dieva baušļus”. Ievērojiet vārdus Vēstulē ebrejiem: “Šī ir tā derība, ko Es ar viņiem celšu pēc tām dienām, saka Tas Kungs, Savus baušļus Es došu viņu sirdīs un rakstīšu tos viņu prātā, un viņu grēkus un viņu netaisnības vairs nepieminēšu” (Ebr. 10:16, 17). Kāda evaņ­­ģēlija izpausme: lai gan Dieva bauslība ir atspoguļota mūsu dzīvē, mums jo­projām ir nepieciešams, lai mūsu grēki vairs netiktu pieminēti!

Dieva vārds ir Viņa raksturs. Viņa morāles baušļi ir Viņa rakstura atšifrējums. Un tie, kas pēdējās dienās ir sapulcējušies Dieva svētajā kalnā, ir pilni ar mīlestību uz Dievu – mīlestību, kas izpaužas paklausībā Viņa likumam.

`Ja mēs tiekam glābti ticībā, nevis ar baušļu palīdzību, kāda tad ir Dieva likuma nozīme? (Sk. 1. Jņ. 5:3.)`