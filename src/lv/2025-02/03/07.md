---
title:  Tālākiem pētījumiem
date:   18/04/2025
---

Izlasi Jņ. 2:1–11, Mt. 22:1–14, 2. Kor. 11:1–5 un Mt. 25:1–13.

Kad saprotat, cik daudz datu ir pieejami pārējā Bībelē, lai palīdzētu jums paplašināt izpratni par pravietojumiem, var rasties kārdinājums tos pārmērīgi izmantot. Gadsimtu gaitā daļa kristiešu Bībeles stāstos sastopamo simboliku un tēlus ir uzsvēruši līdz tādam līmenim, ka viņi šo vēsturisko stāstījumu faktiski sāk uzskatīt par mītu. Kaut arī nozīmes slāņi ir atrodami gandrīz visur Svētajos Rakstos, mums vienmēr jāatceras, ka Dievam ir Savs paņēmiens, kā reālus notikumus, kuros ir iesaistīti reāli cilvēki, izmantot arī simboliskā veidā, lai mācītu mums par Viņa turpmāko mijiedarbību ar draudzi.

Piemēram, kāzu mielasts Kānā var sniegt ieskatu pareģojumos izmantotajā laulības metaforā, taču kāzas bija burtisks notikums. “Kristus vārds nodrošināja bagātīgu krājumu svētku mielastam. Tikpat bagātīgs ir Viņa žēlastības krājums, lai dzēstu cilvēku noziegumus un atjaunotu un uzturētu dvēseli.” (Elena Vaita “Laikmetu ilgas”, 149. lpp.).

Vai arī, kā viņa šeit raksta: “‘Jo Dievs tas Kungs neko nedara, neatklājis savu noslēpumu praviešiem, saviem kalpiem’ (Am. 3:7; 5. Moz. 29:29). Pats Kungs to visu ir devis, un Viņa svētība pavadīs ikvienu godbijīgu, lūgšanu pavadītu praviešu rakstu pētīšanu” (“Laikmetu ilgas”, 234. lpp.)

**Jautājumi pārrunām:**

`Izlasi Jņ. 2:1–11. Jāņa evaņģēlijā ir daudz elementu, kas paredz Kristus turpmāko darbu, un komentētāji ir pamanījuši apzinātu veidu, kā Jānis vada savus lasītājus uz krustu. Kur šajā stāstā jūs saredzat dažādus Kristus rakstura un nākotnes valstības aspektus? Ko tas mums māca par pestīšanas ieceri vai par lielo kāzu mielastu, kas ir apsolīts Dieva Dēlam?`

`Līdzība par desmit jaunavām ir plaši pazīstama, un to ļoti mīl Bībeles pētnieki. Ko šis svarīgais stāsts mums māca par pēdējo dienu notikumiem? Vai tas ir zīmīgi, ka līgavainis kavējas? Ko šī līdzība varētu mācīt par mūsu individuālajām attiecībām ar Kristu, salīdzinot ar to, kā Kristus attiecas pret draudzi kopumā?`

`Padomājiet par viltus praksēm, kas kristietībā ienākušas no ārpuses. Ja neskaita pašsaprotamo, svētdienu pretstatā Bībeles sabatam, kādi citi maldīgi uzskati ir ienākuši? Kādā veidā tie ir iekļuvuši, un ko mēs varam darīt, lai ne tikai pasargātu sevi no tiem, bet arī palīdzētu citiem ieraudzīt, kādi tie ir patiesībā? Kādā veidā trīs eņģeļu vēstis ir mēģinājums panākt tieši to, lai cilvēki saskatītu maldīgos uzskatus, kas ielauzušies ticībā?`