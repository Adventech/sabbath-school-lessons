---
title:  Īzāks un Rebeka
date:   16/04/2025
---

Kad Ābrahāms bija vecs un, bez šaubām, domāja par apsolījumiem, ko Dievs viņam bija devis attiecībā uz viņa pēcnācējiem (sk. 1. Moz. 15:5), viņš uzdeva savam vecākajam un visuzticamākajam kalpam svinīgu uzdevumu.

`Izlasi 1. Moz. 24:1–4. Kāpēc Ābrahāmam bija tik svarīgi, lai viņa dēls neņemtu sievu “no kanaāniešu meitām” (1. Moz. 24:3)?`

Lai cik specifisks šķistu viņa brīdinājums, Ābrahāma problēma bija garīga, nevis etniska; tas bija teoloģisks, nevis nacionāls jautājums. Ābrahāms ļoti labi pārzināja kanaāniešu reliģisko prakšu morālo deģenerāciju, nemaz nerunājot par viltus dievu pielūgšanu, un viņš zināja, cik viegli viņa dēlam būtu iekrist šajās praksēs, ja viņš apprecētu sievieti no viņu vidus.

Patiešām, tik liela daļa no senā Israēla un pat kristīgās baznīcas vēstures gadsimtu gaitā ir bijusi tāda, kurā Dieva tauta, kurai vajadzēja liecināt pasaulei, tiek ierauta pasaulē un tās viltus mācībās un reliģiskajās pārliecībās. Iespējams, šīs bēdīgās realitātes lielākais piemērs ir bijis svētdienas, pagāniskās saules dienas, ieviešana Bībeles septītās dienas sabata vietā, kam pēdējās dienās būs ievērojama loma.

`Izlasi 1. Moz. 24:57–67. Kādas mācības mēs varam gūt par Kristu un Viņa draudzi no dažām detaļām, ko atrodam šajā stāstā? Ko var uzzināt, piemēram, par mūsu kritušo stāvokli no tā, ka Rebeka bija attāla radiniece Īzākam?`

Mēs neapšaubāmi esam saistīti ar mūsu Radītāju, jo sākotnēji esam radīti pēc Viņa līdzības. Mūs no Viņa ir šķīris grēks, un tomēr mēs joprojām tiekam uzskatīti par Viņa īsto līgavu, lai gan ar savu izvēli mēs varbūt padarām laulību trauksmaināku, nekā tai vajadzētu būt.

`Jā, Dievs mūs, Savu līgavu, mīl vairāk, nekā mēs mīlam Viņu. Kādas izvēles mēs katru dienu varam izdarīt un kas mums būtu jādara, lai stiprinātu savu mīlestību pret Dievu? Vienlaikus kādas izvēles tikai nogalinās šo mīlestību?`