---
title:  Skaistā līgava
date:   14/04/2025
---

Ecēhiēla 16. nodaļa mums parāda pārsteidzošu ainu, kā Dievs izturas pret Savu tautu. Viņš apraksta Israēla tautu kā pamestu mazuli, kas atstāts laukā nomirt. Viņš aizved to mājās, aprūpē un, kad viņa ir pilnīgi pieaugusi, apprec viņu. Šī ir spēcīga ilustrācija laulībai, kas ir maz ticama.

`Izlasi Ec. 16:4–14. Ko šīs līgavas paaugstināšana mums māca par Dieva nodomiem attiecībā uz mums?`

Dievs teica Israēlam, ka viņa aprūpē viņa auga “arvien skaistāka” (Ec. 16:13). Kad Dievs viņu pirmo reizi atrada, neviens viņu neuzskatīja par skaistu; viņa bija atstumta citu bērnu vidū, pamesta ar domu, ka viņa nomirs. Bet, kad Dievs pievērsa viņai Savu uzmanību, viņa kļuva arvien skaistāka, līdz par viņu runāja visā pasaulē. Pirmo jūdu ķēniņu Dāvida un Salamana dienās tas bija īpaši patiesi. Pat Sābas ķēniņiene veica īpašu ceļojumu, lai savām acīm redzētu Israēla krāšņumu!

Tomēr Israēla skaistums pilnībā bija Dieva dāvana. Viņa bija skaista – tā runāja tautas – tieši tāpēc, ka viņa bija Dieva līgava. Dievs saka, ka viņas skaistums “bija pilnīgs to rotu dēļ, kurās Es tērpu tevi, tā saka Dievs Tas Kungs” (Ec. 16:14).

Šī tēma Bībelē atkārtojas: Dieva līgava ir skaista nevis tāpēc, ka viņa kaut ko ir darījusi, bet gan tāpēc, ka Dievs viņu ir apbēris ar savu labvēlību un padarījis viņu tādu. Līdzīgā veidā ticīgie šķiet skaisti Debesu skatījumā ne tāpēc, ka būtu ko darījuši, lai to nopelnītu, bet gan Dieva labvēlības dēļ, pestīšanas dēļ, ko Viņš pār mums ir izlējis. Mēs esam skaisti, jo esam pārklāti ar Viņa taisnību, paša “Dieva taisnību” (2. Kor. 5:21).

Viss bija labi līdz nākamajam Ecēhiēla pantam: “Bet tu paļāvies par daudz uz savu skaistumu, un savas slavas dēļ tu paliki par laulības pārkāpēju, par mīlnieci, ziedodamās mīlestībā katram garāmgājējam, un piederēji viņam.” (Ec. 16:15)

Mēs esam radīti, lai atspoguļotu Dieva labestību un godību. Kad Dieva radījumi pieņem, ka viņu skaistums ir viņu pašu skaistums, šim skaistumam samazinās vērtība un viņus gaida nepatikšanas.

`Kādas ir briesmas, ja uzticēsimies “pašu skaistumam”? Tas ir, kā mēs varam domāt, ka mūsos pašos ir kaut kas tāds, kas sagādā mums nopelnu Dieva priekšā vai padara mūs par Viņa mīlestības cienīgiem? Kā mēs vienmēr varam pasargāt sevi no garīga lepnuma?`