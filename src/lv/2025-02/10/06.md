---
title:  Pirmsadventes tiesa
date:   05/06/2025
---

Tiesas apraksts Dan. 7. nodaļā sniedz mums ieskatu aiz priekškara – bijību iedvesmojošu iespēju ieraudzīt, kā Dievs atrisina grēka problēmu, vienlaikus izpērkot tos, kuri vēlas dzīvot derības attiecībās ar Viņu.

`Izlasiet izmeklēšanas tiesas aprakstu Dan. 7:9, 10, 13, 14, 22, 26 un 27. Uz ko tiesā vērsta galvenā uzmanība? Kāds spriedums ir tiesas procesa beigās? Ko tas mums stāsta par pestīšanas plānu?`

Nav šaubu, ka Dievs izvērtē katru cilvēku. Sal. māc. 12:14 mums apliecina, ka “Dievs liks ikvienu darbu tiesā” (NKJV), un Pāvils atgādina, ka mums nav jātiesā citam citu, jo “mēs visi stāvēsim Kristus soģa krēsla priekšā” (Rom. 14:10). Dievam, protams, nav vajadzīgi pieraksti, lai zinātu, kurš ir izglābts vai pazudis, bet eņģeļiem, kuri visu laiku ir pētījuši pestīšanas plānu (1. Pēt. 1:12), dabiski būtu radušies jautājumi. Viņi bija sātana sacelšanās liecinieki un redzēja, ka trešā daļa Debesu eņģeļu tika izraidīti no debesīm (Atkl. 12:4) – un tagad Dievs mūs ieved Savā klātbūtnē. Dievs atver grāmatas un ļauj svētajiem visu skaidri ieraudzīt.

Stāsts par Ābrahāma lūgšanu par Sodomu un Gomoru – sava veida spriedumu – sniedz mums svarīgu ieskatu tiesā. Acīmredzot Sodomas dēli tika izmeklēti; Dievs piemin, ka pilsētas ļaunums radīja tai tādu slavu, ka apsūdzība pret to bija liela (1. Moz. 18:20). Taču ne tikai Sodoma un Gomora tika izmeklētas pirms to iznīcināšanas. Dievs arī atvēra “durvis” Ābrahāmam, lai viņš varētu izpētīt, vai Dievs rīkojās pareizi, pieņemot lēmumu iznīcināt ļaunos.

Tikmēr kurš gan cits parādās Debesu tiesas laikā Daniēla 7, ja ne “Cilvēka Dēls”, Jēzus (Dan. 7:13, sk. arī Mt. 20:28), kura parādīšanās ir vienīgais iemesls, kāpēc šis spriedums “tiek pieņemts Visaugstākā svēto labā” (Dan. 7:22, NKJV). Viņa ļaudis iziet cauri tiesai tikai ar Viņa pilnīgo taisnību.

`Iedomājieties, ka stāvat tiesas priekšā ar visiem saviem noslēpumiem, kas ir atklāti mūsu svētā Dieva priekšā. Kāda ir jūsu vienīgā cerība tiesas laikā? (Skatīt piektdienas tēmu.)`