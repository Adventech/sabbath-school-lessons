---
title:  Noas sludināšana
date:   02/06/2025
---

Pēteris mums atgādina, ka daudzi būs nesagatavoti Kristus atgriešanās brīdim, jo viņi “tīši aizmirst” (2. Pēt. 3:5, NKJV), kas notika plūdos. Šodien, lai gan pasaule kolektīvi atceras lielus plūdus (apbrīnojami daudzās pasaules kultūrās, sākot ar senajiem grieķiem un beidzot ar maijiem, saglabājušies stāsti par postošiem plūdiem), stāsts par Noa, iespējams, ir viens no visvairāk mūsdienās apsmietajiem no Bībeles stāstiem. Kā jau tika prognozēts, pasaule šo stāstu labprāt noliek malā kā mītu neatkarīgi no tā, cik skaidri un tieši tas ir attēlots Vecajā Derībā un daudzkārt pieminēts Jaunajā Derībā.

`Jēzus teica, ka situācija pasaulē līdzināsies “Noas dienām” Mt. 24:37–39. Salīdziniet šo fragmentu ar 1. Mozus 6:1–8. Kādi bija morālie apstākļi, kas noveda pie plūdiem? Kādas paralēles pastāv starp abiem laikposmiem?`

Dieva pēdējo dienu atlikuma ļaudīm ir vēl viena svarīga mācība, un tā izriet no rūpīgas izpētes. Ebr. 11:7 ir teikts, ka Noa “uztaisīja šķirstu sava nama glābšanai; tās dēļ viņš nicināja pasauli un kļuva tās taisnības mantinieks, kas nāk no ticības”.

Iedomājieties, ka esat sludinājuši vairāk nekā gadsimtu un ka šķirstā nav ko ievest – vienīgi savu ģimeni. Ja Noa būtu bijis mūsdienu evaņģēlists, mums varētu rasties kārdinājums viņu norakstīt kā neveiksminieku – gadu desmitiem ilga sludināšana un, šķiet, nekādu rezultātu.

Par laimi, šobrīd daudzas pasaules daļas trīs eņģeļu vēstīm ir ļoti atsaucīgas. Evaņģēlija sludināšana – mūsu unikālās atlikuma vēsts pasludināšana – ir izrādījusies neticami efektīva neskaitāmās pasaules daļās, un daudzi iepazīst Kungu. Mēs vēl neesam sasnieguši momentu, kad vairs nav nekādu panākumu, lai gan mums ir teikts, ka pienāks brīdis, kad “pārbaudes laiks tiks slēgts un žēlastības durvis tiks aizvērtas. Tā ar vienu īsu teikumu: ‘Kas bija gatavas, iegāja ar Viņu kāzās, un durvis aizslēdza’, mums tiek parādīta Pestītāja pēdējā kalpošanas fāze līdz brīdim, kad būs pilnīgi pabeigts lielais cilvēces atpestīšanas darbs”. (Elena Vaita “Lielā cīņa”, 428. lpp.)

Līdz tam mums kā draudzei ir darāms darbs.

`Kā mēs varam iemācīties nezaudēt drosmi, ja šķiet, ka mūsu personīgie evaņģelizācijas centieni šobrīd nenes lielus augļus? Kāpēc mums centieni jāturpina? (Sk. Jņ. 4:37.)`