---
title:  Visas zemes Tiesnesis
date:   04/06/2025
---

Tieši pirms Sodomas iznīcināšanas Mamres līdzenumos notika interesants stāsts. Dievs parādās Ābrahāmam divu eņģeļu pavadībā. Kad Ābrahāms tos ierauga, viņš aicina Debesu apmeklētājus uz maltīti, un tieši tajā brīdī Dievs apsola, ka Ābrahāmam un Sārai būs dēls, kurš vedīs pie Mesijas. Jēzus patiešām nāca no Ābrahāma dzimtas (sal. ar Gal. 3:16). Tad stāsts pēkšņi pievēršas jautājumam par līdzenuma ļaunajām pilsētām.

`Izlasi 1. Moz. 18:17–32. Ko mēs no šiem pantiem uzzinām par Dieva raksturu un veidu, kā Viņš galu galā plāno tikt galā ar ļaunumu uz mūsu planētas?`

Dievs mums nav parādā paskaidrojumus, tomēr Viņš izvēlas neslēpt no cilvēkiem Savus motīvus un plānus. “Jo Dievs Tas Kungs neko nedara,” saka pravietis Amoss, “neatklājis Savu noslēpumu praviešiem, Saviem kalpiem” (Am. 3:7).

Pirms Dievs iznīcina Sodomu un Gomoru, Viņš paziņo, ka vienīgā pareizā rīcība ir informēt Ābrahāmu par to, kas notiks, par to, ko viņš drīzumā var sagaidīt.

Dievs paliek ar Ābrahāmu, kamēr abi eņģeļi dodas uz ļauno pilsētu, lai izsauktu ārā tos, kas ņems vērā viņu brīdinājumu. Nevar nedomāt par pravietiskajiem eņģeļiem, kuri pēdējās dienās veic to pašu uzdevumu, aicinot tos Dieva bērnus, kas dzīvo Bābelē, iziet no tās (Atkl. 14:6–12, 18:1–4). Kad tiek izteikts pēdējais brīdinājums, Dievs apspriežas ar Ābrahāmu, kas notiks, un Viņš labprāt pakļaujas sentēva jautājumiem.

Ābrahāms jautā: “Nemūžam Tu tā nedarīsi, ka liksi mirt taisnajam ar bezdievi, ka taisnais būtu līdzīgs bezdievim. Nemūžam! Vai visas pasaules soģis nedarīs taisni?” (1. Moz. 18:25) Ābrahāms pēta ne tikai Sodomas gadījumu, bet arī Dieva raksturu. Tāpat, pirms nāks gals, Dievs atver Debesu grāmatas (Atkl. 20:4, 11–15) un ļauj mums izpētīt pierādījumus, pirms Viņš beidzot šķīstīs zemi ar uguni. Tas ir, mums būs tūkstoš gadu, lai saņemtu atbildes uz daudziem jautājumiem, kas pagaidām paliek neatbildēti.

`Pirms Kungs pasludinās galīgo spriedumu pazudušajiem, Viņš dod mums tūkstoš gadu, lai mēs saprastu, kas notiks un kāpēc. Ko tas mums stāsta par Viņa raksturu un to, cik atvērts Viņš ir radīto būtņu pārbaudei – būtnēm, kuru eksistence pilnībā atkarīga no Viņa un kurām nav dots zināt šīs lietas?`