---
title:  Stāsts par Sodomu un Gomoru
date:   03/06/2025
---

Ir vēl viens svarīgs Vecās Derības stāsts, uz kuru Pēteris tiešā veidā atsaucas, aprakstot pēdējo dienu notikumus: Sodomas un Gomoras iznīcināšana. Līdzenuma pilsētas bija leģendāras ar saviem ļaunajiem darbiem un kļuva par piemēru tam, kā pirmās pilsētas iznīcina uguns no debesīm.

`Izlasi 2. Pēt. 2:4–11, Jūdas 5–8 un Ec. 16:46–50 un atzīmē visas detaļas. Kādi morālie apstākļi noveda pie šo pilsētu iznīcināšanas, un kādas paralēles pastāv ar mūsdienām?`

Brīdinājums, kas tiek sniegts šīs planētas pēdējo dienu iedzīvotājiem, izmantojot Sodomu un Gomoru, ir skaidrs: galu galā ļaunos iznīcinās uguns, kā tas tik skaidri aprakstīts Atkl. 20. Grēks ir ārkārtīgi maldinošs, jo tas mūs padara aklus, ka mēs neredzam savu sirds stāvokli; tas aizsedz mūsu pārkāpumus zem sevis novērtēšanas slāņa, savukārt citu ļaunums bieži mums paliek acīmredzams. Tajā pašā nodaļā, kurā Dievs runāja par to, cik daudz mīlestības Viņš bija izlējis pār Savu tautu, Viņam tauta arī bija jābrīdina, ka, lai gan tā nav izdarījusi tos pašus grēkus (Ec. 16:47), tā patiesībā ir kļuvusi vēl ļaunāka par Sodomu.

Israēls bija “tēlojis netikli” (Ec. 16:41, KJV), garīgi pārkāpjot laulību. Iedomājieties, kāds bija Dieva ļaužu pārsteigums, izdzirdot, ka ir ļaunāki nekā tie, kuru ļaunums bija kļuvis par leģendu.

Tas nav nekas jauns, ne tikai senajam Israēlam, bet arī visai cilvēcei. Rom. 1:18–32 Pāvils sniedz cilvēku ļaunuma garu sarakstu, ko varētu uzrakstīt, pamatojoties arī uz mūsdienu ziņu medijiem. Pagānu grēku apraksta nolūks nebija radīt jūdiem pārākuma sajūtu, bet gan lai Dieva tauta beidzot saprastu savu grēku nopietnību. Nātans darīja to pašu, kad viņš runāja ar Dāvidu: viņš stāstīja par bagātu vīru, kurš nozadzis jēru nabagam. Šis stāsts izsauca “ļoti lielas” Dāvida dusmas (2. Sam. 12:5, NKJV), jo netaisnība šķita acīmredzama! Tomēr bija vajadzīgs Nātana paskaidrojums: “Tu esi tas cilvēks!” (2. Sam. 12:7), lai Dāvids šajā stāstā ieraudzītu sevi.

Ir svarīgi atcerēties, ka Bībele galvenokārt ir adresēta nevis ārpasaulei, bet gan pašiem Dieva ļaudīm. Kad mēs redzam citu cilvēku briesmīgos grēkus, kas aprakstīti tādā fragmentā kā Atkl. 13 vai 17, tas ir brīdinājums, ka arī mēs varam iekrist tajā pašā slazdā.