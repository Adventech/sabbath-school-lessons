### Pravietojumu vēstneši

Pirmā Persijas līča kara laikā (1991. gadā) kāds pazīstams protestantu rakstnieks un runātājs bija pārliecināts, ka Atklāsmes grāmata šo konfliktu bija paredzējusi. Viņa arguments bija balstīts uz faktu, ka daži kara helikopteri izskatījās kā siseņi, kas attēloti Atkl. 9. nod. “Tā atvēra bezdibeņa aku, un no akas pacēlās dūmi kā liela cepļa dūmi, aptumšojās saule un gaiss no akas dūmiem. No dūmiem nāca siseņi uz zemi, un tiem tika dota vara līdzīga zemes skorpionu varai” (Atkl. 9:2, 3).

Nav gluži labākais veids, kā interpretēt Bībeles pravietojumus, vai ne? Tomēr šādas interpretācijas ir diezgan izplatītas. Faktiski gadu desmitu laikā grāmatu, rakstu, video un tagad arī tīmekļa vietņu straume, kas veltīta pravietojumiem, ir izteikusi daudzus pareģojumus par pēdējiem notikumiem, tostarp noteikti konkrēti datumi, kuru centrā parasti ir kari vai nemieri Tuvajos Austrumos.

Nepārsteidz, ka nevienā gadījumā šīs prognozes nav piepildījušās.

Kā septītās dienas adventisti mēs izmantojam atšķirīgu pieeju, uz Kristu vērstu pieeju, kurā pravietojumi vairs nav saistīti ar vienu ģeogrāfisku vietu Tuvajos Austrumos un tur notiekošajiem militārajiem konfliktiem. Mēs skatāmies uz pravietojumiem caur lielās cīņas starp Kristu un sātanu prizmu – pasaules mēroga garīgo cīņu, kas sasniegs kulmināciju, kad Dieva ļaudis, kā jūdi, tā pagāni (sk. Atkl. 12:17, Atkl. 14:12), piedzīvos pēdējo krīzi, kuras centrā ir Radītāja pielūgšana (sk. Atkl. 14:7), pretstatā zvēra un viņa tēla pielūgsmei.

Galvenais elements, lai izprastu šos pēdējo dienu pravietojumus, ir Dan. 2. nodaļa, kas satur ne tikai pravietojumu vēsturisko izklāstu, bet arī skaidrojošo atslēgu to nozīmes atrašanai.

Dan. 2. nod. ir attēlotas četras pasaules impērijas – Bābele, Medo-Persija, Grieķija, Roma. Pēc tām Dievs nodibināja Savu mūžīgo valstību, “kura pastāvēs nesagrauta mūžīgi un kuras vara nepāries ne uz vienu citu tautu. Tā satrieks un iznīcinās citas valstis, bet pati pastāvēs mūžīgi” (Dan. 2:44). Paralēlie Daniēla grāmatas 7. un 8. nodaļas pravietojumi satur to pašu pamatnostādni par šo pasaulīgo impēriju rašanos un izzušanu, līdz Dieva valstība tiks nodibināta uz visiem laikiem.

Dan. 7. nod. skaidrojošais eņģelis mums to visu izklāsta: “Četri lielie zvēri ir četri ķēniņi, kas celsies virs zemes. Bet Visuaugstā svētie pārņems valdīšanu un to paturēs mūžīgi, pat mūžu mūžos” (Dan. 7:17, 18).

Četras pasaulīgās impērijas (Bābele, Medo-Persija, Grieķija un Roma) seko cita citai nepārtrauktā pēctecībā visā vēsturē, līdz Dievs pēc Jēzus otrās atnākšanas nodibina Savu mūžīgo valstību.

Protams, mēs joprojām esam šeit, sadalītās Romas laikā, ceturtajā un pēdējā zemes valstībā pirms Kristus atgriešanās.

Izmantojot šo vēsturisko perspektīvu kā pravietojumu izpratnes pamatu, mēs šajā ceturksnī pētīsim to, kā skaidrot Bībeles pravietojumus, īpaši atsevišķas alūzijas<sup>*</sup>, stāstus, tēlus un ilustrācijas, kas ir kā atslēgas pravietiskajām patiesībām un pēdējiem notikumiem.

Mēs sāksim ar 1. Mozus grāmatas radīšanas aprakstu – kas ir svarīgi, lai izprastu ne tikai pravietojumus, bet arī turpmāko, īpaši krustu un Jēzus aizvietojošo nāvi, – un aplūkosim stāstu par Bābeles torni, svētnīcas kalpošanu, psalmus, arī dažas laulības Vecajā Derībā. Visos šajos un citos notikumos mēs varam atrast tēlus, simbolus un metaforas, kuras, pētot ar lūgšanām un ar pazemīgu, padevīgu garu (ja jūs dodaties pie Bībeles ar dumpīgu sirdi, jūs tērējat savu laiku!), iepūtīs dzīvību beigu laika pravietojumos, īpaši Atklāsmes grāmatā rakstītajos.

Ar vienu ceturksni noteikti nepietiek, lai kaut vai tikai sāktu pētīt visus stāstus un tēlus, kas palīdz atklāt pravietisko patiesību. Kas zina, mums tam varbūt vajadzēs visu mūžību. Līdz tam mēs Dieva žēlastībā pētīsim, ko varēsim.

_Šons Būnstra (Shawn Boonstra) ir “Voice of Prophecy” (“Pravietojumu balss”) kalpošanas raidījumu vadītājs/direktors. Viņa pārraides un grāmatas ir bijušas iedvesmas avots visā pasaulē, un gadu gaitā viņa evaņģelizācijas pasākumi tiešraidē ir notikuši visos kontinentos, izņemot Antarktīdu._

---

{"style": {"text": {"size": "sm"}}}
<sup>*</sup> Alūzija – stilistiska figūra, kurā kādam dzīves faktam uz analoģijas pamata piekārto tēlainu izteicienu; izteiciena pamatā var būt pazīstams vēsturisks notikums, Bībeles stāsts vai literārs darbs (piem., Pirra uzvara, trīsdesmit sudraba graši, Ahilleja papēdis u. tml.). (Red. piez.)