---
title:  Daniēla 2. nodaļa
date:   28/04/2025
---

Tieši Bābeles gūsta laikā ar pravieša Daniēla starpniecību Dievs sniedza pārliecinošākos aprakstus attiecībām starp Viņa tautu un šīs pasaules varām. Viņa ļaudis vairs nebija autonomi; viņi tagad plūca savas izvēles sekas.

`Izlasi Dan. 2:31–35, kas sniedz plašu panorāmas skatu uz pasaules vēsturi līdz pat laika beigām. Kādas svarīgas patiesības mēs varam mācīties no šī apbrīnojamā pravietojuma?`

19\. gs. beigās daudzi cilvēki izteica jaunu pārliecību par cilvēces progresu. Piemēram, Parīzes izstāde 1900. gadā bija vērienīgs optimisma apliecinājums nākotnei. Protams, ar visiem mūsu tehnoloģiskajiem un zinātnes sasniegumiem daudzām cilvēces lielākajām problēmām būtu pienācis gals! Cilvēcei ieejot divdesmitajā gadsimtā, daudzu domātāju vidū valdīja liels optimisms, ka apgaismības ideāli, piemēram, cilvēka pilnība un saprāta spēks, atnesīs jaunu brīnišķīgu laikmetu.

Tomēr Pirmais pasaules karš ātri sagrāva šos sapņus, un līdz divdesmitā gadsimta beigām mēs bijām zaudējuši vairāk nekā 200 miljonus cilvēku karadarbības dēļ. Mēs, iespējams, esam progresējuši tehnoloģiskā ziņā, bet noteikti ne morālā ziņā. Pārfrāzējot Martinu Luteru Kingu (Dr. Martin Luther King Jr.), mēs protam vadīt raķetes, bet novedam no ceļa cilvēkus. Un tā ir ļoti biedējoša kombinācija.

Daudzi pravietojumu pētnieki ir ievērojuši, ka metāli Daniēla 2. nodaļā no vērtīgāka nomainās uz nevērtīgāku: zelts pāriet sudrabā, sudrabs kļūst par bronzu un bronza par dzelzi, līdz mēs iegūstam tikai dzelzi sajaukumā ar mālu.

Čārlzs Darvins, Kārlis Markss un citi 19. gs. domātāji mēģināja mūs pārliecināt, ka cilvēce kaut kādā veidā virzās uz augšu – ka mēs bioloģiski un sociāli attīstāmies. Un, lai gan dažās nozīmēs cilvēka eksistence ir uzlabojusies (vismaz fiziskajā līmenī), kurš gan no mums uz šīs pasaules nākotni raugās ar lielu optimismu? Vai tas, kā tā tiek pārvaldīta, sola mieru, drošību un labklājību?

`Jēzus brīdināja: “Bet jūs dzirdēsit karus un karu daudzināšanu. [..] Jo tauta celsies pret tautu, valsts pret valsti, un būs bada laiki un zemestrīce dažās vietās” (Mt. 24:6, 7). Neskatoties uz šiem brīdinājumiem, kā mēs varam gūt mierinājumu, apzinoties, ka esam tikuši savlaicīgi brīdināti?`