---
title:  Veltīgi upuri?
date:   04/05/2025
---

Dažreiz divu ideju pretnostatīšana var būt ļoti pamācoša. Daudz var uzzināt par upurēšanas būtību Bībeles skatījumā no brīža, kad Dievs faktiski noraidīja Savas tautas upurus.

`Salīdziniet Jes. 1:2–15 ar Jes. 56:6, 7 un Ps. 51:17. Kādas svarīgas mācības par upurēšanu šeit tiek mācītas?`

Šī traģiskā epizode Israēla vēsturē nebija pirmā reize, kad Dievs noraidīja upuri; kaut kas līdzīgs notika pestīšanas vēstures sākumā, kad Dievs apstiprināja un atzina Ābela upuri, bet ne Kaina upuri. Šis agrīnais stāsts dod mums vēl vienu iespēju pretstatīt pieņemamus un nepieņemamus upurus. (Sk. 1. Moz. 4:3–7 un Ebr. 11:4.)

Jesajas laikā Israēls izlikās par garīgu, tikai mentāli atķeksējot reliģiskos pienākumus, lai ar minimāliem mēģinājumiem patikt Dievam varētu dzīvot tālāk pēc saviem ieskatiem. Viņu upuri bija noenkuroti sevī (tāpat kā Kaina upuris), nevis tādā attieksmē, kas nozīmētu nodošanos un pakļaušanos Dievam.

Tas ir tas pats gars, kas aktivizē šīs pasaules valstības: pašpietiekamības gars. Kains dzīvoja, kā viņam patika, un pienesa Dievam tikai rituālu pēc saviem ieskatiem. Var tikai pieņemt, ka viņš uzskatīja Dievu par neērtību, par šķērsli savas dzīves ceļā, bet baidījās no Dieva pietiekami, lai izliktos par garīgu.

Turpretī Ābels pienesa Dieva prasīto upuri, kas liecināja par apsolījumu, ko Dievs bija devis par Mesijas atnākšanu (1. Moz. 3:15), – jēru, kas norāda uz Kristus pestīšanas darbību Golgātā.

“Ābels ņēma vērā atpestīšanas lielos pamatprincipus. Viņš sevi atzina par grēcinieku un saprata, ka grēks un tā alga – nāve – tam neļauj tuvoties Dievam. Viņš pienesa nokauto upuri, ziedoto dzīvnieku, tādā veidā atzīdams pārkāptā likuma prasības. Redzot izlietās asinis, viņš raudzījās uz Upuri nākotnē – pie krusta Golgātā mirstošo Jēzu un, uzticēdamies šai paredzētajai atpirkšanas maksai, saņēma apliecinājumu, ka ir taisns un viņa upuris tiek pieņemts” (Elena Vaita “Sentēvi un pravieši”, 72. lpp.).

`Cik svarīgi sevi pasargāt no izlikšanās, ka esam garīgi! Kā katrs no mums var piedzīvot, ko nozīmē pilnībā paļauties uz Jēzus nāvi kā mūsu vienīgo pestīšanas cerību?`