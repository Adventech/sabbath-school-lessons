---
title:  Vēršu un āžu asinis
date:   05/05/2025
---

Daži ir kritizējuši visu upurēšanas konceptu, apgalvojot, ka tas ir nežēlīgs, skarbs un savā ziņā negodīgs. Tomēr tieši tā ir būtība. Kristus nāve bija nežēlīga, skarba un negodīga – nevainīgais mirst vainīgo dēļ. Tā bija nepieciešama, lai atrisinātu grēka problēmu. Visi šie skarbie, nežēlīgie un negodīgie upuri norādīja uz Kristus nāvi.

`Izlasi Ebr. 10:3–10. Ko šī Rakstu vieta mums māca par upuriem, ko Dieva ļaudis pienesa Vecajā Derībā? Ja tie nevarēja glābt grēciniekus, kāpēc tos vispār pienest?`

Jēri un citi upura dzīvnieki bija tikai simboli, kas norādīja uz Dieva Jēra izpirkšanas upuri. Tie bija ticības darbi, kas grēciniekiem sniedza taustāmu veidu, kā paust ticību gaidāmā Mesijas darbam. Mēs bieži saucam šos simbolus par “tipiem”, kas savu piepildījumu gūst “antitipos” vai ar paredzētā notikuma piepildīšanos. Daži pat ir aprakstījuši upurus kā “mini-pravietojumus” par Jēzus nāvi pie krusta.

Rituāli, kas saistīti ar upurēšanu, nedaudz atgādināja ceļojuma apmaksu. Iegādājoties vilciena, autobusa vai lidmašīnas biļeti, jūs uzreiz nesaņemat braucienu, par kuru esat samaksājuši. Tā vietā jums tiek izsniegta biļete vai iekāpšanas karte – nākamā brauciena simbols vai solījums. Jūs varat sēdēt uz šīs papīra lapas, cik vēlaties, tomēr tā jūs neaizvedīs uz galamērķi. Kad esat iekāpuši transportā un ceļojums ir sācies, jūt tomēr esat saņēmuši to, par ko samaksājāt: papīra biļete kļūst nevajadzīga.

Tā tas bija ar upura dzīvniekiem. Tiem bija svarīga loma, taču, tiklīdz tika pienests īstais upuris, tie kļuva bezjēdzīgi – realitāte, kas tika attēlota, kad Jēzus nāves brīdī plīvurs starp Svēto un Vissvētāko vietu zemes svētnīcā tika pārplēsts. “Un priekškars Templī pārplīsa divos gabalos no augšas līdz zemei” (Mk. 15:38). Visa upurēšanas sistēma, templis un viss pārējais norādīja uz Jēzus nāvi pie krusta. Kad Jēzus piepildīja Savu apsolījumu pie krusta un uzvarēja nāvi, tipi kļuva nevajadzīgi.

`Padomājiet par to, cik ļauns ir grēks, ja tikai iemiesotā Vārda (Jēzus) nāve (sk. Jņ. 1:1–3, 14) varēja to izpirkt! Ko tam vajadzētu stāstīt par to, kādai jābūt mūsu attieksmei pret grēku?`