---
title:  Jēzus templī
date:   07/05/2025
---

Visā pestīšanas stāstā valda spriedze. Dievs vēlas atjaunot kopību, ko mēs reiz baudījām kopā ar Viņu, un ilgojas tuvoties mums. Bet grēcinieku ievešana Viņa klātbūtnē tos iznīcinātu. “Jo tu neesi Dievs, kam patīk bezdievības pilna cilvēka daba,” raksta Dāvids, “un, kas ļaunu dara, lai netuvojas Tev” (Ps. 5:5). Tajā pašā laikā Dāvids arī raksta: “Bet es drīkstu nākt Tavā namā pēc Tavas lielās žēlastības, pielūgt Tevi bijībā Tavā svētnīcā” (Ps. 5:8).

`Izlasi Hag. 2:7–9. Kad tika celts otrs templis, pravietis Hagajs deva pārsteidzošu solījumu: jaunais templis būs krāšņāks par iepriekšējo. Kas bija domāts ar šo pravietojumu?`

Kad Salamans iesvētīja pirmo templi, Šekinas godība – Dieva klātbūtne, kas bija pavadījusi Israēla bērnus ceļā uz Kanaānu, – piepildīja templi, un tāpēc priesteri nevarēja palikt, lai pabeigtu savu kalpošanas darbu (1. Ķēn. 8:10, 11). Kad tika iesvētīts otrais templis, trūka derības šķirsta (kas ainoja Dieva troni), jo Jeremija to bija paslēpis. Burtiskā Dieva klātbūtne šoreiz nepiepildīja templi. Tas bija sirdi plosoši. Kā gan Hagaja apsolījums varēja piepildīties?

Tieši otrajā templī Jēzus, iemiesojies Dievs, ienāca ar Savu klātbūtni, miesā un asinīs. Pats Dievs bija nonācis aiz priekškara, lai kļūtu par vienu no mums un pievienotos mums šajā sagrautajā pasaulē. Tā kā Dieva Dēls kļuva par Cilvēka Dēlu, mēs varējām skatīt Viņa vaigu, dzirdēt Viņa balsi un liecināt, piemēram, ka Viņš ir pieskāries nešķīstam spitālīgajam un darījis to veselu (Mt. 8:3). Tā vietā, lai mūs tuvinātu Dievam, Viņš tuvojās mums. Viņš personīgi nonāca pie mums. Nav brīnums, ka Bībelē par Jēzu ir teikts: “Redzi, jaunava būs grūta un dzemdēs Dēlu, un Viņa vārdu sauks Imanuēls, tulkojumā: Dievs ar mums” (Mt.1:23). Padomājiet, ko tas nozīmē: Visuma Radītājs nonāca pie mums, lai ne tikai dzīvotu mūsu vidū, bet arī mirtu par mums.

`Krusts ir līdz šim lielākā Dieva mīlestības izpausme. Kādos citos veidos mēs varam pamanīt un piedzīvot Dieva mīlestības realitāti?`