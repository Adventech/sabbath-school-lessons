---
title:  Jo Tu radīji visas lietas!
date:   08/05/2025
---

Dažos gadījumos pravieši vīzijā ir tikuši pietiekami tuvu Dievam, lai viņiem būtu ļauts redzēt Dieva troni. Ecēhiēls to redzēja augstu virs izplatījuma (Ec. 1:26); Jesaja Debesīs apmeklēja templi, lai to skatītu (Jes. 6:1), un vienā no mums sniegtajiem skaidrākajiem aprakstiem Jānis tika pavadīts turp vīzijā Atkl. 4. un 5. nodaļā. Vecās Derības tipi svētnīcas dievkalpojumā norādīja, ka pastāv tikai viens ceļš, pa kuru cilvēce var nonākt Dieva klātbūtnē: caur Kristus asinīm (sk., piem., 3. Moz. 16:2, 14).

`Izlasi Jes. 6:1–5 un Atkl. 4:7–11. Kādi šo divu vīziju elementi ir līdzīgi? Pievērsiet uzmanību notikumu secībai: kura tēma tiek atklāta vispirms? Kas nāk pēc tam? Kāda patiesība par Dievu tiek uzsvērta šajās vīzijās?`

Katrā no šīm troņa zāles vīzijām vispirms notiek tas, ka Debesu būtnes uzsver Dieva svētumu. Jesajas vīzijā aina ir iespaidīga: templis ir piepildīts ar dūmiem un “durvju stabi” tiek satricināti, kad serafi pasludina Dieva svētumu. Jāņa vīzijā ķerubi izsaka tādu pašu paziņojumu: “Svēts, svēts, svēts” (sk. Ec. 10:14, 15, kur dzīvās radības aprakstītas kā ķerubi). Katram pravietim tika parādīta žilbinoša Dieva godības aina.

Tad mums tiek parādīta pravieša reakcija uz ainu. Jesaja izsaucas, ka viņš ir vīrs ar nešķīstām lūpām (Jes. 6:5), un Jānis raud, jo viņš saskaras ar traģisko patiesību, ka neviens nav cienīgs (Atkl. 5:4). Kad mums tiešā veidā tiek parādīts Dieva cienīgums, mēs beidzot sākam izprast cilvēka stāvokli: mēs esam pilnīgi necienīgi, un mums ir vajadzīgs Kristus kā mūsu Pestītājs.

Sātans ir izvirzījis daudzas apsūdzības pret Dievu, apgalvojot, ka Viņš ir patvaļīgs, savtīgs un bargs, taču pat īss brīdis Dieva troņa zālē atklāj sātana melus. Ieraugot Kristu tādu, kāds Viņš patiesībā ir, “Jērs, kas tapa nokauts” (Atkl. 5:12), ļauj mums ieraudzīt Tēvu tādu, kāds Viņš patiešām ir. Cik mierinoši apzināties, ka, redzot Jēzu, mēs redzam, kāds ir Tēvs (Jņ. 14:9). Un vislielākā atklāsme par to, kas ir Tēvs, ir ieraugāma Jēzus nāvē pie krusta mūsu labā.

Tātad krustam mums vajadzētu parādīt divas lietas: pirmkārt, cik ļoti Dievs mūs mīl, ka Viņš ir gatavs upurēt Sevi mūsu labā; otrkārt, tam vajadzētu parādīt mums, cik grēcīgi un krituši mēs esam, ka tikai caur krustu mēs varam tikt glābti.