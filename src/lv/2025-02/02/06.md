---
title:  Čūska
date:   10/04/2025
---

Pielūgsmes jautājums ir galvenais Atklāsmes grāmatas temats. Viltus pielūgsmes sistēmu veidotājs un veicinātājs tiek identificēts kā “pūķis” (Atkl. 13:2–4), un šī kritušā ķeruba čūskveidīgais apraksts nav nejaušs. Tas skaidri norāda uz Ēdenes dārzu, kur čūska ienāca paradīzē un pārliecināja Ādamu un Ievu tai sekot, lai saceltos pret Radītāju.

`Salīdziniet 1. Moz. 3:1–5 ar Atkl. 12:1–9. Kādas ir kopīgas tēmas katrā ziņojumā? Kā informācija, kas atrodama 1. Mozus grāmatas ievadā par čūsku, palīdz mums izprast dažus jautājumus, kas iepriekš bija izraisījuši Atklāsmes grāmatā minēto karu Debesīs?`

Svētajos Rakstos ir divi stāsti, kuros sātans maldina visu pasauli: 1. Mozus grāmatā brīdī, kad pastāvēja tikai divi cilvēki, un pēc tam Atklāsmes grāmatas 12. un 13. nodaļā sniegtajā pārskatā, kur sātans tiek identificēts kā tas, kurš “pieviļ visu pasauli” (Atkl. 12:9), un kā tas, kurš sniedz jūras zvēram spēku, lai “visa pasaule” brīnās un seko tam (Atkl. 13:2, 3). Viena no tēmām, kas atrodama Bībeles pravietojumos, ir lielās cīņas nemainīgais raksturs. Dieva raksturs un Vārds nemainās, un nemainās arī velna ambīcijas.

Par laimi, tā kā lielās cīņas būtība nemainās un mums ir skaidri atskaites punkti pravietiskajos Rakstos, kristieši spēj izsijāt tendences un sākt apzināties, kur varētu būt garīgās nepilnības. Dievs vienmēr būs tāds, kāds Viņš ir, un tas pats attiecas uz velnu. Sātans var valkāt tūkstoš masku, taču tūkstošiem gadu garā kritušās cilvēces vēsture kopā ar Atklāsmes grāmatā ieskicēto pravietisko scenāriju pierāda, ka viņš nekad nenovirzās no spēles plāna, ko izmantoja Ēdenē. Dievs mums ir apsolījis gudrību un izšķirtspēju (Jēk. 1:5), un, apbruņotiem ar Svēto Rakstu noteiktību, mums nav jākrīt velna melos. Lai gan tik daudzi tajos diemžēl ir iekrituši un tik daudzi – lielais vairums – arī vēl iekritīs.

`Pārdomājiet, kā kultūra laika gaitā mainās. Sabiedrības normas mainās; lietas, kas kādreiz bija pieņemamas, kļūst nepieņemamas, un otrādi. Ņemot vērā to, ka lielās cīņas pamatā esošās problēmas un dalībnieki nemainās, kādas lietas kristietim būtu jāņem vērā, pētot mainīgo kultūras fonu? Piemēram, sākotnējie meli, ko velns teica – jūs nemirsiet un būsiet kā dievi –, kur tie tiek stāstīti mūsdienu kultūrā?`