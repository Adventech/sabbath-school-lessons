---
title:  Tikt galā ar nāvi
date:   09/04/2025
---

Iespējams, nežēlīgākais dzīves aspekts pasaulē, kas ir atrauta no sava Radītāja, ir veids, kā nāve slēpjas katra cilvēka dzīves fonā un ir gatava uzbrukt jebkurā brīdī. Tā ir “grēka alga”, sods, ko mēs maksājam par to, ka esam atvienoti no vienīgā dzīvības avota Visumā – Radītāja. Nāvei ir liela nozīme Bībeles pravietojumos – gan tās realitātei, gan, vēl svarīgāk, atrisinājumam, kas atrodams tikai Jēzū un Viņa nāvē un augšāmcelšanā.

Gan pirmā nāves pieminēšana Bībelē, gan tās pirmā parādīšanās daudz izgaismo šo galveno pravietojumu tēmu, palīdzot mums izprast grēka problēmas nopietnību un sniedzot mums svarīgus rīkus, lai saprastu Dieva risinājumu šai problēmai.

`Izlasi 1. Moz. 2:15–17, 1. Moz. 4:8–15, 1. Kor. 15:15–19 un Atkl. 1:18. Ko šīs Rakstu vietas – kurās iekļauta pirmā nāves pieminēšana un iestāšanās – mums stāsta par to, kāpēc cilvēki mirst, kā Dievs raugās uz nāvi un kāds ir Viņa risinājums šai problēmai?`

Cilvēki reizēm prāto, ka “nāve ir tikai daļa no dzīves”. Tie ir meli. Nāve ir pretstats dzīvībai, tā ir dzīvības noārdīšana, kā svešzemju iebrucējs, kuram nekad nav bijis jākļūst par daļu no mūsu pieredzes. Lai gan mēs zināmā mērā esam pieraduši pie nāves, mūsu sirdis joprojām spēcīgi protestē, saskaroties ar to, it kā cilvēce joprojām kolektīvi apzinātos, ka ar to kaut kas nav kārtībā. Lai arī cik sāpīga ir nāve, daži nāves gadījumi šķiet vēl traģiskāki par citiem, piemēram, maza bērna bojāeja. Lielākoties mēs sagaidām, ka vecāki mirst pirms saviem bērniem, un mēs to esam pieņēmuši kā normālu lietu kārtību.

Pirmā nāve, kas ierakstīta Svētajos Rakstos, tomēr ir pretrunā ar paredzēto normu. Pirms Ādams un Ieva paši piedzīvoja nāvi, viņi ar nāves traģēdiju saskārās, kad viņu taisnīgo dēlu nogalināja viņa netaisnais brālis. Tā bija īpaši netaisnīga nāve.

Padomājiet par Jēzu, taisno, kuru nogalināja netaisnie, tāpat kā Ābelu. Kura nāve varēja būt netaisnīgāka par Kristus nāvi? Kādas vēl paralēles varētu atrast starp Ābela nāvi un Kristus nāvi pie krusta? Kā Ābela nāves būtība varētu palīdzēt mums saprast, kāpēc Jēzum ir “nāves un elles atslēgas” un ko Dievs mums piedāvā Viņā?

`Kāpēc mūsu dzīve galu galā ir bezjēdzīga un veltīga, ja netiek atrisināta nāves problēma? Ko šis fakts mums māca, cik pateicīgiem mums vajadzētu būt par to, ko Jēzus mūsu labā ir paveicis?`