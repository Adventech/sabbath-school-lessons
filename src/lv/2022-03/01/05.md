---
title:  "Negaidīts apkārtceļš 2: Klāts galds"
date:   29/06/2022
---

> <p></p>
> "Tu klāj man galdu, maniem ienaidniekiem redzot, Tu svaidi ar eļļu manu galvu, mans kauss ir piepildīts pilns līdz malai” (Ps 23:5)

Savā dzīvē mēs neizbēgami sastopamies ar ienaidniekiem. Kā jūs tiekat ar viņiem galā? Vai esat kādreiz palikuši nomodā naktī, grozoties uz visām pusēm, cenšoties nosapņot veidus, kā atriebties tiem, kas cenšas jūs ievainot vai iznīcināt jūsu darbu? Kristiešiem reizēm ir grūti saprast, kā izturēties pret ienaidniekiem.

`Kāda veida ienaidniekus jūs esat sastapuši savā dzīvē? Kā jūs esat reaģējuši uz tiem, kas ir centušies ievainot jūs vai tos, kas ir jūsu gādībā? Cik labi jūs varējāt sekot Kristus vārdiem Mt 5:44 vai Pāvila vārdiem Rm 12:18-21?`

Ps 23:5 Dāvids parāda mums interesantu veidu, kā izturēties pret ienaidniekiem. Viņš novēršas no viņu klātbūtnes un tā vietā vēro to, ko Dievs dara viņa labā. Un Dievs klāj viņam galdu.

Dāvida kultūrā, kad godājams viesis ieradās uz mielastu, ienākot banketa zālē, saim- nieks svaidīja viņa galvu ar eļļu. Tā bija olīvu eļļa, sajaukta ar smaržvielām. Tad viesis tika apsēdināts pie tik bagātīgi klāta galda, ka neviens tik daudz nebūtu spējīgs apēst.

`Kā šie trīs priekšmeti (galds, eļļa, kauss) no Ps 23:5 mums atgādina, kā Dievs par mums gādā, pat ja mēs esam ielejā?`

Pāvils mums atgādina, ka “ne pret miesu un asinīm mums jācīnās, bet pret valdībām un varām, šīs tumsības pasaules valdniekiem un pret ļaunajiem gariem pasaules telpā” (Ef 6:12). Mūsu ienaidnieki ietver tos, ko mēs redzam, un tos, ko mēs neredzam. Vai mums tas patīk vai nepatīk, ienaidnieki ir mums visapkārt. Tomēr, ja mēs esam kopā ar Ganu, neviens ienaidnieks, ne redzams, ne neredzams, nevar nozagt mums to, ko Viņš mums ir sagatavojis.

`Pārdomājiet, kā Gans ir izturējies pret jums, kad jūs ielenca ienaidnieki. Ko jūs šajos brīžos redzat tādu, kas var dot jums spēku pateikties pat grūtos laikos?`