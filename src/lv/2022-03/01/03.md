---
title:  Ceļojuma vietas
date:   27/06/2022
---

> <p></p>
> "Viņš .. ved mani pa taisnības ceļiem Sava vārda dēļ" (Ps 23:3)

Iedomājies "taisnības ceļus” (Ps 23:3) izplešamies tavā priekšā tālumā. Tu nevari redzēt galu, bet tu zini, ka ceļojuma galā ir mājas, Dieva nams. Pievēršoties mazliet tuvākai apkārtnei, vai tu vari saskatīt, uz kurieni ceļi ved? Dažas vietas tu vari pārredzēt skaidri, bet citas daļas pilnīgi aizklājuši lieli vai bīstami šķēršļi. Dažreiz ceļš pazūd, vedot pāri kalniem. Pa dažiem posmiem iet ir viegli, pa citiem – grūti. Tieši tā bija tad, kad Israēls devās prom no Ēģiptes uz Apsolīto zemi. Tieši tāpat aprakstīts šajā psalmā.

`Pa kādām vietām Ps 23 Dāvids redz avis ejam pa taisnības takām, kas ved uz Kunga namu?`

Bet kāpēc šos ceļus sauc par "taisnības takām" vai "taisnajām takām" (NIV, NRSV)? Šeit ir četri svarīgi iemesli. Pirmkārt, tie ir taisnības ceļi, jo vada uz taisnības galamērķi –Gana mājām. Otrkārt, tie ir taisnības ceļi, jo tie uztur mūs saskaņā ar taisnu personu – pašu Ganu. Treškārt, tie ir taisnības ceļi, jo tie māca mūs būt taisniem cilvēkiem - līdzīgiem Ganam. Ceturtkārt, tie ir taisni ceļi, jo dod mums pareizo liecību, -kļūstot par taisniem cilvēkiem, mēs dodam godu Kungam. Tie ir "taisni" jeb "taisnības" ceļi neatkarīgi no tā, vai iešana ir viegla vai grūta.

Ir svarīgi saprast, ka tad, kad Dievs mūs vada, jautājums nav vienkārši par to, ka Viņš nogādā paciņu galamērķī. Tas ir kaut kas daudz vairāk nekā vadība un aizsardzība. Līdzīgi kā daudzos Bībeles stāstos, kuros Dievs vada Savus ļaudis (vienalga, vai tā ir Ābrahāma vadīšana ar apsolījumu palīdzību vai Israēla vadīšana uguns vai mākoņa stabā), kad Dievs vada, tad runa vienmēr ir par to, ka Viņš māca Saviem ļaudīm taisnību.

`Cik daudz tu apzinies, ka taisnība ir Gana prioritāte tavai dzīvei? Kā pārbaudījumi var izmainīt tavu dzīvi tā, ka tu labāk atspoguļo Kristus raksturu?`