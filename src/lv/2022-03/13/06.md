---
title:  Dievs cieš
date:   22/09/2022
---

Mēs varam pie tā pierast: kamēr vien mēs esam šeit, šajā pasaulē, mēs piedzīvosim ciešanas. Tas ir mūsu, kritušo būtņu, liktenis. Bībeles apsolījumos mums nav solīts nekas cits. Tieši pretēji...

`Ko tālākie panti mums pasaka par konkrēto tēmu? Apd 14:22, Fil 1:29, 2Tim 3:12.`

Tomēr, piedzīvojot ciešanas, mums vajadzētu paturēt prātā divas atziņas. Pirmkārt, Kristus, mūsu Kungs, piedzīvoja lielākas ciešanas, nekā kāds no mums jebkad varētu piedzīvot. Viņš pie krusta "nesa mūsu sērgas un ciešanas" (Jes 53:4). To, ko mēs katrs pazīstam tikai kā savas ciešanas, Viņš cieta visu mūsu vietā kopā. Viņš, kas bija bezgrēcīgs, kļuva par "grēku mūsu labā" (2kor 5:21), ciešot tādā veidā, kā mēs kā grēcīgi cilvēki pat nevaram iedomāties.

Otra atziņa – mums, kad ciešam, jāatceras Kristus ciešanu galarezultāts, tas ir, kas mums ir apsolīts visā, ko Kristus izdarījis mūsu labā.

`Izlasi Jņ 10:28, Rm 6:23, Tit 1:2 un 1Jņ 2:25. Kas mums ir apsolīts?`

Lai arī kādas būtu mūsu ciešanas šajā dzīvē, pateicoties Jēzum, pateicoties tam, ka Viņš Sevī nesa sodu par mūsu grēkiem, pateicoties lielajai evaņģēlija labajai vēstij, ka ticībā mēs varam būt pilnīgi Jēzū jau tagad, mums ir doti mūžīgās dzīvības apsolījumi. Mums ir apsolījums, ka, pateicoties Kristus paveiktajam, pateicoties Viņa nevainojama- jai, pilnīgajai dzīvei un upurim, mūsu eksistence šeit, kas ir sāpju, vilšanās un zaudējumu pilna, nav nekas vairāk kā acumirklīgs uzplaiksnījums, kas bija un vienā mirklī beidzās, pretēji mūžībai, kas vienmēr mūs gaida, mūžībai jaunās debesīs un uz jaunās zemes, kurā nav grēka, ciešanu un nāves. Un tas viss mums ir apsolīts un garantēts, tikai pateicoties Kristum un pārbaudījumiem, kuriem Viņš gāja cauri, lai kādu dienu, kas drīz pienāks, Viņš varētu redzēt savas dvēseles ciešanu panākumus un būt apmierināts (Jes 53:11).