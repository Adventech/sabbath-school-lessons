---
title:  Lauzta maize un izliets vīns
date:   28/08/2022
---

`Osvalds Čembers teicis, ka mums ir jākļūst citiem par “lauztu maizi un izlietu vīnu”. Ko, tavuprāt, viņš ar to domāja?`

Visā Bībelē atrodami piemēri, kur cilvēki tika “salauzti”, lai kalpotu citiem. Mozus bija aicināts izturēt nebeidzamas baumu un kritikas viļņus, kad viņš vadīja ļaudis uz Apsolīto zemi. Jāzeps tika aicināts ceļojumā, kas iekļāva nodevību un apcietinājumu, līdz viņš tika iecelts kalpošanas postenī Ēģiptē. Katrā gadījumā Dievs pieļāva situācijas, lai Viņa ļaužu dzīve varētu kļūt par Viņa žēlastības un rūpju skatuvi – ne tikai viņu pašu labā, bet arī citiem par labu. Tieši tāpat Dievs var izmantot arī mūs. Ir viegli justies dusmīgam vai ievainotam šādā situācijā. Bet, kā mēs vakar runājām, lēnprātība ir Dieva dota spēja izturēt šādus pārbaudījumus "ar pacietību un bez aizvainojuma".

`Izlasi Ec 24:15-27. Kas šeit notiek? Kāpēc Ecēhiēls bija nonācis pārbaudījumos?`

Ec 24:24 Dievs saka: “Tā Ecēhiēls būs jums par zīmi, lai jūs darītu, kā viņš darījis, un, kad tas notiks, jūs arī atzīsit, ka Es esmu Dievs Tas Kungs." Ar Ecēhiēla parauga palīdzību Israēla ļaudis tiks pārliecināti par patiesību, kas ir Dievs, augstākais Kungs, - un viņi redzēs šo patiesību, piedzīvojot pravietojuma piepildīšanos, ko simbolizēja Ecēhiēla dzīve un ciešanas, ko viņš piedzīvoja. Kurš lai zina, cik daudz cilvēku ieraudzīs “augstāko Kungu", pateicoties mūsu salauztajai dzīvei?

`Agri vai vēlu dzīve mūs visus salauž. Kāda ir tava salauztās dzīves pieredze? Kādas mācības tu esi apguvis? Kā Kungs var izmantot tavu salauzto dvēseli, lai palīdzētu citiem cilvēkiem?`