---
title:  Pacietības Dievs
date:   04/09/2022
---

`Izlasi Rm 15:4, 5. Ko mēs šajos pantos varam atrast sev?`

Mēs parasti esam nepacietīgi attiecībā uz to, ko patiešām ļoti gribam vai kas mums ir apsolīts, bet vēl nav iedots. Mēs bieži kļūstam apmierināti tikai tad, kad beidzot saņemam kāroto. Tā kā mēs reti dabūjam, ko mēs gribam, mēs bieži esam nolemti satraukumam un nepacietībai. Un šajā stāvoklī ir gandrīz neiespējami saglabāt mieru un uzticību Dievam.

Gaidīšana ir sāpīga pēc definīcijas. Ebreju valodā viens no vārdiem, kas nozīmē "gaidīt pacietīgi” (Ps 37:7), cēlies no ebreju valodas vārda, ko var tulkot kā “būt lielās sāpēs”, "trīcēt", "drebēt", "būt ievainotam”, “būt ciešanās". Mācīties pacietību nav viegli. Reizēm tā ir pati būtība tam, ko nozīmē atrasties pārbaudījumos.

`Izlasi Ps 27:14, Ps 37:7 un Rm 5:3–5. Ko šie panti mums pasaka? Pie kā noved pacietība?`

Gaidot mēs varam koncentrēties uz vienu no divām lietām. Mēs varam pievērsties tam, ko mēs gaidām, vai arī mēs varam pievērsties Viņam, kurš visu tur Savās rokās. Atšķirība ir nevis tajā, cik ilgi mums jāgaida, bet mūsu attieksme gaidot. Ja mēs uztica- mies Kungam, ja mēs noliekam visu savu dzīvi Viņa rokās, ja mēs nododam savu gribu Viņam, tad mēs varam uzticēties, ka Viņš darīs to, kas un kad mums ir vislabākais, lai arī cik grūti reizēm ir tam noticēt.

`Kas ir tas, ko tu izmisīgi gaidi? Kā tu vari iemācīties pilnībā padoties Dievam un Viņa nospraustajam laikam? Lūdz, lai tu varētu iegūt Kungā pilnīgas paļāvības un pakļaušanās attieksmi.`