---
title:  Palikt uzticīgam, kad Dievu nevar redzēt
date:   18/08/2022
---

Doma, ka nevienam nerūp, kas ar mums notiek, ir ļoti nepatīkama. Bet doma, ka par mums nezina un nerūpējas Dievs, var būt visnospiedošākā.

Jūdiem, kas bija gūstā Bābelē, nelikās, ka Dievs daudz rūpētos par viņu situāciju. Viņi vēl joprojām bija izsūtījumā, vēl joprojām jutās Dieva pamesti viņu grēka dēļ. Bet Jesaja izsaka vārdus, lai viņus mierinātu. Jes 40. nodaļa ir skaista, tajā Jesaja maigi stāsta ļaudīm par viņu Dievu: "Kā gans Viņš ganīs Savu ganāmo pulku. Viņš ņems jērus Savās rokās un tos nesīs Savā klēpī un sargās avju mātes." (Jes 40:11) Bet pēc tik ilga laika trimdinieki domāja: “Kur tu esi, Kungs? Mēs nevaram redzēt nekādus pierādījumus, ka Tu vēl joprojām esi klāt un rūpējies!"

`Izlasi Jes 40:27–31. Kādos veidos Jesaja apraksta Dievu? Kā ar šo aprakstu ir domāts atbildēt viņu uzskatam, ka “mans ceļš ir Tam Kungam apslēpts, manu tiesu Dievs neievēro" (Jes 40:27)?`

Kāda cita ļaužu grupa, kas, iespējams, domāja, ka viņu ceļš ir Dievam apslēpts, atro- dama Esteres grāmatā. Šajā grāmatā Dievs nav minēts pat vienu reizi. Tomēr viss stāsts ir kā attīstībā esoša drāma par Dieva iejaukšanos, lai glābtu Viņa ļaudis no nenovēršama likuma, kas pieprasītu viņu iznīcināšanu. Šis stāsts ne tikai apraksta notikumus pagātnē, tas simbolizē laiku nākotnē, kad Dieva ļaudis atkal tiks vajāti un atkal tiks izdots likums par viņu iznīcināšanu (Atkl 13:15). Vai vari iedomāties, cik viegli būtu secināt -ja reiz pastāv tik šausmīgi apstākļi, Dievs pavisam noteikti ir pametis Savus ļaudis? Bet mums nav jābaidās. Tas pats Dievs, kas izglāba Savus izredzētos Esteres stāstā, izglābs viņus arī pēdējā krīzē.

`Mēs esam lasījuši, kā Jesaja trimdiniekiem apraksta Dievu. Kā jūs aprakstītu Dievu cilvēkiem, kuriem liekas, ka Dievs ir pazudis un viņus atstājis? Kā jūs mācītu viņiem skatīties ticības acīm un nebūt atkarīgiem no tā, ko viņi redz ap sevi cilvēcīgām acīm?`