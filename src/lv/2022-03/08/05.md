---
title:  Nest visas mūsu raizes
date:   17/08/2022
---

Dažiem cilvēkiem mājās ir plāksne, uz kuras ir rakstīts: “Kāpēc lūgt, ja vari uztrauk- ties?" Tas mums liek smaidīt, jo mēs zinām, cik bieži mēs drīzāk uztraucamies, nevis nākam pie Dieva un atdodam Viņam visas savas raizes.

Kāds reiz teicis, ka tad, kad mūsu dzīve kļūst sasaistīta, vajag atdot to Dievam un ļaut Viņam atsiet mezglus. Dievs ilgojas to paveikt mūsu labā! Tomēr pārsteidzoši ir tas, ka mēs spējam pieķerties savām problēmām līdz pat sabrukumam. Kāpēc mēs gaidām, līdz esam izmisuši, pirms vērsties pie Kunga?

`Izlasi 1Pēt 5:7. Pēteris citē Ps 55:22. Kāda šeit ir galvenā vēsts mums? Sk. arī Mt 6:25–33.`

1 Pēt 5:7 ir ļoti vienkāršs pants. Tajā nav dziļi paslēptu noslēpumu, un tas nozīmē tieši to, ko tas pasaka. “Mest” nozīmē tieši to – mest, atdot, lai tas, kas rada sāpes un bažas, vairs ilgāk tevi nesaista. Bet mūsu nastas, protams, netiek nomestas vienkārši kaut kur. Mūsu raizes nepazūd tukšumā. Tās tiek atdotas mūsu Tēvam debesīs, kas apsola ar tām tikt galā. Lūk, ko Jēzus mums pasaka Mateja evaņģēlija pantos. Problēma to izdarīt nav tajā, ka tas ir grūti. Drīzāk tas šķiet pārāk vienkārši, pārāk labi, lai būtu patiesi.

Trauksmi var radīt jebkas. Tas var būt spiediens darbā. Negaidīta kritika. Sajūta, ka mēs esam negribēti un nemīlēti. Veselība vai finansiālas grūtības. Sajūta, ka tu Dievam neesi pietiekami labs. Domas par to, ka mums nav piedots.

Lai arī kas tas būtu, viens iemesls, kāpēc mēs pieķeramies savām problēmām, ir tas, ka mēs domājam, ka varam ar tām tikt galā labāk nekā jebkurš cits. Bet Pēteris aicina mūs pārdomāt jebkuru šādu domu. Iemesls, kāpēc mums nevajag raizēties, ir tas, ka Dievs rūpējas. Bet vai Dievs rūpējas pietiekami, lai iejauktos tad, kad briest šķiršanās vai mēs jūtamies pilnīgi nederīgi? Bībele saka, ka Viņš rūpējas pietiekami, lai pārveidotu jebkuru situāciju.

`Kas ir tas, kas tagad rada tev raizes? Lai arī cik tās būtu pamatotas, lai arī cik tās būtu apgrūtinošas, vai Kungam kaut kas ir par grūtu? Varbūt mūsu vislielākā problēma ir tā, ka, pat ja mēs ticam, ka Dievs par to zina un var izlabot, mēs neticam, ka Viņš to darīs tā, kā mēs to gribētu. Pārdomājiet šo domu un jautājiet sev, cik patiesi tas ir jūsu personīgajā dzīvē.`