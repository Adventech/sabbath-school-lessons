### Krustā Sistais Radītājs

"Caur Viņu viss ir radies, un bez Viņa nekas nav radies, kas ir” (Jņ 1:3)

Visas lietas bija radītas caur Viņu, Jēzu, un tomēr – saskaņā ar Rakstiem—“Jēzus raudāja” (Jņ 11:35). Radītājs raudāja? Pat vēl vairāk. Jēzus “bija nicināts, labāki ļaudis no viņa vairījās, vīrs, kam nebija svešas sāpes un kas bija norūdīts cieša- nās" (Jes 53:3). Radītājs – norūdīts ciešanās, nicināts un atstumts? Un Viņš reiz izsaucās: "Mans Dievs, mans Dievs, kāpēc Tu Mani esi atstājis?” (Mt 27:46)

Kā tas varēja būt? Jo Jēzus, mūsu Radītājs, bija arī mūsu Glābējs, un kā tāds Viņš bija krustā sistais Dievs Radītājs, kurš pieņēma cilvēka dabu un šajā cilvēka dabā piedzīvoja ciešanas – grūtību un smaga darba pilnā dzīvē, kas noslēdzās ar karāšanos pie romiešu krusta.

Tā mūsu Radītājs, kurā “mēs dzīvojam, rosāmies un esam” (Apd 17:28), cieta kā cilvēks tādos veidos, kā neviens no mums nekad nebūtu varējis izciest. Mēs varam piedzīvot tikai paši savas grūtības, savas bēdas. Bet Viņš pie krusta nesa “mūsu sērgas un ciešanas, un mūsu sāpes Viņš bija uzkrāvis sev" (Jes 53:4) - pilnīgi visas. Tā ir vispārsteidzošākā rīcība kosmosa vēsturē.

Ar šādu kontekstu (ka krustā sistais Dievs uzņēmās mūsu ciešanas), turpmākos dažus mēnešus mēs centīsimies labāk aptvert neaptveramo - paši savas ciešanas, kā arī visu to kristiešu, kas savas dzīves ir nodevuši Kristum, ciešanas. Mēs neizvirzīsim noteikumu, ka mums ir vajadzīgas visas vai pat daudzas atbildes. Mēs esam droši tikai par vienu – ka "Dievs ir mīlestība” (1Jņ 4:8) un, par spīti sāpīgiem notikumiem, mēs varam uzticēties Dievam un augt žēlastībā caur tiem, lai arī cik sāpīgs būtu šis process.

Šajā ceturksnī mēs pētīsim Dieva Vārdu un redzēsim, kā “miesa un asinis”, kaut arī ticības pilnas, tomēr piedzīvo vilšanos, nodevību, izmisumu, zaudējumus, netaisnību un ļaunprātīgu izmantošanu (izklausās arī par tevi, vai ne?). Kā Dieva ļaudis tika ar to galā? Ko viņi iemācījās? Ko viņu piemērs var iemācīt mums?

Raugoties uz šiem cilvēkiem, viņu pieredzi, viņu cīņām un ticības pārbaudījumiem (kas var būt ļoti līdzīgi mūsējiem), mums vienmēr uz tiem jāskatās krusta kontekstā. Mums vienmēr jāatceras, ka, lai arī ko cilvēks piedzīvo, Jēzus Kristus, mūsu Radītājs un Glābējs, piedzīvoja vēl ļaunākus notikumus.

Mūsu Dievs ir ciešanu Dievs. Pat Albērs Kamī, ko grūti nosaukt par kristieti, saprata kaut ko par krusta ietekmi un Dieva ciešanām: “Golgātas nakts cilvēces vēsturē ir tik svarīga tikai tāpēc, ka tās ēnā dievišķība atmeta savas tradicionālās privilēģijas un izdzēra pēdējo nāves agonijas pilienu, ieskaitot izmisumu." (Albert Camus "The Rebel" (New York: Vintage International, 1991), p. 33) Vai arī, kā to izteica Elena Vaita: “Krusts mūsu notrulinātajām maņām ir atklāsme tam, kādas sāpes grēks jau no paša sākuma ir atnesis Dieva sirdij." (E. Vaita “Audzināšana”, 263. lpp.)

Mūsu tēma nav teodiceja, Dieva aizstāvēšana ļaunuma priekšā. Kā jau iepriekš minēts, tā drīzāk ir mēģinājums palīdzēt mums pārdzīvot neizbēgamās ciešanas, ko mēs visi piedzīvojam šajā pasaulē, kur grēkot ir tikpat viegli kā elpot. Tas, ko mēs mēģināsim parādīt, ir, ka sāpes, ciešanas un zaudējums nenozīmē, ka Dievs mūs ir atstājis. Tas viss nozīmē tikai to, ka, lai gan mēs esam ticīgi, mēs piedzīvojam to pašu, ko kritusī cilvēce. Atšķirība ir tāda, ka, pateicoties Jēzum un Viņa piedāvātajai cerībai, mēs varam atrast jēgu un nolūku tajā, kas liekas bezjēdzīgs un bezmērķīgs, un kaut kādā veidā — pat ja mums ir grūti to aptvert – mēs varam uzticēties, ka “tiem, kas Dievu mīl, visas lietas nāk par labu," (Rm 8:28) – Dievu, kas, lai gan ir radījis visu, arī cieta visu (un tieši tāpēc mēs Viņu mīlam).

_Šī ceturkšņa grāmatiņas galvenais autors Gevins Entonijs ir uzaudzis kā misionāru bērns Šrilankā. Viņš strādājis par mācītāju Anglijā, savukārt šo materiālu sarakstīja, kad bija Savienības prezidents Islandē._