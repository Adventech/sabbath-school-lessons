---
title:  Lūgšana, kas sagrauj sienas
date:   22/08/2022
---

Angļu valodā ir teiciens “iekrāsot sevi stūrī”. Iedomājies, ka tu krāso grīdu istabā, bet tad saproti, ka esi nonācis stūrī un nevari no tā izkļūt - vienīgi ejot pa svaigi krāsoto grīdu. Tev ir jāpaliek tur, kamēr krāsa nožūst!

Reizēm šķiet, ka ticība iekrāso mūs stūrī – mēs nonākam situācijās, kad ticība mūs "iesloga". Vai nu situācija pieprasa atmest Dievu, ticību un visu, kam mēs esam ticējuši, vai arī mūsu ticība liek mums ticēt tam, kas šķiet neiespējami.

Arī israēliešus Dievs ieveda stūrī. Pēc tam, kad viņi 40 gadus bija ceļojuši pa tuksnesi, Dievs neieveda Savus ļaudis mierpilnās ganībās. Tā vietā Dievs viņus aizveda uz vienu no visspēcīgāk nocietinātajām pilsētām visā apgabalā. Tad viņiem bija klusējot jāiet apkārt Jērikai sešas dienas. Septītajā dienā Dievs teica, lai viņi kliedz, un šī kliegšana kopā ar tauru skaņām atnesīšot uzvaru.

`Izlasi Joz 5:13-6:20. Ko Dievs cenšas israēliešiem iemācīt?`

Skaļie saucieni nebija domāti, lai radītu vibrācijas un liktu sabrukt sienām. Kad Dievs aicināja israēliešus “kliegt”, tā bija tāda kliegšana, par ko Dāvids raksta Ps 66: “Gavilējiet Dievam jūs, visas zemes! Dziediet Viņa Vārda godībai, veltījiet Viņam jo diženu cildinā- jumu!” (Ps 66:2) Šī kliegšana bija slavēšana! Pēc sešu dienu ilgas skatīšanās uz milzīga- jām sienām viņi droši vien secināja, ka viņiem nav iespējas šīs sienas sagraut pašiem.

`Kā šī doma palīdz mums saprast Ebr 11:30 nozīmi?`

Kad Dievs gatavojas darīt kaut ko jaunu mūsu dzīvē, Viņš var aizvest mūs uz Jēriku, jo Viņam varbūt vajag mums iemācīt, ka uzvaras spēks nerodas mūsu pašu spēkā un stratēģijās. Viss, kas mums nepieciešams, nāks no ārpuses. Tāpēc nav svarīgi, kas ir mūsu priekšā, nav svarīgi, cik nepārvarami tas var izskatīties; mūsu loma ir slavēt Dievu-Avotu visam, kas mums nepieciešams. Tā ir ticība darbībā.