---
title:  Ierocis, kas uzvar
date:   25/08/2022
---

Izlasiet 2L 20:1-30. Slavēšana, kā Jošafāts atklāja, ir spēcīgs ierocis. Pēc tam, kad viņš bija saņēmis ziņu, ka viņam uzbrūk “milzīga armija”, Jošafāts uzreiz nemetās karot, bet vispirms "apņēmās meklēt un sastapt To Kungu" (2L 20:3). Kad Jūdas ļaudis ieradās Jeruzalemē uz gavēni, Jošafāts atzina situācijas realitāti, sakot, ka "mums nav spēka pret šo tik lielo pulku, kas nāk pret mums, un mēs nezinām, ko lai darām, bet uz Tevi mēs paceļam savas acis” (2L 20:12).

`Kāda ir tava instinktīvā rīcība, kad redzi tuvojamies “milzīgu armiju”? Ko no Jošafāta reakcijas tu vari mācīties par rīcību nomācošas pretestības laikā (2L 20:3-12)?`

Kad Kunga Gars nāca pār Jahaziēlu, viņš drosmīgi paziņoja: “Un šinī kaujā jums pašiem nebūs jākaujas: esiet tikai klāt, ieņemiet vietas un vērojiet, kā Tas Kungs jūs, Jūda, un tevi, Jeruzaleme, izglābs! Nebīstieties un neesiet apmulsuši, dodieties rītdien viņiem uzbrukumā pretī, jo Tas Kungs būs ar jums!” (2L 20:17) Pēc tam viņi pielūdza Dievu un dziedāja Viņam slavu "skaļā balsī” (2L 20:19). Kaut arī Dievs gatavojās cīnīties par viņiem, viņiem vienalga bija jādodas pretī ienaidniekam.

Taču tā nebija parasta došanās karā. Jošafāts izveidoja kori, lai dziedātu slavas dzies- mas Kungam, soļojot ierindā. “Un tanī brīdī, kad viņi sāka dziedāt ar gavilēm un ar slavas daudzināšanu, tad Tas Kungs sūtīja no aizsega kādas ļaunas varas pret Amona, Moāba un Seīra kalnāju bērniem, kas bija devušies pret Jūdu, un viņi tika sakauti.” (2L 20:22) Saskaņā ar autoru Dievs iejaucās tanī brīdī, kad viņi parādīja ticību Viņa apsolījumam, sākot "svētā glītumā teikt To Kungu slavas dziesmās” (2L 20:21).

`Izlasi vēlreiz 2L 20:1–30. Kādus garīgus principus tu vari šeit atrast, ko var attiecināt uz tavu staigāšanu ar Dievu, īpaši pārbaudījumu un spriedzes pilnos brīžos?`