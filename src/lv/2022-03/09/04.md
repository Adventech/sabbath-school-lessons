---
title:  Slavēšanas dzīve
date:   23/08/2022
---

Kunga slavēšana mums var nebūt dabiska - pat labos apstākļos. Tāpēc cik daudz grūtāk to darīt sliktos apstākļos! Tomēr tieši to mēs esam aicināti darīt. Slavēšana ir kas tāds, kas mums jāpraktizē, līdz tā mainās – no aktivitātes, kas darīta noteiktā laikā, par gaisotni, kurā mēs dzīvojam. Slavēšanai nevajadzētu būt kādai īpašai darbībai, bet gan īpašam dzīvesveidam pašam par sevi.

`Izlasi Ps 145. Kādi ir iemesli, ko Dāvids nosauc Dieva slavēšanai? Kādā veidā šī psalma vārdiem vajadzētu būt jūsu pašu vārdiem?`

Lielais britu sludinātājs Čārlzs Sperdžens (Charles Spurgeon) sarakstījis grāmatu ar nosaukumu “The Practice of Praise” (“Slavēšanas prakse”). Tā ir balstīta uz šodienas psalma 7.pantu. Šajā īsajā pantā Sperdžens aicina mūs pievērst uzmanību trim svarīgām lietām, kas var palīdzēt attīstīt slavēšanu mūsu dzīvē.

1. Slavēšana tiek praktizēta, kad mēs apskatāmies sev visapkārt. Ja mēs neskatāmies apkārt, lai redzētu Dieva varenumu, mums nav iemesla Viņu slavēt. Ko tu vari redzēt radītajā pasaulē, kas ir slavēšanas cienīgs, piemēram, Dieva radības skaistums? Ko tu vari redzēt garīgajā pasaulē, kas ir slavēšanas cienīgs, piemēram, jauna kristieša pie- augošā ticība?

2. Slavēšana tiek praktizēta, kad mēs atceramies, ko esam redzējuši. Ja mēs gribam dzīvot slavēšanas gaisotnē, mums ir jāspēj atcerēties slavēšanas iemeslu. Kā mēs varam atcerēties lielās lietas par Dievu (piemēram, attīstot jaunus rituālus vai simbolus, kas atgādina mums par Viņa labestību), lai Viņa labestība un patiesība par Viņu neizslīdētu no prāta?

3. Slavēšana tiek praktizēta, kad mēs par to runājam. Slavēšana nav kas tāds, ko mēs darām savā galvā. Tai jānāk ārā no mūsu mutes, lai to dzird visi, kas ir ap mums. Kādus iemeslus Dieva slavēšanai ar vārdiem tu vari izdomāt? Kāda būs šīs slavas ietekme un uz ko?

`Paņem rakstāmo un papīru un pavadi kādu laiku, pārdomājot šos trīs punktus. Ko tu vari darīt, lai attīstītu savā dzīvē slavēšanas ieradumu?`