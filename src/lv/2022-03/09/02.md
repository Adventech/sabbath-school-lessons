---
title:  Slavas ietvars
date:   21/08/2022
---

Kad izcilais krievu rakstnieks Fjodors Dostojevskis tika notiesāts uz nāvi, sods tika mīkstināts tikai pēdējā brīdī. Tā vietā viņš vairākus gadus pavadīja cietumā. Runājot par savu cietuma pieredzi, viņš rakstīja: "Tici līdz galam, pat ja visi cilvēki novēršas un tu esi palicis viens vienīgais uzticīgais. Pienes savu upuri pat tad un slavē Dievu savā vientulībā."

Šajā materiālā mēs jau pētījām, kā Pāvils izturēja neticamu pretestību un vajāšanas. Bet tagad viņš sēž Romas cietumā. Un tomēr viņš nav nospiests. Tā vietā viņš dedzīgi raksta, lai iedrošinātu ticīgos Filipos.

`Izlasi Fil 4:4–7. Kā jūs domājat, kā Pāvils varēja rakstīt ko tādu, ja pats sēdēja cietumā? Kas šajos pantos ir galvenā atslēga, lai iegūtu “mieru Dievā”?`

Viena lieta ir priecāties, kad viss ir labi. Bet Pāvils pārliecina mūs priecāties vienmēr. Tas var izklausīties dīvaini. Ja mēs Pāvila rakstīto uztveram burtiski, tad mums jāpieņem divi izšķiroši secinājumi.

Pirmkārt, ja mums ir jāpriecājas vienmēr, tad tas noteikti nozīmē, ka mums vajadzētu priecāties pat tad, kad apstākļi, šķiet, nedod mums nekādu iemeslu priecāties. Otrkārt, ja mums ir jāpriecājas vienmēr, tad tam vajadzētu arī nozīmēt, ka mums būs jāmācās priecāties brīžos, kad mēs tā nejūtamies.

Pāvils aicina mūs slavēt Dievu, pat ja mums daudzas reizes tas liekas diezgan neda- biski. Tas pat var likties nesaprātīgi. Bet, kā mēs redzēsim, mēs esam aicināti priecāties tieši tāpēc, ka ir brīži, kad tas šķiet nesaprātīgi. Citiem vārdiem, slavēšana ir ticības akts. Kā ticība nav balstīta uz mūsu apstākļiem, bet drīzāk uz patiesību par Dievu, tieši tāpat arī slavēšana ir kas tāds, ko mēs nedarām tāpēc, ka jūtamies labi, bet gan patiesības par Dievu un Viņa apsolījumu dēļ. Pārsteidzošā kārtā šī ticība ir tā, kas sāk veidot mūsu domas, jūtas un apstākļus.

`Kas ir patiesība par Dievu, par ko Pāvils runā šodienas pantos, — patiesība, kas dara viņu spējīgu priecāties pat cietumā? Izveidojiet īsu sarakstu, kas, jūsuprāt, ir patiesība par Dievu. Izejiet cauri sarakstam un slavējiet Dievu par katru pierakstīto punktu. Kā tas maina to, kā jūs uztverat un izprotat savus apstākļus?`