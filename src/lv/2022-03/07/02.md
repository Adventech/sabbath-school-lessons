---
title:  Kopskats
date:   07/08/2022
---

Kad mēs esam ievainoti, ir ļoti viegli pieņemt, ka svarīgi ir tikai tas, kas notiek ar MANI. Bet atcerēsimies, ka kopaina ir plašāka (sk. Atkl 12:7, Rm 8:22).

`Izlasi Hab 1:1–4. Ko piedzīvoja Habakuks?`

Tu varbūt gaidi, ka Dievs teiks kaut ko tādu: “Tas patiešām ir briesmīgi, Habakuk. Ļauj Man nākt un nekavējoties tev palīdzēt." Bet Dieva atbilde ir pretēja. Viņš saka Habakukam, ka kļūs sliktāk. Izlasi par to Hab 1:5–11.

Asīrieši bija aizveduši Israēlu gūstā, bet Dievs apsola, ka ļaunākais vēl tikai priekšā-nu babilonieši aizvedīs prom arī Jūdas tautu. Habakuks 12.–17. pantā atkal sauc uz Dievu un gaida, ko Dievs teiks.

`Kā Dieva teiktais par apsolīto Bābeles iznīcināšanu Hab 2:2, 3 atnes cerību?`

Habakuka 2. nodaļa ir Dieva apsolījums iznīcināt babiloniešus. Ebr 10:37 citē Hab 2:3, norādot uz šī apsolījuma mesiānisko nozīmi nākotnē. Tikpat noteikti, kā bija apsolīta Bābeles iznīcināšana, tā arī mums garantēta "Lielās Bābeles” iznīcināšana (Atkl 18:2).

Habakuks bija iesprostots starp lielo ļaunumu, kas bija ap viņu, un Dieva apsolījumu, ka būs vēl ļaunāk. Tomēr tieši tādā stāvoklī atrodamies arī mēs glābšanas vēsturē. Ap mums ir liels ļaunums, bet Bībele paredz, ka sliktākais ir vēl priekšā. Galvenais elements Habakuka izdzīvošanā bija tas, ka viņam atklāja kopskatu. Tāpēc 3. nodaļā viņš var izteikt pārsteidzošu slavas lūgšanu par to, ko Dievs darīs nākotnē.

`Izlasi Hab 3:16–19. Ko Habakuks nosauc kā savas cerības iemeslu? Kāda ir Dieva ļaužu cerība, gaidot, kad risināsies pēdējās pravietiskās ainas? Kā tu vari šo cerību padarīt par savu cerību?`