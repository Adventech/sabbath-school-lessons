---
title:  "Saprātīgie"
date:   20/07/2022
---

Vakar mēs aplūkojām, cik svarīgs ir raksturs tiem, kas gaida Kristus otro nākšanu. Šodien mēs sīkāk aplūkosim rakstura svarīgumu tiem, kas pie Jēzus otrās nākšanas būs dzīvi.

`Izlasi Dan 12:1–10. Kāds ir šo pantu konteksts? Par kādu laiku zemes vēsturē ir runa? Vissvarīgākais- ko mēs varam no šiem pantiem uzzināt par Dieva ļaužu raksturu šajos laikos? Kāds ir viņu raksturojums salīdzinājumā ar ļaunajiem? Sk. arī Atkl 22:11.`

Daniēlam tiek pateikts, ka tieši pirms Jēzus nākšanas būs tādi bēdu laiki, kuriem nelīdzināsies neviens cits vēstures periods. Dan 12:3, 10 mums ir dots taisno un netaisno ļaužu apraksts šajā laikā. Ievēro, ka bezdievīgie "paliks bezdievīgi" (Dan 12:10) salīdzinā- jumā ar taisnajiem, kas 3. pantā spoži mirdz - varbūt tāpēc, ka viņi ir "šķīstīti, padarīti bez vainas un attīrīti” (Dan 12:10, NIV) šajos bēdu laikos, “kādi vēl nav bijuši, kamēr vien dzīvo tautas, līdz pat šim laikam” (Dan 12:1). Vēl viens pretstats ir arī tas, ka bezdievīgie nesaprot, bet taisnie ir “saprātīgi" un saprot.

Ko tieši saprot? Matemātiku, zinātni, augstāko kritiku? Sakāmvārdos teikts, ka "bijība Tā Kunga priekšā ir atziņas sākums" (Sak 1:7). Varbūt šajā kontekstā "saprātīgie" ir gudri tāpēc, ka izprot šos pēdējos notikumus, bēdu laiku, kas viņus nepārsteidz nesagatavotus. Pētot Dieva Vārdu, viņi zina, ka tas nāk. Un-pats svarīgākais- viņi zina pietiekami, lai ļautu šim bēdu laikam viņus šķīstīt un attīrīt. Turpreti bezdievīgie vienkārši kļūst arvien stūrgalvīgāki savā dumpīgumā, turpinot savu ļauno ceļu.

Svarīgākais šeit ir tas, ka mums ir dots tādu cilvēku apraksts, kas ir devušies cauri attīrīšanas un šķīstīšanas procesam.

`Lai gan mēs uz šiem pantiem esam raudzījušies pašu pēdējo dienu kontekstā, kādus principus mēs redzam, kas varētu palīdzēt mums labāk saprast, kas īsti ir šķīstīšanas un attīrīšanas process, pat mūsu laikos?`