---
title:  Patiesības Gars
date:   31/07/2022
---

Vai tu esi kādreiz lūdzis: "Dievs, dari mani labu!", bet liekas, ka nekas nemainās? Kā tas ir iespējams, ka mēs lūdzam pēc Dieva lielā transformējošā spēka, lai tas darbojas mūsos, bet šķietami mūsu dzīve paliek tāda pati? Mēs zinām, ka Dievam ir neierobežoti pārdabiski resursi, ko Viņš mums tik dedzīgi un brīvi piedāvā. Lai arī mums šķiet, ka mēs patiešām izmantojam to visu, tomēr neliekas, ka mēs mainītos saskaņā ar Dieva piedāvājumu.

Kāpēc? Viens iemesls ir satraucoši vienkāršs: lai gan Garam ir neierobežots spēks mūs pārveidot, mūsu pašu izvēle ierobežo to, ko Dievs var darīt mūsu labā.

`Izlasi Jņ 16:5–15. Šajos pantos Jēzus nosauc Svēto Garu par “patiesības Garu” (Jņ 16:13). Uz kādu Svētā Gara darbību mūsu labā tas norāda?`

Lai gan Svētais Gars var mums atklāt patiesību par mūsu grēcīgumu, Viņš nevar likt mums nožēlot. Viņš var parādīt mums vislielākās patiesības par Dievu, bet Viņš nevar piespiest mūs ticēt vai paklausīt Viņam. Ja Dievs mūs kaut vismazākajā mērā piespiestu, mēs zaudētu savu brīvo gribu un sātans apvainotu Dievu manipulēšanā ar mūsu prātu un sirdi un tādējādi varētu lielajā cīņā apvainot Dievu krāpšanā. Kad Debesīs izcēlās lielā cīņa, mūsu Tēvs nepiespieda sātanu vai kādu no eņģeļiem ticēt, ka Viņš ir labs un taisns; Viņš arī nevienu enģeli nespieda nožēlot. Ēdenes dārzā, kad uz spēles atkal bija likts tik daudz, Dievs patiesību par īpašo koku dārza vidū padarīja ļoti skaidru, bet viņš neatņēma Ādamam un levai brīvo gribu nepaklausīt. Dievs arī attiecībā pret mums nerīkosies citādi. Tāpēc Gars atklāj patiesību par Dievu un grēku un tad saka: “Ņemot vērā to, ko Es tev esmu parādījis, ko tu tagad darīsi?”

Tieši tāpat ir tad, kad mēs atrodamies pārbaudījumu ugunīs. Dažreiz pārbaudījumi notiek tieši tāpēc, ka neesam paklausījuši vai nožēlojuši savus grēkus. Lai mūsu Tēvs varētu strādāt šādos gadījumos, mums ir apzināti jāatver durvis nožēlai un paklausībai, lai mūsos varētu ienākt Dieva spēks un mūs pārveidot.

`Kādas pārliecības "patiesības Gars" pēdējā laikā tev ir atnesis? Cik daudz tu ieklausies Viņa balsī? Un-pats svarīgākais — ko tu dari ar savu brīvo gribu?`