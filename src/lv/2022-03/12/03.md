---
title:  Miršana ir pirms Dieva gribas iepazīšanas
date:   12/09/2022
---

Daudzi kristieši nopietni cenšas izzināt Dieva gribu viņu dzīvei un spriež apmēram tā: “Ja vien es varētu uzzināt Dieva gribu savā dzīvē, es upurētu Viņam visu.” Bet pat pēc tam, kad mēs esam Dievam to apsolījuši, mēs vēl joprojām varam būt samulsuši par to, kāda ir Viņa griba. Šī mulsuma iemeslu varam rast Rm 12:1, 2. Pāvils apraksta, kā mēs varam noskaidrot Dieva gribu, un viņš izsaka svarīgu domu: ja jūs gribat zināt, kāda ir Dieva griba, jums vispirms ir jāupurē!

Izlasi Rm 12:1, 2. Pāvils raksta, ka mēs spēsim “pareizi saprast, kas ir Dieva griba" (Rm 12:2), kad:

1) mēs patiesi izpratīsim “Dieva žēlastību" mūsu dzīvē (Rm 12:1), 2) mēs pienesīsim sevi kā dzīvu upuri Dievam (Rm 12:1), 3) mūsu prāts tiks atjaunots (Rm 12:2).

Tikai atjaunots prāts var patiesi saprast Dieva gribu. Bet šī atjaunošanās vispirms ir atkarīga no mūsu nomiršanas sev. Nepietika, ka Kristus vienkārši cieta mūsu vietā – Viņam bija jāmirst.

`Lūdziet Svēto Garu parādīt jums tās dzīves jomas, kurās jūs neesat pilnībā “nomiruši”. Ko Svētais Gars vēlas, lai tu atstātu, lai tu varētu kļūt par “dzīvu upuri” Dievam?`

Ja kāda mūsu dzīves joma nav pilnībā nomirusi sev, Dievs pieļauj pārbaudījumu ugunis, lai mēs sāktu tām pievērst uzmanību. Tomēr mūsu ciešanas palīdz mums ne tikai stāties pretī mūsu grēkam – tās arī dod mums ieskatu tajā, kā Jēzus atdeva Sevi mūsu labā. Elizabete Eliota raksta: "Mūsu sirds dziļāko ilgu pakļaušana, iespējams, ir tik tuva, cik tuva ir mūsu izpratne par krustu. [..] Mūsu pašu krustā sišanas pieredze, kaut arī neizmērojami mazāka nekā mūsu Glābēja pieredze, vienalga sagatavo mūs sākt iepazīt Viņu, esot Viņa ciešanu sadraudzībā. Viņš uz šo sadraudzību katru no mums aicina savā ciešanu veidā.” (Elisabeth Elliot "Quest for Love" (Grand Rapids, MI: Fleming H. Revell, 1996), p. 182.)

`Lasiet un lūdziet par Rm 12:1, 2. Padomājiet par to, ko jums vajadzētu atstāt, lai kļūtu par upuri. Kā tas palīdz jums saprast ciešanas, ko Jēzus jūsu labā piedzīvoja pie krusta? Kā šī atziņa var palīdzēt ieiet sadraudzībā ar Jēzu un Viņa ciešanām?`