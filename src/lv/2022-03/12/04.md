---
title:  Labprātība klausīties
date:   13/09/2022
---

> <p></p>
> "Tad Tas Kungs nāca, nostājās un sauca kā iepriekšējās reizēs: 'Samuēl! Samuēl!' Un Samuēls sacīja: ‘Runā, jo Tavs kalps klausās" (1Sam 3:10)

Vai jūs esat kādreiz dzirdējuši kluso Svētā Gara balsi, bet to ignorējuši? Līdz ar to viss ir gājis greizi, un jūs vēlāk pie sevis nodomājāt: "Ak, nē, kāpēc es neklausījos?"

Vispirms Samuēls stāsta par kādu vecu vīru un diviem viņa samaitātajiem dēliem, kas neklausījās Kungā, un par kādu mazu puisīti, kas klausījās. Lai gan no Dieva nāca spēcīgi brīdinājumi, tie, kam bija jāmaina sava rīcība, to nedarīja.

`Izlasi viņu stāstu 1Sam 2:12–3:18. Kāds pretstats šeit ir atklāts starp tiem, kas ieklausās Dievā, un tiem, kas neklausās?`

Ēļa dēliem bija citas lietas prātā, nevis Dievs. Un pat tad, kad Ēlis, noklausījies, ko Dievs grib, runāja ar saviem dēliem, šķiet, ka viņš neko citu nedarīja, lai risinātu šo problēmu. Un viņa dēli acīmredzot nebija gatavi nodot visas savas dzīves sfēras Dieva gribai. Kāds pretstats jaunajam Samuēlam!

Sludinātājs Čārlzs Stenlijs (Charles Stanley) apraksta, cik būtiski ir izkopt atvērtību Dieva balsij jautājumā, ko viņš sauc par "pāriešanu neitrālā stāvoklī". Viņš saka: "Svētais Gars.. nerunā vienkārši tāpēc, lai nodotu informāciju. Viņš runā, lai saņemtu reakciju. Un Viņš zina, kad mūsu dienas gaitām ir veltīta tik liela daļa uzmanības, ka ierosināt kaut ko pretēju būtu laika izšķērdēšana. Šādā gadījumā Viņš bieži paliek kluss. Viņš gaida, kad mēs būsim pietiekami neitrāli, lai dzirdētu un paklausītu." (Charles Stanley "The Wonderful Spirit-Filled Life" (Nashville, TN: Thomas Nelson Publishers, 1992), pp. 179, 180.)

`Kā jūs domājat, ko Stenlijs domā ar kļūšanu "pietiekami neitrāliem"? Domājot par atvērtību Dievam, kas bieži vien neļauj tev kļūt “pietiekami neitrālam, lai dzirdētu un beigās paklausītu"? Kas tev ir vajadzīgs dzīvē, lai izkoptu atvērtību Dieva balsij un izlēmību būt paklausīgam Viņa vadībai?`