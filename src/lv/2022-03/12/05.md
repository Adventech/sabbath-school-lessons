---
title:  Pašpaļāvība
date:   14/09/2022
---

Kad leva grēkoja Ēdenes dārzā, tas nebija vienkārši tāpēc, ka viņa apšaubīja Dieva vārdu. Problēmas pamatā bija viņas uzskats, ka viņai ir pietiekami daudz gudrības, lai pati izlemtu, kas ir labi un pareizi. Viņa uzticējās pati savam spriedumam. Ja mēs paļaujamies paši uz savu spriedumu, nevis uzticamies Dieva Vārdam, mēs atveram sevi visu veidu problēmām.

Saula stāsts apraksta pašpaļāvības soļus un traģēdiju, kas tik ātri sekoja. Samuēls svaidīja Saulu kā Dieva ķēniņu (1Sam 10:1). Tad viņš deva Saulam īpašus norādījumus (1Sam 10:8), bet Sauls neklausīja.

`Izlasi nākamo daļu stāstā, kas aprakstīts 1Sam 13:1–14. Ko Sauls darīja, kas noveda viņu līdz kritienam?`

Ir trīs soļi, kas vadīja Saulu lejup pa pašpaļāvību ceļu - drīz pēc tam, kad viņš bija kļuvis par ķēniņu. Problēma ir tāda, ka neviens no soļiem nebija slikts pats par sevi. Tomēr tajos bija traģēdijas potenciāls, jo tie katrs bija neatkarīgi no Dieva. levērojiet secību, kā notika Saula krišana.

1. Sauls teica: "Es redzēju” – savu ļaužu aizklīšanu un Samuēla klāt neesamību (1Sam 13:11). Sauls atradās zem spiediena, un viņš pats ar savām acīm novērtēja, kas notiek. 2. Sauls pārgāja no "es redzēju" uz "es teicu” – ka filistieši viņus uzvarēs (1Sam 13:12). Tas, ko viņš redzēja ar savām acīm, veidoja to, ko viņš teica vai domāja par situāciju. 3. Sauls pārgāja no “es teicu" uz "es iedrošinājos" - nest dedzināmo upuri (1Sam 13:12). Tas, ko Sauls tagad domāja, veidoja viņa jūtas.

Mēs visi esam to darījuši - paļāvušies paši uz savu cilvēcisko redzējumu, kas liek mums paļauties pašiem uz savu cilvēcisko domāšanu, kas savukārt liek paļauties uz savām cilvēciskajām jūtām. Rezultātā mēs rīkojamies saskaņā ar šīm jūtām.

`Kā tu domā, kāpēc Saulam bija tik viegli sekot savam spriedumam, pat ja viņa ausīs joprojām skanēja skaidri Dieva norādījumi? Ja mēs zinām, ka esam tik trausli un mums ir tik nepilnīgas zināšanas, kāpēc mēs joprojām cenšamies paļauties paši uz sevi? Ko mēs varam darīt, lai mācītos uzticēties vairāk Kunga pavēlēm, nevis paši sev?`