---
title:  Kosmiskā konflikta būtība
date:   27/02/2025
---

Mēs esam izlasījuši dažus pantus, kas māca par kosmisko konfliktu starp Dievu un sātanu. Bet kā šāds konflikts vispār iespējams? Kā kāds varētu stāties pretī visvarenajam Dievam? Ja kosmiskais konflikts būtu saistīts tikai ar spēka pārsvaru, tas būtu beidzies jau pirms tā sākuma. Tam jābūt cita veida konfliktam. Patiešām, Svētie Raksti atklāj, ka konflikts ir strīds par Dieva raksturu – konflikts par apmelojošiem apgalvojumiem, ko velns izvirzījis pret Dievu, ka (cita starpā) Viņš nav līdz galam labs un mīlošs. Šādas pretenzijas nevar uzvarēt ar varu vai brutālu spēku, bet gan salīdzinot abas karojošās puses.

“Cīņā pret grēku Dievs varēja izmantot tikai taisnību un patiesību. Sātans izmantoja to, ko Dievs nevarēja , – glaimus un viltu. Viņš centās sagrozīt Dieva vārdus un eņģeļu priekšā nepareizi parādīt Viņa valdības plānus, apgalvodams, ka, pakļaujot Debesu iedzīvotājus likumiem un noteikumiem, Dievs nav rīkojies taisni; ka, prasot no Saviem radījumiem padevību un paklausību, Viņš pats centies paaugstināties. Tāpēc Debesu iedzīvotājiem un arī visu citu pasauļu iemītniekiem vajadzēja pierādīt, ka Dieva valdība ir taisnīga un Viņa likumi pilnīgi. Sātans bija radījis iespaidu, it kā viņš meklētu Universa labklājību. Tāpēc visiem vajadzēja iepazīties ar varmākas īsto raksturu un nolūkiem. Viņam tika dots laiks, lai sevi izteiktu bezdievīgajos darbos.” (Elena Vaita “Lielā cīņa” 498. lpp.)

`Izlasi Jņ. 8:44, 45, ņemot vērā Atkl. 12:7–9. Ko šie panti atklāj par velna raksturu un viņastratēģiju?`

Velna plāns jau no paša sākuma ir bijis mēģināt likt radītajām būtnēm noticēt, ka Dievs patiesībā nav taisnīgs un mīlošs un ka Viņa bauslība viņus nomāc un kaitē. Nav brīnums, ka Jēzus velnu dēvē par “meli un melu tēvu” (Jņ. 8:44). Turpretim Jēzus nāca, lai “liecinātu par patiesību” (Jņ. 18:37) un tiešā veidā stātos pretī sātana meliem un apvainojumiem, uzvarot un galu galā iznīcinot velnu un viņa spēku (1. Jāņa 3:8, Ebr. 2:14).

Atkl. 12:9, 10 sātans ir norādīts kā 1) “senā čūska” (NKJV), 2) kā tas, kurš Debesu tiesā apsūdz Dieva tautu, un 3) kā pūķis, kas pieviļ pasauli. Vārds, kas tulkots kā “velns”, grieķu valodā nozīmē “apmelotājs”, vēlreiz parādot, ka konflikta būtība ir saistīta ar uzskatiem, tostarp priekšstatu par Dieva raksturu.