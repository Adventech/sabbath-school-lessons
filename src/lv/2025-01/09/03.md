---
title:  Konflikta rašanās uz Zemes
date:   24/02/2025
---

Paralēli līdzībā izteiktajam jautājumam par to, kāpēc tīrumā ir slikta sēkla, ja saimnieks iesēja tikai labu sēklu, ir vēl cits jautājums: ja Dievs pasauli radīja pilnīgi labu, kā tad šeit radās ļaunums?

`Izlasi 1. Moz. 1:31. Ko Dieva vārdi atklāj par radītās pasaules stāvokli, kad Dievs pabeidza radīšanas procesu, un kāpēc šī atbilde ir svarīga?`

Kad Dievs beidza radīt pasauli, saskaņā ar 1. Moz. 1:31 tā bija ”ļoti laba”. Mēs lasām, ka uz Dieva radītās planētas nebija ne miņas no ļaunuma. Kā tad ļaunums ienāca cilvēku dzīvē?

`Izlasi 1. Moz. 3:1–7. Ko šis teksts mums stāsta par to, kā ļaunums nokļuva šeit uz zemes? Kā tas izgaismo kosmiskā konflikta būtību? (Sk. arī Atkl. 12:7–9.)`

Šajā stāstījumā mēs redzam melus par Dieva raksturu, ko bija izdomājusi čūska, kas Atkl. 12:7–9 identificēta kā pats velns (“senā čūska” [NKJV]). Čūska vispirms izmantoja jautājumu, lai apšaubītu Dieva pavēli, gandrīz apgriežot otrādi to, ko Dievs bija pavēlējis. Tad čūska tieši apstrīdēja to, ko Dievs bija teicis, sakot Ievai: “Tu noteikti nemirsi” (1. Moz. 3:4, NKJV).

Kāds – vai nu čūska, vai Dievs – meloja Ievai, kurai nu bija jāizdara izvēle – ticēt čūskai vai Dievam.

Šeit un citviet Svētajos Rakstos konflikta būtība galvenokārt ir tajā, kam ticēt, kas ir neatņemami saistīts ar mīlestību. Un tas ir tāpēc, ka jūsu uzskati par kādu personu (kāda tā ir un vai var tai uzticēties) dziļi ietekmē to, vai jūs mīlēsiet šo personu un uzticēsieties tai – šajā gadījumā vai ieklausīsieties, ko Dievs jums saka.

`Izlasi 1. Moz. 3:15. Dieva teiktais čūskai, ka sievietes pēcnācējs, atsaucoties uz Mesiju, sagraus čūskas galvu, bieži tiek saukta par pirmo labo vēsti Svētajos Rakstos (“protoevangelium”). Kā tas gan pastiprina konflikta realitāti, gan sniedz mums cerību?`