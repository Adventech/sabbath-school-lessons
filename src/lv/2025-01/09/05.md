---
title:  Ja tu mani pielūgsi
date:   26/02/2025
---

Sātana centieni uzurpēt Dieva troni ir atklāti arī Mateja evaņģēlija 4. un Lūkas 4. nodaļā atrodamajā stāstā par kārdināšanām. Jēzus un kārdinātāja pārsteidzošajā tikšanās reizē daudz kas atklājas par konflikta būtību. Šeit mēs redzam realitāti lielajā cīņā starp Kristu un sātanu, taču tā ir izspēlēta koncentrētā un spilgtā veidā.

`Izlasi Mt. 4:1–11. Kā šeit atklājas lielās cīņas starp Kristu un sātanu realitāte?`

Gars bija „vedis” Jēzu tuksnesī ar skaidru mērķi – lai Jēzus “taptu velna kārdināts” (Mt. 4:1). Pirms šīs iepriekš noliktās tikšanās Jēzus bija 40 dienas gavējis. Kad velns nāca, viņš kārdināja Jēzu pārvērst akmeņus maizē, izmantojot savā labā Jēzus milzīgo izsalkumu. Taču Jēzus šim kārdinājumam pretojās ar Svētajiem Rakstiem, un sātana viltība neizdevās.

Tad, cenšoties panākt, lai Jēzus rīkotos pārgalvīgi, velns kārdināja Viņu mesties lejā no tempļa virsotnes. Sātans sagrozīja Rakstus, lai pateiktu – ja Jēzus patiesi būtu Dieva Dēls, eņģeļi Viņu aizsargātu. Bet Jēzus atkal stājās pretī kārdinājumam ar pareizi lasītiem Svētajiem Rakstiem.

Trešais kārdinājums skaidri atklāja, ko velns cenšas paveikt. Viņš vēlējās, lai Jēzus viņu pielūdz. Sātans mēģināja uzurpēt pielūgsmi, kas pienākas vienīgi Dievam.

Lai to izdarītu, viņš parāda Jēzum “visas pasaules valstības un to godību” un pēc tam apgalvo: “To visu es Tev gribu dot, ja Tu, zemē mezdamies, mani pielūgsi” (Mt. 4:8, 9). Patiešām, Lk. 4:6, pantā, kas ir paralēls Mateja evaņģēlijam, velns apgalvo: “Es Tev došu visu šo varas pilnību un šo godību, jo tā man nodota, un, kam es gribu, tam es to varu dot” (Lk. 4:6).

Atkal Jēzus pretojas kārdinājumam ar Rakstiem, un atkal sātans piedzīvo neveiksmi.

Visos trīs gadījumos, lai aizstāvētos pret ienaidnieka uzbrukumiem, Jēzus izmantoja Rakstus.

`Ef. 6:12 atgādina, ka “ne pret miesu un asinīm mums jācīnās, bet pret valdībām un varām, šīs tumsības pasaules valdniekiem un pret ļaunajiem gariem pasaules telpā”. Lai gan mums nevajadzētu dzīvot bailēs, kāpēc mums vienmēr jāatceras apkārt notiekošās cīņas realitāte?`