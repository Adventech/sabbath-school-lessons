---
title:  To ienaidnieks darījis
date:   23/02/2025
---

`Izlasi Mt. 13:24–27. Kā šī līdzība palīdz mums izprast ļaunumu mūsu pasaulē?`

Jēzus stāsta par kādu zemes īpašnieku, kurš savā laukā sējis tikai labas sēklas. Tomēr starp kviešiem izaug nezāles. To ieraugot, saimnieka kalpi viņam jautā: “Kungs, vai tu neesi labu sēklu sējis savā tīrumā? No kurienes tad radusies nezāle?” (Mt. 13:27) Šis ir līdzīgs mūsdienās bieži uzdotajam jautājumam par ļaunuma problēmu: ja Dievs pasauli radīja pilnīgi labu, kāpēc tajā ir ļaunums?

`Izlasi Mt. 13:28–30, ņemot vērā Kristus skaidrojumu Mt. 13:37–40. Kā tas arī atklāj kosmiskā konflikta būtību?`

Kungs atbild uz sava kalpa jautājumu: “To ienaidnieks darījis” (Mt. 13:28). To, kurš “sēj labo sēklu”, Jēzus vēlāk identificē kā “Cilvēka Dēlu”, kas ir pats Jēzus (Mt. 13:37), un paskaidro, ka “tīrums ir pasaule” (Mt. 13:38) un “ienaidnieks, kas to sējis,” ir “velns” (Mt. 13:39), kas skaidri attēlo kosmisko konfliktu starp Kristu un sātanu. Kāpēc pasaulē ir ļaunums? Ļaunums ir ienaidnieka (velna) darbības rezultāts, kurš pretojas saimniekam. “To ienaidnieks darījis” (Mt. 13:28).

Tomēr šī atbilde izraisa papildu jautājumu: “Vai gribi, ka mēs ejam to izravēt?” Citiem vārdiem sakot, kāpēc gan neizraut ļaunumu nekavējoties? “Nē,” saimnieks atbild, “ka jūs, nezāli ravēdami, neizplūcat reizē arī kviešus. Lai aug abi kopā līdz pļaujamam laikam” (Mt. 13:29, 30; salīdziniet ar Mk. 4:29). Saskaņā ar šo līdzību Dievs beidzot pieliks punktu ļaunumam, taču priekšlaicīga tā izravēšana izraisītu neatgriezeniskas blaknes, kaitējot labajam.

`Kādas ir dažas briesmas, mēģinot jau tagad izravēt nezāles no kviešiem? Kāpēc tajā pašā laikā tas nenozīmē vienkārši ignorēt ļaunumu, ar ko mums jāsastopas?`