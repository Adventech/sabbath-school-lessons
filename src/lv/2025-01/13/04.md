---
title:  Likums un žēlastība
date:   25/03/2025
---

Kā mēs redzējām, likums un žēlastība nav pretrunā. Tie pilda dažādas funkcijas saskaņā ar Dieva mīlestību un taisnīgumu. Krasais bauslības un žēlastības pretstats būtu samulsinājis senos israēliešus, kuri uzskatīja, ka Dievs deva pašu likumu kā lielisku Dieva žēlastības izpausmi. Kamēr apkārtējo tautu “dievi” bija nepastāvīgi un pilnīgi neparedzami, atstājot cilvēkus bez iespējas uzzināt, ko “dievi” vēlas un kas viņiem patiks, Bībeles Dievs ļoti skaidri norāda Saviem ļaudīm uz to, kas Viņam patīk. Un tas, kas Viņam patīk, ir tikai tas, kas nāk par labu visiem Viņa ļaudīm gan individuāli, gan kolektīvi.

Tomēr bauslība nevar mūs izglābt no grēka vai izmainīt cilvēku sirdis. Mūsu iedzimtā grēcīguma dēļ mums ir nepieciešama garīga sirds transplantācija.

`Izlasi Jer. 31:31–34. Ko tas māca par Dieva apsolījumiem dot mums jaunu sirdi? Salīdziniet to ar Kristus vārdiem Nikodēmam Jņ. 3:1–21 par jaundzimšanu. Sk. arī Ebr. 8:10.`

Desmit baušļus pats Dievs uzrakstīja uz akmens plāksnēm (2. Moz. 31:18), taču bauslībai bija jābūt ierakstītai arī Dieva ļaužu sirdīs (Ps. 37:30, 31). Ideālā gadījumā Dieva mīlestības likumam būtu jābūt nevis ārējam, bet gan iekšējam – iebūvētam mūsu raksturā. Tikai Dievs varēja ierakstīt Savu likumu cilvēku sirdīs, un Viņš apsolīja to darīt Savas derības tautas labā (sk. Ebr. 8:10).

Mēs nevaram sevi izglābt, ievērojot likumu. Tā vietā žēlastībā mēs esam izglābti ticībā, kas nav no mums pašiem, bet ir Dieva dāvana (Ef. 2:8). Mēs neievērojam likumu, lai tiktu glābti; mēs ievērojam likumu, jo mēs jau esam glābti. Mēs neievērojam likumu, lai mūs mīlētu, bet gan tāpēc, ka esam mīlēti un vēlamies tādēļ mīlēt Dievu un citus (sk. Jņ. 14:15).

Tajā pašā laikā bauslība parāda mums mūsu grēku (Jēk. 1:22–25, Rm. 3:20, Rm. 7:7), parāda, ka mums ir vajadzīgs Pestītājs (Gal. 3:22–24), vada mūs pie vislabākā dzīvesveida un atklāj Dieva mīlestības raksturu.

`Kāda ir tava cerība uz labvēlīgu spriedumu? Vai tā ir tava uzcītīgā un uzticamā likumu ievērošana, vai arī tā ir Kristus taisnība, kas tevi apklāj? Ko tava atbilde stāsta par Dieva likuma funkciju attiecībā uz to, ko tas var un ko nevar darīt?`