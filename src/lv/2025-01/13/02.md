---
title:  Mīlestības likums
date:   23/03/2025
---

Dieva likums nesastāv no abstraktiem principiem; Dieva likums drīzāk ir attiecību izpausme. To var skaidri redzēt desmit baušļos. Desmit baušļu pamatprincipi bija spēkā jau Ēdenes dārzā, mīlestības principi, kuriem bija jāvalda attiecībās starp Dievu un cilvēkiem un starp pašiem cilvēkiem.

Kad desmit baušļi tika ierakstīti akmenī (2. Mozus grāmatas 20. nod.), tie tika doti Israēlam derības attiecību kontekstā. Baušļi tika pierakstīti pēc tam, kad Kungs jau bija izglābis ļaudis no Ēģiptes, un baušļi balstījās uz Dieva mīlestību un Viņa apsolījumiem tautai (sk. 2. Moz. 6:7, 8 un 3. Moz. 26:12). Abas baušļu plāksnes liecina, ka tie ir vērsti uz cilvēku attiecību ar Dievu un savstarpējo attiecību uzplaukumu.

`Izlasi 2. Moz. 20:1–17. Kā šie panti atklāj divus principus – mīlestību uz Dievu un mīlestību uz citiem?`

Pirmie četri baušļi attiecas uz cilvēku attiecībām ar Dievu, bet pēdējie seši ir par cilvēku savstarpējām attiecībām. Mūsu attiecības gan ar Dievu, gan ar citiem cilvēkiem jāregulē saskaņā ar Dieva likuma principiem.

Šīs divas bauslības daļas tieši atbilst tam, ko Jēzus uzskatīja par diviem lielākajiem baušļiem – “Tev būs To Kungu, savu Dievu, mīlēt no visas savas sirds” (Mt. 22:37; salīdzini ar 5. Moz. 6:5) un “Tev būs savu tuvāko mīlēt kā sevi pašu” (Mt. 22:39; salīdzini ar 3. Moz. 19:18).

Pirmie četri baušļi ir par to, kā mums mīlēt Dievu ar visu savu būtību, un pēdējie seši ir par to, kā mums jāmīl citam citu kā sevi pašu. Jēzus skaidri norāda, ka šie divi lielie mīlestības baušļi ir cieši saistīti ar likumu. “Uz šiem diviem baušļiem balstās visa bauslība un pravieši” (Mt. 22:40, NKJV).

Tātad visa Dieva likuma pamatā ir Dieva mīlestība. Dieva mīlestība un likums ir nedalāmi. Mēs bieži dzirdam cilvēkus sakām: mums nav jāpilda likums, mums vienkārši ir jāmīl Dievs un jāmīl citi. Kāpēc šai idejai nav jēgas?

`Kā var paust mīlestību uz Dievu vai mīlestību uz citiem, ja pārkāpjam kādu no desmit baušļiem?`