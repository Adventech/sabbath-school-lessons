---
title:  Ko vairāk Es varēju darīt?
date:   08/03/2025
---

### Nedēļas pētījumiem

Jņ. 18:37, Rm. 3:23–26, 5:8, Jes. 5:1–4, Mt. 21:33–39, Jes. 53:4, Rm. 3:1–4.

> <p>Atmiņas pants</p>
> “Tad Pilāts Viņam sacīja: ‘Tad Tu tomēr esi Ķēniņš?’ Jēzus atbildēja: ‘Tu pareizi saki, Es esmu Ķēniņš. Tāpēc Es esmu dzimis un pasaulē nācis, lai apliecinātu patiesību. Ikviens, kas ir no patiesības, dzird Manu balsi.’” (Jņ. 18:37)

Pirms dažiem gadiem žurnālā “Guide” bija publicēts atziņām bagāts bērnu stāstiņš. Tas bija par zēnu vārdā Deniss. Viņš bija bārenis, kas viduslaikos dzīvoja audžuģimenē. Deniss kaislīgi ienīda savas zemes karali, jo, kad viņa vecāki

saslima, karaļa karavīri viņu aizveda un viņš nekad vairs neredzēja savus vecākus. Tikai vēlāk viņš uzzināja, ka karalis viņus nošķīra, lai pasargātu dzīvos no melnā mēra šausmām. Patiesība par karali atbrīvoja Denisu no naida, kas viņu mocīja visu mūžu. Karalis vienmēr un visos gadījumos bija rīkojies aiz mīlestības pret savu tautu.

Mūsdienās daudzi cilvēki uz Dievu raugās kā Deniss uz karali. Ļaunums, ko viņi ir redzējuši vai piedzīvojuši, liek viņiem ienīst vai noraidīt Dievu. Kur ir Dievs, kad ir ciešanas? Ja Dievs ir labs, kāpēc ir tik daudz ļaunuma? Kosmiskais konflikts atklāj šo būtisko neskaidrību, taču joprojām paliek daudz jautājumu. Tomēr, ja visi mūsu mēģinājumi sniegt atbildes neapmierina, mēs varam raudzīties uz Jēzu pie krusta un ieraudzīt, ka uz Dievu var paļauties, pat neskatoties uz visiem jautājumiem, kas pagaidām paliek neatbildēti.

_Iepazīsimies ar šīs nedēļas tēmu, lai sagatavotos Bībeles izpētei 15. martā._