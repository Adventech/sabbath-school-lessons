---
title:  Dieva vārda attaisnošana
date:   13/03/2025
---

Galu galā Dieva vārds tiks attaisnots visos veidos. Caur Tēva, Dēla un Svētā Gara darbu pestīšanas plānā Dieva pilnīgā taisnība un mīlestība izpaužas spēcīgāk par jebkādām šaubām vai aizdomu ēnām (sk. Rm. 3:25, 26; 5:8).

`Izlasi Rm. 3:1–4 saistībā ar Jes. 5:3, 4. Ko šie panti māca par to, ka pats Dievs tiek attaisnots kosmiskajā konfliktā?`

Rm. 3. un Jes. 5. nodaļā mēs redzam, ka Dievs (kaut kādā ierobežotā ziņā) aicina vienkāršas radītas būtnes spriest par Viņa raksturu, lai gan mums nav nedz tiesību, nedz stāvokļa to darīt. Galu galā kad visas “grāmatas” tiks atvērtas, mēs redzēsim pierādījumus tam, ka Dievs ir pilnīgi taisnīgs un taisns. Dievs attaisnos Sevi visu saprātīgo radīto būtņu priekšā.

`Izlasi Atkl. 15:3 un 19:1–6. Ko šie panti māca par Dieva vārda attaisnošanu finālā?`

Visā Bībelē Dievs izrāda rūpes par Savu vārdu.

Kāpēc? Jums nevar būt dziļas mīlestības attiecības ar kādu, kura raksturu jūs ienīstat vai kam jūs neuzticaties. Ja kāds jūsu dzīvesbiedram vai topošajam laulātajam pateiktu šausmīgus melus par jūsu raksturu, jūs darītu visu iespējamo, lai novērstu šādus apgalvojumus, jo, ja tādiem apgalvojumiem notic, tie izjauks jūsu mīlestības attiecības.

Galu galā Dievs tiek attaisnots pie krusta un ar visa pestīšanas plāna palīdzību. Tiesā pirms Kristus otrās nākšanas Dievs tiek attaisnots vērojošā Visuma priekšā.

Tad pēcadventes tiesā, kuras laikā izpirktie pat “tiesās eņģeļus” (1. Kor. 6:2, 3), Dievs tiek attaisnots, jo izpirktajiem ir dota iespēja pārskatīt ierakstus un pašiem pārliecināties, kāpēc Dievs ir rīkojies tā, kā Viņš ir rīkojies, un visi Dieva spriedumi vienmēr un tikai ir bijuši pilnīgi taisni un mīloši. Kuram no mums nav daudz jautājumu, uz kuriem gribētos uzzināt atbildes? Taču līdz tam tas viss ir jāpaveic (sk. 1. Kor. 4:5).

Finālā visi ceļi locīsies un katra mēle atzīs, ka Jēzus ir Kungs (Fil. 2:10, 11). Tā būs daļa no Dieva rakstura attaisnošanas.