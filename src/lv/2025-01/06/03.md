---
title:  Dievs ir pilnīgi labs un taisns
date:   03/02/2025
---

Dievs ne tikai apgalvo, ka mīl taisnību un aicina cilvēkus mīlēt un darīt taisnību, bet pats lieliski un nelokāmi parāda šīs īpašības. Svētie Raksti māca, ka Dievs ir pilnīgi svēts, uzticīgs, taisnīgs un mīlošs. Dievs arī dara tikai un vienīgi to, kas ir mīlošs, taisnīgs un labs. Viņš nekad nedara neko sliktu.

`Izlasi 5. Moz. 32:4 un Ps. 92:15. Ko šie panti māca par Dieva uzticību un taisnību?`

Šajās un daudzās citās vietās teikts, ka Dievs ir taisnīgs un mīlošs — “Viņā nav netaisnības” (Ps. 92:15, salīdzini ar Ps. 25:8, Ps. 129:4). Dievs “nedara netaisnību; Viņš ik rītus ceļ gaismā Savu taisnību, un tur nekā netrūkst, bet bezdievīgais neprot kauna” (Cef. 3:5). Pievērsiet uzmanību Dieva rakstura krasajam pretstatam ar tiem, kas mīl netaisnību.

Dievs zina, kas ir labākais ikvienam. Viņš vēlas to, kas ir vislabākais visiem, un nepārtraukti strādā, lai panāktu labāko rezultātu visiem iesaistītajiem.

`Izlasi Ps. 9:7, 8 un Ps. 145:9–17. Ko šie panti māca par Dievu?`

Bībeles Dievs ir “taisns tiesnesis” (Ps. 7:11, NKJV), un pie Viņa nemājo ļaunums (Ps. 5:5). Kā māca 1. Jņ. 1:5: “Dievs ir gaisma, un Viņā nav nekādas tumsības” (NKJV). Patiešām, Dievs ir ne tikai pilnīgi labs, bet saskaņā ar Jēk. 1:13 “ļaunām kārdināšanām Dievs nav pieejams” (sal. ar Hab. 1:13).

Šajā visā Dieva labestība un godība ir nesaraujami saistītas. Lai gan daudzi dievina spēku, mūsu Dievs ir visvarens, taču Viņš Savu spēku izmanto tikai taisnīgā un mīlošā veidā. Nav nejaušība, ka tad, kad Mozus jautāja Dievam: “Rādi man, lūdzams, Savu godību,” Dievs atbildēja, sakot: “Es likšu visai Savai godībai iet garām tavā priekšā” (2. Moz. 33:18, 19).

`Kāpēc labais Dievs pieļauj tik daudz ļaunuma, ko redzam šajā pasaulē? Pārrunājiet atbildes grupā.`