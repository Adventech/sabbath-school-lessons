---
title:  Tālākiem pētījumiem
date:   07/02/2025
---

Izlasi grāmatā “Ceļš pie Kristus” nodaļu “Dieva mīlestība pret cilvēku” (9.–15. lpp.).

“Dieva Vārds atklāj Viņa raksturu. Viņš pats ir apliecinājis mums savu bezgalīgo mīlestību un līdzjūtību. Kad Mozus lūdza: ‘Rādi man, lūdzams, savu godību!’, Kungs atbildēja: ‘Es likšu tev iet garām visai Savai godībai’ (2.Mozus 33:18,19). Tā ir Viņa godība. Kungs gāja garām Mozum un sacīja: ‘Kungs, Kungs, apžēlošanās un žēlastības Dievs, pacietīgs un bagāts žēlsirdībā un uzticībā, kas tūkstošiem saglabā žēlastību, piedod noziegumus, pārkāpumus un grēkus’ (2. Moz. 34:6,7). Viņš ir ‘lēnprātīgs un bagāts žēlastībā’, jo Viņam ‘patīk žēlastība’ (Mih. 7:18).

Dievs mūsu sirdis saistījis pie Sevis ar neskaitāmiem mīlestības pierādījumiem Debesīs un virs zemes. Viņš ir centies atklāt Sevi dabas norisēs un visdziļākajās un maigākajās saitēs, kādas vien pazīst šīs zemes cilvēku sirdis. Tomēr tas viss vēl tikai nepilnīgi atspoguļo Viņa mīlestību. Lai gan šie pierādījumi bija doti, visa labā ienaidnieks tā aptumšoja cilvēku prātus, ka tie Dievu uzlūkoja bailēs. Tie domāja, ka Viņš ir bargs un nepiedodošs. Sātans ierosināja cilvēkus Dievu uzskatīt par būtni, kuras galvenā īpašība ir stingrs taisnīgums; par bargu tiesnesi, skarbu, prasošu aizdevēju. Viņš attēloja Radītāju kā tādu, kas modri vēro cilvēkus, lai ieraudzītu visus viņu maldus un kļūdas un tos sodītu. Bet Jēzus nāca dzīvot starp cilvēkiem, lai, atklājot pasaulei Dieva bezgalīgo mīlestību, atņemtu šo tumšo ēnu.” (Elena Vaita “Ceļš pie Kristus” 10., 11. lpp.)

**Jautājumi pārrunām**:

`Kāpēc ir tik svarīgi atzīt, ka Dieva godība ir saistīta ar Viņa labestību? Kā tas izlabo godības teoloģiju, kas uzsver milzīgo spēku, bet ne Dieva mīlestību un raksturu?`

`Vai esat kādreiz apšaubījuši Dieva labestību? Vai jūs pazīstat kādu, kurš ir apšaubījis Dieva labestību tādēļ, ka ticīgie ir rīkojušies neadekvāti, vai arī vienkārši pasaules ļaunuma dēļ? Kā jūs paši tiekat galā ar šo jautājumu, un kā jūs varētu palīdzēt kādam, kurš cīnās ar šo jautājumu par Dieva labestību? Skatiet nākamās nedēļas tēmu.`

`Grupā precizējiet atbildi uz pirmdienas jautājumu. Kā lielās cīņas realitāte palīdz mums izprast visu pastāvošo ļaunumu?`