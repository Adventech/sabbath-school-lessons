---
title:  Mīlestība un taisnīgums
date:   02/02/2025
---

Visā Bībelē mīlestība un taisnīgums iet roku rokā. Patiesai mīlestībai ir nepieciešams taisnīgums, un patiesu taisnīgumu var vadīt un sasniegt tikai mīlestībā. Cilvēki nav raduši domāt par šiem diviem jēdzieniem kā vienotiem, bet tas ir tikai tāpēc, ka gan mīlestību, gan taisnīgumu cilvēce ir ļoti sagrozījusi.

`Izlasi Ps. 33:5, Jes. 61:8, Jer. 9:24, 85:10 un 89:14. Kā šie panti atklāj Dieva rūpes par taisnīgumu?`

Šie panti skaidri pasaka, ka Dievs mīl taisnību (Ps. 33:5, Jes. 61:8). Svētajos Rakstos mīlestības un taisnīguma koncepti ir nesaraujami saistīti. Dieva mīlestība un taisnība darbojas kopā, un Viņš ir ļoti norūpējies, lai šajā pasaulē notiktu pēc taisnības.

Tāpēc pamatota iemesla dēļ pravieši pastāvīgi nosoda visu veidu netaisnību, tostarp netaisnīgus likumus, viltu un trūcīgo, atraitņu un citu neaizsargātu personu apspiešanu. Lai gan cilvēki izdara daudz ļaunuma un netaisnības, Dievs ir tas, kas pastāvīgi “uztur virs zemes žēlastību, patiesību un taisnību” (Jer. 9:23). Attiecīgi visos Rakstos tie, kas ir uzticīgi Dievam, uzņem dievišķo spriedumu kā ļoti labu lietu, jo tas nes sodu ļaundariem un apspiedējiem, savukārt taisnīgumu un atbrīvošanu netaisnības un apspiešanas upuriem.

Taisnība un taisnīgums ir Dieva valdības pamats. Dieva morālā mīlestības valstība ir taisnīga, pilnīgi atšķirīga no šīs pasaules samaitātajām valdībām, kas bieži vien rīkojas netaisnīgi, lai gūtu personīgu labumu un personīgo varu. Dievā “žēlastība un uzticība lai sastopas, taisnība un miers lai skūpstās” (Ps. 85:10).

Dievs skaidri parāda, ko Viņš sagaida no mums. “Tev, cilvēk, ir sacīts, kas ir labs un ko Tas Kungs no tevis prasa, proti – darīt taisnību, mīlēt žēlastību un pazemīgi staigāt sava Dieva priekšā!” (Mih. 6:8). Galvenais, kas mums būtu jāatspoguļo no Dieva rakstura, būtu mīlestība – un no tās izrietošais taisnīgums un žēlastība.

`Kādus samaitāta cilvēku taisnīguma piemērus jūs zināt? Kā gan lai mēs nekliedzam pēc Dieva pilnīgās taisnības, kurai kādu dienu jānāk?`