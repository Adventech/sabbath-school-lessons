---
title:  Turieties pie mīlestības un taisnīguma
date:   06/02/2025
---

Svētie Raksti konsekventi māca: “Tas Kungs, tavs Dievs, Viņš ir Dievs, uzticamais Dievs, kas tur derību un žēlastību tūkstoš paaudzēs ar tiem, kas Viņu mīl un Viņa baušļus” (5. Moz. 7:9). Viņa labestības un mīlestības raksturu izcili parādīja Jēzus pie krusta (sk. Rm. 3:25, 26; Rm. 5:8). Saskaņā ar Ps. 100:5: “Tas Kungs ir labs. Viņa nemainīgā mīlestība ir mūžīga un Viņa uzticība visām paaudzēm” (ESV; salīdzini ar Ps. 89:2). Tātad uz Dievu var paļauties; Viņš saviem bērniem dod tikai labas dāvanas (Jēk. 1:17; salīdzini ar Lk. 11:11–13). Patiesībā Viņš dāvā labas lietas pat tiem, kas sevi pozicionē kā Viņa ienaidniekus.

`Izlasi Mt. 5:43–48. Ko tas māca par Dieva apbrīnojamo mīlestību? Kā mums vajadzētu izturēties pret citiem, ņemot vērā šo Jēzus mācību?`

Mt. 5. nodaļa apraksta Dieva mīlestību kā pilnīgu. Nepilnīga mīlestība ir tāda, kad mīli tikai tos, kas mīl tevi. Bet Dievs mīl pat tos, kas Viņu ienīst, pat tos, kas sevi pozicionē kā Viņa ienaidniekus. Viņa mīlestība ir vispusīga un tāpēc pilnīga.

Lai gan Dieva mīlestība un žēlastība lielā mērā pārsniedz jebkādas saprātīgas cerības, tā nekad nepārspēj taisnīgumu un nav pretrunā ar to. Gluži pretēji, taisnīgumu un žēlsirdību tā apvieno (Ps. 85:10). Tāpat arī Bībele mūs mudina: “Glabā savu žēlsirdību un taisnību, cerē un paļaujies vienmēr uz savu Dievu” (Hoz. 12:6). Kā iztulkots citā versijā: “Turieties pie mīlestības un taisnības” (Hoz. 12:6, ESV; salīdzini ar Lk. 11:42).

Galu galā pats Dievs nodrošinās pilnīgu taisnību. Rm. 2:5 māca, ka Viņa „taisnā tiesa tiks atklāta” (Rm. 2:5, ESV). Visbeidzot atpestītie dziedās: “Lieli un brīnišķīgi ir Tavi darbi, Kungs Dievs, Visuvaldītāj; taisni un patiesi Tavi ceļi, tautu Ķēniņ! Kas Tevi nebītos, ak, Kungs, un neslavētu Tavu Vārdu? Jo Tu vien esi svēts; visas tautas nāks Tavā priekšā un Tevi pielūgs, jo Tavas taisnības darbi ir kļuvuši redzami” (Atkl. 15:3, 4; salīdzini ar Atkl. 19:1, 2).

`Jes. 25:1 teikts: “Ak, Kungs, Tu esi mans Dievs, es Tevi cildināšu, es teikšu Tavu Vārdu, jo Tu dari brīnumus! Tavi lēmumi kopš seniem laikiem ir patiesi un uzticības cienīgi.” Kā mēs varam iemācīties slavēt Dievu pat sliktos brīžos? Kādā veidā jūsu dzīve pati par sevi var būt kā slavēšanas upuris Dievam, veicinot taisnīgumu jūsu ietekmes lokā?`