---
title:  Mūsu visvarenais Dievs
date:   16/02/2025
---

“Dievs ir visvarens,” jauniešu mācītājs mācīja savai vidusskolas grupai. “Tas nozīmē, ka Viņš kontrolē visu, kas notiek.” Kāds vidusskolēns neizpratnē jautāja: “Tātad Dievs kontrolēja situāciju, kad mans suns nomira? Kāpēc lai Dievs nogalinātu manu suni?”

Mēģinot atbildēt uz šo jautājumu, jauniešu mācītājs teica: “Tas ir grūts jautājums. Bet dažreiz Dievs ļauj mums piedzīvot grūtus brīžus, lai mēs būtu gatavi vēl grūtākiem notikumiem nākotnē. Es arī atceros, cik grūti bija, kad mans suns nomira. Bet tas man palīdzēja tikt galā ar vēl grūtāku laiku vēlāk, kad nomira mana vecmāmiņa. Vai tas tev kaut ko izsaka?”

Pēc ilgas pauzes vidusskolēns atbildēja: “Tātad Dievs nogalināja manu suni, lai sagatavotu mani tam, ka viņš nogalinās manu vecmāmiņu?” (Marks Kortess, citēts Džona K. Pekhema grāmatā “Divine Attributes: Knowing the Covenantal God of Scripture” (Mičigana: Baker Academic, 2021), 141. lpp.)

Cilvēki dažkārt pieņem, ka viss notiek tieši tā, kā Dievs to vēlas. Viss, ko pasaulē redzam, ir tieši tā, kā Dievs to vēlējies. Galu galā Dievs ir visvarens. Kā tad varētu notikt kaut kas tāds, ko Dievs nevēlas? Tāpēc, lai kas arī notiktu, lai cik slikts notikums, tā ir Dieva griba. Tā vismaz māca šī teoloģija.

`Izlasi Ps. 81:11–14; Jes. 30:15, 18; Jes. 66:4 un Lk. 13:34. Ko šie panti saka par jautājumu, vai Dieva griba vienmēr tiek pildīta?`

Lai gan daudzi cilvēki uzskata, ka Dievs noteikti vienmēr saņem to, ko vēlas, Bībele stāsta pavisam ko citu. Atkal un atkal Svētie Raksti attēlo Dievu kā tādu, kas piedzīvo nepiepildītas vēlmes. Tas ir, bieži notiek pretēji tam, ko Dievs teicis. Daudzos gadījumos Dievs skaidri paziņo, ka notiekošais ir pretējs tam, ko Viņš vēlas. Viņš saviem ļaudīm gribēja vienu iznākumu, bet viņi tā vietā izvēlējās citu. Dievs žēlojas: “Mana tauta neklausīja Manu balsi. [..] Kaut jel Mana tauta klausītu Mani, kaut jel Israēls staigātu Manos ceļos! Acumirklī Es pazemotu viņu ienaidniekus” (Ps. 81:12, 14, 15).

`Pārdomājiet, kādas ir sekas šādai teoloģijai, kas visu notiekošo noraksta uz Dieva tiešo gribu. Kādas dziļas problēmas, īpaši ļaunuma kontekstā, šāda teoloģija rada?`