---
title:  Visvarenais
date:   17/02/2025
---

Svētajos Rakstos ir atklāts Dieva apbrīnojamais spēks. Bībelē ir ietverti neskaitāmi stāsti par to, kā Viņš izmantoja Savu spēku un darīja brīnumus. Un tomēr, neskatoties uz to, notiek daudzas lietas, kuras Dievs nevēlas, lai tās notiktu.

`Izlasi Atkl. 11:17, Jer. 32:17–20, Lk. 1:37 un Mt. 19:26. Pārdomā arī Ebr. 1:3. Ko šie panti māca par Dieva spēku?`

Šie un citi panti māca, ka Dievs ir visvarens un ka Viņš uztur pasauli ar Savu spēku. Patiešām, Atklāsmes grāmatā Dievs vairākkārt minēts kā “Visvarenais Dievs Kungs” (piemēram, Atkl. 11:17; salīdzini ar 2. Kor. 6:18, Atkl. 1:8, 16:14, 19:15, 21:22), un vārds, kas tulkots “Visvarenais” (“pantokrator”), burtiski nozīmē “visvarens”. Fakts, ka Dievs ir visvarens, tiek apstiprināts ne tikai vārdos, bet arī izpaužas daudzos pārsteidzošos gadījumos, kad Dievs iespaidīgi atbrīvo Savus ļaudis vai kā citādi brīnumainā veidā iejaucas pasaules notikumos.

Tomēr teikt, ka Dievs ir “visvarens”, nenozīmē, ka Dievs var darīt jebko. Svētie Raksti māca, ka ir lietas, ko Dievs nevar izdarīt; piemēram, 2. Tim. 2:13 ir teikts, ka Dievs “nevar Sevi pašu aizliegt”.

Lielākā daļa kristiešu piekrīt, ka Dievs ir visvarens, kas nozīmē, ka Dievam ir spēks darīt jebko, kas nav saistīts ar pretrunu, tas ir, jebko, kas ir loģiski iespējams un atbilst Dieva dabai. Tas, ka dažas lietas Dievam nav iespējamas, jo tās būtu pretrunīgas, ir redzams Kristus lūgšanā Ģetzemanē. Lai gan Kristus apstiprināja ka “Dievam visas lietas iespējamas” (Mt. 19:26), Viņš, tuvojoties krustā sišanai, lūdza Tēvu: “Mans Tēvs, ja tas var būt, tad lai šis biķeris iet Man garām, tomēr ne kā Es gribu, bet kā Tu gribi” (Mt. 26:39).

Protams, Tēvam piederēja varenais spēks atbrīvot Kristu no ciešanām pie krusta, bet Viņš nevarēja to izdarīt, vienlaikus glābjot grēciniekus. Viņš varēja izdarīt vienu vai otru, bet ne abus.

`Raksti arī māca, ka Dievs vēlas izglābt ikvienu (piemēram, 1. Tim. 2:4–6, Titam 2:11, 2. Pēt. 3:9, Ec. 33:11), taču ne visi tiks izglābti. Ko šis fakts māca par brīvās gribas realitāti un Dieva spēka ierobežojumiem attiecībā uz būtnēm, kurām ir piešķirta brīvagriba?`