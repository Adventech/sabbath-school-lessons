---
title:  Kristus ir uzvarējis pasauli
date:   20/02/2025
---

Ja viss notiktu saskaņā ar Dieva ideālo gribu, tad nekad nebūtu bijis ļaunuma, vienīgi pilnīga mīlestības un harmonijas svētlaime. Visbeidzot Visums tiks atjaunots saskaņā ar šo pilnīgo, ideālo Dieva gribu. Tikmēr Dievs īsteno Savu gribu tādā veidā, kas ņem vērā Viņa radīto būtņu brīvos lēmumus.

Iedomājieties cepšanas konkursu, kurā visiem dalībniekiem tiek prasīts izmantot kādu noteiktu sastāvdaļu komplektu, bet viņi var pievienot arī jebkuras citas sastāvdaļas, lai izceptu kūku pēc savas vēlēšanās. Galu galā, tas, kādu kūku cepējs pagatavos, vismaz daļēji būs atkarīgs no dažām sastāvdaļām, kuras viņš nebūs izvēlējies.

Līdzīgi arī Dievs ir apņēmies cienīt radīto būtņu brīvību, kas ir nepieciešama mīlestībai, jo daudzas no pasaules vēstures “sastāvdaļām” nebija Dieva izvēlētas, bet gan tieši pretējas tam, ko Dievs vēlas.

Šajā skatījumā dievišķā aizgādība nav vienkārši viendimensionāla, it kā Dievs vienpusēji kontrolētu visu notiekošo. Tā drīzāk prasa (vismaz) divdimensionālu skatījumu uz Dieva aizgādību. Dažas lietas šajā pasaulē ir Dieva radītas, bet citas ir radīto būtņu brīvo lēmumu rezultāts (tāpat kā viss ļaunums). Notiek daudzas lietas, ko Dievs nevēlas.

`Izlasi Jņ. 16:33. Kādu cerību šis pants mums piedāvā pat grūtību laikā?`

Īpaši ciešanu vai pārbaudījumu laikā cilvēku ticība var svārstīties, ja viņiem ir maldīga pārliecība, ka Dievs viņus pasargās no ciešanām un pārbaudījumiem šajā dzīvē. Bet Jēzus atklāj mums pavisam citu ainu, brīdinot Savus sekotājus, ka viņi piedzīvos pārbaudījumus un bēdas šajā pasaulē. Taču cerība ir, jo Kristus ir uzvarējis pasauli (Jņ. 16:33).

Tas, ka mēs sastopamies ar ciešanām un pārbaudījumiem, nenozīmē, ka Dievs vēlas, lai mēs to piedzīvotu. Mums vienmēr jāpatur prātā kopaina – lielais konflikts. Tomēr mēs varam būt pārliecināti, ka, lai gan labajam ļaunums nav vajadzīgs, Dievs var vērst par labu pat briesmīgus notikumus. Un, ja mēs uzticamies Dievam, Dievs var izmantot pat mūsu ciešanas, lai tuvinātu mūs Viņam un motivētu būt līdzjūtīgiem un rūpēties par citiem.