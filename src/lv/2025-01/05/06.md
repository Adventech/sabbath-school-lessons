---
title:  Parādiet līdzjūtību
date:   30/01/2025
---

Lai gan dievišķās dusmas ir “briesmīgas”, tās nekādā gadījumā nav amorālas vai nemīlošas. Gluži pretēji, Vecajā un Jaunajā Derībā Dievs pauž dusmas pret ļaunumu tieši Savas mīlestības dēļ. Dievišķās dusmas ir briesmīgas ļaunuma viltīguma dēļ pretstatā Dieva šķīstajai labestībai un krāšņumam.

Šajā ziņā mīlestība Dievam ir būtiska, bet ne dusmas. Kur nav ļaunuma vai netaisnības, tur nav dusmu. Galu galā Dieva vismīlošākā darbība, izskaužot ļaunumu no Visuma, vienlaikus likvidēs arī dusmas un bargumu. Un tas ir tāpēc, ka nekad vairs nebūs netaisnības vai ļaunuma. Pilnīgās mīlestības attiecībās mūžīgi valdīs tikai svētlaime un taisnība. Nekad vairs nebūs dievišķo dusmu, jo nekad vairs nebūs vajadzības pēc tām. Cik brīnišķīga doma!

`Ir cilvēki, kas bažījas, ka dievišķās dusmas var nejauši tikt uztvertas kā atļauja cilvēku atriebībai. Izlasi 5. Moz. 32:35, Sal. pam. 20:22, Sal. pam. 24:29, Rm. 12:17–21 un Ebr. 10:30. Kā šie panti pasargā no cilvēku atriebības?`

Saskaņā ar Svētajiem Rakstiem Dievam ir tiesības izteikt spriedumu, un, kad Viņš to dara, Viņš to vienmēr dara simtprocentīgi taisnīgi. Gan Vecā, gan Jaunā Derība nepārprotami atstāj atriebību Dievam. Kā Pāvils raksta Rm. 12:19: “Neatriebieties paši, mīļie, bet atstājiet vietu Dieva dusmībai, jo ir rakstīts: Man pieder atriebšana, Es atmaksāšu, saka Tas Kungs” (citējot 5. Moz. 32:35).

Lai gan Dievs galu galā izsaka spriedumu netaisnībai un ļaunumam, Kristus ir parādījis ceļu visiem, kas Viņam tic. Patiešām, tas ir “Jēzus, kas mūs atpestīs no nākamās dusmības” (1. Tes. 1:10; salīdzini ar Rm. 5:8, 9). Un tas notiks saskaņā ar Dieva plānu: “Jo Dievs mūs nav nolicis dusmībai, bet lai mēs iegūtu pestīšanu caur mūsu Kungu Jēzu Kristu” (1. Tes. 5:9). Dievišķās dusmas netiek atceltas, bet tie, kas tic Jēzum, tiks atbrīvoti no šādām dusmām Kristus dēļ.

`Kādā veidā Kristus īstenotā izpirkšana ir atbalstījusi taisnīgumu, vienlaikus atbrīvojot mūs no dusmām? Atzīstot, ka, neraugoties uz taviem trūkumiem, Dievs par tevi ir parūpējies, cik daudz žēlīgākam tev vajadzētu būt pret citiem?`