---
title:  Taisnīgs sašutums
date:   28/01/2025
---

Lai gan ir daudz nepiemērotu dusmu veidu, Bībele arī māca, ka pastāv ”taisnīgs sašutums”. Iztēlojieties, ka māte skatās, kā viņas trīsgadīgā meita spēlējas rotaļlaukumā, un tad pēkšņi viņas meitai uzbrūk vīrietis. Vai viņa būs dusmīga? Protams. Dusmas ir pareiza mīlestības reakcija attiecīgos apstākļos. Šis piemērs palīdz mums izprast Dieva ”taisnīgo sašutumu”.

`Izlasi Mt. 21:12, 13 un Jņ. 2:14, 15. Kā Jēzus reakcija uz tempļa nepareizu izmantošanu liecina par to, ka Dievs dusmojas uz ļaunumu?`

Šajos gadījumos Jēzus izrāda “dievišķu dedzību” un taisnīgu sašutumu pret tiem, kas Dieva templi uzskatīja par parastu un bija to pārvērtuši par “laupītāju bedri”, lai apspiestu atraitnes, bāreņus un nabagus (Mt. 21:13; salīdzini ar Jņ. 2:16). Templis un dievkalpojumi, kam bija jāattēlo Dieva žēlīgā piedošana un grēcinieku šķīstīšana, tika izmantoti, lai krāptu un apspiestu tos, kas bija visneaizsargātākie. Vai Jēzum nebija jādusmojas par šo negantību?

Mk. 10:13, 14 un Mk. 3:4, 5 piedāvā citus Viņa taisnīgā sašutuma piemērus. Kad cilvēki atveda pie Jēzus mazus bērnus un ”mācekļi norāja tos, kas tos atveda”, Jēzus ”bija ļoti neapmierināts” – burtiski ”sašutis”. Viņš tiem sacīja: “Ļaujiet bērniņiem nākt pie Manis” (Mk. 10:13, 14, NKJV).

Citā gadījumā, kad farizeji nogaidīja, lai apsūdzētu Jēzu par sabata pārkāpšanu, dziedinot sestdienā, Viņš tiem jautāja: “Vai sabatā drīkst darīt labu vai darīt ļaunu, glābt dzīvību vai nogalināt?” (Mk. 3:4, NKJV) Viņš “dusmīgi skatījās uz tiem, būdams viņu cietsirdības apbēdināts”, un pēc tam ķērās pie cilvēka dziedināšanas (Marka 3:5, NKJV). Kristus dusmas šeit ir saistītas ar skumjām par viņu cietsirdību; tās ir mīlestības taisnīgās dusmas, tāpat kā Vecajā Derībā Dievam piedēvētās dusmas ir mīlestības taisnīgās dusmas. Kā gan lai ļaunums neapbēdinātu mīlestību, it īpaši, ja ļaunums ievaino šīs mīlestības saņēmējus?

`Kā panākt, lai mēs nemēģinātu attaisnot savtīgas dusmas kā ”taisnīgu sašutumu”? Kāpēc tas ir tik vienkārši izdarāms, un kā mēs varam pasargāt sevi no šīm izsmalcinātajām un reālajām lamatām?`