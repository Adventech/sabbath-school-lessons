---
title:  Dievs nesagādā ciešanas labprātīgi
date:   29/01/2025
---

Visā Bībelē Dievs atkārtoti parāda Savu dedzību nomākto un apspiesto labā, kā arī Savu adekvāti taisnīgo sašutumu, vērstu pret pāridarītājiem un apspiedējiem. Ja nebūtu ļaunuma, Dievs nebūtu dusmīgs. Viņa dusmas ir tikai un vienmēr pret to, kas kaitē Viņa radībai.

Saskaņā ar Raudu dz. 3:32, 33 Dievs neliek ciest labprātīgi (burtiski tulkojot, Dievs nemoka “no sirds”). Viņš nevēlas tiesāt ļaundarus, bet mīlestība pieprasa taisnīgumu.

Par šo patiesību liecina tas, cik ilgi Dievs turpināja piedot Savai tautai un atkārtoti deva iespēju nožēlot grēkus un izlīgt ar Viņu. Ar praviešu starpniecību atkal un atkal Dievs aicināja Savus ļaudis, bet tie atteicās ieklausīties (sk. Jer. 35:14–17, Ps. 81:11–14).

`Izlasi Ezras 5:12 un salīdzini ar Jer. 51:24, 25, 44. Kā tas izskaidro spriedumu, kas nāca pār Jeruzalemi ar babiloniešu starpniecību? (Sk. arī 2. Laiku 36:16.)`

Saskaņā ar Ezras 5. nodaļu pēc tam, kad ļaudis neatlaidīgi un bez nožēlas izraisīja Dieva dusmas, Viņš galu galā atkāpās un “atdeva” ļaudis “Bābeles ķēniņa Nebukadnēcara rokās” (Ezras 5:12, NKJV). Bet Dievs to izdarīja tikai pēc tam, kad nekas vairs nelīdzēja (2. Laiku 36:16), un vēlāk Dievs tiesāja Babilonu par pārmērīgo postījumu, ko tā bija nodarījusi Jūdai (Jer. 51:24, 25, 44; salīdzini ar Cah. 1:15).

Daudzi citi spriedumi, kurus Raksti apraksta kā Dieva izraisītus, tiek skaidroti kā gadījumi, kad Dievs “nodod” cilvēkus viņu ienaidniekiem (Soģu 2:13, 14; Ps. 106:41, 42) ciešā saskaņā ar cilvēku lēmumiem pamest Kungu un kalpot citu tautu “dieviem” (Soģu 10:6–16, 5. Moz. 29:24–26). Dieva dusmas pret ļaunumu, kas visbeidzot vainagosies ar visa ļaunuma galēju izskaušanu, izriet no Viņa mīlestības uz visiem un no Viņa ilgām pēc augstākā labuma Visumā, kas pats ir devis savu ieguldījumu jautājumā par grēku, sacelšanos un ļaunumu.

`Kā tas, ka Dievs nevēlas nevienam pasludināt spriedumu, ietekmē jūsu izpratni par dievišķajām dusmām un bardzību? Ja Dievs ir lēns dusmoties, vai mums nevajadzētu būt pacietīgākiem pret apkārtējiem? Kā mēs varam to paveikt, vienlaikus rūpējoties par pārkāpuma upuriem?`