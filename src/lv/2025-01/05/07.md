---
title:  Tālākiem pētījumiem
date:   31/01/2025
---

Izlasi Elenas Vaitas grāmatā “Sentēvi un pravieši” nodaļu “Elkdievība pie Sinaja” (315.–330. lpp.).

Zelta teļa pielūgsmes kontekstā Elena Vaita raksta: “Israēlieši bija vainīgi nodevības grēkā, kas vērsts pret Ķēniņu, kurš viņiem bija darījis daudz laba un kura autoritātei tie paši labprātīgi uzņēmās paklausīt. Lai dievišķā valdīšanas kārtība vispār varētu pastāvēt, nodevējus vajadzēja sodīt. Bet pat šeit atklājās Dieva žēlsirdība. Uzturēdams spēkā savus likumus, Viņš visiem deva izvēles brīvību un izdevību nožēlot savus grēkus. Izdeldēti tika tikai tie, kuri turpināja pretoties.

Tādu grēku bija nepieciešams sodīt arī apkārtējo tautu dēļ, par liecību Dieva nepatikai pret elku pielūgšanu. Izpildot spriedumu pie vainīgajiem, Mozum kā Dieva ierocim Rakstos vajadzēja atstāt svinīgu un atklātu protestu pret šo noziegumu. Kad israēliešiem vēlāk nāktos nosodīt elku kalpošanu kaimiņu tautās, viņu ienaidnieki tiem varētu pārmest, ka tauta, kas par savu Dievu ir atzinusi Jehovu, pati pie Horeba bija izveidojusi teļu un to pielūgusi. Tad, lai gan spiesti atzīt apkaunojošo patiesību, israēlieši tomēr varētu norādīt uz pārkāpēju briesmīgo likteni kā pierādījumu tam, ka viņu grēki nav atzīti kā labi, ne arī atvainoti.

Mīlestība tikpat lielā mērā kā taisnība prasīja, lai par šo grēku tiktu pasludināts spriedums. [..] Tā ir Dieva žēlastība, kas liek ciest tūkstošiem, lai novērstu nepieciešamību sodīt miljonus. Lai glābtu daudzus, Viņam jāsoda nedaudzi.” (Elena Vaita “Sentēvi un pravieši” 324., 325. lpp.)

**Jautājumi pārrunām**:

`Kāpēc, jūsuprāt, tik daudzi cilvēki cīnās ar dievišķo dusmu jēdzienu? Kas tev palīdz to saprast?`

`Kādas problēmas vienmēr rodas, kad cilvēki meklē atriebību, kuras nekad nerodas, kad Dievs to meklē?`

`Kā Dieva spriedums Israēlam pēc sacelšanās ar zelta teļu bija arī dievišķās žēlastības piemērs? Kādi citi piemēri Svētajos Rakstos liecina, ka pat Dieva spriedums ir mīlestības akts?`

`Pat ja mēs saprotam, ka Dievs pret ļaunumu kļūst adekvāti dusmīgs un nes spriedumu ar pilnīgu taisnību, cik svarīgi mums ir atturēties no citu nosodīšanas? Pārrunājiet to, īpaši ņemot vērā 1. Kor. 4:5.`