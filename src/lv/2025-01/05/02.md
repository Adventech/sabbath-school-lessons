---
title:  Noskumis ļaunuma dēļ
date:   26/01/2025
---

Bībeles Dievs mīl taisnību un ienīst ļaunumu. Tāpēc grēks un ļaunums izraisa Viņa dusmas, kas tiek paustas apspiesto un aizskarto labā, un arīdzan gadījumos, kad ļaunums galvenokārt skar pašu darītāju. Dievs ienīst ļaunumu, jo ļaunums vienmēr nes sāpes Viņa radījumiem, pat ja viņi paši ir darītāji. Bībeles naratīvā Dievs vairākkārt iekaist dusmās, ko Bībeles pētnieki dēvē par sacelšanās ciklu. Šis cikls notiek šādi:

1. Cilvēki saceļas pret Dievu un izdara ļaunas, dažreiz pat šausminošas zvērības, piemēram, bērnu upurēšanu un citas negantības Viņa acīs.
2. Dievs atkāpjas saskaņā ar cilvēku pieņemtajiem lēmumiem.
3. Dieva tautu apspiež svešas tautas.
4. Cilvēki sauc uz Dievu pēc glābšanas.
5. Dievs žēlīgi atbrīvo tautu.
6. Tauta atkal saceļas pret Dievu, bieži vien nopietnāk nekā iepriekš.

Taču šajā briesmīgajā ļaunuma un neuzticības ciklā Dievs cilvēku neuzticībai liek pretī nebeidzamu uzticību, ilgstošu pacietību, pārsteidzošu žēlastību un dziļu līdzjūtību.

`Izlasi Ps. 78. Ko šī Rakstu vieta vēsta par Dieva reakciju uz Viņa tautas atkārtotajām sacelšanās reizēm?`

Saskaņā ar Bībeli mīlestība un taisnīgums ir savstarpēji saistīti. Dievišķās dusmas ir pareiza mīlestības reakcija uz ļaunumu, jo ļaunums vienmēr sāpina kādu, kuru Dievs mīl. Rakstos nav neviena gadījuma, kad Dievs būtu patvaļīgi vai netaisnīgi bijis dusmīgs.

Un, lai gan Dieva tauta vairākkārt Viņu pameta un nodeva, gadsimtu gaitā Dievs turpināja pacietīgi parādīt līdzjūtību, kas pārsniedz visas saprātīgās cerības (Neh. 9:7–33), tādējādi demonstrējot Savas pacietīgās līdzjūtības un žēlsirdīgās mīlestības neaptveramo dziļumu. Patiešām, saskaņā ar Ps. 78:38 Dievs “bija žēlsirdīgs, piedeva noziegumu un viņus neizdeldēja, bet daudzkārt novērsa Savas dusmas un nelika pamosties visai Savai bardzībai” (NKJV).

`Protams, arī tevi sadusmo ļaunums, kas tiek nodarīts citiem. Kā šīs emocijas palīdz tev labāk izprast Dieva dusmas pret ļauno?`