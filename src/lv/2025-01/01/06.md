---
title:  Piesists krustā mūsu labā
date:   02/01/2025
---

Dievs aicina ikvienu mīlestības attiecībās ar Viņu, taču mūžīgos ieguvumus baudīs tikai tie, kas pieņems šo aicinājumu. Kā redzams līdzībā par kāzu mielastu, daudzi, kurus ķēniņš aicināja, “nevēlējās nākt” (Mt. 22:3).

Tāpēc īsi pirms krustā sišanas Kristus raudāja: “Jeruzaleme, Jeruzaleme, tu, kas nokauj praviešus un nomētā ar akmeņiem tos, kas pie tevis sūtīti! Cik reižu Es gribēju sapulcināt ap Sevi tavus bērnus, kā vista sapulcina savus cālīšus apakš saviem spārniem, bet jūs negribējāt” (Mt. 23:37). Kristus gribēja tos sapulcināt, bet viņi nevēlējās. Šis izplatītais grieķu darbības vārds, kas nozīmē “gribēt” (“thelo”), tiek lietots tekstā, ka Kristus vēlas tos glābt, gan arī frāzē, ka viņi nevēlas tikt glābti (un tas pats vārds bija arī iepriekš Mt. 22:3).

Tomēr Kristus devās uz krustu šo cilvēku un mūsu dēļ. Apbrīnojama mīlestība! Lai gan cilvēka grēks ir pelnījis nāvi, pats Dievs (Kristū) samaksāja cenu un ir radījis veidu, kā atjaunot sarautās attiecības starp Debesīm un zemi. Tikmēr Viņš turpina dāvāt mums Savu mīlestību, lai gan Viņam nav nekāda pienākuma to darīt, ja neskaita Viņa paša brīvo apņemšanos.

`Izlasi Jņ. 10:17, 18. Salīdzini ar Gal. 2:20. Kāds vēstījums mums ir šajos tekstos?`

Augstākajā Dieva mīlestības izpausmē – pie krusta – mēs redzam, ka Kristus atdeva Sevi mūsu labā pēc Savas brīvās gribas. Kristus atdeva Savu dzīvību pēc paša iniciatīvas. Neviens Viņam neatņēma dzīvību; Viņš to labprātīgi atdeva saskaņā ar pestīšanas plānu, par kuru bija vienojies Debesīs pirms pasaules radīšanas.

“Mūsu pestīšanas plāns nebija kāda vēlāk radusies doma; tas nav pēc Ādama krišanas izstrādāts plāns. Tajā atklājās ‘noslēpums, kas mūžiem bijis neizpausts’. (Rm. 16:25) Pestīšanas plānā atklājās tie principi, kas kopš mūžīgiem laikiem ir bijuši Dieva troņa pamats. Jau sākumā Dievs un Kristus zināja, ka sātans atkritīs un ka ar savu viltus varu panāks cilvēku krišanu. Dievs nebija noteicis, ka jārodas grēkam, bet Viņš jau iepriekš paredzēja tā rašanos un sagatavojās šai šausmīgajai iespējai. Dievs tik ļoti mīlēja šo pasauli, ka apsolīja dot Savu vienpiedzimušo Dēlu, ‘lai neviens, kas Viņam tic, nepazustu, bet dabūtu mūžīgo dzīvību’” (Elena Vaita “Laikmetu ilgas” 22. lpp.)