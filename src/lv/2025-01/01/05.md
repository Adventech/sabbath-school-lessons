---
title:  Daudz ir aicināto, bet maz izredzēto
date:   01/01/2025
---

Dievs ne tikai mīl cilvēkus pēc Savas brīvās gribas, bet arī aicina mīlēt Viņu. Tas, ka Dievs mums dod iespēju brīvi izvēlēties – pieņemt vai noraidīt – Dieva mīlestību, ir redzams (cita starpā) Kristus līdzībā par kāzu mielastu.

Izlasi Mt. 22:1–14. Kāda ir šīs līdzības nozīme?

Kristus līdzībā par kāzu mielastu ķēniņš sarīko laulības savam dēlam un izsūta kalpus sasaukt tos, kas uzaicināti uz kāzām, bet “tie negribēja nākt” (Mt. 22:2, 3). Vairāk nekā vienu reizi ķēniņš sūtīja savus kalpus, bet tie ignorēja viņa uzaicinājumu un, vēl ļaunāk, sagrāba viņa kalpus un nogalināja (Mt. 22:4–6).

Vēlāk, ticis galā ar tiem, kas bija nogalinājuši dažus viņa kalpus, ķēniņš sacīja citiem kalpiem: “Kāzas ir sataisītas, bet viesi nebija cienīgi. Tāpēc eita uz lielceļiem un aiciniet kāzās, kādus vien atrodat” (Mt. 22:8, 9). Pēc nākamās epizodes, kad kāds vīrs bez kāzu drēbēm tiek izmests ārā, norādot uz nepieciešamību saņemt no ķēniņa kāzu drēbes, lai piedalītos kāzu mielastā, Jēzus noslēdz līdzību ar noslēpumainu, bet ļoti jēgpilnu frāzi: “Daudz ir aicinātu, bet maz izredzētu” (Mt. 22:14).

Ko tas nozīmē? – Tie, kas beidzot ir “izredzēti” jeb “izraudzīti”, ir tie, kas pieņēmuši Kunga ielūgumu uz kāzām. Vārds, kas visā līdzībā ir tulkots kā “aicinājums” un “aicināt”, grieķiski ir “kaleo” (“zvanīt”, “aicināt”). Citiem vārdiem, tas, kurš beidzot ir “izredzēts” (“eklektos”), ir atkarīgs no tā, vai cilvēks ir labprātīgi pieņēmis uzaicinājumu.

Patiesībā Dievs sauc (tas ir, aicina) visus uz kāzu mielastu. Tomēr ikviens no mums var atteikties no Dieva mīlestības. Mīlestībai svarīga ir brīvība. Dievs nekad nevienam neuzspiedīs Savu mīlestību. Ar nožēlu jāsaka, ka mēs varam noraidīt mīlestības attiecības ar Dievu.

“Izredzētie” ir tie, kas pieņem aicinājumu. Tiem, kas mīl Dievu, Dievs ir sagatavojis lietas, kas ir daudz brīnišķīgākas par visu, ko mēs varētu iedomāties. Atkal viss ir saistīts ar jautājumu par mīlestību un mīlestībai raksturīgo brīvību.

`Kas jūsu dzīvē atklāj, ka esat pieņēmuši kāzu ielūgumu un ieradušies atbilstošās drēbēs?`