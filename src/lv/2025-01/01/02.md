---
title:  Tālāk par saprātīgām cerībām
date:   29/12/2024
---

Dievs mums ne tikai jautā: “Vai tu Mani mīli”, bet arī Pats mīl katru cilvēku un dara to labprātīgi. Patiešām, Viņš sirsnīgi mīl tevi un mani, un katru cilvēku vairāk, nekā mēs varētu iedomāties. Un mēs atpazīstam šo mīlestību pēc tā, kā Viņš ir rīkojies Savas tautas vēsturē.

`Izlasi 2. Moz. 33:15–22 un apsver šo pantu kontekstu. Ko šī rakstvieta, īpaši 19. pants, atklāj par Dieva gribu un mīlestību?`

Viss šķita zaudēts. Neilgi pēc tam, kad Dievs bija apbrīnojami atbrīvojis Savu tautu no verdzības Ēģiptē, Israēla tauta sacēlās pret Dievu un pielūdza zelta teļu. Kad Mozus nokāpa no kalna, viņš ieraudzīja, ko tauta bija izdarījusi, un nometa zemē plāksnes, uz kurām bija uzrakstīti desmit baušļi, tās sadragājot. Lai gan cilvēki bija zaudējuši jebkādas tiesības uz derības priekštiesībām un svētībām, ko Dievs viņiem bija dāsni piešķīris, Dievs tomēr vēlējās turpināt ar viņiem derības attiecības, neskatoties uz to, ka viņi nebija cienīgi saņemt derības svētības.

2\. Mozus grāmatas 33:19 vārdi – “Es esmu žēlīgs, kam esmu žēlīgs, un, par ko Es apžēlojos, par to Es apžēlojos” – bieži tiek nepareizi skaidroti, ka Dievs patvaļīgi izvēlētos būt līdzjūtīgs un žēlīgs pret vieniem, bet otriem ne. Tomēr konteksts to neapstiprina. Tā Dievs nedarbojas, pretēji populārai teoloģijai, kurā Dievs ir paredzējis dažiem iet bojā un piedzīvot mūžīgu nosodījumu.

Ko tad Dievs šeit atklāj? Būtībā Dievs pasludina, ka Viņam kā visa Radītājam ir tiesības un pilnvaras brīvi dāvāt žēlastību un līdzjūtību pat visnecienīgākajiem cilvēkiem. Un Viņš to dara šajā situācijā, pat pēc sacelšanās ar zelta teļu, dāvājot žēlastību Savai tautai Israēlam, kaut arī viņi to nebija pelnījuši.

Šis ir viens no daudzajiem gadījumiem, kad Dievs parāda mīlestību par spīti cilvēciskai loģikai un cerībām. Laba ziņa mums visiem, vai ne?

`Kādā veidā Dievs ir turpinājis atklāt un izpaust tev Savu mīlestību – daudz tālāk par jebkādām saprātīgām cerībām?`