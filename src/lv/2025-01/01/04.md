---
title:  Brīvi dāvāta mīlestība
date:   31/12/2024
---

Dievs ne tikai turpināja brīvi dāvāt Israēlam Savu mīlestību, neskatoties uz vairākkārtējiem sacelšanās gadījumiem, bet arī turpina brīvi dāvāt mums mīlestību pat tad, kad esam grēcinieki. Mēs neesam pelnījuši Dieva mīlestību un nekad nevarētu to nopelnīt. Pie tam Dievam mēs neesam nepieciešami. Bībeles Dievam nekas nav nepieciešams (Ap. d. 17:25). Dieva mīlestība pret tevi, mani un visiem cilvēkiem ir pilnībā Viņa paša izvēle.

`Salīdziniet Atkl. 4:11 un Ps. 33:6. Ko šie panti mums stāsta par Dieva brīvību attiecībā uz radīšanu?`

Dievs labprātīgi radīja šo pasauli. Un tāpēc Dievs ir visas slavas, goda un varas cienīgs. Dievam nebija nepieciešamības radīt pasauli. Pirms pasaules radīšanas Dievs jau baudīja mīlestības attiecības, kas pastāvēja Dievībā.

`Izlasi Jņ. 17:24. Ko tas mums stāsta par Dieva mīlestību pirms pasaules radīšanas?`

Dievam radītā pasaule nebija vajadzīga kā Viņa mīlestības objekts. Taču saskaņā ar Savu mīlestības raksturu Dievs izvēlējās radīt pasauli un nodibināt mīlestības attiecības ar radīto.

Dievs ne tikai labprātīgi radīja šo pasauli kā Savas dāsnās mīlestības apliecinājumu, bet arī turpināja brīvi mīlēt cilvēkus pat pēc tam, kad cilvēki Ēdenē krita grēkā, un pat pēc tam, kad mēs katrs personīgi esam grēkojuši.

Pēc grēkā krišanas Ēdenē Ādamam un Ievai nebija tiesību turpināt dzīvot un saņemt Dieva mīlestību. Bet Dievs, kas uztur “visas lietas ar Savu spēcīgo vārdu” (Ebr.1:3), Savā lielajā mīlestībā un žēlastībā uzturēja viņu dzīvību un ir atradis veidu, kā mīlestībā samierināt cilvēci ar Sevi. Šī samierināšana ietver arī mūs.

`Ko tas, ka Dievs turpina dāvāt mīlestību šai pasaulei, neskatoties uz tās atkrišanu un ļaunumu, stāsta mums par Viņa neizmērojamo mīlestību un raksturu? Kā šai patiesībai vajadzētu raisīt mūsos mīlestību uz Viņu?`