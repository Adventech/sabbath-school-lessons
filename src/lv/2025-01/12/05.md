---
title:  Aicināts nodibināt taisnību
date:   19/03/2025
---

Pravieši Svētajos Rakstos pastāvīgi uzsver Dieva aicinājumu pēc taisnības sabiedrībā. Atkal un atkal Svētie Raksti neatturas uzsvērt netaisnības un apspiešanas problēmu. Patiešām, aicinājums Dievam pasludināt spriedumu pats par sevi bija aicinājums Dievam nodibināt taisnību.

Piemēram, pravietis Jesaja netaupa vārdus, runājot par tā laika netaisnību Israēlā. Viņa vārdiem un aicinājumam uz taisnīgumu mūsdienās vajadzētu skanēt tikpat skaļi un skaidri. “Mācaities labu darīt, meklējiet taisnību, palīdziet apspiestajiem, stājieties pretī varmācībai, piešķiriet pienācīgo tiesu bāriņiem, aizstāviet atraitni!” (Jes. 1:17) Turklāt viņš pasludina “bēdas” tiem, kas “izdod netaisnus likumus” un “groza tiesu nabagiem” (Jes. 10:1, 2), brīdinot: “Bet ko jūs darīsit piemeklēšanas dienā un lielajā vētrā, kas jau tuvojas no tālienes? Pie kā jūs meklēsit palīgu un glābsit savu mantu?” (Jes. 10:3)

Tāpat pravietis Jeremija sludina Dieva vēsti: “Bēdas tam, kas ceļ savu namu ar netaisnību un savas istabas ar nepatiesību! Tāpat arī tam, kas savam tuvākajam liek strādāt bez atlīdzības un tam atrauj viņa algu. [..] Vai tad tavs tēvs neēda un nedzēra? Bet viņš augsti turēja tiesu un taisnību, ievēroja tās dzīvē, un tādēļ viņam labi klājās. Viņš aizstāvēja nabago un cietēju, un viss gāja labi. ‘Vai tas nenozīmē Mani patiesi atzīt?’ saka Tas Kungs.” (Jer. 22:13, 15, 16)

`Izlasi Mt. 23:23–30. Ko Jēzus šeit māca par vissvarīgāko? Ko, jūsuprāt, Viņš domā, runājot par “svarīgākām lietām”?`

Lai kāds nedomātu, ka netaisnība satrauca tikai Vecās Derības praviešus, mēs šeit un citur Jēzus kalpošanā skaidri redzam, ka tas visvairāk uztrauca pašu Kristu. Kā Viņš saka: “Vai jums, rakstu mācītāji un farizeji, jūs liekuļi! Jo jūs dodat desmito tiesu no mētrām, dillēm un ķimenēm un atstājat bez ievērības svarīgāko bauslībā: tiesu, žēlastību un ticību. Šo jums bija darīt un to neatstāt” (Mt. 23:23). Paralēlajā Lūkas evaņģēlijā Jēzus žēlojas, ka viņi “atstāj novārtā taisnību un Dieva mīlestību” (Lk. 11:42).

`Ja tev būtu jāpievēršas “svarīgākām lietām”, kā tas izskatītos pretstatā desmitajai tiesai “no mētrām, dillēm un visādiem dārza augiem”, kam mēs, iespējams, pievēršamies?`