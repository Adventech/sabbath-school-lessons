---
title:  Dievs mīl taisnību
date:   18/03/2025
---

Svētie Raksti paziņo, ka Dievs mīl taisnību un ienīst ļaunumu (piem., Ps. 33:5, Jes. 61:8), un Viņš ir dziļi noraizējies par netaisnību, un tas izraisa taisnīgu sašutumu visu to būtņu dēļ, kas ir netaisnības upuri. Visā Vecajā un Jaunajā Derībā Dievs konsekventi ir iededzies par pazemotajiem un apspiestajiem, vienlaikus paužot taisnīgas dusmas pret varmākām un apspiedējiem.

`Izlasi Ps. 82. Kā šis psalms pauž Dieva rūpes par taisnību šajā pasaulē? Ko tas varētu nozīmēt mums šodien?`

Kā to saprot daudzi Bībeles pētnieki, šajos pantos tiek nosodīti gan zemes valdnieki, kas ir atbildīgi par netaisnību sabiedrībā, gan arī šī ir atsauce uz laiku, kad Dievs tiesās Debesu valdniekus (“dievus”), kas stāv aiz korumpētajiem zemes soģiem un valdniekiem (protams, dēmoniskos spēkus). Konkrēti, valdniekiem tiek jautāts: “Cik ilgi vēl jūs tiesāsiet netaisni un atbalstīsiet bezdievjus?” (Ps. 82:2)

Turklāt viņiem tiek izvirzītas apsūdzības: “Spriediet tiesu nabagam un bāriem, gādājiet taisnību vārgajiem un trūcīgajiem! Glābiet mazos ļaudis un nabagus, atsvabiniet viņus no bezdievju rokas” (Ps. 82:3, 4). Šeit un citur Vecās Derības pravieši kliegšus aicināja ievērot taisnību. Tā nav blakuslieta Bībelē, bet gan centrālā praviešu vēsts visā Vecajā Derībā un arī vēstī, ko Jēzus runāja, būdams šeit miesā.

Nav noslēpums, ko Dievs vēlas un prasa no tiem, kas apgalvo, ka mīl Viņu un paklausa Viņam. Viņš ļoti skaidri norāda Mihas 6:8 (un līdzīgos pantos citviet): “Tev, cilvēk, ir sacīts, kas ir labs un ko Tas Kungs no tevis prasa, proti – darīt taisnību, mīlēt žēlastību un pazemīgi staigāt sava Dieva priekšā!”

Šis noskaņojums ir atspoguļots visos Svētajos Rakstos. Piemēram, Jēzus teica: “No tam visi pazīs, ka jūs esat Mani mācekļi, ja jums būs mīlestība savā starpā” (Jņ. 13:35; salīdzini ar 1. Jņ. 4:8–16).

`Kā izskatītos mūsu ģimenes un draudzes, ja mēs koncentrētos uz Mih. 6:8 un apzināti to īstenotu gan vārdos, gan darbos? Neatkarīgi no tā, kādi ir jūsu apstākļi, kā šo principu īstenošanu varētu padarīt labāku?`