---
title:  Kas ir mans tuvākais?
date:   20/03/2025
---

Lūkas stāstā, uzreiz pēc tam, kad Jēzus pasludināja divus lielākos baušļus – mīlestību uz Dievu un mīlestību uz tuvāko –, kāds bauslības zinātājs, “gribēdams attaisnoties, sacīja Jēzum: ‘Kurš tad ir mans tuvākais?’” (Lk. 10:29) Kā atbildi Jēzus stāsta mums labi zināmo, bet toreiz šokējošo līdzību par žēlsirdīgo samarieti.

`Izlasi līdzību par žēlsirdīgo samarieti Lk. 10:25–37. Ko šie panti pasaka, ņemot vērā praviešu saucienus pēc žēlastības un taisnības, kā arī netaisnību, ko dažādas cilvēku grupas vēstures gaitā ir nodarījušas “citiem”?`

Jēzus par taisnīgumu ne tikai runāja, bet arī bija ieradies to atnest. Viņš bija un būs pravietiskā aicinājuma piepildījums un ilgas pēc taisnības (sk. Lk. 4:16–21, Jes. 61:1, 2). Pēc Viņa ilgojas visas tautas, īpaši tās, kuras atzīst savu vajadzību pēc atbrīvošanas.

Tiešā pretstatā ienaidniekam, kurš satvēra varu un centās uzurpēt Dieva troni, Jēzus pazemojās un kļuva līdzīgs tiem, kas bija pakļauti grēkam, netaisnībai un apspiešanai (bet bez grēka), un Viņš uzvarēja ienaidnieku mīlestības vārdā, lai nodibinātu taisnību kā Tas, kurš ir taisns un Attaisnotājs visiem, kas tic. Kā mēs varam apgalvot, ka mums ir svarīga bauslība, kuras dēļ Kristus nomira, ja mūs neuztrauc tas, ko Kristus sauc par bauslības svarīgākajām lietām?

Ps. 9:9, 10 ir teikts: “Viņš tiesās pasauli pēc taisnības, Viņš lems par tautām pēc patiesības. Tas Kungs ir patvērums tam, kas apspiests, tversme bēdu laikā.” Tāpat arī Ps. 146:7–9 ir teikts, ka Dievs “nes tiesu tiem, kas varas darbus cieš, un dod maizi izsalkušiem. Tas Kungs atsvabina cietumniekus. Tas Kungs atdara acis aklajiem; Tas Kungs uzceļ nospiestos; Tas Kungs mīl taisnos.”

Cik daudz skaidrāks varētu būt Dieva Vārds attiecībā uz to, kā mums būtu jācenšas kalpot tiem, kas ir trūkumā un cieš no sāpēm?

`Ko mēs varam mācīties no Jēzus dzīves un kalpošanas par to, kā aizsniegt cilvēkus, kam ir kāda vajadzība? Pat ja mēs nevaram darīt brīnumus, kā to darīja Viņš, kā mūsu palīdzība varētu tikt uzskatīta par pietiekami “brīnumainu” daudziem ievainotiem cilvēkiem?`