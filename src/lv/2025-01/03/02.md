---
title:  Vērtīgāks, nekā varat iedomāties
date:   12/01/2025
---

Kā mēs redzējām iepriekšējā nodarbībā, nav neviena – pat vislielākā grēcinieka vai ļaundara –, kuru Dievs nemīlētu. Un, tā kā Dievs cilvēkus vērtē augstāk, nekā mēs spējam iedomāties, grēks Viņu neapmierina, jo Viņš mūs mīl un zina, ko grēks mums nodara.

`Izlasi Lk. 15:11–32. Ko līdzība par pazudušo dēlu atklāj par Dieva līdzjūtību un mīlestību? Kādu brīdinājumu tas sniedz tiem, kuri, tāpat kā otrs dēls, palika mājās?`

Šajā Jēzus līdzībā saimnieka dēls agri palūdza mantojumu, faktiski noraidīdams savu tēvu un tēva ģimeni. Pēc tam pazudušais dēls turpināja izšķērdēt savu mantojumu un nonāca nabadzībā un badā, apskaužot cūkas, kas ēda no siles. Saprotot, ka kalpiem viņa tēva mājās ir vairāk nekā pietiekami daudz pārtikas, viņš nolemj atgriezties mājās, cerot kļūt par kalpu.

Sekojošais ir spēcīgs. Daži tēvi atgrūstu šādu dēlu pēc viņa atgriešanās. “Tu paņēmi savu mantojumu un aizgāji no manis. Šīs vairs nav tavas mājas.” Tā būtu loģiska, pat saprotama attieksme, vai ne? Dažu vecāku acīs šāds dēls būtu aizgājis par tālu, lai viņu pieņemtu atpakaļ mājās, it īpaši kā dēlu.

Bet līdzībā tēvs (kas aino pašu Dievu) nereaģē nevienā no šiem veidiem. “Bet, viņam vēl tālu esot, viņa tēvs to ieraudzīja un tam kļuva viņa žēl, un viņš skrēja tam pretī, krita tam ap kaklu un to skūpstīja” (Lk. 15:20). Lai gan tajos laikos uzskatīja par necienīgu, ja mājas saimnieks izskrien kādu satikt, tēvs savā lielajā līdzjūtībā izskrēja dēlu sagaidīt un, kas vēl pārsteidzošāk, pieņēma viņu savā mājā, pat sarīkojot svinības viņa dēļ, ar to apliecinot Dieva lielo līdzjūtību pret katru maldīgo cilvēku un izrādot prieku, ko Viņš izjūt pat par vienu cilvēku, kas atgriežas mājās. Kāds Dieva ainojums!

`Interesanta ir otrā dēla reakcija. Kāpēc tā bija tik cilvēciska, kas vismaz daļēji balstījās uz godīgumu un arī ir tik saprotama? Tomēr ko šī stāsta daļa mums māca par to, ka cilvēciskā taisnīguma koncepcija neaptver evaņģēlija vai Dieva mīlestības dziļumu?`