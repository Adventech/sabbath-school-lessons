---
title:  Cienīgs mērķis
date:   16/01/2025
---

Žēlsirdības un starpniecības gaisotnē Dievs izbauda pat vismazāko pozitīvo atsaukšanos Viņa mīlestībai. Pateicoties tam, kurš vienīgais ir mīlestības cienīgs un pats ir pilnīgi taisns, katrs no mums var tikt uzskatīts par taisnu un pieskaitīts pie Dieva mīļotajiem, kas dzīvos kopā ar Viņu pilnīgā mīlestībā visā mūžībā. Tā ir lielā pestīšanas cerība, kas ietver Kristus darbu mūsu labā Debesīs.

Bet jūs varētu aizdomāties: vai tas tiešām ietver arī mani? Ko darīt, ja sev neliekos pietiekami labs? Ko darīt, ja es baidos, ka man nav pietiekami daudz ticības?

`Izlasi Mk. 9:17–29. Kā Dievs atbild cilvēkam šajā stāstā? Cik daudz ticības ir pietiekami?`

Mācekļi nevarēja izdzīt dēmonu; visas cerības šķita zaudētas. Bet Jēzus nāca un sacīja tēvam: “Kaut tu varētu ticēt! Tas visu spēj, kas tic” (Mk. 9:23). Un tēvs ar asarām atbildēja: “Kungs, es ticu, palīdzi manai neticībai!’” (Mk. 9:24, NKJV).

Ievērojiet, Jēzus neteica vīrietim: “Atgriezies pie manis, kad tev būs vairāk ticības.” Tā vietā pietika ar viņa saucienu: “Palīdzi manai neticībai!”

Bez ticības nav iespējams Dievam patikt (Ebr. 11:6), un tomēr Jēzus pieņem pat vismazāko ticību, un ticībā (ar Kristus starpniecību) mēs varam būt Viņam patīkami. Caur ticību un pateicoties Kristus darbam mūsu labā, mēs varam atbildēt Dievam patīkamā veidā, līdzīgi kā cilvēka tēvs priecājas, ja bērns viņam atnes dāvanu, kas citādi nav vērtīga.

Tādējādi mums ir jāseko Pāvila padomam, darot par savu mērķi kļūt “patīkamiem” Dievam (2. Kor. 5:9, 10, NKJV; salīdziniet ar Kol. 1:10, 1. Tes. 4:1, Ebr. 11 :5). Un mums jālūdz Dievs pārveidot mūsu intereses, iekļaujot to cilvēku, kurus mēs mīlam, vajadzības un paplašināt mūsu mīlestību, lai tā aizsniegtu citus. “Brāļu mīlestība jūsu starpā lai ir sirsnīga. Centieties cits citu pārspēt savstarpējā cieņā. Savā darbā neesiet kūtri, esiet dedzīgi garā, gatavi kalpot Tam Kungam, priecīgi cerībā, pacietīgi bēdās, neatlaidīgi savās lūgšanās. Palīdziet svētajiem viņu vajadzībās, centieties parādīt viesmīlību” (Rm. 12:10–13).

`Ja Dievs mūs pieņem caur Kristu, cik daudz vairāk mums vajadzētu pieņemt citus? Kādu gaismu attiecībā uz šo domu sniedz pavēle mīlēt savu tuvāko kā sevi pašu (3. Moz. 19:18, Mt. 22:39) un zelta likums – izturēties pret cilvēkiem tā, kā jūs vēlaties, lai izturas pret jums?`