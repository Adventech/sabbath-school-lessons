---
title:  Ījaba gadījums
date:   04/03/2025
---

Ījaba grāmatā mums ir sniegti daži aizraujoši ieskati lielās cīņas realitātē.

`Izlasi Īj. 1:1–12 un 2:1–7. Kādus lielās cīņas principus mēs redzam šeit atklātus?`

No šiem pantiem var smelties daudzas nozīmīgas detaļas. Pirmkārt, šķiet, ka ir kaut kāda Debesu padomes aina, nevis tikai dialogs starp Dievu un sātanu; ir iesaistītas arī citas Debesu būtnes.

Otrkārt, pastāv strīds, par ko liecina fakts, ka Dievs jautā, vai sātans ir domājis par Ījabu. Tieši ko padomājis par Ījabu? Jautājums iegūst jēgu plašākas, tajā brīdī notiekošas, sarunas kontekstā.

Treškārt, lai gan Dievs pasludina Ījabu par nevainojamu, taisnu un dievbijīgu, sātans apgalvo, ka Ījabs bīstas Dievu tikai tāpēc, ka Dievs viņu aizsargā. Tas ir apmelojums gan pret Ījabu, gan arī pret Dieva raksturu (sal. ar Atkl. 12:10, Cah. 3).

Ceturtkārt, sātans apgalvo, ka Dieva aizsardzība pret Ījabu (žogs) ir negodīga un padara sātanam neiespējamu pierādīt savus apgalvojumus. Tas norāda uz dažiem sātanam pastāvošajiem ierobežojumiem (jeb “saistošajiem noteikumiem”) un to, ka sātans acīmredzot ir mēģinājis kaitēt Ījabam.

Dievs atbild uz sātana apsūdzību Debesu padomes priekšā, ļaujot sātanam pārbaudīt savu teoriju, taču tikai noteiktās robežās. Vispirms viņš piešķir sātanam varu pār “visu, kas viņam ir”, bet aizliedz personisku kaitējumu (Īj. 1:12, NKJV). Vēlāk, pēc tam, kad sātans apgalvoja, ka Ījabs rūpējas tikai par sevi, Dievs ļauj sātanam personīgi sagādāt mocības Ījabam, taču sātanam jātaupa viņa dzīvība (Īj. 2:3–6).

Sātans sagādā daudzas nelaimes Ījaba ģimenei, tomēr katrā reizē Ījabs turpina svētīt Dieva vārdu (Īj. 1:20–22, 2:9, 10), sātana apsūdzības atmaskojot kā falsificētas.

Šeit mēs uzzinām daudzas lietas, piemēram, to, ka kosmiskajā konfliktā pastāv saistošie noteikumi. Debesu tiesā ir noteikti parametri, kuru ietvaros var atrisināt pret Dievu izvirzītās apsūdzības, taču Dievs nepārkāpj svētos principus, kas raksturīgi mīlestībai, Dieva valdības pamatam un tam, kā Viņš pārvalda Visumu un tajā esošās saprātīgās būtnes.

Šīs Ījaba grāmatas Debesu ainas sniedz mums aizraujošu ieskatu lielās cīņas realitātē un tajā, kā tā norisinās šeit uz zemes.