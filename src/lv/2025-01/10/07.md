---
title:  Tālākiem pētījumiem
date:   07/03/2025
---

Izlasi Elenas Vaitas 1. sējumā “Liecības draudzei” nodaļu “Sātana vara” (341.–347. lpp.).

“Kritušais cilvēks ir likumīgs sātana gūsteknis. Kristus uzdevums bija izglābt cilvēku no viņa lielā pretinieka varas. Cilvēks dabīgi tiecas paklausīt sātana ieteikumiem, un viņš nespēj sekmīgi pretoties tik briesmīgam ienaidniekam, ja Kristus, Varenais Uzvarētājs, nedzīvo viņā, vadot viņa vēlēšanos un dodot viņam spēku. Vienīgi Dievs var ierobežot sātana varu. Viņš staigā pa zemi šurp un turp un apmeklē augstās un zemās vietas. Viņš ne uz brīdi neatstāj savu sargposteni, baidīdamies palaist garām izdevību iznīcināt dvēseles. Dieva ļaudīm ir ļoti svarīgi to saprast, lai viņi varētu izbēgt no viņa cilpām. Sātans rūpīgi sagatavo savas krāpšanas, lai pēdējā lielajā cīņā pret Dieva ļaudīm viņi nesaprastu, ka tas ir viņš. 2. Kor. 11:14: ‘Nav arī brīnums; jo pats sātans izliekas par gaismas eņģeli.’ Kamēr dažas piekrāptas dvēseles aizstāv viņa neesamību, viņš tās sagūsta un darbojas caur tām plašā mērogā. Sātans labāk nekā Dieva ļaudis pazīst spēku, kādu Dieva ļaudis var iegūt pār viņu, ja viņu stiprums ir Kristus. Kad viņi pazemīgi lūdz Varenā Uzvarētāja palīdzību, tad visvājākais cilvēks, kas tic patiesībai, stipri paļaujoties uz Kristu, var sekmīgi atsist sātana un visu viņa pulku uzbrukumus. Viņš ir pārāk viltīgs, lai ar savām kārdināšanām tuvotos atklāti un droši, jo tad varētu pamosties kristieša snaudošie spēki, un viņš paļautos uz savu stipro un vareno Pestītāju. Bet viņš nāk nemanīts un strādā maskējies caur nepaklausības bērniem, kas tomēr sevi sauc par dievbijīgiem.” (Elena Vaita “Liecības draudzei” 1. sēj., 341. lpp.)

**Jautājumi pārrunām**:

`Ko nozīmē būt ”sātana likumīgajam gūsteknim”? Vai tas nozīmē, ka velns ar cilvēkiem var darīt visu, ko vēlas? Ja ne, kāpēc? Kā tas ir saistīts ar to, ko mēs varētu saukt par “saistošajiem noteikumiem” kosmiskajā konfliktā?`

`Kāpēc Dievs vispār piešķir sātanam darbības lauku kosmiskajā konfliktā, pat ja tikai īslaicīgi? Ko tas mums stāsta par to, kā Dievs cenšas atbildēt uz sātana apsūdzībām?`

`Kā jūs reaģējat uz tiem, arī kristiešiem, kas noliedz sātana kā īstas, personiskas būtnes esamību? Lai gan mēs nevaram gluži pierādīt sātana esamību, kādas patiesības tomēr varat sniegt maldinātiem cilvēkiem, lai viņiem palīdzētu?`