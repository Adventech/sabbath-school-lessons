---
title:  Atklāsmes grāmatas pūķis
date:   03/03/2025
---

Debesu valdnieku visaptverošā perspektīva kosmiskajā konfliktā ir ietverta Atklāsmes grāmatā, kur velns attēlots kā “lielais pūķis”, kas pretojas Dievam un “pieviļ visu pasauli” (Atkl. 12:9, NKJV).

`Izlasi Atkl. 13:1–8. Ko teksts atklāj par pūķa darbības lauku?`

Pūķis (sātans) ne tikai karo pret Dievu (Atkl. 12:7–9) un Viņa kalpiem (piemēram, Atkl. 12:1–6), bet tiek arī attēlots kā valdnieks aiz zemes valstībām, kas vajā Dieva tautu visu laikmetu garumā.

Pūķis “deva .. savu spēku, savu troni un lielu varu” zvēram no jūras (Atkl. 13:2; salīdzini ar Atkl. 13:5; Atkl. 17:13, 14). Šim jūras zvēram tika “dota mute runāt lielas lietas un zaimus un vara to darīt četrdesmit divi mēnešus ilgi” (Atkl. 13:5).

Tātad sātans (pūķis) piešķir spēku un valdošo varu zvēram (zemes reliģiski politiskam spēkam). Šis spēks tiek izmantots, lai uzurpētu Dievam pienākošos pielūgsmi. Zvērs zaimo Dieva vārdu, arī karo pret Dieva svētajiem un pat uzvar tos, vismaz uz laiku. Šo pasaules varu un darbības lauku viņam ir piešķīris pūķis, šīs pasaules uzurpējošais valdnieks.

Tomēr arī sātanam un viņa palīgiem ir skaidri noteikti ierobežojumi, tostarp laika ierobežojumi. “Tādēļ priecājieties, debesis un kas tur mājo! Vai zemei un jūrai! Jo velns nonācis pie jums lielās dusmās, zinādams, ka tam maz laika atlicis” (Atkl. 12:12).

Sātans “zina, ka viņa laiks ir īss” (Atkl. 12:12, ESV), un Atklāsmes grāmatā aprakstītie notikumi norisinās pa pravietiskām laika līnijām, kas parāda konkrētas robežas šo ļauno spēku valdīšanai (sk. Atkl. 12:14, Atkl. 13:5).

Patiešām, Dievs beidzot uzvarēs. “Viņš nožāvēs visas asaras no viņu acīm, nāves vairs nebūs, nedz bēdu, nedz vaidu, nedz sāpju vairs nebūs, jo, kas bija, ir pagājis” (Atkl. 21:4).

`Lai cik grūti mums tagad būtu, galu galā labais gūs uzvaru pār ļauno uz mūžīgiem laikiem. Kāpēc ir tik svarīgi, lai mēs nekad neaizmirstu šo brīnišķīgo apsolījumu?`