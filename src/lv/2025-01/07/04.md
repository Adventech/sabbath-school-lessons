---
title:  Skeptiskais teists
date:   11/02/2025
---

Dievs Jes. 55:8, 9 lasām: “‘Jo Manas domas nav jūsu domas, un jūsu ceļi nav Mani ceļi,’ saka Tas Kungs. ‘Cik augstākas debesis ir pār zemi, tik augstāki ir Mani ceļi pār jūsu ceļiem un Manas domas pār jūsu domām.’”

Dieva domas ir daudz augstākas par mūsu domām. Mēs pat nevaram iedomāties, cik sarežģīts ir Dieva plāns pasaules vēsturei un nākotnei. Ņemot to vērā, kāpēc gan lai mēs sagaidītu, ka spēsim izprast, kādi ir Dieva iemesli tam, ko Viņš dara vai nedara dažādās situācijās?

Viens veids, kā risināt ļaunuma problēmu, pamatojoties uz atziņu, cik maz mēs zinām, tiek saukts par “skeptisko teismu”. Skeptiskais teists ir tas, kurš uzskata, ka Dievam ir pamatoti iemesli rīkoties tā, kā Viņš rīkojas, taču, ņemot vērā mūsu ierobežotās zināšanas, mums nevajadzētu sagaidīt, ka uzzināsim šos iemeslus. Skeptiskais teists ir skeptisks attiecībā uz cilvēka spēju pilnībā izprast Dieva iemeslus saistībā ar ļaunumu šajā pasaulē. Tas, ka nevar redzēt, piemēram, baktērijas, neizslēdz to, ka mums tiešām visapkārt lido baktērijas. Tas, ja cilvēks nezina, kādi ir Dieva nolūki vai iemesli, noteikti nenozīmē, ka Dievam nav labu iemeslu.

`Izlasi Ps. 73. Kā dziesminieks izturas pret apkārtējo ļaunumu un netaisnību? Ko viņš redz, kas viņa izpratni nostāda citā perspektīvā?`

Dziesminieks bija dziļi noraizējies par ļaunumu šajā pasaulē. Viņš paskatījās sev apkārt un redzēja, ka ļaundari plaukst. Viss šķita netaisnīgi un negodīgi. Viņam nebija uz to atbildes. Viņš prātoja, vai vispār ir vērts ticēt un kalpot Dievam. Līdz viņš ieskatījās svētnīcā.

Svētnīca sniedz daļu no atbildes uz ļaunuma problēmu, proti, tā ļauj apzināties, ka pastāv taisnīgs Tiesnesis, kurš savā laikā nesīs tiesu un taisnību.

`Kā adventistu izpratne par tiesu un mācība par svētnīcu izgaismo ļaunuma problēmu? Vai jums ir noderīgi zināt, ka, lai gan mums tagad ir daudz jautājumu, vēstures detaļas un Dieva taisnīgie spriedumi beigās tiks atklāti?`