---
title:  “Cik ilgi, Kungs?”
date:   09/02/2025
---

Ļaunuma problēma ir pausta ne tikai mūsdienu kontekstos, bet arī pašos Rakstos.

`Izlasi Īj. 30:26, Jer. 12:1, Jer. 13:22, Mal. 2:17 un Ps. 10:1. Kā šie panti cilvēku pieredzes priekšplānā izvirza ļaunuma problēmu?`

Šie panti izvirza daudzus jautājumus, kas mums joprojām ir aktuāli. Kāpēc šķiet, ka ļaunajiem klājas labi un tie, kas dara ļaunu, gūst labumu no sava ļaunuma, kaut arī ne vienmēr, bet pietiekami bieži? Kāpēc taisnie tik daudz cieš? Kur ir Dievs, kad notiek ļaunums? Kāpēc Dievs dažreiz šķiet tālu no mums, pat apslēpts?

Neatkarīgi no tā, ko mēs sakām par šiem jautājumiem un ļaunuma problēmu plašākā nozīmē, mums jābūt drošiem, ka ļaunums netiek padarīts par kaut ko ikdienišķu. Mums nevajadzētu mēģināt atrisināt problēmu, mazinot ļaunuma veidu vai apjomu pasaulē. Ļaunums ir ļoti slikts — un Dievs to ienīst vēl vairāk nekā mēs. Tādējādi mēs varētu pievienoties saucienam, kas izskan visos Svētajos Rakstos, atbildot uz daudzajiem ļaunumiem un netaisnībām pasaulē: “Cik ilgi, Kungs?”

`Izlasi Mt. 27:46. Kā tu saproti šos Jēzus vārdus? Ko tie stāsta par to, kā ļaunums ir skāris Dievu vispārsteidzošākajos veidos?`

Pie krusta Jēzus pats uzdeva jautājumu: “Mans Dievs, Mans Dievs, kāpēc Tu Mani esi atstājis?” (Mt. 27:46) Šeit mēs īpaši redzam, ka ļaunums skar arī pašu Dievu – tā ir pārsteidzoša patiesība, kas spēcīgi izcelta Kristus ciešanās un krusta nāvē, kur Viņam uzgūlās viss pasaules ļaunums.

Bet arī šeit ir cerība. Kristus pie krusta uzvarēja ļaunuma avotu – sātanu – un galu galā iznīcinās ļaunumu pilnībā. Jēzus citēja šos vārdus no Ps. 22:1, un psalms beidzas ar triumfu.

`Pie krusta Jēzus raudzījās nākotnē ar cerību, ko viņš tobrīd nevarēja redzēt. Kā mēs varam gūt mierinājumu no Viņa pieredzes, ja arī mēs neredzam skaidru cerību savā priekšā?`