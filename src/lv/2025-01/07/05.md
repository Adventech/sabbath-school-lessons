---
title:  Brīvās gribas aizsardzība
date:   12/02/2025
---

Lai arī cik ļoti mēs nesaprotam Dieva ceļus un domas, Svētie Raksti atklāj dažas lietas, kas palīdz risināt ļaunuma problēmu. Viens no ļaunuma loģiskās problēmas risināšanas veidiem ir pazīstams kā brīvās gribas aizsardzība.

Brīvās gribas aizsardzība ir uzskats, ka ļaunums ir radīto būtņu brīvās gribas ļaunprātīgas izmantošanas rezultāts. Tātad Dievs nav vainojams pie ļaunuma, jo ļaunums ir radīto būtņu radīts rezultāts, ļaunprātīgi izmantojot brīvo gribu, ko Dievs mums ir devis labu iemeslu dēļ. Kāpēc gan Dievs dotu tādu brīvu gribu? Šajā sakarā K. S. Lūiss reiz rakstīja: “Brīvā griba, lai arī tā padara ļaunumu iespējamu, ir tajā pašā laikā vienīgā lieta, kas padara iespējamu jebkuru mīlestību, labestību vai prieku, ko būtu vērts iegūt. Diez vai būtu vērts radīt automātu pasauli — radījumus, kas strādā kā mašīnas. Laime, ko Dievs paredz Saviem augstākajiem radījumiem, ir laime būt brīviem, brīvprātīgi vienotiem ar Viņu un citam ar citu. [..] Un tāpēc viņiem ir jābūt brīviem.” (C. S. Lewis “Mere Christianity” (Ņujorka: MacMillan, 1960), 52. lpp.)

`Izlasi 1. Moz. 2:16, 17. Kā šie panti atklāj Ādamam un Ievai piešķirto morālo brīvību?`

Kāpēc viņiem izteikta pavēle, ja vien viņiem nav bijusi brīvā griba? Ādams un Ieva ēda aizliegto augli, un kopš tā laika mūsu planēta ir pilna ar ļaunumu. 1. Mozus grāmatas 4. nodaļā, nākamajā nodaļā pēc stāsta par grēkā krišanu, grēka briesmīgās sekas ir redzamas Ābela slepkavībā, ko pastrādāja viņa brālis. Stāsts par grēkā krišanu parāda, kā Ādama un Ievas brīvās gribas ļaunprātīga izmantošana ienesa grēku un ļaunumu mūsu planētas vēsturē.

Viscaur Rakstos mēs redzam brīvās gribas realitāti. (Sk. 5. Moz. 7:12, 13; Joz. 24:14, 15; Ps. 81:11–14 un Jes. 66:4.) Katru dienu mēs lielākā vai mazākā mērā īstenojam brīvo gribu, ko devis Radītājs. Bez brīvās gribas mēs nebūtu kā cilvēki. Mēs būtu vairāk kā mašīnas vai pat roboti bez smadzenēm.

`Uzņēmums “Sony” ir izveidojis robotsuni Aibo. Tas izskatās kā īsts suns, bet nesaslimst, nedabū blusas, nekož, viņam nevajag potes un tas nemet spalvu. Vai jūs apmainītu savu miesas un asins suni pret Aibo? Ja nē, kā jūsu izvēle palīdz jums labāk izprast, kāpēc Dievs mūs radīja tādus, kādi esam – ar brīvo gribu, neskatoties uz risku?`