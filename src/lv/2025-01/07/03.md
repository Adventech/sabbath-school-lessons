---
title:  Daudzās lietas, ko mēs nezinām
date:   10/02/2025
---

Vēsture noslēgsies ar mīlestības uzvaru pār ļaunumu. Bet tikmēr joprojām ir daudz satraucošu jautājumu. Kā mēs varam domāt un runāt par ļaunuma problēmu tā, lai tam būtu kāda jēga?

`Izlasi Īj. 38:1–12. Kā Dieva atbilde Ījabam atklāj ļaunuma problēmu? Cik daudz mēs zinām un nezinām par to, kas notika aizkulisēs?`

Mēs lasām, ka Ījabs bija daudz cietis un pats izteicis daudz jautājumu par to, kāpēc viņu piemeklē tik liels ļaunums un ciešanas. Viņš vēlējās tikties ar Dievu, lai rastu atbildes uz saviem jautājumiem, nezinot, ka aizkulisēs, Debesu pagalmos, notiek daudz lielāka drāma (sk. Īj. 1–2).

Dieva atbilde Ījabam ir pārsteidzoša: “Tas Kungs no tuksneša vētras mākoņa atbildēja Ījabam un sacīja: ‘Kas ir tas, kas Dieva glābšanas nodomus aptumšo ar vārdiem, kuriem nav jēgas?’” (Īj. 38:1, 2) Citā tulkojumā tas izteikts šādi: “Kāpēc jūs tik daudz runājat, ja zināt tik maz?” (Ījaba 38:2, CEV) Un Dievs vēl piebilst: “Kur tu biji, kad es liku zemes pamatus? Pastāsti man, ja tev ir sapratne” (Īj. 38:4, NKJV).

`Izlasi Īj. 42:3. Kā Ījaba atbilde izgaismo patiesību, kas mums būtu jāatzīst attiecībā uz savu stāvokli?`

Dievs ar Savām atbildēm Ījabam skaidri norādīja, ka ir daudzas lietas, ko Ījabs nezina un nesaprot. Arī mums tāpat kā Ījabam vajadzētu pazemīgi atzīt, ka pasaulē un aizkulisēs notiek daudzas lietas, par kurām mēs neko nezinām. Tas, ka mēs varam nezināt, kādas ir atbildes uz mūsu jautājumiem, nenozīmē, ka nav labu atbilžu vai ka kādu dienu viss netiks atrisināts. Līdz tam mums jāpaļaujas uz Dieva labestību, kas mums ir atklāta tik daudzos veidos.

`Padomājiet par to, cik maz mēs kaut ko zinām. Kāpēc tad mums būtu jāmācās sadzīvot ar neatbildētiem jautājumiem par visgrūtākajām tēmām: ļaunumu un ciešanām?`