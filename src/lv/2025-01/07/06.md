---
title:  Mīlestība un ļaunums?
date:   13/02/2025
---

Dievs radītajām būtnēm ir piešķīris brīvu gribu, jo tas ir nepieciešams mīlestībai. Šīs brīvās gribas ļaunprātīga izmantošana ir ļaunuma cēlonis. Tomēr paliek daudz jautājumu. Dievs pieļauj ļaunumu (uz laiku), to dedzīgi nicinot, jo to izslēgt nozīmētu izslēgt mīlestību, bet priekšlaicīga tā iznīcināšana sabojātu mīlestībai nepieciešamo uzticību.

“Pasauli aptumšoja nepareizs priekšstats par Dievu. Lai izkliedētu tumšās ēnas un cilvēci vestu atpakaļ pie Dieva, sātana viltus vara bija jālauž. To nevarēja veikt ar spēku. Spēka pielietošana ir pretstatā Dieva pārvaldes principiem; Dievs vēlas, lai Viņam kalpotu mīlestībā, bet mīlestībai nevar pavēlēt. Mīlestību nevar iegūt ar varu vai autoritāti – mīlestību spēj izraisīt vienīgi mīlestība. Pazīt Dievu nozīmē mīlēt Viņu. Dieva raksturam vajadzēja atklāties pretstatā sātana raksturam.” (Elena Vaita “Laikmetu ilgas” 22. lpp.)

Bez brīvas gribas nevarētu būt mīlestības, un, ja Dievs ir mīlestība, tad šķiet skaidrs, ka Dievam nav īsti iespējas aizliegt mīlestību vai brīvību, kas nepieciešama mīlestības pastāvēšanai. Varētu arī pieņemt, ka, ja mēs zinātu beigas jau sākumā, kā to zina Dievs, mēs negribētu, lai Viņš atbrīvojas no mūsu brīvības. Galu galā, kurš gan gribētu dzīvot Visumā bez mīlestības?

`Izlasi Rm. 8:18 un Atkl. 21:3, 4. Kā šie panti var dot mums pārliecību, ka mēs varam paļauties uz Dieva labestību, neskatoties uz visu pasaules ļaunumu?`

Pat tad, kad mēs neredzam cauri tumsai, Dievs var redzēt beigas jau sākumā. Viņš redz arī mūžīgo svētlaimi, kas apsolīta visiem, kas tic Jēzum. Saskaņā ar Rm. 8:18 “šī laika ciešanas ir nenozīmīgas, salīdzinot ar nākamo godību, kas atspīdēs pār mums”. Vai mums ir ticība un paļāvība, lai noticētu šim apbrīnojamajam apsolījumam?

Turklāt mīlestība un tai piemītošā brīvība bija tik svēta, tik pamatīga, ka tā vietā, lai mums to liegtu, Jēzus pieņēma, ka tā liks Viņam doties uz krustu, kur Viņš piedzīvos lielas ciešanas. Tomēr Viņš mums piešķīra šo brīvību, zinādams, ko tas Viņam maksās. Kāpēc šī ir tik svarīga doma, kas mums vienmēr jāpatur prātā?

`Kā, paturot prātā faktu, ka Dievs mums dod brīvību, mēs varam pasargāt sevi no domām, ka viss, kas notiek, ir Dieva griba?`