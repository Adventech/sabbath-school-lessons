---
title:  Attiecības ar nosacījumiem
date:   07/01/2025
---

Dievs sauc un aicina ikvienu cilvēku ciešās mīlestības attiecībās ar Viņu (sk. Mt. 22:1–14). Pienācīga atbilde uz šo aicinājumu ir saistīta ar paklausību Dieva pavēlei mīlēt Dievu un citus (sk. Mt. 22:37–39). Tas, vai cilvēks bauda priekšrocības, ko sniedz šīs attiecības ar Dievu, ir atkarīgs no tā, vai cilvēks nolemj pieņemt vai noraidīt Viņa mīlestību.

`Izlasi Hoz. 9:15, Jer. 16:5, Rm. 11:22 un Jūdas 21. Ko šie teksti māca par to, vai Dieva mīlestības labumus var noraidīt (vai pat zaudēt)?`

Šajos un citos tekstos Dieva mīlestības attiecību priekšrocību baudīšana vairākkārt tiek attēlota kā atkarīga no cilvēka atbildes reakcijas uz Viņa mīlestību. Tomēr mums nevajadzētu pieļaut kļūdu, domājot, ka Dievs kādreiz tiešām pārstāj kādu mīlēt. Kā mēs redzējām, Dieva mīlestība ir mūžīga. Un, lai gan Hoz. 9:15 ir ietverts Dieva teiktais par Saviem ļaudīm: “Es (..) neparādīšu viņiem turpmāk nemaz vairs mīlestības”, ir svarīgi atcerēties, ka vēlāk tajā pašā grāmatā Dievs saka par Savu tautu: “Es viņus labprāt mīlēšu” (Hoz. 14:4). Hoz. 9:15 nevar nozīmēt, ka Dievs pilnībā pārstāj mīlēt Savu tautu. Drīzāk tas attiecas uz kāda noteikta aspekta vai ieguvuma nosacītību mīlestības attiecībās ar Dievu. Un tas, kā mēs atbildam uz Viņa mīlestību, ir ļoti svarīgi, lai šīs attiecības turpinātos.

“Kam ir Mani baušļi un kas viņus tur, tas Mani mīl; bet, kas Mani mīl, to Mans Tēvs mīlēs un Es to mīlēšu un tam parādīšos” (Jņ. 14:21). Tāpat Jēzus Saviem mācekļiem sludina: “Jo pats Tēvs jūs mīl, tāpēc ka jūs Mani esat mīlējuši un esat nākuši pie ticības, ka Es esmu izgājis no Tēva” (Jņ. 16:27).

Šie un citi teksti māca, ka tas, vai cilvēks saglabās ieguvumus no glābjošām attiecībām ar Dievu, ir atkarīgs no tā, vai mēs pieņemam Dieva mīlestību (kas ietver arī gatavību būt šīs mīlestības nesējiem). Un atkal jāpasvītro: tas nenozīmē, ka Dieva mīlestība kādreiz beidzas. Drīzāk – kā mēs nevaram liegt saulei spīdēt, bet varam norobežoties no saules stariem, tāpat mēs neko nevaram darīt, lai apturētu Dieva mūžīgo mīlestību, lai gan varam noraidīt attiecības ar Dievu un tādējādi nošķirt sevi no tā, ko šīs attiecības piedāvā, īpaši no mūžīgās dzīvības apsolījuma.

`Kā cilvēki var piedzīvot Dieva mīlestības realitāti neatkarīgi no tā, vai viņi tai atsaucas vai ne? Piemēram, kā dabas pasaule (pat pēc grēkā krišanas) mums atklāj Viņamīlestību?`