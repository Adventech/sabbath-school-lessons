---
title:  Bez maksas saņēmuši, bez maksas dodiet
date:   09/01/2025
---

Kā kalps līdzībā nekad nevarētu atmaksāt parādu savam kungam, tā mēs nekad nevaram atmaksāt Dievam. Mēs nekad nevarētu nopelnīt Dieva mīlestību. “Dievs Savu mīlestību uz mums pierāda ar to, ka Kristus par mums miris, kad vēl bijām grēcinieki” (Rm. 5:8). Kāda apbrīnojama mīlestība! Kā teikts 1. Jņ. 3:1: “Redziet, kādu mīlestību Tēvs mums ir parādījis, ka tiekam saukti Dieva bērni.”

Tomēr tas, ko mēs varam un ko mums vajadzētu darīt, ir atspoguļot Dieva mīlestību citiem, cik vien iespējams. Ja mēs esam saņēmuši tik lielu līdzjūtību un piedošanu, cik daudz vairāk mums vajadzētu apveltīt citus ar līdzjūtību un piedošanu! Atcerieties, ka kalps zaudēja sava kunga līdzjūtību un piedošanu, kad nesniedza to savam kolēģim. Ja mēs patiesi mīlam Dievu, mēs atspoguļosim Viņa mīlestību tālāk.

`Izlasi Jņ. 15:12, 1. Jņ. 3:16 un 1. Jņ. 4:7–12. Ko šie panti māca par saikni starp Dieva mīlestību, mūsu mīlestību uz Dievu un mīlestību uz citiem?`

Uzreiz pēc Jņ. 15:12 Jēzus saviem mācekļiem teica: “Jūs esat Mani draugi, ja jūs darāt visu, ko Es jums pavēlu” (Jāņa 15:14). Un ko Jēzus viņiem pavēlēja? Cita starpā Jēzus pavēlēja viņiem (un mums) mīlēt citus, tāpat kā Viņš tos mīlēja. Šeit un citur Kungs mums pavēl mīlēt Dievu un mīlēt citam citu.

Īsāk sakot, mums jāatzīst, ka mums ir piedots bezgalīgs parāds, tāds, kuru mēs nekad nevaram atmaksāt, parāds, kas par mums ir samaksāts tikai pie krusta. Tāpēc mums ir jāmīl un jāslavē Dievs un jādzīvo ar mīlestību un žēlastību sirdī pret citiem. Kā māca Lk. 7:47, kam daudz piedots, tas daudz mīl, bet “kam maz piedod, tas mīl maz”. Un kurš gan no mums neapzinās, cik daudz tiešām ir piedots?!

Ja mīlēt Dievu nozīmē, ka mēs mīlam citus, mums steidzami jādalās vēstījumā par Dieva mīlestību gan vārdos, gan darbos. Mums ir jāpalīdz cilvēkiem viņu ikdienas dzīvē šeit un tagad, kā arī jācenšas būt par Dieva mīlestības kanāliem un jānorāda cilvēkiem uz To, kurš viņiem piedāvā mūžīgās dzīvības apsolījumu jaunās Debesīs un uz jaunas zemes – tā būs pilnīgi jauna radītā pasaule, atšķirīga no šīs pasaules, kas ir tik sabojāta un grēka un nāves izpostīta Dieva mīlestības noraidīšanas dēļ.

`Kādus konkrētus soļus jūs varat spert, lai mīlētu Dievu, mīlot citus? Ko jūs varētu darīt šodien un turpmākajās dienās, lai parādītu cilvēkiem Dieva mīlestību un (galu galā) aicinātu viņus izbaudīt, ko nozīmē mūžīgās dzīves apsolījums?`