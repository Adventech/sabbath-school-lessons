---
title:  Tālākiem pētījumiem
date:   10/01/2025
---

Izlasi Elenas Vaitas grāmatā “Ceļš pie Kristus” nodaļu “Lūgšanas augstā priekšrocība” (93.–104. lpp.).

“Savas vajadzības, savus priekus, savas bēdas, savas rūpes un nedrošību vienmēr nes Dieva priekšā. Tu nevari Viņu apgrūtināt, tu nevari Viņu nogurdināt. Viņš, kurš skaita tavas galvas matus, nav vienaldzīgs pret savu bērnu vajadzībām. “Jo tas Kungs ir žēlsirdīgs un apžēlotājs.” (Jēk. 5:11) Mūsu bēdas un pat to izteikšana vienmēr skar Viņa mīlošo sirdi. Nodod Viņam visu, kas mulsina prātu. Dievam nekas nav par lielu vai smagu, jo Viņš uztur pasaules, Viņš valda pār visu, kas notiek Visumā. Un nekas, kas saistās ar mūsu mieru, nav par mazu, lai Viņš to atstātu neievērotu. Mūsu piedzīvojumos nav tik tumšas nodaļas, ko Viņš nevarētu izlasīt, nav tik lielu sarežģījumu, ko Viņš nevarētu atrisināt. Vismazākajam no Viņa bērniem nevar notikt nekāda nelaime, dvēseli nevar mocīt rūpes vai ielīksmot prieks, neviena sirsnīga lūgšana nevar izlauzties no lūpām, ko neievērotu mūsu Debesu Tēvs vai uz ko Viņš tūlīt neatsauktos. “Viņš dziedē salauztas sirdis un remdē ļaužu sāpes.” (Psalmi 147:3) Sakari starp Dievu un ikvienu cilvēku ir tik nopietni un pilnīgi, it kā nebūtu nevienas citas būtnes virs zemes, kurai arī vajadzīga Viņa modrā gādība, nevienas citas dvēseles, par kuru Viņš nodevis savu mīļoto Dēlu.” (Elena Vaita “Ceļš pie Kristus” 100., 101. lpp.)

**Jautājumi pārrunām**:

`Pakavējieties pie iepriekš minētā teikuma: “Sakari starp Dievu un ikvienu cilvēku ir tik nopietni un pilnīgi, it kā nebūtu nevienas citas būtnes virs zemes, kurai arī vajadzīga Viņa modrā gādība, nevienas citas dvēseles, par kuru Viņš nodevis Savu mīļoto Dēlu.” Kādu mierinājumu tas jums sniedz, un kā jums vajadzētu dzīvot, zinot Dieva tuvumu jums un Viņa rūpes par jums? Kā jūs varat iemācīties dzīvot ar šī brīnišķīgā solījuma realitāti? Iedomājieties, ja jūs katru dienu varētu tam patiesi noticēt.`

`Kā jūs izprotat Ps. 103:17, 18, ņemot vērā šīs nedēļas stundu? Ko tas atklāj par to, ka Dieva mīlestība ir mūžīga un tomēr ieguvumi no attiecībām ar Dievu ir atkarīgi no tā, vai mēs pieņemam Viņa mīlestību?`

`Kā šīs zināšanas ietekmē jūsu attiecības ar Dievu? Kā tās ietekmē to, ko jūs domājat par citu bēdām?`