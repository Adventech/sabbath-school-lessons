---
title:  Žēlsirdība zaudēta
date:   08/01/2025
---

Dieva mīlestība ir mūžīga un vienmēr nepelnīta. Tomēr cilvēki to var noraidīt. Mums ir iespēja pieņemt vai noraidīt šo mīlestību, bet tikai tāpēc, ka Dievs mūs labprātīgi mīl ar Savu pilnīgo, mūžīgo mīlestību, lai arī ko mēs darītu (Jer. 31:3). Mūsu mīlestība uz Dievu ir atsaukšanās tam, kas mums jau ir dots, pirms mēs to esam lūguši.

`Izlasi 1. Jņ. 4:7–20, īpašu u uzmanību pievēršot 7. un 19. pantam. Ko tas mums stāsta par Dieva mīlestības prioritāti?`

Dieva mīlestība vienmēr ir pirmajā vietā. Ja Dievs mūs nemīlētu pirmais, mēs nevarētu Viņu mīlēt pretī. Lai gan Dievs mūs radīja ar spēju mīlēt un būt mīlētiem, Dievs pats ir visas mīlestības pamats un avots. Tomēr mums ir izvēle, vai mēs to pieņemsim un pēc tam atspoguļosim savā dzīvē. Šī patiesība atklāta Kristus līdzībā par nepiedodošo kalpu (sk. Mt. 18:23–35).

Šajā līdzībā mēs redzam, ka kalps nekādi nevarēja atmaksāt to, ko bija kungam parādā. Saskaņā ar Mateja 18. nodaļu kalps savam kungam bija parādā 10 000 talantu. Viens talants bija apmēram seši tūkstoši denāriju. Un viens denārijs bija tas, ko vidējam strādniekam maksātu par vienu darba dienu (sal. ar Mt. 20:2). Tātad, lai nopelnītu vienu talantu, vidēji strādniekam būtu vajadzīgas 6000 darbadienu. Pieņemsim, ka gadā var nostrādāt 300 dienu, tādējādi nopelnot 300 denārijus gadā. Tātad vidusmēra strādniekam būtu nepieciešami aptuveni divdesmit gadu, lai atmaksātu vienu talantu, kas sastāvēja no 6000 denārijiem (6000 / 300 = 20). Lai nopelnītu 10 000 talantu, vidējam strādniekam būtu jānostrādā 200 000 gadu. Īsāk sakot, kalps nebūtu varējis atmaksāt šo parādu. Par laimi, kungs izjuta līdzjūtību pret savu kalpu un labprātīgi atlaida milzīgo parādu.

Tomēr, kad šis kalps, kuram tika piedots, atteicās piedot kādam no saviem kolēģiem daudz mazāko 100 denāriju parādu un lika viņu parāda dēļ ieslodzīt cietumā, kungu pārņēma dusmas un viņš atcēla savu žēlsirdīgo lēmumu. Kalps zaudēja sava kunga mīlestību un piedošanu. Lai gan Dieva līdzjūtība un žēlsirdība nekad neizsīkst, cilvēks var arī noraidīt vai pat zaudēt Dieva līdzjūtības un žēlsirdības priekšrocības.

`Padomā, kas tev ir piedots un ko tev maksāja tas, ka Jēzus tev piedod. Ko tam vajadzētu atklāt par piedošanu citiem cilvēkiem?`