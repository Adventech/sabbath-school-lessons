---
title:  Derības mīlestība
date:   06/01/2025
---

Bībele bieži attēlo Dieva īpašās mīlestības attiecības ar mums, izmantojot ģimenes vai radniecības metaforas, īpaši līdzības par mīlestību starp vīru un sievu vai labas mātes mīlestību pret savu bērnu. Šīs metaforas sevišķi tiek izmantotas, lai attēlotu īpašās attiecības starp Dievu un Viņa derības ļaudīm. Šīs ir derības mīlestības attiecības, kas ietver ne tikai Dieva mīlestību pret Saviem ļaudīm, bet arī cerības, ka cilvēki pieņems šo mīlestību un mīlēs arī Viņu (un cits citu).

`Izlasi 5. Moz. 7:6–9. Ko šie panti māca par saikni starp Dieva derības noslēgšanu un Dieva mīlošo laipnību?`

5\. Moz. 7:9 aprakstīts īpašs mīlestības veids, tādas attiecības starp Dievu un Viņa derības ļaudīm, kas daļēji atkarīgas no tā, vai viņi paliek uzticīgi. Dieva mīlestība nav nosacīta, bet derības attiecības ar Viņa ļaudīm ir.

Vārds, kas 5. Moz. 7:9 tulkots kā “mīlestība” vai “žēlsirdība” (“hesed”), pats par sevi raksturo dievišķās mīlestības derības aspektu (un daudz ko citu). “Hesed” bieži lieto, lai aprakstītu Dieva žēlsirdības, labestības un mīlestības diženumu. Cita starpā “hesed” attiecas uz nelokāmu mīlestību pret otru personu savstarpējās tuvās attiecībās. Tas arī aizsāk šādas attiecības, cerot, ka otra puse parādīs tādu pašu mīlestību.

Dieva “hesed” parāda, ka Viņa laipnība ir ārkārtīgi uzticama, nelokāma un noturīga. Tomēr tajā pašā laikā “hesed” labumu saņemšana ir atkarīga no Viņa tautas vēlmes paklausīt un kopt šīs attiecības no savas puses (skat. 2. Sam. 22:26, 1. Ķēn. 8:23, Ps. 25:10, Ps. 32:10, 2. Laiku 6:14).

Dieva nelokāmā mīlestība ir visu mīlestības attiecību pamatā, un mēs nekad nevarētu līdzināties šai mīlestībai. Dievs ne tikai dāvāja mums eksistenci, bet Kristū labprātīgi ziedoja Sevi mūsu dēļ. “Nevienam nav lielākas mīlestības kā šī, ja kāds savu dzīvību nodod par saviem draugiem” (Jņ. 15:13). Nav šaubu, vislielākā Dieva mīlestības izpausme tika atklāta, kad Kungs “pazemojās, kļūdams paklausīgs līdz nāvei, līdz pat krusta nāvei” (Fil. 2:8).

`Kādi ir veidi, kā jūs varat pastāvīgi paturēt savās domās Dieva mīlestības realitāti? Kāpēc ir svarīgi to darīt?`