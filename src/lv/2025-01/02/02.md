---
title:  Dieva mūžīgā mīlestība
date:   05/01/2025
---

Raksti runā skaidri: Dievs mīl visus. Slavenākais Svēto Rakstu pants Jņ. 3:16 pasludina šo patiesību: “Jo Dievs tik ļoti mīlēja pasauli, ka atdeva Savu vienpiedzimušo Dēlu, lai neviens, kas Viņam tic, nepazustu, bet dabūtu mūžīgo dzīvību” (NKJV).

`Izlasi Ps. 33:5 un Ps. 145:9. Ko šie panti māca par to, cik tālu sniedzas Dieva laipnība, līdzjūtība un žēlastība?`

Kāds varētu domāt, ka viņš ir nemīlams vai ka Dievs varētu mīlēt visus citus cilvēkus, tikai ne viņu. Tomēr Bībele konsekventi sludina, ka Dievs mīl katru cilvēku. Nav neviena, kuru Viņš nemīlētu. Un tāpēc, ka Dievs mīl visus, Viņš arī vēlas, lai visi tiktu izglābti.

`Izlasi 2. Pēt. 3:9, 1. Tim. 2:4 un Ec. 33:11. Ko šie panti māca par Dieva vēlmi glābt ikvienu?`

Pants pēc Jņ. 3:16 piebilst: “Jo Dievs Savu Dēlu nav sūtījis pasaulē, lai Tas pasauli tiesātu, bet lai pasaule caur Viņu tiktu glābta” (Jāņa 3:17). Ja tas būtu atkarīgs tikai no Dieva, katrs cilvēks pieņemtu Viņa mīlestību un tiktu izglābts. Tomēr Kungs nevienam neuzspiedīs Savu mīlestību. Cilvēki var brīvi to pieņemt vai noraidīt.

Un, lai gan daži to noraida, Dievs nekad nepārstāj viņus mīlēt. Jer. 31:3 Viņš sludina Saviem ļaudīm: “Es tevi mīlēju ar mūžīgu mīlestību, tādēļ Es pret tevi tik uzticīgi esmu saglabājis Savu žēlastību.” Citviet Bībele vairākkārt māca, ka Dieva mīlestība ir mūžīga (skat., piemēram, 136. psalmu). Dieva mīlestība nekad neizsīkst, nekad nebeidzas. Mums to ir grūti saprast, jo mums bieži ir viegli nemīlēt citus, vai ne?

Tomēr, ja mēs kā indivīdi varētu iemācīties piedzīvot šīs mīlestības realitāti, proti, paši iepazīt Dieva mīlestību, cik atšķirīgi mēs dzīvotu un izturētos pret citiem!

`Ja Dievs mīl visus, tas nozīmē, ka Viņam ir jāmīl daži diezgan nicināmi cilvēki, jo daži tiešām ir tādi (patiesībā daudzi). Ko Dieva mīlestībai pret šiem cilvēkiem māca mums par to, ka mums būtu jācenšas kontaktēties arī ar viņiem?`