---
title:  Jēzus līdzjūtība
date:   21/01/2025
---

Jaunajā Derībā Dieva līdzjūtības attēlošanai tiek izmantoti tādi paši salīdzinājumi kā Vecajā Derībā. Pāvils atsaucas uz Tēvu kā “žēlastības Tēvu un iepriecināšanas Dievu” (2. Kor. 1:3). Turklāt Pāvils Efeziešiem 2:4 skaidro, ka Dievs ir “bagāts žēlastībā” un izpērk cilvēkus “Savā lielajā mīlestībā, ar ko Viņš mūs ir mīlējis” (NKJV).

Pats Kristus dažādās līdzībās vairākkārt lieto viscerālas (iekšējos orgānus skarošas) emocijas, lai attēlotu Tēva līdzjūtību (Mt. 18:27, Lk. 10:33, Lk. 15:20). Un tā pati valoda, kas attēlo dievišķo līdzjūtību Vecajā un Jaunajā Derībā, tiek izmantota arī evaņģēlijos, lai attēlotu Jēzus līdzjūtīgo reakciju pret tiem, kas nonākuši grūtībās.

`Izlasi Mt. 9:36, Mt. 14:14, Mk. 1:41, Mk. 6:34 un Lk. 7:13. Sk. arī Mt. 23:37. Kā šie panti atklāj to, kā Kristu aizkustināja cilvēku nožēlojamais stāvoklis?`

Evaņģēlijos atkal un atkal mēs lasām, kā nelaimē vai trūkumā nonākuši cilvēki pamudina Kristu uz līdzjūtību. Un Viņš ne tikai juta līdzjūtību, bet arī pievērsās cilvēku vajadzībām.

Un, jā, Jēzus arī raudāja par Savu tautu. Varam iztēloties asaras Kristus acīs, skatoties uz pilsētu: “Cik reižu Es gribēju sapulcināt ap Sevi tavus bērnus, kā vista sapulcina savus cālīšus apakš saviem spārniem, bet jūs negribējāt” (Mt. 23 :37). Šeit mēs redzam, ka Kristus skumjas cieši saskan ar visā Vecajā Derībā attēloto. Daudzi Bībeles pētnieki atzīmē, ka salīdzinājums ar putnu, kas rūpējas par saviem mazuļiem, senajos Tuvajos Austrumos tika izmantots tikai attiecībā uz dievišķību. Šeit daudzi saskata norādi uz 5. Moz. 32:11, kurā redzams, ka Dievs ir kā putns, kas lidinās pāri, aizsargā savus mazuļus un rūpējas par tiem.

Nav lielāka piemēra Dieva lielajai, līdzjūtīgajai mīlestībai pret mums kā pats Jēzus, kurš atdeva Sevi mūsu labā, tādējādi izrādot vislielāko mīlestības apliecinājumu. Tomēr Kristus ir ne tikai pilnīgs Dieva attēls. Viņš ir arī ideāls cilvēces modelis.

`Kā mēs varam veidot savu dzīvi pēc Kristus dzīves parauga, koncentrējoties uz citu vajadzībām un tādējādi ne tikai sludinot Dieva mīlestību, bet arī to parādot taustāmosveidos?`