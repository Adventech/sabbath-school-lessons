---
title:  Līdzjūtīgs un kaislīgs
date:   23/01/2025
---

Bībeles Dievs ir līdzjūtīgs un kaislīgs, un šo dievišķo emociju izcilais piemērs ir Jēzus Kristus. Dievs ir līdzjūtīgs (sal. ar Jes. 63:9, Ebr. 4:15), Viņu dziļi iespaido Viņa ļaužu bēdas (Soģu 10:16, Lk. 19:41) un Viņš vēlas uzklausīt, atbildēt un mierināt (Jes. 49:10, 15; Mt. 9:36, Mt. 14:14).

`Izlasi 1. Kor. 13:4–8. Kā šī Rakstu vieta mūs aicina atspoguļot Dieva līdzjūtīgo un apbrīnojamo mīlestību mūsu attiecībās ar citiem?`

Mēs ilgojamies būt attiecībās ar cilvēkiem, kas ir tādas mīlestības piemērs, kas aprakstīta 1. Kor. 13:4–8. Bet cik bieži mēs paši cenšamies kļūt par šādiem cilvēkiem? Mēs nevaram padarīt sevi pacietīgus un laipnus; ir grūti likt sev nebūt skaudīgiem, iedomīgiem, rupjiem vai pašmērķīgiem. Mēs nevaram sevī radīt mīlestību, kas “apklāj visu, tā tic visu, tā cer visu, tā panes visu” un “nekad nebeidzas” (1. Kor. 13:7, 8). Šāda mīlestība mūsu dzīvē var parādīties tikai kā Svētā Gara auglis. Un slavējiet Dievu, ka Svētais Gars izlej Dieva mīlestību to sirdīs, kas ticībā sakņojas Kristū Jēzū (Rm. 5:5).

Kā mēs Dieva žēlastības un Svētā Gara spēkā varam praktiski reaģēt uz Dieva dziļi emocionālo, bet vienmēr pilnīgi taisnīgo un saprātīgo mīlestību un pārdomāt to? Pirmkārt, vienīgā pareizā atbilde ir pielūgt Dievu, kas ir mīlestība. Otrkārt, mums ir jāatbild uz Dieva mīlestību, aktīvi izrādot līdzjūtību un labvēlīgu mīlestību pret citiem. Mums nav vienkārši jāiegūst mierinājums mūsu kristīgajā ticībā, bet mums ir jābūt motivētiem mierināt citus. Visbeidzot, mums jāatzīst, ka mēs nevaram izmainīt savas sirdis, bet to var tikai Dievs.

Tātad, lūgsim Dievu, lai Viņš dod mums jaunu sirdi attiecībās ar Viņu un citiem – tīru un šķīstu mīlestību, kas paaugstina to, kas ir labs, un noņem pelavas no iekšpuses.

Lai mūsu lūgšana ir: “Lai Tas Kungs dara vēl pilnīgākus, vairodams mīlestību, kas jūs vieno savā starpā un ar visiem citiem, [..], un lai stiprina jūsu sirdis, lai tās būtu nevainojamas savā svētumā Dieva, mūsu Tēva, priekšā, kad mūsu Kungs Jēzus atnāks ar visiem Saviem svētajiem” (1. Tes. 3:12, 13).

`Kāpēc nomiršana sev un dabiskās sirds savtīgumam un samaitātībai ir vienīgais veids, kā atklāt šāda veida mīlestību? Kā mēs varam nomirt sev?`