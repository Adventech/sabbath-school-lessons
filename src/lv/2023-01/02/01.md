---
title:  Dieva derība ar mums
date:   07/01/2023
---

### Nedēļas pētījumiem:
Mt 10:22, Jņ 6:29, 5Moz 28:1-14, Sak 3:1-10, Mal 3:7-11, Mt 6:25-33.

> <p>Atmiņas pants</p>
> “Un, kad tu klausīdams klausīsi Tā Kunga, sava Dieva, balsi, un turēsi visus Viņa baušļus, ko es tev šodien pavēlu, tad Tas Kungs, tavs Dievs, tevi jo augstu cels pār visām zemes tautām, un pār tevi nāks visas šīs svētības, un tās tevī piepildīsies, jo tu būsi klausījis Tā Kunga, sava Dieva, balsij." (5Moz 28:1, 2)

Pārsteidzoši, ka Dievs ir noslēdzis ar mums līgumus (jeb derības). Lielākā daļa no tiem ir abpusēji, kas nozīmē, ka abām pusēm (Dievam un cilvēkiem) ir jādara sava daļa. Paraugs bilaterālai derībai ir: “Ja tu darīsi šo, tad es darīšu to." Vai arī: "Es darīšu šo, ja tu darīsi to."

Retāks derības veids ir vienpusēja derība. “Es darīšu tā, vienalga, vai tu kaut ko darīsi vai ne." Dažas Dieva derības ar cilvēkiem ir vienpusējas. Piemēram, “Viņš liek Savai saulei uzlēkt pār ļauniem un labiem un liek lietum līt pār taisniem un netaisniem” (Mt 5:45). Neatkarīgi no tā, ko mēs darām, mēs varam rēķināties, ka spīdēs saule un līs lietus. Pēc plūdiem Dievs apsolīja cilvēcei un “visiem zemes zvēriem”, ka nekad nebūs vēl vieni plūdi, kas pārklās visu zemi (sk. 1Moz 9:9–16), neskatoties uz mūsu rīcību. Viņš arī apsolīja: "Kamēr būs dienas virs zemes, nemitēsies sēšana un pļaušana, aukstums un karstums, vasara un ziema, diena un nakts.” (1Moz 8:22) Gadalaiki nāks un ies, lai arī ko mēs darītu.

Šajā nedēļā mēs pētīsim dažas ļoti nozīmīgas abpusējās derības starp Dievu un Viņa bērniem. Lūgsim, lai Dieva žēlastībā mēs "izpildītu savu daļu darījumā".

_lepazīsties ar šīs nedēļas tēmu, lai sagatavotos Bībeles izpētei 14. janvārī._