---
title:  Ieklausīties uzcītīgi
date:   09/01/2023
---

Piektā Mozus grāmata ir Mozus atvadu vēsts drukātā versija otrajai israēliešu paaudzei pēc četrdesmit gadus ilgās ceļošanas tuksnesī. Šīs vēstis tika dotas Moāba līdzenumos uz austrumiem no Jērikas. Piektā Mozus grāmata atbilstoši tiek saukta par "Piemiņas grāmatu".

Šajā grāmatā Mozus pārskata Dieva uzticīgos darbus attiecībā uz Israēlu. Viņš atceras ceļojumus no Sinaja kalna uz Kadeš-Barneu pie Apsolītās Zemes robežām, kā arī sacelšanos un 40 gadus ilgo ceļojumu tuksnesī. Viņš apstiprināja desmit baušļus, desmitā ziedojumu un mantnīcas prasības. Taču 5. Mozus grāmatas centrā ir padoms paklausīt Dievam un saņemt Viņa svētības. Mozus attēlo Dievu kā Tādu, kam ir spējas un vēlme rūpēties par saviem ļaudīm.

`Izlasi 5Moz 28:1–14. Kādas lielas svētības ir apsolītas cilvēkiem? Tomēr kas viņiem ir jādara, lai tās saņemtu?`

Mozus no visas sirds gribēja, lai tauta saprot, ka Dievam padomā ir brīnišķīgas, pat brīnumpilnas svētības. Vārdi “Ja jūs uzcītīgi ieklausīsieties” liek viņiem saprast, ka šeit izšķiras viņu mūžīgais liktenis. Cik spēcīga brīvās izvēles realitātes atklāšanās! Viņi bija Dieva izredzētā tauta, lielu svētību un lielu apsolījumu saņēmēji, bet šīs svētības un apsolījumi nebija beznosacījuma. Tiem bija jātiek pieņemtiem, un saskaņā ar tiem bija jārīkojas.

Nekas, ko Dievs viņiem lūdza, nebija pārāk grūti izdarāms. “Jo šis bauslis, ko es tev šodien pavēlu, nav tev nedz pārāk grūts, nedz par tālu; tas nav debesīs, ka tev būtu jāsaka: kas mūsu dēļ kāps debesīs un mums to paņems un mums to paziņos, ka mēs to varētu pildīt? Tas nav arī viņpus jūras, ka tev būtu jāsaka: kas mūsu dēļ celsies pāri jūrai un mums to atvedīs un mums to paziņos, ka mēs to varētu pildīt? Nē, tas vārds ir ļoti tuvu pie tevis, tavā mutē un tavā sirdī, lai tu to pildītu.” (5Moz 30:11–14)

Protams, līdz ar svētībām nāca arī brīdinājumi par lāstiem, ja viņi nepaklausīs (5Moz 28:15-68), tas ir, kādas būs grēka un sacelšanās sekas.

`Ko mums šodien nozīmē “ieklausīties uzcītīgi” tajā, ko Dievs saka, lai mēs darām?`