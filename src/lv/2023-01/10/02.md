---
title:  Bagātais muļķis
date:   05/03/2023
---

`Izlasi Lk 12:16–21. Kāds vēstījums mums šeit ir dots? Kādu spēcīgu pārmetumu Kungs izteica neprātīgajam cilvēkam, un ko tas mums māca par mūsu attieksmi pret to, kas mums pieder?`

Lai gan vēsts ir plašāka, kāds varētu apgalvot, ka šajā stāstā Jēzus pastāsta, ko nevajag darīt pensijas vecumā. Attiecīgi, ja cilvēks pārstāj strādāt, lai tērētu uzkrātos līdzekļus, viņam vajadzētu uzmanīties un ņemt šo stāstu pie sirds. Problēma nav tajā, ka cilvēks strādā smagu darbu un iegūst bagātību, it īpaši, kad viņš kļūst vecāks un, iespējams, vēl bagātāks. Problēma ir attieksmē pret to. Viņa vārdi —“atpūties, ēd, dzer un līksmojies” (Lk 12:19) – izsaka patieso šeit izteikto domu.

“Šim vīram nav augstāka mērķa par zvēriem, kas iet bojā. Viņš dzīvoja tā, it kā nebūtu Dieva, nebūtu Debesu, nebūtu nākotnes dzīves. It kā viss, kas viņam pieder, būtu viņa paša un viņš neko nebūtu parādā Dievam vai cilvēkiem.” (Elena Vaita “Kristus līdzības", 257., 258. lpp.)

Ja šajā dzīves posmā mēs domājam tikai par sevi un ignorējam citu cilvēku un Dieva darba vajadzības, mēs sekojam bagātā muļķa paraugam. Jēzus līdzībā nav norādes, ka bagātais vīrs būtu slinks vai negodīgs. Problēma bija tajā, kā viņš tērēja to, ko Dievs viņam bija uzticējis. Tā kā mēs nezinām savu nāves dienu, mums vienmēr vajadzētu būt gataviem tai, dzīvojot, lai īstenotu Dieva gribu, nevis dzītos pēc savtīgas dzīves.

Bībelē atklātā vispārīgā aina ir tāda, ka cilvēks strādā un paliek produktīvs, kamēr vien spēj. Patiesībā ir interesanti atzīmēt, ka lielo pravietisko grāmatu-Daniēla un Atklāsmes grāmatas - autori, pēc daudzu domām, bija 80 gadu vecumā, kad viņi pabeidza savu darbu. Tas notika laikā, kad vidējais dzīves ilgums bija aptuveni 50 gadu. Elena Vaita dažas no savām pazīstamākajām un iemīļotākajām grāmatām, piemēram, “Laikmetu ilgas", publicēja aptuveni pēc 70 gadu vecuma. Vecumam, kamēr mēs esam veseli, nevajadzētu nozīmēt to, ka mēs pārstājam būt produktīvi un darīt labu, ja vien mums tas ir iespējams.

Jēzus deva padomu tiem, kas gaidīja Viņa otro nākšanu, lai viņi ir ne tikai modri, bet arī lai turpina darbu (Mt 24:44-46).

`Kā mēs varam izvairīties no iekrišanas slazdā, kā tas notika ar šo vīru? Jautā sev: “Kāds ir mans dzīves mērķis?"`