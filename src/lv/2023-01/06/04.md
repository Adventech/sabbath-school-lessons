---
title:  Lata sliktais lēmums
date:   07/02/2023
---

Kad Ābrāms atstāja savu dzimteni, atsaucoties Dieva aicinājumam, viņa brāļadēls Lats izvēlējās iet ar viņu šajā svētceļojumā. 1Moz 13. nodaļa ziņo, ka Dievs svētīja Ābrāmu tik lielā mērā, ka viņš "bija ļoti bagāts ar lopiem, sudrabu un zeltu" (1Moz 13:2). Latam arī bija "siklopi, liellopi un teltis" (1Moz 13:5). Viņi abi bija kļuvuši tik bagāti ar saviem lielajiem ganāmpulkiem, ka nevarēja vairs dzīvot tik tuvu viens otram. Lai izvairītos no strīdiem starp viņu ganiem, Ābrāms piedāvāja Latam izvēlēties, kur viņš gribētu dzīvot. Protams, Latam vajadzēja dot priekšroku Ābrāmam kā vecākajam; pie tam viņš Ābrāmam bija parādā savu labklājību. Tomēr viņš neizrādīja pateicību savam labdarim un egoistiski gribēja to, ko viņš uzskatīja par labāko pieejamo zemi.

`Izlasi 1Moz 13:10-12. Kādi racionāli faktori varēja likt Latam pieņemt tieši tādu lēmumu?`

Lai arī cik viegli Lats varēja attaisnot savu lēmumu pārcelties uz pilsētu, viņam tur neveicās īpaši labi. Kad Ābrāms dzirdēja, kas ar viņu bija noticis, viņš neteica: “Nu, slikti, Lat. Tu pļauj to, ko sēji.” Tā vietā viņš gāja palīgā (sk. 1Moz 14. nod.).

Reizēm, vēloties vairāk, mēs negūstam pietiekami labu mācību. Lats pārcēlās atpakaļ uz Sodomu! Bet Savā žēlastībā Dievs sūtīja brīdinājuma vēstnešus pie Lata un viņa ģimenes, darot viņiem zināmu, ka šīs pilsētas tiks iznīcinātas.

`Izlasi 1Moz 18:20–33. Ko Dievs teica Ābrahāmam, kas bija Viņa nākšanas uz zemi iemesls? Kāda bija Abrahāma atbilde uz ziņu, ka Dievs plāno iznīcināt šīs ļaunās pilsētas?`

Tā kā Ābrahāms bija nobažījies par Latu un viņa ģimeni, viņš lūdza Dievu saudzēt pilsētas, ja tajās varētu atrast taisnus cilvēkus. Viņš sāka ar 50 un samazināja skaitu līdz 10. Saskaņā ar Savu mīlestības raksturu Dievs nekad nepārstāja sniegt žēlastību, līdz Ābrahāms vairs nelūdza! Dievs un abi engeli personīgi atbrīvoja Latu, viņa sievu un divas meitas. Bet viņa sieva atskatījās un kļuva par sāls stabu. Lats iegāja Sodomā kā bagāts vīrs un iznāca gandrīz bez nekā. Cik uzmanīgiem mums jābūt attiecībā uz lēmumiem, ko pieņemam, īpaši tad, kad dodam priekšroku īstermiņa ieguvumiem, neaizdomājoties par kopainu (sk. Mk 8:36, 37).