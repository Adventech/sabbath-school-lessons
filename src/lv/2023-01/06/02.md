---
title:  Noa atrada žēlastību
date:   05/02/2023
---

Jāsaka, ka tos, kas meklē Debesu dārgumus, Dievs bieži aicina veikt lielas izmaiņas šajā dzīvē. Esiet gatavi saskarties ar to pašu.

`Izlasi 1Moz 6:5–14. Kādas radikālas izmaiņas Noa piedzīvoja, paklausot Dievam? Kādus principus mēs varam sev no tā paņemt - pasaulē, kas jābrīdina par gaidāmo likteni?`

Noa varēja izlietot laiku un resursus, lai būvētu māju sev, bet viņš izvēlējās ieviest drastiskas izmaiņas savā dzīvē un 120 gadus no šīs dzīves pavadīt, sekojot Dieva aicinājumam būvēt šķirstu.

Daudzi skeptiķi mūsdienās uzskata, ka stāsts par plūdiem ir mīts, bieži balstoties uz zinātniskām spekulācijām par zināmajiem dabas likumiem. Tas nav nekas jauns. "Pirmsplūdu pasaule varēja liecināt, ka dabas likumi nebija mainījušies gadsimtiem ilgi. Viens gadalaiks parastā kārtībā sekoja otram. Lietus līdz šim vēl nekad nebija lijis. Zemi slacināja rasa un migla. Upes vēl nekad nebija izgājušas no saviem krastiem, bet vienmēr, mierīgi plūstot, savus ūdeņus droši nesa tālāk uz jūru. Stingri likumi šīs ūdens masas bija noturējuši savos krastos." (Elena Vaita “Sentēvi un pravieši”, 96. lpp.) Pirms plūdiem cilvēki apgalvoja, ka plūdi nenāks, balstoties uz kļūdainu realitātes uztveri. Pēc plūdiem, balstoties uz kļūdainu realitātes uztveri, viņi apgalvo, ka to nekad nav bijis.

Bībele arī brīdina, ka cilvēki būs skeptiski attiecībā uz pēdējā laika notikumiem, tāpat kā tas bija ar plūdiem (sk. 2Pēt 3:3–7). Kā mēs varam sagatavoties gaidāmajai iznīcībai? Ir apzināts lēmums, ko sauc par “aizkavētu gandarījumu”. Tas būtībā nozīmē, ka mums ir pacietīgi jādara darbs, uz kuru Dievs mūs ir aicinājis, cerot uz krāšņāku atalgojumu nākotnē. Mēs nezinām, kad Kristus atgriezīsies. Vienā ziņā tam nav nozīmes. Svarīgi ir tas, ka mēs tāpat kā Noa darām to, ko Dievs no mums prasa, pat ja tas nozīmē radikālas izmaiņas mūsu dzīvē.

`Cik gatavs tu būtu izdarīt lielas izmaiņas savā dzīvē Dieva dēļ, ja, līdzīgi Noa, tu tiktu aicināts to darīt? (Norāde: sk. Lk 16:10.)`