---
title:  Mozus Ēģiptē
date:   09/02/2023
---

Mozus tēls svētās vēstures sākuma gados ir dominējošs. Viņš tika uzturēts dzīvs Dieva aizgādībā, darbojoties ar uzņēmīgas mātes un gādīgas māsas rokām. Kad faraona meita atrada mazo Mozu meldru šķirstiņā, viņa lūdza ebreju māti parūpēties par viņu un samaksāja viņai par to. Svētīgs izaicinājums jaunai mātei, kas bija trimdiniece un verdzene! Johebedai bija tikai 12 gadi, lai mācītu savam bērnam lūgt, uzticēties Dievam un godāt Viņu, kā arī veidot viņa raksturu kalpošanas dzīvei. Vēlāk Mozus tika apmācīts Ēģiptes galmā. “Mozu mācīja visās ēģiptiešu gudrībās, viņš bija varens vārdos un darbos." (Apd 7:22) Nobriestot Mozus pieņēma apzinātu lēmumu mainīt savu dzīvi un vēstures gaitu.

`Izlasi Ebr 11:24–29. Padomā, ko Mozus atstāja aiz sevis un ko viņš tā vietā piedzīvoja. Pamēģini uz to raudzīties no viņa pozīcijām, pirms viņš bija izdarījis izvēli. Ko viņš atstāja un ko izvēlējās pieņemt, to atstājot?`

Ēģipte tajā laikā bija viena no vislielākajām varām senajā pasaulē. Nīlas upe radīja tik auglīgu zemi, ka ēģiptieši, dzīvodami labības pārpilnā zemē, bija bagāta un spēcīga tauta, un Mozus varēja būt šīs valsts vadītājs. Ir grūti iedomāties, cik kārdinošiem vajadzēja būt pasaules vilinājumiem, Ēģiptes kultūrai un visām tās bagātībām viņa jaunībā. Apbrīna, bagātība un prieki viņam noteikti bija kārdinoši. Nav šaubu, ka viņš, iespējams, ļoti viegli būtu varējis attaisnot palikšanu, nevis kļūt par vienu no nicināta vergu bara.

Un tomēr - kas notika? Kā Raksti saka, viņš izvēlējās “labāk .. kopā ar Dieva tautu ciest ļaunumu nekā īsu laiku baudīt grēcīgu laimi” (Ebr 11:25). Ciest ļaunumu? Lielākā daļa 2. Mozus grāmatas runā par Mozus cīņām un pārbaudījumiem, kurš pat pēc visa pārdzīvotā joprojām nespēja ieiet Apsolītajā zemē (sk. 4Moz 20:12). Tomēr galu galā mēs visi zinām, ka Mozus izdarīja pareizo izvēli, pat ja reizēm viņš pats sāka šaubīties, vai tiešām tā ir.

`No pasaulīgās perspektīvas Mozum vajadzēja palikt Ēģiptē. Tomēr mums kā kristiešiem ir dots skatījums uz realitāti, kas mūs aizved daudz tālāk par šo pasauli. Kā mēs, kad piedzīvojam pasaules kārdināšanas, varam vienmēr paturēt savā priekšā kopskatu? Kāpēc tas ir tik svarīgi?`