---
title:  No krāpnieka par valdnieku
date:   08/02/2023
---

Jēkabs–jaunietis, kas mīlēja un bijās Dievu, - vienalga iekrita sazvērestībā ar savu māti Rebeku, lai piekrāptu tēvu un iegūtu viņa svētību. Tā rezultātā viņš sāka savu pieaugušo dzīvi uz nepareiza ceļa, jo viņam bija jābēg vai, iespējams, pat jāpiedzīvo priekšlaicīga nāve. Rebeka teica Jēkabam: “Bēdz pie mana brāļa Lābana uz Hāranu. Un paliec pie viņa kādu laiku, kamēr tava brāļa dusmas norimst, [..] tad es sūtīšu un likšu tevi no turienes atvest." (1 Moz 27:43–45) Jēkabs bija prom 20 gadus un nekad vairs neredzēja savu māti.

`Izlasi 1Moz 32:22–31. Kas šeit notika ar Jēkabu, un kādu garīgu mācību par Dieva žēlastību mēs varam gūt no šī stāsta, pat ja mēs pieņemam nepareizus lēmumus?`

"Ar pazemību, nožēlu un pakļaušanos šis grēcīgais un maldīgais mirstīgais cilvēks uzvarēja Debesu Majestāti. Ar trīcošām rokām viņš turējās pie Dieva apsolījumiem, un Bezgalīgā Mīlestība nespēja novērsties no lūdzošā grēcinieka. Tad arī Jēkabam skaidri atklājās kļūda, kas to noveda pie grēka, cenšoties iegūt pirmdzimtā tiesības ar viltu. Viņš nebija uzticējies Dieva apsolījumiem, bet pats saviem spēkiem centies panākt to, ko Dievs būtu izdarījis savā laikā un piemērotā veidā. [..] Jēkabs ieguva svētību, pēc kuras viņa dvēsele bija ilgojusies. Viņa kā izspiedēja un krāpnieka grēks tika piedots." (Elena Vaita "Sentēvi un pravieši”, 197., 198. lpp.)

`Izlasi 1Moz 49:29–33. Lai gan Jēkabam Kānaāna zemē vairs nekas nepiederēja, kādu norādi viņš deva saviem dēliem par viņa apbedīšanu? Kurš vēl bija apbedīts tajā kapā? Kā tu domā, kāpēc Jēkabs izteica šādu lūgumu?`

Bībele mums stāsta, ka visi trīs sentēvi un viņu sievas tika apbedītas šajā alā. Jēkaba uzticība Dievam bija spēcīga, un viņš uzskatīja sevi par svešinieku un ceļinieku virs zemes (sk. Ebr 11:13). Neskatoties uz kļūdām, viņš atstāja mājas bez nekā, bet atgriezās Kānaānā kā bagāts vīrs.

`Kaut arī mēs pieļaujam kļūdas, Dievs vienalga var mūs svētīt. Cik daudz labāk tomēr ir izvairīties no tām! Kādi lēmumi tev šobrīd stāv priekšā, un kā tu vari izvairīties no kļūdainām izvēlēm?`