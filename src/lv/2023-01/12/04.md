---
title:  Jaunā Jeruzaleme
date:   21/03/2023
---

Jaunās Jeruzalemes apraksts Bībelē ir tas, ko Ābrahāms redzēja ticībā. "Jo viņš gaidīja pilsētu ar stipriem pamatiem, kuras cēlējs un radītājs ir Dievs." (Ebr 11:10) Jaunā Jeruzaleme ir Dieva meistardarbs, celta tiem, kas Viņu mīl un ievēro Viņa baušļus. Jaunā Jeruzaleme būs mājas Dieva uzticīgajiem bērniem Debesīs tūkstošgades laikā un pēc tam uz Jaunās Zemes visu mūžību. Tā ir labā vēsts tiem, kam nepatīk pakošanās un pārcelšanās. Dievs rūpējas par visu. Jānis saka, ka viņš redzēja pilsētu. "Un es redzēju svēto pilsētu, jauno Jeruzalemi, nokāpjam no debesīm no Dieva, sagatavotu kā savam vīram greznotu līgavu." (Atkl 21:2)

`Izlasi Atkl 21. nodaļu. Kas ir tas, kas mums ir apsolīts?`

Šeit ir tik daudz, ka mūsu prāti grēka sabojātajā stāvoklī un pazīstot tikai grēka izpostīto pasauli to var aptvert tikai ar grūtībām. Bet tas, ko mēs varam saprast, ir cerības pilns.

Pirmkārt, tieši tāpat kā Jēzus mājoja ar mums šajā kritušajā pasaulē, kad Viņš nāca miesā, Viņš mājos ar mums jaunajā pasaulē. Kādai priekštiesībai tai vajadzētu būt tiem, kas redzēja Jēzu personīgi! Mums būs vēlreiz tā iespēja, tikai tagad bez grēka priekškara, kas sabojā to, ko mēs redzam.

Tad vēl – kā mēs, kas pazīstam tikai asaras un ciešanas, raudāšanu un sāpes, saprotam vienu no vislielākajiem apsolījumiem Bībelē: “Viņš nožāvēs visas asaras no viņu acīm, nāves vairs nebūs, nedz bēdu, nedz vaidu, nedz sāpju vairs nebūs, jo, kas bija, ir pagājis” (Atkl 21:4)? Visas “kādreizējās lietas” būs pagājušas, tās, kurām nekad nevajadzēja šeit būt.

No Dieva troņa iztek šķīsta dzīvības upe, un otrā upes pusē ir dzīvības koks. Tur būs Dieva tronis un "tie skatīs Viņa vaigu, un Viņa Vārds būs tiem uz pierēm” (Atkl 22:4). Atpestītie dzīvos Dieva tuvumā.

`Izlasi Atkl 21:8 par to likteni, kas piedzīvos otro nāvi. Kuru grēku no tur attēlotajiem Jēzus nevarēja piedot? Kāpēc tad šie cilvēki ir pazuduši, ja daži, kas ir darījuši to pašu, tiek izglābti? Kāda ir būtiskā atšķirība starp šīm divām grupām?`