---
title:  Uzticīgo atalgojums
date:   19/03/2023
---

_Izlasi Ebr 11:6. Ko šim pantam vajadzētu nozīmēt mums? Kā mums vajadzētu atsaukties tajā paustajam? Sk. arī Atkl 22:12, Jes 40:10 un Jes 62:11. Ko visi šie panti mums māca?_

Atalgojums no Dieva Viņa uzticīgajiem bērniem ir unikāls un, līdzīgi daudzām garīgām lietām, var būt ārpus mūsu ierobežotajām izpratnes spējām. "Cilvēku valoda nav piemērota, lai aprakstītu taisno atalgojumu. Tas būs zināms tikai tiem, kas to saņems. Neviens ierobežots prāts nevar aptvert Dieva paradīzes godību." (Elena Vaita "Lielā cīņa", 675. lpp.)

Svētību vārdus Kalna svētrunā Jēzus noslēdza šādi: “Svētīgi jūs esat, ja jūs lamā un vajā un ar meliem par jums runā visu ļaunu Manis dēļ. Esiet priecīgi un līksmi, jo jūsu alga ir liela debesīs, jo tā tie vajājuši praviešus, kas pirms jums bija." (Mt 5:11, 12) Pēc ticības varoņu uzskaitījuma Ebr 11. nodaļā autors nākamajā nodaļā skaidro, kāpēc Jēzus bija labprātīgs mirt pie krusta.

"Tāpēc tad arī, kur ap mums visapkārt tik liels pulks liecinieku, dosimies ar pacietību mums noliktajā sacīkstē, nolikdami visu smagumu un grēku, kas ap mums tinas, un raudzīsimies uz Jēzu, ticības iesācēju un piepildītāju, kas Viņam sagaidāmā prieka vietā krustu ir pacietis, par kaunu nebēdādams, un ir nosēdies Dieva tronim pa labai rokai.” (Ebr 12:1, 2)

Būt glābtam uzticības dēļ tomēr nav tas pats, kas būt glābtam ar darbiem. Kurš no Bībeles tēliem vai mums spētu uzrādīt pietiekami daudz labu darbu, kas dotu pietiekamu nopelnu Dieva priekšā? Neviens, protams. Tāda ir krusta jēga. Ja mēs varētu izglābt sevi ar darbiem, Jēzus nekad nebūtu gājis uz krustu. Tai ir jābūt žēlastībai. “Bet, ja pēc žēlastības, tad vairs ne no darbiem, citādi žēlastība vairs nebūtu žēlastība.” (Rm 11:6) Atalgojums ir tikai rezultāts tam, ko Dievs ir paveicis mūsu labā un mūsos.

`Kā mēs saprotam atšķirību starp glābšanu žēlastībā un atalgojumu saskaņā ar darbiem? Līdzdali savu atbildi Bībeles izpētes grupā.`