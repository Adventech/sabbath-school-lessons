---
title:  Rēķinu nokārtošana
date:   22/03/2023
---

Tuvojoties Jēzus kalpošanas beigām, Viņa mācekļi nāca pie Viņa privāti un jautāja: "Saki mums, kad šīs lietas notiks un kāda būs Tavas atnākšanas un pastarā laika zīme?” (Mt 24:3) Tad Jēzus sniedza atbildi uz viņu jautājumu divās nodaļās. Mt 24. nodaļa stāsta par zīmēm pasaulē ap mums, tādām kā kari, katastrofas utt. Savukārt Mt 25. nodaļa runā par draudzes stāvokli tieši pirms Jēzus atgriešanās. Šos stāvokļus ilustrē trīs stāsti, no kuriem viens ir līdzība par talantiem, kas runā par to, kā Viņa ļaudis ir izmantojuši dāvanas, ko Dievs viņiem devis.

`Izlasi Mt 25:14-19. Kas ir tas, kas aizceļo uz tālu zemi? Kam Viņš uztic Savu mantu? Ko nozīmē "kārtot rēķinus” (sk. Mt 25:19, NKJV)?`

Par talantiem mēs bieži domājam kā par iedzimtām dāvanām, kas mums īpaši padodas, tādām kā dziedāšana, runāšana un citas, bet līdzīgā stāstā par minām Lk 19:12–24 ir īpaši izcelta nauda un tās pārvaldīšana. Arī Elena Vaita saka: “Man rādīja, ka līdzība par talantiem nav pilnībā saprasta. Šī svarīgā mācība tika dota mācekļiem, lai tā nāktu par labu kristiešiem, kas dzīvo pēdējās dienās. Šie talanti nav tikai spējas sludināt vai pamācīt no Dieva vārda. Līdzība attiecas uz laicīgajiem līdzekļiem, ko Dievs ir uzticējis Saviem ļaudīm.” (“Liecības draudzei” 1. sēj., 197. lpp.)

`Izlasi Mt 25:20-23. Ko Dievs saka tiem, kas bija uzticīgi naudas pārvaldnieki un atbalstīja Viņa darbu? Ko nozīmē “ieiet sava kunga priekā” (Mt 25:23)?`

Mums šķiet dabiski domāt, ka tas, kuram ir vairāk talantu, nes lielāku atbildību Dieva priekšā. Tomēr šajā stāstā cilvēks tikai ar vienu talantu-vismazāko naudas daudzumu - izrādījās visneuzticamākais un zaudēja valstību. Pievērsīsimies vairāk tam, ko Dievs mums ir uzticējis un kā mēs varam to izmantot Viņa godam, nevis domāsim par citu cilvēku atbildībām.

`Kā tev klāsies, kad Dievs nāks “kārtot rēķinus” ar tevi?`