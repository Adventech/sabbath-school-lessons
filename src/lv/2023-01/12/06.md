---
title:  Skats uz balvu
date:   23/03/2023
---

Pēc atgriešanās Pāvils pilnībā iesaistījās Kristus darbā. Labās izglītības un asā prāta dēļ viņš no pasaulīgās perspektīvas varēja būt ļoti veiksmīgs. Tāpat kā Mozus, Pāvils izvēlējās ciest kopā ar Dieva uzticīgajiem bērniem. Kā aprakstīts 2kor 11:24-33, Kristus dēļ Pāvils cieta sitienus, nomētāšanu ar akmeņiem, cietumu, kuģa avāriju, badu, aukstumu un daudz ko citu. Kā viņš spēja to visu izturēt?

`Izlasi Rm 8:16–18. Kā zināšanas, ka viņš ir Dieva bērns, veicināja Pāvila uzticību?`

Vērtība, ko Pāvils piešķīra uzticīgo atalgojumam, ir tas, kas uzturēja viņā aizrautību ciest Kristus dēļ. No cietuma viņš rakstīja: "Brāļi, es vēl nedomāju, ka pats būtu to satvēris, bet vienu gan - aizmirsdams to, kas aiz manis, stiepdamies pēc tā, kas priekšā, es dzenos pretim mērķim, goda balvai – Dieva debesu aicinājumam Kristū Jēzū.” (Fil 3:13, 14)

`Izlasi 1Tim 6:6-12, ko mēs jau aplūkojām, bet pie kā ir vērts atgriezties. Kas ir svarīgā vēsts šajos pantos, īpaši mums kā kristiešiem?`

No Bībeles perspektīvas labklājība ir tad, ja tev ir tas, kas tev vajadzīgs un kad tev tas ir vajadzīgs. Tā nav īpašumu uzkrāšana. Labklājība ir arī Dieva apsolījuma Fil 4:19 pieprasīšana: "Mans Dievs apmierinās katru jūsu vajadzību pēc Savas godības pilnās bagātības Kristū Jēzū.” Visbeidzot labklājība nozīmē būt pateicīgam par to, kas tev ir dots Kungā, un uzticība Viņam visās lietās.

Dievs nesola Saviem bērniem, ka viņi visi kļūs bagāti ar šīs pasaules labumiem. Patiesībā Viņš saka, ka visi, kas dzīvo godbijīgi, cietīs vajāšanas. Tas, ko Viņš piedāvā, ir labāks par jebkādu laicīgu bagātību. Viņš saka: “Es nodrošināšu tavas vajadzības, un, lai arī kur tu ietu, Es būšu ar tevi.” Visbeidzot Viņš dos Saviem uzticīgajiem patiesu bagātību, atbildību un mūžīgo dzīvību. Cik brīnišķīgs atalgojums!

Tuvojoties savas dzīves beigām, Pāvils varēja teikt: "Jo es jau topu par ziedojumu, un manas atraisīšanas laiks ir pienācis. Labo cīņu es esmu izcīnījis, skrējienu esmu pabeidzis, ticību esmu turējis. Atliek man tikai saņemt taisnības vainagu, ko mans Kungs, taisnais tiesnesis, dos man viņā dienā, un ne tikvien man, bet arī visiem, kas ir iemīlējuši Viņa parādīšanos." (2Tim 4:6–8) Kaut mēs visi Dieva žēlastībā varētu teikt to pašu un arī ar tādu pašu pārliecību!