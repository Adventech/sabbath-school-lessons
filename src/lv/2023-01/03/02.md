---
title:  Desmitās tiesas apjoms
date:   15/01/2023
---

Vārdnīcās definē desmito tiesu kā "desmito daļu no kaut kā” jeb "desmit procenti". Šī definīcija visdrīzāk nāk no Bībeles. Atdot desmito tiesu nozīmē vienkārši atgriezt Dievam desmit procentus no saviem ienākumiem jeb peļņas. Mēs saprotam, ka viss, kas mums ir, pieder vispirms Viņam. Desmitās tiesas likums, kas Israēlam tika dots pie Sinaja kalna, norāda, ka desmitā tiesa ir svēta un pieder Dievam (sk. 3Moz 27:30-32). Dievs prasa tikai Savus desmit procentus. Mūsu pateicības ziedojumi tiek doti atsevišķi no desmitās tiesas jeb kā papildinājums tai. Desmitā tiesa ir minimālā mūsu kristīgās apņemšanās liecība. Nekur Bībelē nav atrodamas nekādas norādes, ka Dieva daļa būtu mazāka par desmito daļu.

`Izlasi 1Moz 14:18–20 un Ebr 7:1–9. Kāda bija Ābrāma reakcija, satiekot Melhisedeku? Ko tas māca mums par to, cik tālu vēsturē sniedzas šī prakse?`

Bībelē desmitā tiesa pirmo reizi pieminēta 1Moz14. nodaļā, kurā ir atrodams stāsts par Melhisedeka satikšanos ar Ābrāmu. Pēdējā vieta, kur Bībelē minēta desmitā tiesa, atgādina to pašu tikšanos (Ebr 7:1–9). Vēstulē ebrejiem varam pamanīt, ka ne Melhisedeks, ne Kristus nebija no Levija cilts, līdz ar to desmitās tiesas došana bija jau pirms tam un izrietēja no Levija cilts īpašā statusa. Desmitās tiesas došana nav tikai jūdu tradīcija, un tā nesākās ar ebrejiem pie Sinaja kalna.

`Izlasi 1Moz 28:13, 14, 20–22. Ko Dievs apsolīja darīt Jēkaba labā, un kāda bija Jēkaba atbilde Dievam?`

Kad Jēkabs atstāja mājas, bēgot no dusmīgā brāļa Ēsava, kādu nakti viņš sapnī redzēja trepes, kas no zemes iestiepās debesīs. Pa tām eņģeļi gāja augšup un lejup. Dievs stāvēja augšgalā un apsolīja būt ar Jēkabu un kādu dienu aizvest viņu atpakaļ mājās. Šis jaunais, neprecētais vīrietis piedzīvoja patiesu atgriešanos, sakot: "Tas Kungs man būs par Dievu. [..] no visa, ko Dievs man dos, es desmito tiesu došu Viņam." (1Moz 28:21, 22)

`Kāpēc ir svarīgi saprast, ka desmitā tiesa, tāpat kā sabats, nebija kas tāds, kas sākās senā Israēla likumu vai pat reliģiskās sistēmas kontekstā? Kādu vēsti mums, kas dzīvojam pēc krusta notikumiem, vajadzētu paņemt no šīs patiesības?`