---
title:  Desmitās tiesas nolūks
date:   17/01/2023
---

`Izlasi 3Moz 27:30 un 4Moz 18:21, 24. Ko Dievs ierosina darīt ar desmito tiesu?`

Tā kā Dievs ir visa īpašnieks (Ps 24:1), Viņam nauda nav vajadzīga. Taču, tā kā desmitā tiesa pieder Viņam, Viņš mums pasaka, ko mums ar to darīt, un tas ir izmantot Viņa desmito tiesu evaņģēlija kalpošanas atbalstam. Tāpēc ar desmito tiesu tiek atbalstītas mācītāju vajadzības.

Levītu ciltij, kas bija kalpojošais spēks Vecajā Derībā, netika doti lieli īpašumi kā citām ciltīm. Levītiem bija iedotas noteiktas pilsētas, ieskaitot glābšanās pilsētas, ap kurām bija pietiekami zemes personīgo dārzu ierīkošanai. Viņus atbalstīja citu dotā desmitā tiesa, un viņi arī paši maksāja desmito tiesu no saviem ienākumiem.

`Izlasi Apd 20:35. Kāda ir šeit izteiktā vēsts, un kā tā ir saistīta ar desmitā jautājumu?`

Desmitās tiesas došana ir svarīga, jo tā palīdz mums nodibināt uzticības attiecības ar Dievu. Paņemt vienu desmito no saviem ienākumiem un “atdot to” (kaut arī tehniski tas vienalga pieder Dievam) patiešām prasa ticību. Jūsu ticība augs, tikai to praktizējot.

Padomājiet arī, piemēram, par gala laiku, kad tie, kas ir uzticīgi, nevarēs ne pirkt, ne pārdot, kā tas ir attēlots Atkl 13. un 14. nodaļā (sk. 11. tēmu). Attīstīt uzticību Dievam un Viņa aizgādībai, spēkam un mīlestībai būs ārkārtīgi svarīgi, kad liksies, ka visa pasaule ir pret mums. Uzticīga desmitā došana noteikti var palīdzēt attīstīt šādu uzticību. Cik svarīgi mums visiem ir laikus iemācīties uzticēties Dievam!

Otrs lielais iemesls finansiālai uzticībai ir apsolīto taustāmo Dieva svētību pieejamība. Kā daļu no desmitās tiesas līguma Dievs ir apsolījis svētības, kas ir tik lielas, ka mēs nevarēsim atrast tām pietiekami telpas. Ar saviem pārpalikumiem mēs varam palīdzēt citiem un atbalstīt Dieva darbu ziedojot.

`Kādos veidos jūs esat piedzīvojuši lielo patiesību, ka “svētīgāk ir dot nekā ņemt”?`