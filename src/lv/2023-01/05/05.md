---
title:  Galvojumi un shēmas, kā ātri kļūt bagātam
date:   01/02/2023
---

Bībele runā ļoti skaidri: Dievs negrib, ka Viņa bērni kļūtu atbildīgi par citu cilvēku parādu saistībām. Sakāmvārdu grāmatā Kungs mūs brīdina nekļūt par galvotājiem tas ir, par līdzaizņēmējiem vai citu cilvēku garantētājiem.

`Izlasi Sak 6:1-5, Sak 17:18 un Sak 22:26. Kāda ir šeit izteiktā vēsts?`

Ja kāds sliktas kredītvēstures dēļ nekvalificējas aizdevumam, aizdevējs piedāvā sameklēt cilvēku ar labu kredītvēsturi, kas būtu gatavs kļūt par galvotāju. Tad banka ir ar mieru piešķirt aizdevumu un galvotājs kļūst līdzatbildīgs saistību nepildīšanas gadījumā.

Var gadīties, ka kāds draudzes loceklis nāks pie tevis un lūgs kļūt par galvotāju. Tavai atbildei vajadzētu būt: “Bībele māca, ka man to nekad nevajadzētu darīt.” Lūdzu, saprotiet, ka Bībele māca būt izpalīdzīgiem pret tiem, kam ir kāda vajadzība, bet mums nevajadzētu kļūt atbildīgiem par citu parādiem.

Reizēm pusaudži lūdz vecākus kļūt par galvotājiem, lai iegādātos savu pirmo automašīnu. Vai arī jau pieaudzis bērns lūdz vecākus para stīt biznesa aizdevumu. Arī šādos gadījumos atbilde ir tāda pati. Ir pareizi palīdzēt citiem, ja ir reāla vajadzība, bet nevajadzētu kļūt par galvotāju citu cilvēku parādiem. Pētījumi rāda, ka 75% no tiem, kas ir kļuvuši par galvotājiem, beigās maksā kredītu.

`Izlasi Sak 28:20 un 1Tim 6:9, 10. Kāds brīdinājums šeit izteikts?`

Shēmas, kā ātri kļūt bagātam, ir vēl viens finansiāls slazds. Ir gandrīz garantēts, ka šādās shēmās iekritušie piedzīvos finansiālu sagrāvi. Ja kaut kas izklausās pārāk labi, lai būtu patiesība, tad uzreiz jākļūst uzmanīgam. Šādā veidā daudzi kļuvuši emocionāli un finansiāli ievainoti. Šo viltīgo plānu papildu traģēdija ir tā, ka daudzos gadījumos cilvēki ir aizņēmušies naudu, lai tajās iesaistītos. Ātrās bagātības shēmas ir izpostījušas daudzas dzīves un ģimenes. Tās dara bagātus tikai krāpniekus, kas tās izdomā, un uz to cilvēku rēķina, kas iekrīt viņu lamatās. Kad draugs vai pat mīļotais cilvēks mēģina jūs iesaistīt kādā no šādām shēmām, bēdziet. Nevis ejiet prom, bet bēdziet – cik ātri vien iespējams.