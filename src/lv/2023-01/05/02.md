---
title:  Parādu problēmas
date:   29/01/2023
---

`Izlasi 5Moz 28:1, 2, 12. Kāds ir Dieva ideāls Viņa bērniem parādu ziņā? Kā viņi var sasniegt šo ideālu? Kaut arī šī situācija ir ļoti atšķirīga no mūsējās, kādus principus mēs varam paņemt no konteksta un attiecināt uz mūsdienām?`

Pētījumi rāda, ka cilvēki nonāk finansiālās grūtībās lielākoties trīs iemeslu dēļ. Uzskaitīsim secībā pēc to sastopamības biežuma.

Pirmais iemesls ir zināšanu trūkums. Daudzi cilvēki, pat izglītotie, ir finansiāli analfabēti. Viņi vienkārši nekad nav saskārušies ar Bībeles vai pat laicīgajiem naudas pārvaldīšanas principiem. Tomēr ir cerība! Šajā tēmā šie principi tiks aplūkoti vienkāršā veidā, kā arī tas, kā tos īstenot.

Otrs iemesls finansiālām grūtībām ir mantkārība jeb savtība. Reaģējot uz reklāmām un personīgām vēlmēm, cilvēki vienkārši dzīvo pāri saviem līdzekļiem. Viņi nevēlas dzīvot tā, kā patiešām var atļauties-pārvietoties ar pieticīgākiem transportlīdzekļiem un vilkt mugurā tādas drēbes, kas atbilst ienākumiem. Daudzi no šiem pašiem cilvēkiem arī uzskata, ka viņi ir pārāk nabadzīgi, lai maksātu desmito tiesu. Rezultātā viņi dzīvo bez Dieva apsolītās gudrības un svētības (sk. Mal 3:10, 11; Mt 6:33). Arī šiem cilvēkiem ir cerība, taču tas prasa sirds maiņu un apmierinātības garu.

Trešais iemesls, kāpēc cilvēki nonāk finansiālās grūtībās, ir personīga neveiksme. Viņi varbūt piedzīvo nopietnu slimību bez atbilstošas veselības apdrošināšanas. Iespējams, viņiem ir izšķērdīgs laulības partneris. Iespējams, dabas katastrofa iznīcinājusi viņu īpašumus. Vai arī viņi ir dzimuši un auguši ārkārtīgā nabadzībā. Arī šiem cilvēkiem ir cerība. Lai arī viņu ceļš ir grūtāks, neveiksmes var pārvarēt. Pārmaiņas var notikt, ja viņiem atbalstu sniedz kristīgi draugi, dievbijīgi padomdevēji, cītīgs darbs kopā ar labu izglītību un Dieva svētība un aizgādība.

Lai arī kāds būtu iemesls, pat ja tā ir cilvēka paša vaina, parāds var tikt samazināts. Tomēr tiem, kas ir parādā, būs jāizdara izmaiņas savā dzīvesveidā, naudas tērēšanas ieradumos un finansiālajās prioritātēs.

`Izlasi 1Tim 6:6-9. Ko Pāvils šeit pasaka, kas mums visiem būtu jāņem vērā? Ko šie vārdi nozīmē tev, un kā tu vari labāk īstenot to, ko Bībele māca šajos pantos?`