---
title:  Dievs ievēro mūsu ziedojumus
date:   25/01/2023
---

`Izlasi Mk 12:41-44. Vienalga, vai mēs esam bagāti vai neesam, kādu vēsti mēs varam paņemt no šī stāsta? Kādu principu šis mums māca, un kā mēs to ieviešam savā pielūgsmes pieredzē?`

Jēzus un Viņa mācekļi bija tempļa pagalmā, kur bija izvietoti ziedojumu trauki, un Viņš vēroja tos, kas nesa savas dāvanas. Viņš pamanīja, ka atraitne iedeva divas vara monētas. Viņa bija atdevusi visu, kas viņai bija. “Bet Jēzus saprata viņas motīvus. Viņa ticēja, ka tempļa kalpošana ir Dieva iecelta, un viņa dedzīgi vēlējās darīt labāko, ko viņa spēj, lai to uzturētu. Viņa darīja, ko varēja, un viņas darbība bija kā piemineklis viņas piemiņai visos laikos un viņas priekam mūžībā. Dāvanā bija ielikta viņas sirds; tās vērtība tika novērtēta nevis pēc monetārās vērtības, bet gan pēc mīlestības uz Dievu un intereses par Viņa darbu, kas bija motivējusi rīkoties." (Elena Vaita "Counsels on Stewardship", 175. lpp.)

Vēl viens ļoti nozīmīgs aspekts ir tas, ka šī ir vienīgā dāvana, ko Jēzus jebkad ir uzslavējis, — dāvana draudzei, kas grasījās Viņu noraidīt, draudzei, kas ļoti bija novirzījusies no sava aicinājuma un misijas.

`Izlasi Apd 10:1-4. Kāpēc Romas centurionu apmeklēja Debesu eņģelis? Kādas divas viņa darbības tika atzīmētas Debesīs?`

Acīmredzot Debesīs tiek uzklausītas ne tikai mūsu lūgšanas, bet arī atzīmēti mūsu dāvanu došanas motīvi. Pantā teikts, ka Kornēlijs bija dāsns devējs. “Jo, kur ir tava manta, tur būs arī tava sirds.” (Mt 6:21) Kornēlija sirds sekoja viņa dāvanām. Viņš bija gatavs mācīties vairāk par Jēzu. Lūgšana un žēlastības dāvanas ir cieši saistītas un parāda mūsu mīlestību uz Dievu un līdzcilvēkiem – divi lieli Dieva likuma principi: “Tev būs Dievu, savu Kungu, mīlēt no visas savas sirds, ar visu savu dvēseli, ar visu savu spēku un ar visu savu prātu un savu tuvāko kā sevi pašu.” (Lk 10:27) Pirmais atklājas lūgšanā, otrais žēlastības dāvanās.