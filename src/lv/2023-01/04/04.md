---
title:  Ziedojumi un pielūgsme
date:   24/01/2023
---

Bībelē mums nav dota dievkalpojuma kārtība. Bet šķiet, ka dievkalpojumos ir vismaz četras daļas. Jaunajā Derībā šīs daļas ir mācīšana/sludināšana, lūgšana, mūzika, desmitā tiesa un ziedojumi.

Trīs reizes katru gadu visiem Israēla vīriešiem (un ģimenēm) bija jāparādās Tā Kunga priekšā Jeruzalemē. "Tomēr tiem nebūs nākt Tā Kunga priekšā tukšā." (5Moz 16:16) Citiem vārdiem, daļa no pielūgsmes pieredzes bija desmitās tiesas atgriešana un ziedojumu došana. Dieva bērniem bija jānes desmitais un ziedojumi Pashā svētkos, Vasarsvētkos un Būdiņu svētkos. Ir grūti iedomāties, ka kāds uz šiem svētkiem ierastos tukšām rokām.

Citiem vārdiem, senajam Israēlam desmitā un ziedojumu došana bija dievkalpošanas pieredzes centrālā daļa. Pielūgsme, patiesa pielūgsme nav tikai pateicības vārdu, dziesmu un lūgšanu izteikšana Dievam, bet arī pateicības izpausme Dievam, nesot ziedojumus uz Kunga namu. Viņi to nesa uz templi, mēs nesam uz draudzi sabatā (šis ir viens no veidiem, kā var atgriezt desmito un ziedojumus), kas ir pielūgsmes akts.

`Izlasi 1L 16:29, Ps 96:8, 9 un Ps 116:16–18. Kā mēs attiecinām šeit izteiktos principus paši uz savu pielūgsmes pieredzi?`

Kā Dieva bērniem, kam ir uzticēta atbildība vadīt Viņa darbu virs zemes, mūsu priekštiesība, iespēja un atbildība ir nest ziedojumus. Ja Kungs ir devis mums bērnus, ko audzināt Viņam, mums jādalās ar viņiem priekā par desmitās tiesas nešanu un ziedojumiem sabatskolā un dievkalpojumos. Dažās vietās cilvēki savu desmito tiesu atdod tiešsaistē vai citādā veidā. Lai arī kā mēs to darītu, desmitās tiesas un ziedojumu atdošana ir daļa no mūsu pielūgsmes pieredzes ar Dievu.

`Kāda ir tava personīgā pieredze ar desmitās tiesas un ziedojumu atgriešanu kā daļu no dievkalpojuma? Kā prakse ietekmē tavas attiecības ar Dievu?`