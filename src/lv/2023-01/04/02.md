---
title:  Motivācija dot
date:   22/01/2023
---

Mēs mīlam Dievu, jo Viņš mūs ir pirmais mīlējis. Mūsu došana ir atsaukšanās Viņa brīnišķīgajai dāvanai-Jēzum. Mums ir teikts: "Kungam nav vajadzīgi mūsu ziedojumi. Mēs nevaram padarīt Viņu bagātāku ar savām dāvanām. Dziesminieks saka: 'Viss nāk no Tevis, un mēs esam devuši no tā, kas pieder Tev. Tomēr Dievs ļauj mums parādīt, cik ļoti mēs vērtējam Viņa žēlastību, kad ar pašuzupurīgām pūlēm mēs to pašu izplatām uz citiem. Šis ir vienīgais veids, kā mums ir iespējams parādīt savu pateicību un mīlestību uz Dievu. Viņš nav sagādājis citu veidu." (Elena Vaita "Counsels on Stewardship", 18. lpp.)

Kad mēs "savu" naudu nododam Jēzum, tas stiprina mūsu mīlestību uz Viņu un citiem. Tāpēc nauda var būt reāls spēks uz labu. Par naudu un labklājību Jēzus ir runājis vairāk nekā par jebkuru citu tēmu. Katrs sestais pants Mateja, Marka un Lūkas evaņģēlijā ir par naudu. Evaņģēlija labā vēsts ir, ka Dievs var atbrīvot mūs no naudas nepareizas izmantošanas un no mīlestības uz to.

`Izlasi Mt 6:31-34 un 5Moz 28:1–14. Ko Dievs apsola darīt mūsu labā, ja mēs Viņam paklausām? Vai prasīt sev Dieva apsolījumus ir savtīgums no mūsu puses?`

Mūsu ziedojumi ir pierādījums labprātībai upurēties Dievam. Tā var būt dziļi garīga pieredze, fakta izpausme, ka mūsu dzīve ir pilnībā nodota Dievam kā mūsu Kungam. Kā saka angļu sakāmvārds, mums tas nozīmētu "nolikt savu naudu tur, kur atrodas mūsu mute”. Jūs varat teikt, ka mīlat Dievu, bet dāsni ziedojumi palīdz atklāt (un pat stiprināt) šo mīlestību.

Ziedojums nāk no sirds, uzticoties personīgam Dievam, kas pastāvīgi rūpējas par mūsu vajadzībām tā, kā Viņa skatījumā ir vislabāk. Mūsu ziedojumi balstās uz pārliecību, ka mēs esam atraduši Kristū pārliecību par glābšanu. Tie nav atvieglojuma vai Dieva pieņemšanas meklējumi. Mūsu ziedojumi drīzāk plūst no sirds, kas ticībā ir pieņēmusi Kristu kā vienīgo un pietiekamo žēlastības un pestīšanas līdzekli.

`Izlasi 2kor 9:6, 7. Ko Kungs mums šeit pasaka? Ko nozīmē dot tā, kā “savā sirdī apņēmies"? Kā mēs mācāmies dot priecīgi?`