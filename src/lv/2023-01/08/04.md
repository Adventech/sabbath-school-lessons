---
title:  Darba gadi
date:   21/02/2023
---

Kā mēs redzējām, Dievs bija paredzējis, ka cilvēki kaut kādā mērā strādās. Šī mūsu dzīves daļa (darba gadi) parasti ilgst aptuveni 40 gadus. Daudziem cilvēkiem šis ir laiks, kad tiek audzināti un izglītoti bērni, tiek iegūta mājvieta un citi lieli pirkumi. Finansiāli šis var būt ļoti saspringts laiks. Šis ir ļoti sensitīvs laiks, jo ģimene mācās strādāt kopā un tās locekļi izveido saites uz mūžu. Finansiāla spriedze var sabojāt laulības attiecības, un tā tas arī bieži notiek. Ģimenes, kurās abi partneri ir kristieši un vēlas sekot Bībeles principiem, ir daudz stabilākas.

`Izlasi 1Tim 5:8; Sak 14:23 un Kol 3:23, 24. Kādas svarīgas atziņas par finansēm ģimenē mēs varam paņemt no šiem pantiem?`

Daudzos gadījumos vīrs ir galvenais maizes pelnītājs, lai gan bieži strādā abi partneri. Protams, var rasties negaidīti apstākļi – slimības, ekonomiska krīze un daudz kas cits, padarot šo ideālu grūti īstenojamu, kad cilvēkiem nākas pieskaņoties jaunajiem apstākļiem.

Bērni, kas nākuši pasaulē šajā dzīves posmā, tiek saukti par “mantojumu no Kunga" (Ps 127:3, NKJV). Mums jāatceras, ka bērni sev līdzi nes milzīgu atbildību. Kristīgu vecāku mērķis ir apmācīt savus bērnus kļūt par neatkarīgiem pieaugušajiem– sagatavot viņus patstāvīgai dzīvei. Trīs atziņas, kas palīdzēs vecākiem:

1\. Nodrošiniet kristīgu mājas vidi. Tas iekļauj regulārus un interesantus ģimenes svētbrīžus, regulāru sabatskolas un draudzes apmeklēšanu un uzticību desmitajā tiesā un ziedojumos. Šie ir lieliski ieradumi, ko izveidot dzīves sākumā.

2\. Māciet labprātību strādāt un novērtēt darbu. Bērni atklās, ka čaklums un godīgums darbā vienmēr tiek pamanīts, novērtēts un atalgots. Viņi iemācīsies, ka nauda nāks pie mums, ja mēs ziedosim savu laiku citiem, veicot uzdevumus, kas viņiem ir noderīgi.

3\. Palīdziet ar labu izglītību. Izglītība mūsdienās ir dārga – īpaši kristīgā izglītība privātskolās. Vecākiem, kas plāno saviem bērniem ne tikai šo dzīvi, bet arī nākamo, augstā maksa atmaksāsies.

`Protams, lai arī ko vecāki darītu, neviens nevar garantēt, kādā virzienā ies viņu bērni. Kāpēc vecākiem ir svarīgi nevainot sevi par nepareiziem lēmumiem, ko bērni var izdarīt?`