---
title:  Bagātais jaunais valdnieks
date:   14/02/2023
---

Mēs nezinām daudz par bagāto jauno valdnieku, izņemot to, ka viņš bija valdnieksjauns un bagāts. Un viņam bija arī interese par garīgām lietām. Viņš bija tik enerģisks, ka skrēja pie Jēzus (Mk 10:17). Viņš bija sajūsmā, uzzinot par mūžīgo dzīvi. Šis stāsts acīmredzot ir tik svarīgs, ka ierakstīts visos trīs sinoptiskajos evaņģēlijos: Mateja 19:16-22, Marka 10:17-22 un Lūkas 18:18–23.

`Izlasi Mt 19:16-22. Ko Jēzus domāja, sakot viņam: "Ja tu gribi būt pilnīgs, tad noej, pārdod visu, kas tev ir, un atdod to nabagiem; tad tev būs manta debesīs; un tad nāc un staigā Man paka!” (Mt 19:21)?`

Lielākajai daļai no mums Jēzus neprasa pārdot visu, kas mums ir, un atdot naudu trūcīgajiem. Bet nauda acīmredzot bija šī vīrieša dievs, un, lai gan Jēzus atbilde var likties diezgan skarba, Viņš zināja, ka tā ir šī vīrieša vienīgā cerība uz glābšanu.

Bībele ziņo, ka viņš devās prom noskumis, jo bija ļoti bagāts. Viņam tika piedāvāta mūžīgā dzīvība un vieta Jēzus iekšējā lokā (“Nāc, seko Man” – šādus vārdus Jēzus bija izmantojis, arī aicinot 12 mācekļus). Tomēr mēs vairs neko nedzirdam par šo jauno vīrieti. Viņš mūžības vietā izvēlējās savus laicīgos īpašumus.

Cik šausmīgs kompromiss, vai ne? Cik skumjš “atlikta gandarījuma” neievērošanas piemērs (sk. iepriekšējās nedēļas tēmu)! Izvēlēties to, ko izvēlējās šis vīrietis, ir maldi, jo neatkarīgi no tā, ko materiālā labklājība var mums sniegt tagad, agri vai vēlu mēs visi mirsim un saskarsimies ar savu mūžīgo likteni. Tikmēr daudzi turīgie ir atklājuši, ka viņu bagātība nav devusi viņiem mieru un laimi, uz ko viņi bija cerējuši; patiešām, šķiet, ka daudzos gadījumos ir noticis pretējais. Tik daudz biogrāfiju uzrakstīts par to, cik nožēlojami bijuši daudzi bagāti cilvēki. Patiesībā visā pierakstītajā vēsturē viens no labākajiem ainojumiem, cik neapmierinoša var būt bagātība pati par sevi, ir atrodams Salamana mācītāja grāmatā. Neatkarīgi no tā, kādas citas mācības tajā ietvertas, viena ir nepārprotama: mieru un laimi nevar nopirkt par naudu.

`“Jo, kas savu dzīvību grib glābt, tas to zaudēs; un, kas savu dzīvību zaudē Manis un evaņģēlija dēļ, tas to izglābs. Jo ko tas cilvēkam palīdz, ka viņš iemanto visu pasauli un zaudē savu dvēseli? Jeb ko cilvēks var dot par savas dvēseles atpirkšanu?" (Mk 8:35-37) Ko nozīmē zaudēt dzīvību evanģēlija dēļ?`