---
title:  Jēzus dzīve un kalpošana
date:   12/02/2023
---

Savas publiskās kalpošanas sākumā Jēzus ceļoja uz Nacareti Galilejas reģionā. Tā bija Viņa dzimtā pilsēta, un vietējie iedzīvotāji jau bija dzirdējuši par Viņa darbu un brīnumiem. Pēc ieraduma Jēzus apmeklēja sabata dievkalpojumu sinagogā. Lai gan Jēzus nebija kalpojošais rabi, Viņam iedeva Jesajas rulli un lūdza lasīt Rakstus. Jēzus lasīja Jes 61:1, 2.

`Izlasi Lk 4:16-19 un salīdzini to ar Jes 61:1, 2 (sk. arī Lk 7:19–23). Kā tu domā, kāpēc Jēzus izvēlējās tieši šos pantus? Kāpēc šie Jesajas panti jāuzskata par mesiāniskiem? Ko tie atklāja par Mesijas darbu?`

Tā kā reliģiskie vadītāji acīmredzot bija palaiduši garām pravietojumus par Mesiju, kas piedzīvo ciešanas, un bija nepareizi sapratuši pravietojumus par Viņa otrās nākšanas godību (tam vajadzētu kalpot kā atgādinājumam mums par to, cik svarīgi patiešām ir pareizi skaidrot pravietojumus), lielākā daļa cilvēku nepareizi uzskatīja, ka Mesijas misija ir atbrīvot Israēlu no iekarotājiem un apspiedējiem romiešiem. Domai par to, ka Mesijas misija ir definēta Jes 61:1, 2, vajadzēja būt patiesam šokam.

Nabagus parasti noniecināja gan negodīgi ierēdņi, piemēram, nodokļu iekasētāji, gan uzņēmēji un pat viņu kaimiņi. Parasti tika uzskatīts, ka nabadzība ir Dieva lāsts un ka viņu nelaimīgais stāvoklis noteikti ir viņu pašu vaina. Šādas domāšanas dēļ atradās cilvēki, kas neuztraucās par nabadzīgajiem un viņu nelaimīgo stāvokli.

Tomēr Jēzus mīlestība pret trūcīgajiem bija viens no lielākajiem pierādījumiem, ka Viņš ir Mesija, kā to var redzēt Jēzus atbildē uz Jāņa Kristītāja jautājumu par Viņu kā Mesiju (sk. Mt 11:1-6). “Līdzīgi Glābēja mācekļiem Jānis Kristītājs nesaprata Kristus valstības raksturu. Viņš gaidīja, ka Jēzus ieņems Dāvida troni un, tā kā laiks gāja, bet Glābējs nepretendēja uz ķēniņa autoritāti, Jānis samulsa un sāka uztraukties.” (Elena Vaita "Laikmetu ilgas", 215. lpp.)

`"Tīra un neapgānīta kalpošana Dieva Tēva priekšā ir šī: pieskatīt bāriņus un atraitnes viņu bēdās, sevi no pasaules pasargāt neapgānītu.” (Jēk 1:27) Kā šim pantam vajadzētu palīdzēt mums sakārtot savas reliģiskās prioritātes?`