---
title:  Jūdas sirds
date:   28/02/2023
---

Viens no traģiskākajiem stāstiem Bībelē ir stāsts par Jūdu Iskariotu. Šim cilvēkam bija tāda priekštiesība, kāda bija tikai vēl 11 cilvēkiem visā pasaules vēsturē: kā mācekļiem būt kopā ar Jēzu un mācīties mūžīgās patiesības no paša Meistara. Cik skumji, ka daudzi cilvēki, kuriem nekad nav bijušas tādas iespējas kā Jūdam, tiks izglābti, savukārt Jūda, kā mēs tagad zinām, ir lemts mūžīgai iznīcībai.

Kas notika? Atbilde ir atrodama vienā vārdā: mantkārība, viņa sirds vēlmes.

`Izlasi Jņ 12:1-8. Ko Marija darīja tādu, kas piesaistīja uzmanību mielasta laikā? Kā Jūda reaģēja? Kāpēc? Kāda bija Jēzus atbilde?`

Pestītāja maigais pārmetums Jūdam par mantkārīgo piezīmi lika viņam pamest svētkus un doties tieši uz augstā priestera pili, kur bija pulcējušies Jēzus ienaidnieki. Viņš piedāvāja nodot Jēzu viņu rokās par summu, kas ir daudz mazāka nekā Marijas dāvana. (Sk. Mt 26:14-16.)

Kas notika ar Jūdu? Kāpēc viņš darīja kaut ko tik ļaunu, kaut arī viņam bija tik daudz brīnišķīgu iespēju, tik daudz retu priekštiesību? Saskaņā ar Elenu Vaitu, Jūdas "mīlēja lielo Skolotāju un ilgojās būt Viņa tuvumā. Viņš izjuta vēlēšanos pēc izmaiņas raksturā un dzīvē un, pievienodamies Jēzum, cerēja to iegūt. Pestītājs Jūdu neatraidīja. Viņš pieņēma to kā vienu no divpadsmit mācekļiem. Viņš tam uzticēja evaņģēlista darbu. Viņš piešķīra spēku dziedināt slimos un izdzīt velnus. Bet Jūda nekad pilnīgi nepakļāvās Kristum" ("Laikmetu ilgas", 717. lpp.).

Galu galā mums visiem ir rakstura trūkumi, kas var tikt pārvarēti, pateicoties Dieva spēkam, kas darbojas mūsos. Bet Jūda nepakļāvās pilnībā Kristum, un mantkārības grēks, ko viņš būtu varējis uzvarēt Kristus spēkā, uzvarēja viņu, nesot traģiskas sekas. Kurš no mums gan necīnās ar mantkārību kādas lietas dēļ? Šajā gadījumā tas, ko viņš iekāroja, bija nauda, un šī mantkārība, kas bija sirds problēma, noveda pie zagšanas (Jņ 12:6), kas beigās noveda viņu pie Jēzus nodošanas.

Kāda baisa mācība mums visiem par briesmām, ko var radīt mantkārība! Tas, kas šķiet sīkums, vienkāršas sirds ilgas, var novest pie traģēdijas un mūžīga zaudējuma.