---
title:  Nolādēta rīcība nometnē
date:   27/02/2023
---

Tie neapšaubāmi bija vieni no grandiozākajiem laikiem Israēla vēsturē. Pēc 40 gadus ilgas klaiņošanas tuksnesī viņi beidzot nonāca Apsolītajā zemē. Dramatiska brīnuma rezultātā Israēla bērni plūdu laikā šķērsoja Jordānas upi pa sausu zemi. Šis notikums bija tik iespaidīgs, ka Kānaānas pagānu ķēniņu sirdis izkusa un viņiem nebija spēka cīnīties (Joz 5:1).

Pirmais patiesais izaicinājums Kānaānas iekarošanā bija mūriem ieskautā un nocietinātā Jērikas pilsēta. Neviens nezināja, kā uzvarēt Jērikas iedzīvotājus, - pat Jozua ne. Atbildot uz Jozuas lūgšanu, Dievs atklāja pilsētas iznīcināšanas plānu, ko viņi arī īstenoja. Bet tad notika negatīvs notikumu pavērsiens.

`Izlasi Joz 7. nod. Kas notika pēc spēcīgās uzvaras Jērikā, un kādu vēsti mums vajadzētu paņemt sev no šī stāsta?`

Kad viņu tiešā veidā uzrunāja, Āhans atzina, ko darījis, sakot, ka ir "iekārojis" šīs preces. Ebreju valodas vārds, kas šeit tulkots kā “iekārots” (“chmd”), dažviet Bībelē ir lietots ļoti pozitīvā nozīmē. Šī vārda sakne atrodama, piemēram, Dan 9:23, kad Gabriēls pastāstīja Daniēlam, ka viņš ir "īpaši iemīļots vīrs".

Tomēr šajā gadījumā “chmd” bija slikta vēsts. Neskatoties uz skaidro pavēli neņemt sev neko no ieņemtajām pilsētām (Joz 6:18, 19), Āhans to izdarīja, graujot visas tautas reputāciju. Pēc sakāves pie Ajas Jozua baidījās, ka “kānaānieši un visi šīs zemes iedzīvotāji to dzirdēs, tad tie mūs ielenks no visām pusēm un izdeldēs mūsu vārdu no šīs zemes. Ko tad Tu darīsi Sava lielā Vārda labā?” (Joz 7:9). Citiem vārdiem, Kungs gribēja izmantot šīs lielās uzvaras kā daļu no apkārtējo tautu iepazīstināšanas ar Savu spēku un Savu darbu Viņa paša tautas vidū. Viņu uzvarām vajadzēja būt Jahves spēka liecībai tautām. Protams, pēc sakāves Ajā kopā ar cilvēku dzīvības zaudējumiem šī liecība bija apdraudēta.

`Padomā, cik viegli Āhans varēja attaisnot savu rīcību: “Tā ir tik maza summa, salīdzinot ar visu pārējo laupījumu. Neviens to nezinās, un kā gan tas var kaitēt? Turklāt manai ģimenei ir vajadzīga nauda.” Kā mēs varam pasargāt sevi no šādas bīstamas domāšanas?`