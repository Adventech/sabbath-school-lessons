---
title:  Pirmatnējais grēks
date:   26/02/2023
---

Bieži rodas jautājums – un pamatoti – par to, kā Dieva universā radās grēks. Mēs saprotam, kā, vismaz daļēji. Savā būtībā tas bija iekārošanas dēļ. Varbūt iekāre ir pirmatnējais grēks?

`Izlasi Jes 14:12-14. Kādas norādes šeit ir dotas par Lucifera krišanu? Kā iekāre spēlē svarīgu lomu šajā krišanā?`

"Neapmierināts ar savu stāvokli, kaut arī bija izcelts pāri visam Debesu pulkam, viņš uzdrošinājās iekārot sev godu, kāds pienācās vienīgi Radītājam. Tā vietā, lai mācītu citas radītās būtnes mīlestībā un uzticībā raudzīties uz Dievu kā uz Visaugstāko, Lucifers viņu kalpošanu un uzticību centās iegūt sev. Un, iekārodams godību, kādā mūžīgais Tēvs bija ietērpis savu Dēlu, šis eņģeļu valdnieks centās iegūt varu, kas pienācās vienīgi Kristum." (Elena Vaita “Sentēvi un pravieši”, 35. lpp.)

`Izlasi Ef 5:5 un Kol 3:5. Kam Pāvils pielīdzina mantkārību un kāpēc?`

Cik interesanti, ka Pāvils divreiz mantkārību pielīdzina elkdievībai. Elku pielūgšanu cilvēki praktizē, kad pielūdz kaut ko citu, nevis Dievu, kad velta savu dzīvi kaut kam radītam, nevis Radītājam (Rm 1:25). Vai mantkārība varētu būt tas, ka mēs vēlamies kaut ko tādu, ko mums nevajadzētu iekārot, un vēlamies to tik ļoti, ka mūsu sirds uzmanības centrā nokļūst šī vēlme, nevis vēlme pēc Kunga?

Nav šaubu, ka Lucifers sākumā nezināja, uz kurieni viņu aizvedīs nepareizās ilgas. Tas pats var notikt ar mums. Bauslis pret mantkārību—viens bauslis, kas runā tikai par domām, - var apstādināt mūs un neļaut darīt to, kas varētu novest arī pie citu baušļu pārkāpšanas. (Sk., piemēram, 2Sam 11. nod.)

`Izlasi 1Tim 6:6, 7. Kā pievēršanās tam, ko Pāvils šeit raksta, palīdz pasargāt mūs no mantkārības?`