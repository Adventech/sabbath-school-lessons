---
title:  Dievs ir visa īpašnieks
date:   02/01/2023
---

`Izlasi Ps 50:1–12, Ps 24:1, 1L 29:13, 14 un Hag 2:8. Kāda ir šeit paustā vēsts? Ko šai patiesībai vajadzētu nozīmēt mums, un kā mums vajadzētu izturēties pret visu, kas mums pieder?`

Pirmā Laiku grāmata, sākot ar 17. nodaļu, ziņo par ķēniņa Dāvida vēlmi uzcelt namu Dievam. Viņš līdzdala šo vēlmi pravietim Nātanam, kurš atbild: “Dari itin visu, kas vien ir tavā sirdsprātā, jo Dievs ir ar tevi!” (1L17:2) Bet tajā naktī Nātans saņēma Dieva vārdu, kas pamācīja viņu teikt ķēniņam, ka viņš ir kara vīrs, viņš nevar būvēt Dieva namu. To būvēs viņa dēls. Dāvids jautāja, vai viņš vismaz var uzzīmēt plānu un sagatavot celtniecības materiālus. Kad Dāvida lūgums tika apstiprināts, viņš pavadīja atlikušo sava mūža daļu, uzkrājot milzīgu daudzumu cirsta akmens, ciedru, dzelzs, zelta, sudraba un vara "bez mēra". Kad visi celtniecības materiāli bija sagatavoti un savesti būvlaukumā, Dāvids sapulcināja visus Israēla vadītājus uz slavas un pateicības ceremoniju.

Ko ķēniņš Dāvids pateica savā publiskajā lūgšanā 1L 29:13, 14 par to, kas ir patiesais avots visiem šiem būvmateriāliem, kuru sagatavošanai viņš un viņa tauta bija veltījuši laiku un naudu? Protams, tas, ko viņš pēc būtības pateica, bija: “Mēs patiešām nevaram pieņemt nekādu atzinību par visiem šiem īpašajiem materiāliem, jo mēs tikai atdodam Tev atpakaļ to, kas pieder Tev."

Izteiktā doma ir svarīga visiem, gan bagātiem, gan nabagiem (bet jo īpaši bagātajiem). Tā kā Dievs sākumā visu radīja (sk. 1Moz 1:1; Jņ 1:3; Ps 33:6, 9), Viņš, bez šaubām, ir patiesais īpašnieks pilnīgi visam – arī tam, kas mums pieder, lai arī cik čakli un smagi, un godīgi mēs būtu strādājuši, lai to nopelnītu. Bez Dieva un Viņa žēlastības mums nebūtu nekā, mēs nebūtu nekas. Patiesībā mūsu pat nebūtu. Tāpēc mums allaž jādzīvo ar domu, ka galu galā Dievam pieder viss, un, slavējot Viņu un pateicoties par Viņa labvēlību pret mums, šī svarīgā patiesība mums jāpatur acu priekšā.

`"Jo kas es esmu, un kas ir mana tauta, ka mēs paši labprātīgi spētu dot tādus ziedojumus?" (1L 29:14) Kādi skaisti principi ir izteikti šajos vārdos, un kā tie atspoguļo, kādai vajadzētu būt mūsu attieksmei pret Dievu un mums piederošo?`