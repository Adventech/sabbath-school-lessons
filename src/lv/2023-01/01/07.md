---
title:  Tālākiem pētījumiem
date:   06/01/2023
---

“Stiprāka par nāvi ir mīlestība, ar kādu Dieva sirds ilgojas pēc saviem zemes bērniem. Atdodams savu Dēlu, Viņš šai vienā dāvanā mums līdzi ir ielicis visas Debesis. Pestītāja dzīve un nāve, Viņa Vidutāja darbs, eņģeļu kalpošana, Gara aicinājums, Tēva darbība pāri visam un caur visu, kā arī debesu būtņu nerimstošā ieinteresētība- tas viss nodrošina cilvēka atpestīšanu." (Elena Vaita "Ceļš pie Kristus", 21. lpp.)

"Atsakoties no sava es un pilnīgi uzticot sevi Kristum, mēs kļūstam par dievišķās ģimenes locekļiem, un tāpēc viss, kas atrodas Tēva namā, pieder arī mums. Visas Kunga bagātības kā šajā, tā nākamajā pasaulē ir arī mūsu īpašums. Eņģeļu kalpošana, Dieva Gara dāvana, Viņa kalpu darbs-tas viss ir paredzēts arī mums. Pasaule ar visām savām bagātībām pieder mums, ciktāl tā kalpo mūsu labklājībai.” (Elena Vaita "Domas no svētību kalna", 110. lpp.)

**Jautājumi pārrunām**:

`Ar visām brīnišķīgajām dāvanām, ko Dievs dod Saviem bērniem, mēs esam spiesti jautāt, kā to darīja dziesminieks: “Kā es atmaksāšu Tam Kungam par visu, ko Viņš man labu darījis?" (Ps 116:12) Izveido sarakstu ar Dieva svētībām un dāvanām, ko viņš tev ir devis garīgajā un laicīgajā dzīvē, un esi gatavs līdzdalīt tās Bībeles izpētes grupā. Ko tas māca tev par to, cik patiesībā tev vajadzētu būt Dievam pateicīgam?`

`Kaut arī mēs pamatoti par Dievu domājam kā par savu Radītāju, Raksti atkal un atkal māca, ka Viņš ir arī mūsu Uzturētājs. (Sk. Ebr 1:3, īj 38:33–37; Ps 135:6, 7; Kol 1:17; Apd 17:28; 2 Pēt 3:7.) No galaktikām kosmosā līdz mūsu sirdspukstiem un spēkiem, kas satur kopā atomu struktūras, veidojot visu zināmo matēriju, – viss pastāv, tikai pateicoties Dieva uzturošajam spēkam. Kā šai Bībeles patiesībai vajadzētu palīdzēt mums saprast, kādi ir mūsu pienākumi pret Dievu attiecībā uz to, kā mēs izmantojam visu, ko Viņš mums ir devis? Kā šī realitāte palīdz mums saglabāt savu dzīvi un dzīves mērķi pareizā perspektīvā?`

`Šajā nedēļā runājām par to, kāpēc no visa, ko Dievs mums ir devis, Jēzus un pestīšanas plāns ir lielākā dāvana. Kāpēc tā ir taisnība? Kas mums būtu, ja nebūtu šīs dāvanas, kā arī ja nebūtu lielās cerības, ko tā mums piedāvā? Kāds ateistisks rakstnieks cilvēkus apraksta kā tikai "bojātus gaļas gabalus uz irstošiem kauliem". Kāpēc bez evanģēlija dāvanas viņam būtu taisnība?`