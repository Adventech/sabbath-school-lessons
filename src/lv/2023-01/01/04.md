---
title:  Dieva ģimenei pieejamie resursi
date:   03/01/2023
---

Dieva vislielākā dāvana Saviem bērniem ir Jēzus Kristus, kas atnes piedošanas mieru, žēlastību ik dienas un garīgo izaugsmi, kā arī cerību uz mūžīgo dzīvību.

"Jo tik ļoti Dievs pasauli mīlējis, ka Viņš devis Savu vienpiedzimušo Dēlu, lai neviens, kas Viņam tic, nepazustu, bet dabūtu mūžīgo dzīvību." (Jņ 3:16) "Bet, cik Viņu uzņēma, tiem Viņš deva varu kļūt par Dieva bērniem, tiem, kas tic Viņa Vārdam, kas nav dzimuši ne no asinīm, ne no miesas iegribas, ne no vīra gribas, bet no Dieva." (Jņ 1:12)

Tāpēc glābšana ir galvenā dāvana, jo ko gan vēl mēs varētu saņemt no Dieva bez šīs dāvanas, kam ilgtermiņā būtu kāda nozīme? Lai arī kas mums šeit pieder, kādu dienu mēs nomirsim un nomirs arī visi tie, kas mūs pazina, tiks aizmirsts arī viss labais, ko mēs būsim darījuši. Tāpēc pirmkārt un galvenokārt mums vienmēr savu domu centrā jāpatur evaņģēlija dāvana, tas ir, Jēzus Kristus un tas pats krustā sists (1kor 2:2).

Un tomēr līdz ar glābšanu Dievs mums dod vēl daudz vairāk. Tiem, kas bija nobažījušies par ēdienu un apģērbu, Jēzus piedāvāja mierinājumu, sakot: “Bet dzenieties papriekš pēc Dieva valstības un pēc Viņa taisnības, tad jums visas šīs lietas taps piemestas." (Mt 6:33)

`Izlasi Ps 23:1, Ps 37:25 un Fil 4:19. Ko šie panti saka par Dieva nodrošinājumu mūsu ikdienas vajadzībām?_`

Kad Jēzus runāja ar Saviem mācekļiem par došanos prom, Viņš apsolīja Svētā Gara dāvanu viņu mierināšanai. “Ja jūs mīlat Mani, turiet Manas pavēles. Un Es lūgšu Tēvu, un Viņš dos citu Aizstāvi, lai Tas būtu pie jums mūžīgi, Patiesības Garu, ko pasaule nevar dabūt, tāpēc ka viņa To neredz un To nepazīst; bet jūs To pazīstat, jo Viņš pastāvīgi ir pie jums un mājo jūsos.” (Jņ 14:15–17) “Viņš vadīs visā patiesībā.” (Jņ 16:13) Tad pats Gars dos brīnišķīgas garīgās dāvanas Dieva bērniem. (Sk. 1kor 12:4–11.)

Īsāk sakot, Dievs, kurā mēs “dzīvojam un rosāmies, un esam” (Apd 17:28), Dievs, kas "pats dod visiem dzīvību, elpu un visu” (Apd 17:25), ir devis mums eksistenci, glābšanas apsolījumu, materiālas svētības un garīgas dāvanas, lai būtu par svētību citiem. Un atkal jāatceras – lai arī kādi materiālie īpašumi mums piederētu, lai arī ar kādām dāvanām un talantiem mēs būtu svētīti, mēs visos veidos esam parādā Devējam attiecībā uz to, kā mēs šīs dāvanas izlietojam.