---
title:  Dievs pirmajā vietā
date:   12/03/2023
---

`Izlasi 2L 20:1–22. Kādus svarīgus garīgus principus mēs varam paņemt sev no šī stāsta, lai arī kādas cīņas mēs piedzīvotu?`

Tuvu Jošafāta valdīšanas beigām tika iekarota Jūdeja. Jošafāts bija drosmīgs un varonīgs vīrs. Gadiem viņš bija stiprinājis savu armiju un nocietinājis pilsētas. Viņš bija labi sagatavots stāties pretī gandrīz jebkuram ienaidniekam. Tomēr šajā krīzē viņš nepaļāvās uz savu spēku, bet gan uz Dieva spēku. Viņš meklēja Kungu un izsludināja gavēni visā Jūdejā. Tauta pulcējās kopā tempļa pagalmā, kā Salamans bija licis darīt briesmu gadījumā. Visi Jūdejas vīri stāvēja Kunga priekšā kopā ar sievām un bērniem. Viņi lūdza Dievam radīt sajukumu ienaidnieka rindās, lai Viņa vārds varētu tikt pagodināts. Tad ķēniņš lūdza: "Ak, mūsu Dievs! Vai Tu negribi viņu vidū tiesu spriest? Jo mums nav spēka pret šo tik lielo pulku, kas nāk pret mums, un mēs nezinām, ko lai darām, bet uz Tevi mēs paceļam savas acis.” (2L 20:12)

Pēc tam, kad viņi sevi bija šādi nodevuši Dievam, Kunga Gars nāca pār Dieva vīru, kurš teica: “Nebīstieties un neļaujieties samulsināties šī lielā pulka priekšā, jo šī kauja nav jūsu kauja, bet tas ir Dieva karš! [..] šinī kaujā jums pašiem nebūs jākaujas: esiet tikai klāt, ieņemiet vietas un vērojiet, kā Tas Kungs jūs, Jūda, un tevi, Jeruzaleme, izglābs!" (2L 20:15-17)

Nākamajā rītā agri ķēniņš sapulcināja tautu ar levītu kori priekšā dziedāt slavu Dievam. Tad viņš pamācīja tautu: “Klausiet mani, Jūdas un Jeruzalemes iedzīvotāji! Ticiet Tam Kungam, savam Dievam, – un jūs būsit nodrošināti! Ticiet Viņa praviešiem, tad jūs uzvarēsit.” (2L 20:20) Tad koris sāka dziedāt un viņu ienaidnieki iznīcināja cits citu, un "neviens nebija izglābies” (2L 20:24). Jūdas vīriem vajadzēja trīs dienas, lai savāktu laupījumu, un ceturtajā dienā viņi atgriezās Jeruzalemē dziedādami.

Protams, Dievs, kas atbrīvoja viņus, ir tas pats Dievs, ko mēs mīlam un pielūdzam, un Viņa spēks šodien ir tikpat liels kā toreiz. Mūsu izaicinājums ir uzticēties Viņam un Viņa vadībai.

`Izlasi 2L 20:20. Ko īpašu šim pantam vajadzētu nozīmēt septītās dienas adventistiem?`