---
title:  Tas Ir Infekciozs!
date:  05/07/2021
---

`Izlasi 4Moz 12:1–3. Par ko Mirjama un Ārons ir nomākti?`

Šķiet, ka Mirjama un Ārons ir noraizējušies Mozus kušītu izcelsmes sievas dēļ. Cipora bija Israēlam nepiederoša, cēlusies no Midiāna (sk. 2Moz 3:1). Pat Israēla “elites” vidū atklājas cilvēka dabas grēcīgums, un nemaz ne tik patīkamā veidā. (Vai tas vispār var būt patīkams?)

Tomēr Bībeles pants skaidri parāda, ka tas ir tikai iegansts. Galvenais, par ko viņi sūdzas, ir pravieša dāvana. Iepriekšējā nodaļā Dievs bija teicis, lai Mozus ieceļ septiņdesmit Israēla vecajus, kas palīdzētu viņam nest vadītāja nastu (4Moz 11:16, 17, 24, 25). Ārons un Mirjama arī bija ietekmīgi vadītāji (2Moz 4:13–15, Mihas 6:4), bet nu viņi jutās apdraudēti jaunās organizācijas dēļ un teica: “Vai Tas Kungs tikai ar Mozu vien ir runājis?” (4Moz 12:2)

`Kā Dievs reaģēja uz šo sūdzību? Izlasi 4Moz 12:4–13. Kā tu domā, kāpēc Dievs reaģē tik izlēmīgi?`

Dieva reakcija ir tūlītēja un neatstāj vietu interpretācijai. Pravietiskā dāvana nav ierocis, ko izmantot, lai iegūtu lielāku varu. Mozus bija labi piemērots vadītāja amatam, jo viņš bija mācījies, cik ļoti viņš ir atkarīgs no Dieva.

Fakts, ka Mirjama ir minēta pirms Ārona 1. pantā, norāda, ka viņa varētu būt tā, kas ierosināja uzbrukumu Mozum. Šajā laikā Ārons jau kalpoja kā Israēla augstais priesteris. Ja viņam būtu lepra, viņš nevarētu ieiet templī un kalpot cilvēku labā. Dieva sods Mirjamai ar īslaicīgu lepru parāda gan Viņa nepatiku pret šiem abiem, gan arī palīdz panākt attieksmes maiņu, kas bija nepieciešama šajā ģimenē. Ārona lūgums apstiprina, ka viņš arī bija iesaistīts (4Moz 12:11), bet nu kritikas un sacelšanās vietā mēs redzam Āronu lūdzam par Mirjamu un arī Mozu aizlūdzam par viņu (4Moz 12:11–13). Lūk, kādu attieksmi Dievs grib redzēt Savos ļaudīs. Viņš uzklausīja un dziedināja Mirjamu.

`Lai gan vienmēr ir viegli būt kritiskam pret draudzes vadību jebkurā līmenī, cik daudz labāka būtu mūsu draudzes un mūsu pašu garīgā dzīve, ja sūdzību vietā mēs aizlūgtu par saviem vadītājiem, pat ja mēs viņiem nepiekrītam?`