---
title:  Nemiera Pilns Tuksnesī
date:  04/07/2021
---

Ceļā no Sinaja uz Kānaānu Israēla tauta droši vien jutās nemiera pilna un nelaimīga. Kopš došanās prom no Ēģiptes bija pagājis vairāk nekā gads (4Moz 1:1). Viņi bija gatavi ieiet Apsolītajā Zemē. Viņi bija saskaitīti un saorganizējušies. Viņi bija bijuši liecinieki neticamai dievišķai atklāsmei un skaidrām Dieva klātbūtnes zīmēm. Tomēr pirmajā vietā, kur viņi apmetās pēc aiziešanas no Sinaja, viņi ierodas ar sūdzībām.

`Izlasi 4Moz 11:1–15. Par ko israēlieši šeit sūdzas?`

Israēlieši alkst pēc Ēģiptes gaļas, gurķiem, melonēm, lokiem, sīpoliem un ķiplokiem. “Kas mums dos ēst gaļu? Mēs atceramies tās zivis, ko mēs Ēģiptes zemē par velti ēdām, gurķus, melones, lokus, sīpolus un ķiplokus.” (4Moz 11:4–6) Viņi cieta arī smagas selektīvās atmiņas problēmas, jo atcerējās ēdienu, bet bija aizmirsuši verdzību un lielās grūtības (salīdzini ar 2Moz 1).

Dieva manna bija viņus barojusi vairāk nekā gadu, tomēr viņi jutās nemiera pilni un gribēja kaut ko citu. Pat Mozus piedzīvoja grūtības. Vadīt nemiera pilnu ļaužu grupu nav viegli. Bet Mozus zina, pie kā vērsties šādos gadījumos. “Kāpēc Tu Savam kalpam esi sagādājis tādu grūtumu? Un kādēļ es neesmu atradis Tavās acīs žēlastību, ka Tu esi licis visas tautas nastu uz maniem pleciem?” (4Moz 11:11)

`Kā Dievs atbild uz sūdzībām? Izlasi 4Moz 11:16–33.`

Dievs nav kurls pret mūsu vajadzībām, kad mēs jūtamies nemierīgi. Israēla gadījumā Viņš sagādāja paipalas, lai apmierinātu viņu izsalkumu pēc gaļas. Bet tā nebija tāda gaļa, ko Israēls gribēja. Kad mēs esam nelaimīgi, nemierīgi un dusmīgi, tas, par ko mēs dusmojamies, bieži vien ir tikai detonators, nevis konflikta cēlonis. Mēs plosāmies, jo problēma ir kaut kur dziļāk, ietekmējot mūsu attiecības. Israēls sacēlās pret Dieva vadību, un arī mums jābūt ļoti uzmanīgiem neizdarīt tādu pašu kļūdu, jo to ir vieglāk pieļaut, nekā mēs domājam.

`Kāpēc ir tik viegli atcerēties pagātni kā kaut ko labāku, nekā tā bija patiesībā?`