---
title:  Tālākiem Pētījumiem
date:  09/07/2021
---

“Šķita, ka tie tagad patiesi nožēlo savu ļauno izturēšanos, bet ļaudis vairāk bēdājās par grēcīgā darba sekām, nekā par savu nepateicību un nepaklausību. Redzot, ka Kungs neatkāpjas no sava nodoma, viņos atkal pamodās ietiepība un tie paziņoja, ka neies atpakaļ tuksnesī. Pavēlēdams tiem doties prom no savu ienaidnieku zemes, Dievs pārbaudīja viņu šķietamo padevību, lai pierādītu, ka tā nav patiesa. Viņi zināja, ka ir smagi apgrēkojušies, dodami vaļu savām straujajām izjūtām un gribēdami iznīcināt izlūkus, kuri mudināja tos paklausīt Dievam, tomēr tie bija izbijušies vienīgi no savas briesmīgās kļūdas, kuras sekas tiem nozīmēja iznīcību. Viņu sirds palika nepārveidota, un tiem vajadzēja tikai attiecīgu izdevību, lai atkārtotu līdzīgu izlēcienu. Un tā radās, kad Mozus tiem Dieva uzdevumā pavēlēja griezties atpakaļ uz tuksnesi.” (Elena Vaita “Sentēvi un pravieši”, 391. lpp.)

“Tomēr ticība nekādā gadījumā nav savienojama ar pārgalvību. Tikai tas, kam ir īsta ticība, var būt brīvs no pārgalvības. Pārgalvība ir sātanisks ticības viltojums. Ticība turas pie Dieva apsolījumiem un nes paklausības augļus. Arī pārgalvība balstās uz apsolījumiem, bet tā tos izmanto, lai attaisnotu pārkāpumus, kā to darīja sātans. Ticība vadīja mūsu pirmos vecākus uzticēties Dieva mīlestībai un paklausīt Viņa likumiem. Pārgalvība turpretī mudināja viņus šos likumus pārkāpt un tomēr cerēt, ka Dieva lielā mīlestība tos glābs no pārkāpumu sekām. Tā nav ticība, kas pretendē uz Dieva labvēlību, nepildīdama nosacījumus, no kuriem atkarīga žēlastības piešķiršana. Īsta ticība balstās uz Svēto Rakstu apsolījumiem un noteikumiem.” (E. Vaita “Laikmetu ilgas”, 126. lpp.)

**Jautājumi pārrunām**

`1.	Pārrunājiet atšķirību starp ticību un pārgalvību. Kāpēc sākumā Kānaāna zemes iekarošana tika uzskatīta par ticības darbu, bet vēlāk, kad israēlieši uzbruka, tā bija pārgalvība? Kā motīvi un apstākļi atšķir ticību no pārgalvības?`

`2.	Pakavējieties vairāk pie fakta, ka, lai gan grēku var piedot, mums bieži ir jādzīvo ar šo grēku sekām. Kā jūs varat palīdzēt tiem, kam ir grūti, zinot, ka piedota grēka sekas ilgi var negatīvi ietekmēt gan viņus, gan viņu tuviniekus?`