---
title:  Nemiers Vada Uz Sacelšanos
date:  06/07/2021
---

Stāsts sākas uz pozitīvas nots. Israēlieši beidzot ir sasnieguši Kānaāna robežu, un 12 izlūki ir izsūtīti izpētīt zemi. Viņu ziņojums ir neparasts.

`Izlasi izlūku ziņojumu 4Moz 13:27–33. Kurā brīdī tiek satriektas israēliešu gaidas? _`

Neskatoties uz Kāleba iejaukšanos, dominē apšaubītāju un skeptiķu balsis. Israēls nedodas iekarot to, ko Dievs viņiem ir apsolījis. Sirdī nemiera pilni, viņi izvēlas raudāt un žēloties, nevis soļot ar uzvaru uz lūpām.

Kad mēs esam nemiera pilni, mēs cīnāmies, lai ietu uz priekšu ticībā. Tomēr nemiers skar ne tikai mūsu emocijas. Zinātnieki stāsta, ka pastāv tieša sakarība starp pārāk mazu atpūtu (ieskaitot miega trūkumu) un sliktu izvēli, un rezultāts ir liekais svars, atkarības un vēl lielāks nemiers un skumjas.

`Izlasi 4Moz 14:1–10. Kas notika pēc tam?`

Kļuva tikai sliktāk. Kāleba izmisīgais lūgums “tikai nesacelieties pret Kungu” (4Moz 14:9) netiek ņemts vērā, un viss pulks gatavojas nomētāt ar akmeņiem savus vadītājus. Nemiers vada uz sacelšanos, un sacelšanās galu galā ved pretī nāvei.

“Neuzticīgie sūtņi kliedzot apsūdzēja Kālebu un Jozuu, un pacēlās balsis, ka viņi jānomētā akmeņiem. Trakojošais pūlis sagrāba metamos, lai nonāvētu šos uzticīgos vīrus. Ārprātīgi kaukdami tie metās uz viņiem, bet pēkšņi akmeņi izkrita no to rokām, iestājās klusums un tie sāka bailēs drebēt. Lai aizkavētu tautas ļauno nodomu, bija iejaucies Dievs. Saiešanas telti apspīdēja Viņa godības klātbūtnes liesmojošais spožums. Visi ļaudis redzēja šo Kunga zīmi. Te sevi bija atklājis kāds par tiem varenāks, un neviens vairs neuzdrošinājās turpināt pretošanos. Izlūki, kas nesa ļauno vēsti, bailēs sarāvās un ar aizturētu elpu uzmeklēja savas teltis.” (Elena Vaita “Sentēvi un pravieši”, 390. lpp.)

Tomēr tieši tad Kunga godība atklājās publiski. Ja mēs lasām stāstu 4Moz 14. nodaļā, šķiet, ka visa aina ir kā iesaldēta un nu mēs varam slepus ieklausīties Dieva sarunā ar Mozu. Dievs saka – pat ja akmeņi bija domāti Mozum, Kālebam un Jozuam, būtībā sacelšanās bija vērsta pret pašu Dievu.