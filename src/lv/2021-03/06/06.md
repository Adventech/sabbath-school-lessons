---
title:  Lielā Cīņa – Tuvu Un Personīgi
date:  05/08/2021
---

Kā mēs zinām no šī stāsta (1Moz 39:11–20), Jāzeps cieta, jo pieņēma principiālu lēmumu. Viņš tika iemests cietumā. Būdams Potifara īpašums, viņš varēja tikt uz vietas nogalināts, neuzdodot jautājumus. Potifars acīmredzot neticēja savai sievai, bet viņam bija jāparūpējas par savu reputāciju. Un tomēr, neskatoties uz šausmīgajiem apstākļiem, Raksti saka – “Kungs bija ar Jāzepu” (1Moz 39:21).

Dzīve uz šīs planētas nav godīga. Labais ne vienmēr tiek atalgots, un ļaunais netiks vienmēr nekavējoties sodīts. Tomēr ir labā vēsts: Jāzeps varēja atrast mieru pat cietumā, jo Dievs bija ar viņu. Cietumā viņš varēja pārdomāt savas situācijas negodīgumu, visu atsaukt un pat atstāt Dievu.

`Ko Jāzeps dara, esot cietumā? Kā viņš izturas pret tiem, kas ir ar viņu? Izlasi 1Moz 39:21–40:22.`

Cietumā Jāzeps strādā ar reālo, nevis ideālo. Viņš komunicē, viņš palīdz citiem, kaut arī situācija cietumā ne tuvu nav tam ideālam, kādu viņš būtu vēlējies. Un Jāzeps nav tik lepns, lai nelūgtu palīdzību un nepadarītu sevi ievainojamu. Viņš lūdz palīdzību dzērienu devējam, kuram viņš bija izskaidrojis sapņa nozīmi.

`Kāds ir plašāks skatījums uz attiecībām, ko Pāvils atklāj Ef 6:1–13?`

Mūsu attiecības ir neliels atspulgs lielajai cīņai starp Dievu un sātanu, kas plosās laikmetiem ilgi. Tas nozīmē, ka perfektu attiecību nav. Visām attiecībām ir izaugsmes dinamika, un sātanam ir interese izmantot visas mūsu attiecības – īpaši tās, kas mums ir vistuvākās, – sev par labu, lai ievainotu un kavētu Dieva gribu mūsu dzīvē. Mēs varam būt pateicīgi, ka neesam atstāti vieni, lai izcīnītu šīs kaujas paši. Dieva Vārds nosaka principus mūsu attiecībām. Viņa apsolījums dot mums gudrību (Jēk 1:5) attiecas arī uz mūsu attiecībām. Viņš mums tāpat kā Jāzepam apsola būt blakus arī tad, kad mūsu attiecības kļūs sarežģītas.

`Padomājiet par Dieva apsolījumiem Jēk 1:5 un atvēliet brīdi, lai lūgtu pēc gudrības attiecību jautājumos. Kā jūs varat palikt atvērti Svētā Gara mudinājumiem, veidojot attiecības ar cilvēkiem?`