---
title:  Atrodot Patiesu Pašvērtējumu
date:  03/08/2021
---

Ja Jāzeps būtu lolojis jebkādu cerību izbēgt un atrast atpakaļceļu uz mājām, viņš nebūtu nonācis Ēģiptē, kur Jāzeps tika pārdots dižciltīgai mājsaimniecībai. 1Moz 39:1 stāsta, ka “ēģiptietis Potifars, faraona galma vīrs, sardzes priekšnieks, to nopirka no ismaēliešiem, kas viņu turp bija noveduši”. Pēkšņi jaunietis tika iemests dīvainā svešā kultūrā un valodā.

Mūsu ģimenes un tuvās attiecības ir izšķirošas pašvērtējuma attīstībā. Jāzeps bija audzis, ticot, ka viņš bija kaut kas īpašs – vismīļākās sievas vecākais dēls (1Moz 29:18). Viņš noteikti bija tēta mīļākais dēls un vienīgais, kam bija daudzkrāsains apģērbs (1Moz 37:3, 4).

Bet kas viņš bija tagad? Vergs, kāds, ko pēc patikas varēja nopirkt vai pārdot. Cik ātri bija mainījusies viņa situācija! Cik ātri dzīve, šķiet, bija pavērsusies pret viņu!

Jāzeps patiešām iemācījās to, kas jāapgūst mums visiem. Ja mūsu pašvērtējums būs atkarīgs no tā, kā mūs vērtē citi, tad mums būs ļoti smagi un mēs būsim samulsuši, jo ne visi spēs objektīvi novērtēt, kas mēs esam un kādi mēs esam. Tā vietā mums savs pašvērtējums jāatrod tajā, ko Dievs par mums domā un kā Viņš mūs redz – ne tajās lomās, kas mums ir šobrīd.

`Kā Dievs redz katru no mums? (Jes 43:1, Mal 3:17, Jņ 1:12, Jņ 15:15, Rm 8:14, 1Jņ 3:1, 2)`

Dievs skatās uz katru no mums ar žēlastības brillēm. Viņš redz potenciālu, skaistumu, talantu, ko mēs pat nevaram iedomāties. Viņš pat bija gatavs mirt mūsu dēļ, lai mums varētu būt iespēja kļūt par visu to, kam mēs esam radīti. Parādot mūsu grēcīgumu un lielo cenu, kas bija jāsamaksā, lai mūs no tā izglābtu, krusts vienlaikus parāda arī mūsu lielo vērtību Dieva acīs. Neskatoties uz to, ko citi par mums domā vai pat ko mēs paši par sevi domājam, Dievs mūs mīl un mēģina mūs izglābt ne tikai no grēka varas, bet arī no mūžīgās nāves, ko tā atnes.

Galvenais jautājums tāpēc vienmēr ir šis: kā mēs atsaucamies Dieva mīlestības realitātei, kā to atklāj Jēzus Kristus?

`Ir daudz grupu un atsevišķu cilvēku, kas māca mums mīlēt sevi tādus, kādi mēs esam, un pieņemt sevi nekritizējot. Kāpēc tā patiesībā ir sevis krāpšana? Kāpēc ir svarīgi, lai mūsu vērtība nāktu no ārpuses – no Tā, kas mūs ir radījis un zina mūsu patieso potenciālu?`