---
title:  Nepilnības Savās Mājās
date:  01/08/2021
---

Jāzeps zināja par disfunkcionālām ģimenēm. Tas jau bija sācies ar viņa vecvecākiem Ābrahāmu un Sāru. Kad Sāra saprata, ka viņa ir neauglīga, viņa pārliecināja Ābrahāmu, lai tas iet pie viņas kalpones Hagares. Tiklīdz Hagare kļuva grūta, sākās sāncensība. Augot šādā gaisotnē, Ismaēls un Īzāks ienesa spriedzi arī savās ģimenēs. Īzāks vairāk mīlēja Ēsavu, bet Jēkabs pavadīja savu dzīvi, cenšoties nopelnīt tēva mīlestību un cieņu. Vēlāk Jēkabu piemānīja, lai viņš apprecētu divas māsas, kuras nesadzīvoja savā starpā un sacentās bērnu radīšanā, pat liekot savām kalponēm radīt Jēkabam bērnus.

`Iepazīsties ar šo stāstu sīkāk 1Moz 34. nodaļā. Kāda varētu būt visu šo notikumu emocionālā ietekme uz visu ģimeni un arī uz jauno Jāzepu?`

Acīmredzot sāncensība starp mātēm pārgāja arī uz bērniem, kas uzauga, būdami gatavi uzsākt strīdu. Kā jaunieši Jāzepa vecākie brāļi jau bija noslepkavojuši visus vīriešus Šehemā. Vecākais brālis Rūbens parādīja savu pārākumu un meta izaicinājumus savam sirmajam tēvam, pārguļot ar Bilhu, Rahēles kalponi un vairāku Jēkaba bērnu māti (1Moz 35:22). Jāzepa brālis Jūda toties bija noturējis savu vedeklu (atraitni) par prostitūtu, un viņai piedzima dvīņi (1Moz 38).

Jēkabs pielēja degvielu ģimenes kopējās spriedzes ugunij, neslēpjot īpašu patiku pret Jāzepu, dodot viņam dārgas drēbes dažādās krāsās (1Moz 37:3). Ja jūs pazīstat kādu disfunkcionālu ģimeni, tad sentēva ģimene ar to noteikti varētu konkurēt.

`Kā tu domā, kāpēc Ābrahāms, Īzāks un Jēkabs ir iekļauti ticības varoņu sarakstā Ebr 11:17–22, ja reiz viņu ģimenes attiecības bija tik nesakārtotas?`

Dieva ticības varoņi bieži neattaisno paši savas un Dieva gaidas. Šie vīri ir minēti Ebr 11. nodaļā nevis savu nekārtīgo ģimenes attiecību dēļ, bet neskatoties uz tām. Cīnoties ar ģimenes problēmām, viņi mācījās – bieži vien grūtākajā ceļā – par ticību, mīlestību un uzticību Dievam.

`Kādas ģimenes problēmas esat mantojuši jūs? Kā nodošanās Kungam un Viņa ceļam var palīdzēt lauzt šo modeli, vismaz tuvākā vai tālākā nākotnē?`