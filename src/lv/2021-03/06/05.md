---
title:  Attiecību Veidošana Pēc Dieva Metodes
date:  04/08/2021
---

Sākumā Jāzepa stāsts Ēģiptē ieņem pozitīvu virzienu. Viņš uztic sevi Dieva rokās, un Dievs svētī Jāzepu, ļaujot viņam sasniegt tādus augstumus Potifara namā, kādus viņš nevarēja iedomāties.

`Kādā tieši veidā Dieva svētība bija redzama Jāzepa dzīvē? Kādas bija Jāzepa attiecības? Izlasi 1Moz 39:1–6.`

Lai gan likās, ka Jāzeps ļoti labi tiek galā ar Potifaru, un viņa attiecības ar mājas personālu un uz lauka izskatījās gludas, sarežģījumi tuvojās. Kāds Potifara namā bija nemiera pilns.

`Kādas attiecību problēmas piedzīvoja Jāzeps? Kā viņš izvēlējās tās risināt? Izlasi 1Moz 39:7–10.`

Jāzepam ir problēma ar Potifara sievu. Varbūt mums vajadzētu to pārfrāzēt šādi: problēma bija Potifara sievai. Viņa uz citiem cilvēkiem skatījās kā uz “priekšmetiem”, ar kuriem var manipulēt un ko var izmantot. Viņa grib “izmantot” Jāzepu. Jāzeps ir aprakstīts kā “skaists augumā un glīts izskatā” (1Moz 39:6). Bībele reti min cilvēku fiziskās īpašības, jo Dievs “neskatās tā, kā redz cilvēki; cilvēks redz, kas parādās viņa acīm, bet Tas Kungs uzlūko sirdi” (1Sam 16:7). Šajā gadījumā Jāzepa labais izskats, šķiet, vairāk ir kā šķērslis, nevis noderīgs viņa šķīstumam un uzticībai Dieva principiem.

Neskatoties uz samaitātās sievietes uzstājību, Jāzeps izdara kaut ko šķietami nelietderīgu. Viņš attiecina Bībeles principus uz visām attiecībām – šajā gadījumā uz Potifara sievu. Bībeles principi attiecībām nav vecmodīgi, kā to var apliecināt jebkurš, kas ir cietis grēka sekas (un tādi ir visi).

Bībeles stāstījums norāda, ka kārdinājums nebija vienu reizi. Potifara sieva bija viņam uzmākusies atkal un atkal (1Moz 39:10). Jāzeps centās paskaidrot sava lēmuma motivāciju (1Moz 39:8, 9), bet izskatījās, ka tas nepalīdz.

Jāzeps saprata, ka viņš nevar kontrolēt citu cilvēku izvēli. Viņš nolēma dzīvot, mīlēt un izturēties pret apkārtējiem cilvēkiem tādā veidā, kas pagodina Dievu. Jāzeps bija mācījies dzīvot Dieva klātbūtnē. Šīs atziņas palīdzēja viņam stāties pretī kārdināšanām.

`Vai esat mēģinājuši attiecināt Bībeles principus uz visām jūsu attiecībām, pat tām, kur kāds cits cilvēks “nespēlē godīgi”? Kā tas palīdzēja? Izlasiet Mt 5:43–48. Kāpēc ir svarīgi dzīvot šādi?`