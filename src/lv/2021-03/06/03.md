---
title:  Izvēloties Jaunu Virzienu
date:  02/08/2021
---

Ceļojumā uz Ēģipti, kur Jāzeps tiks pārdots kā vergs, viņš nesa līdzi sāpes, sarežģītas attiecības un trauksmi. Cenšoties noturēt asaras, tas noteikti nebija mierpilns ceļojums.

“Pa to laiku Jāzeps ar saviem pavēlniekiem devās uz Ēģipti. Kad karavāna gāja gar Kānaānas dienvidu robežām, zēns tālumā varēja redzēt pakalnus, pie kuriem atradās viņa tēva teltis. Viņš rūgti raudāja, domādams par savu mīlošo tēvu viņa vientulībā un bēdās. Atkal viņš atcerējās skatu Dotanā. Viņš redzēja savus dusmīgos brāļus un juta viņu dedzinošos skatus. Ausīs vēl arvien skanēja izsmejošie un zaimu pilnie vārdi, ar kādiem tie uzņēma viņa izbaiļu lūgšanu. Ar satrauktu sirdi viņš lūkojās nākotnē. Kāda apstākļu maiņa! — No maigi mīlēta dēla viņš bija kļuvis par nicinātu, bezpalīdzīgu vergu. Kāda būs dzīve svešajā zemē, uz kurieni viņš devās viens un draugu atstāts? Labu laiku Jāzeps nodevās mokošām bēdām un nepatīkamām priekšnojautām. [..] Nu domas pievērsās tēvu Dievam. Bērnībā viņš bija mācījies Dievu mīlēt un bīties. Viņš bieži sava tēva teltī bija dzirdējis stāstu par atklāsmi, ko Jēkabs redzējis, kā bēglis un trimdinieks steidzoties prom no mājām. [..] Visas šīs dārgās mācības nu atausa atmiņā kā dzīvas. Jāzeps ticēja, ka tēvu Dievs būs arī ar viņu, būs viņa Dievs. Tajā pašā brīdī Jāzeps pilnīgi nodevās Kungam un lūdza, lai Israēla Sargs būtu ar viņu trimdas zemē.” (Elena Vaita “Sentēvi un pravieši”, 213., 214. lpp.)

Ir kultūras, kas svarīgāku lomu piešķir kopienai, nevis individualitātei, bet citas kultūras vairāk uzsver individualitāti. Meklējot Rakstos līdzsvaru starp šiem abiem skatījumiem, mēs skaidri redzam gan personīgu, gan kolektīvu nodošanos Dievam. Jāzeps sāk rast mieru, pieņemot personīgu lēmumu sekot Dievam.

`Ko šie panti māca mums par personīgu nodošanos? (5Moz 4:29, Joz 24:15, 1L 16:11, Ps 14:2, Sak 8:10, Jes 55:6)`

Lai atrastu mieru, mums katram ir jāpieņem personīgs lēmums sekot Dievam. Pat ja mūsu senči bija garīgi milži, šī ticība un garīgums netiek nodoti ģenētiski. Atcerieties, Dievam ir tikai bērni un nav mazbērnu.

`Kāpēc ir svarīgi katru dienu, pat katru mirkli, izvēlēties nodot sevi Dievam? Kas notiek, ja tu to nedari?`