---
title:  Priecājieties Kungā Vienmēr
date:  23/09/2021
---

Viena no visbiežāk lietotajām aplikācijām mobilajos telefonos ir “Google Maps”. Lielākā daļa no mums nevar atcerēties, kā mēs dzīvojām, pirms uzradās GPS kartes. Bez kartēm mēs ar zināmu satraukumu dotos uz vietu, kur nekad iepriekš neesam bijuši, bet ar Google karti telefonā mēs varam doties ceļā bez stresa un mierīgi atrast ceļu arī svešā pilsētā. Vai šī pārliecība varētu būt ilustrācija tam, kāda veida mieru Dievs vēlas mums dot ar Savu pravietiskā laika līniju?

Reizēm mēs tomēr varam ievadīt aplikācijā nepareizu adresi vai arī varam nolemt nesekot norādījumiem, domādami, ka zinām īsāko ceļu. Jebkurā gadījumā mēs varam nokļūt tur, kur negribējām, – un visdrīzāk arī ne visnosvērtākajā prāta stāvoklī.

`Izlasi Fil 4:4–6. Ko Pāvils mums šeit pasaka par to, kā iegūt patiesu mieru un patiesu atpūtu – lai arī sāpju pilnā un nomocītā pasaulē?`

Pāvils nesaka šajos pantos, lai mēs vienmēr priecājamies – arī par pārbaudījumiem, kad tos piedzīvojam. Tā vietā viņš saka: “Priecājieties Kungā vienmēr.” Lai arī kāda būtu mūsu šī brīža situācija, lai arī kādus pārbaudījumus mēs piedzīvotu, ja mēs paļausimies uz Dievu, uz Viņa labestību, Viņa mīlestību un Viņa upuri par mums pie krusta, mēs varam priecāties Viņā un gūt mieru savām nogurušajām dvēselēm.

Jau pats pantu tonis ietver mieru un pārdabisku cerību uz kaut ko, kas stāv aiz šīs pasaules.

Iedomājies arī, kāds miers varētu būt mūsu dvēselēs, ja mēs varētu būt “uztraukušies par neko”. Tas gan šķiet diezgan nereāli, dzīvojot šajā pasaulē (pat Pāvilam bija daudz raižu), tomēr zināšanas par to, ka mīlošais Dievs kontrolē situāciju un izglābs mūs Savai valstībai, pavisam noteikti var palīdzēt mums savas raizes nostatīt pareizā perspektīvā. “Kungs ir pie rokas”, tas ir, Viņš vienmēr ir mums tuvu un, tiklīdz mēs aizveram acis un aizmiegam nāves miegā, nākamais, ko mēs zinām, ir Kristus atgriešanās.

Nav šaubu, dzīve ir spriedzes, pārbaudījumu un cīņu pilna. Neviens no mums nevar no tā izbēgt; arī apustulis Pāvils noteikti neizbēga (sk. 2kor 11. nod.). Vienalga viņš vēlas mums pateikt, ka pat ar visu to, kas mums šobrīd ir jāiztur, mēs varam priecāties tajā, kas mums ir dots Kristū un, patiešām, jau tagad atrast mieru savai dvēselei.

`Izlasi vēlreiz Fil 4:4–6. Kā tu vari attiecināt šos brīnišķīgos vārdus uz savu pieredzi tieši tagad, lai arī kādus pārbaudījumus un sarežģījumus tu piedzīvotu?`