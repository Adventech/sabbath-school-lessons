---
title:  Dusēt Mierā
date:  22/09/2021
---

Jau daudzus gadsimtus kristieši ir gaidījuši Kristus atgriešanos. Tā patiešām ir visu mūsu cerību kulminācija – un ne tikai mūsu, bet visu Dievam uzticīgo ļaužu visā vēsturē.

`Izlasi Ebr 11:13–16. Kāds lielisks apsolījums šeit ir atrodams ne tikai senatnes cilvēkiem, bet arī mums?`

Daudzējādā ziņā šie panti neko neizsaka, ja patiesa ir parastā un populārā versija par nāvi. Par ko runā šie panti, sakot, ka šie cilvēki nav saņēmuši apsolītās lietas? Viņi ir miruši, tad jau viņi ir Debesīs ar Jēzu un bauda savu lielo atalgojumu. Piemēram, kad nomira Bilijs Grehems, atkal un atkal varēja dzirdēt, ka viņš tagad esot Debesīs ar Jēzu. Šajā skatījumā ir arī ironija, jo bieži vien, kad kāds mirst, mēs dzirdam vārdus: “Lai viņš dus mierā.” Bet kas notiek? Vai šie cilvēki dus mierā, vai arī viņi atrodas Debesīs, darīdami to, kas tur jādara (piemēram, vēro visu “jautrību” šeit uz zemes)?

Kā Jēzus apraksta nāvi? Izlasi Jņ 11:11.

Doma par to, ka viņi dus “mierā”, ir patiesība par to, kas notiek pēc nāves, vai ne? Mirušie patiešām ir mierā. “Ticīgajam nāve nav nekas īpašs. Kristus runā par to kā par īsu mirkli. ‘Ja kas Manus vārdus turēs, tas nāves neredzēs nemūžam,’ ‘nebaudīs nāves nemūžam’. Kristietim nāve ir miegs, klusuma un tumsas mirklis. Dzīve ir apslēpta ar Kristu Dievā, un, ‘kad nu atspīdēs Kristus, jūsu dzīvība, tad arī jūs atspīdēsit līdz ar Viņu.’ Jņ 8:51, 52; Kol 3:4.” (Elena Vaita “Laikmetu ilgas”, 787. lpp.)

Jēzus salīdzina cilvēka stāvokli starp nāvi un augšāmcelšanās rītu kā neapzinātu miegu (Jņ 11:11, 14), bet Viņš arī uzsver, ka gan glābtie, gan pazudušie savu algu saņems pēc augšāmcelšanas (Jņ 5:28, 29). Viņš izgaismo nepieciešamību būt sagatavotam nāvei, lai arī kad tā pienāktu.

`Kādu mierinājumu jūs varat gūt, zinot, ka jūsu aizgājušie tuvinieki patiešām šobrīd dus?`