---
title:  Pavēle Doties Darbā
date:  21/09/2021
---

Kopējā pravietiskā vēstures aina neļauj mums vienkārši apsēsties un neko nedarīt, notikumiem attīstoties – notikumiem, ko mēs patiesībā nevaram kontrolēt. Attieksme bieži vien ir šāda: “Nu labi, gala laika notikumi būs, kā tas ir paredzēts, bet ko gan es varu darīt? Un ko es viens varu paveikt?”

Kristiešiem nevajadzētu tā attiekties pret apkārtējo pasauli, īpaši pret noslēdzošajiem notikumiem. Atkl 14. nodaļa stāsta, ka mūsu uzdevums šajā vēstures laikā ir stāstīt citiem par Dieva tiesu un palīdzēt sagatavoties Jēzus otrajai nākšanai.

`Izlasi Atkl 14:6–12. Kas šeit tiek mācīts un kas mums ir jāpasludina pasaulei? Kāpēc šī vēsts ir tik neatliekama?`

Kā adventisti mēs ticam, ka “patiesība mūsu laikam” (2Pēt 1:12) ir atrodama īpaši šajos pantos, ko mēs saucam par “triju eņģeļu vēsti”. Šeit mēs koncentrētā veidā atrodam to, kas ir mūsu aicinājums šajā zemes vēstures stundā.

Ievērojiet, ka tā sākas ar “mūžīgo evaņģēliju”, brīnišķīgo vēsti par Kristus nāvi un augšāmcelšanos, uz ko balstās mūsu vienīgā glābšanas cerība. Šeit ir arī vēsts, ka “ir atnākusi Viņa tiesas stunda” (Atkl 14:7), kas ir spēcīga ceļazīme, norādot uz gala laiku. Tur ir arī aicinājums pielūgt to, kas ir “radījis debesis un zemi”, pretēji biedējošajam brīdinājumam par tiem, kas paliek Bābelē, pielūdzot “zvēru un viņa tēlu”. Visbeidzot ir Dieva gala laika tautas apraksts: “Šeit ir svēto pacietība, šeit ir tie, kas ievēro Dieva baušļus un saglabā Jēzus ticību.” (NKJV)

`Izlasi Atkl 14:11. Ko tas stāsta par zvēra un viņa tēla pielūdzēju nemieru?`

Tiem, kas pielūdz zvēru un viņa tēlu, nav miera ne dienu, ne nakti? Lai gan ir dažādas idejas par to, ko tieši tas nozīmē, jebkurš piekritīs, ka šie cilvēki nepiedzīvo tādu atpūtu, kādu Dievs piedāvā tiem, kas ir Viņam uzticīgi.

`Kā tu domā, kāpēc “triju eņģeļu vēsts” pirmā daļa ir “mūžīgais evaņģēlijs”? Kāpēc mums vajadzētu šo brīnišķīgo patiesību vienmēr paturēt savā priekšā, sludinot šo vēsti pasaulei? Kāpēc evaņģēlija izpratne ir tik centrāla šī miera konceptā?`