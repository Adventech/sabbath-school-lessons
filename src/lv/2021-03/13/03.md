---
title:  Gaidot Kristus Nākšanu
date:  20/09/2021
---

Uz Eļļas kalna Jēzus, atbildot uz mācekļu jautājumiem, lieliem vilcieniem iezīmēja pasaules vēsturi. “Saki mums, kad šīs lietas notiks un kāda būs Tavas atnākšanas un pastarā laika zīme?” (Mt 24:3)

Jēzus slavenā svētruna, kas uzrakstīta Mt 24. nodaļā, ietver nepārtrauktu vēsturisko laika joslu no Jēzus dienām līdz pat otrajai nākšanai un pat vēl tālāk.

Jēzus gribēja dot Savai tautai visos laikmetos vispārīgu ieskicējumu gala laika pravietojumu “grafikā”, lai tie, kas dzīvo gala laikā, varētu sagatavoties noslēdzošajam notikumam. Viņš gribēja, lai mēs spētu paļāvīgi dusēt Viņa mīlestībā, pat ja sabrūk viss, kas ir ap mums. Adventisti labi zina par Daniēla “bēdu laikiem, kādi vēl nav bijuši, kamēr vien dzīvo tautas, līdz pat šim laikam” (Dan 12:1). Jēzus gribēja, lai mēs esam gatavi šim notikumam pirms Viņa otrās nākšanas.

`Kāda būs Viņa atnākšana? Kā mēs varam izvairīties no tā, ka tiekam piekrāpti? Izlasi Mt 24:4–8, 23–31.`

Jēzus nākšana būs burtisks notikums gala laikā. Pārdomājot, cik daudz vietas pravietojumos un pat Jēzus svētrunās ir atvēlēts Viņa atnākšanai, šim ir jābūt svarīgam notikumam. Pēdējo reizi, kad notika pasaulplaša katastrofa, tai gatavi bija tikai astoņi cilvēki. Otrās nākšanas negaidīšanu Jēzus salīdzina ar Plūdu notikumiem (Mt 24:37–39). Bet, lai gan neviens nezina otrās nākšanas dienu un stundu (Mt 24:36), Dievs ir iedevis mums pravie- tiskus laika skaitīšanas principus, lai mēs varētu saprast, kas notiek pasaulē ap mums.

`Mums ir dota loma piepildīt šo pravietisko drāmu. Kāda ir mūsu loma? Pievērsieties Mt 24:9–14.`

Mēs šajā kosmiskajā konfliktā esam kaut kas vairāk nekā tikai novērotāji. Mums ir jābūt aktīviem dalībniekiem, izplatot evaņģēliju līdz visiem pasaules galiem, kas nozīmē arī to, ka mēs piedzīvosim vajāšanas.

`Ko nozīmē “izturēt līdz galam”? Kā mēs to darām? Kāda izvēle mums ir jāizdara katru dienu, lai neatkristu, kā to daudzi ir izdarījuši un daudzi vēl izdarīs?`