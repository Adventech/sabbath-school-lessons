---
title:  Vīzija Par Galu
date:  19/09/2021
---

Vecākais izdzīvojušais māceklis, kas bija kopā ar Jēzu, sēdēja uz klinšainā cietuma salas tālu prom no jebkā, kas viņam bija tuvs un dārgs. Kas gan varēja notikt Jāņa prātā, viņam atrodoties iesprostotam uz šīs vientuļās salas? Kā viņš tur nokļuva, un kā viņam tas patika? Galu galā viņš bija redzējis Jēzu dodamies prom, un viņš bija redzējis divus eņģeļus stāvam un sakām: “Galilieši, ko jūs stāvat, skatīdamies uz debesīm? Šis Jēzus, kas uzņemts prom no jums debesīs, tāpat nāks, kā jūs Viņu esat redzējuši debesīs aizejam.” (Apd 1:11)

Tomēr tas bija noticis jau pirms daudziem gadiem, un Jēzus vēl nebija atgriezies. Citi apustuļi, kas bija klāt tajā dienā, jau bija miruši, lielākā daļa no tiem mocekļa nāvē kā Jēzus liecinieki. Jaunajā draudzē bija notikusi paaudžu maiņa, un nu tā piedzīvoja briesmīgas vajāšanas no ārpuses un dīvainas ķecerīgas kustības iekšienē. Jānis droši vien jutās viens, noguris un nemiera pilns. Un tad pēkšņi viņam tika dota vīzija.

`Kā tu domā, kādu mierinājumu Jānis ieguva no šīs atklāsmes? Izlasi Atkl 1:9–19.`

Jēzus saviem sekotājiem bija teicis: “Es esmu pie jums ik dienas līdz pasaules galam” (Mt 28:20), vārdus, kas, bez šaubām, bija iedrošinājuši Jāni, pavadot vientuļo gūstniecību. Pavisam noteikti, ka šī vīzija, šī Jēzus “atklāsme”, viņam bija liels mierinājums, zinot, ka Jēzus – “alfa un omega, sākums un gals” – trimdā izsūtītajam apustulim atklājās īpašā veidā.

Šiem pantiem seko vīzijas par pasaules nākotni. Brīnišķīgā panorāmiskā vēstures skatījumā viņa priekšā tika attēlots pamatā tas, kas mums ir kristīgās draudzes vēsture, bet viņam tā bija nākotne. Un tomēr gaidāmo grūtību un pārbaudījumu beigās Jānim tika parādīts, kā tas viss noslēgsies. “Es redzēju jaunas debesis un jaunu zemi, jo pirmā debess un pirmā zeme bija zudusi, un jūras vairs nav. Un es redzēju svēto pilsētu, jauno Jeruzālemi, nokāpjam no debesīm no Dieva, sagatavotu kā savam vīram greznotu līgavu.” (Atkl 21:1, 2)

Lielā apokaliptiskā vīzija, ko Jānis uzrakstīja Atklāsmes grāmatā, palīdzēja viņam pārliecinoši atrast mieru Dieva apsolījumos un vadībā.

`Dzīve var būt smaga, reizēm pat bailīga. Tomēr kā zināšanas par to, ka Dievs zina nākotni un ka nākotne ilgtermiņā ir laba, sniedz mums mierinājumu jau tagad?`