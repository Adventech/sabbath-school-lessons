---
title:  Modinātājzvans
date:  19/07/2021
---

Iespējams, Dāvida vistumšākā dzīves brīža vidū atskan laba vēsts: Dievs sūta Savu pravieti. Nātans un Dāvids pazīst viens otru ļoti labi. Agrāk Nātans bija devis padomu Dāvidam attiecībā uz viņa plāniem būvēt templi (2Sam 7). Toties tagad pravietis nāk pie sava ķēniņa ar citādu uzdevumu.

`Kā tu domā, kāpēc Nātans izvēlas stāstīt stāstu, nevis uzreiz nosaukt Dāvidu vārdā un kaunināt? Izlasi 2Sam 12:1–14.`

Nātans zināja, ko un kā teikt, lai Dāvids viegli uztvertu. Viņš pastāstīja stāstu, ko Dāvids, kādreizējais gans, varēja labi saprast. Viņš pazina Dāvida augsti attīstīto taisnības un godīguma izjūtu. Tādējādi vienā ziņā varēja teikt, ka Nātans izlika slazdu un Dāvids tajā iekrita. Kad Dāvids neapzināti pasludina sev tiesas spriedumu, Nātans viņam saka: “Tu esi tas vīrs.” (2Sam 12:7) Ir dažādi veidi, kā pateikt: “Tu esi tas vīrs.” To var izkliegt, to var izteikt apsūdzoši un iebakstīt ar pirkstu tieši otra cilvēka sejā, vai arī to var izteikt gādīgi un ar rūpju pilnu attieksmi. Nātana vārdi droši vien bija žēlastības caurausti. Tajā brīdī Dāvids acīmredzot izjuta sāpes, ko izjūt Dievs, kad kāds no Viņa dēliem vai meitām apzināti iziet ārpus Viņa gribas. Kaut kas atvēra Dāvida prātu. Kaut kas saplosīja viņa sirdi.

Kāpēc Dāvids atbildēja – “es esmu grēkojis pret Kungu”, nevis “es esmu grēkojis pret Batsebu” vai “es esmu slepkava” (2Sam 12:13, sk. arī Ps 51:4)?

Dāvids atzina, ka grēks, kas padara nemierīgas mūsu sirdis, pirmkārt, ir apvainojums Dievam, Radītājam un Glābējam. Mēs ievainojam sevi, un mēs darām pāri citiem. Lai arī grēkojot mēs ienesam apkaunojumu savā ģimenē un draudzē, tomēr galu galā mēs ar to ievainojam Dievu un iedzenam vēl vienu naglu raupjajā Golgātas stabā, kas norāda debesu virzienā.

“Pravieša rājiens skāra Dāvida sirdi; atmodās sirdsapziņa, un savu grēku viņš ieraudzīja visā tā neģēlībā. Grēka nožēlā viņa dvēsele pazemojās Dieva priekšā. Drebošām lūpām viņš teica: “Es esmu grēkojis pret Kungu.” Visas netaisnības, ko nodarām citiem, bez cietēja skar arī Dievu. Dāvids smagi apgrēkojās pret Ūriju un Batsebu, un viņš to sāpīgi izjuta. Bet bezgala lielāks bija viņa grēks pret Dievu.” (Elena Vaita “Sentēvi un pravieši”, 722. lpp.)