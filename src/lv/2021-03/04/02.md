---
title:  Izsmelti Un Noguruši
date:  18/07/2021
---

Kādā maiga pavasara vakarā ķēniņš Dāvids nemierpilns uzkāpa uz savas pils jumta. Viņam bija jābūt kopā ar savu armiju citā Jardānas pusē. Viņam vajadzēja vadīt Dieva ļaudis kaujā pret amoniešiem, lai visbeidzot atnestu savai valstij mieru.

`Tas, ka Dāvids neatradās tur, kur viņam vajadzēja būt, atvēra viņam kārdināšanu durvis. Izlasi stāstu 2Sam 11:1–5. Kādu lielu grēku Dāvids izdarīja?`

No sava jumta Dāvids redzēja “ļoti skaistu sievieti” mazgājamies. Tajā vakarā grēcīgie impulsi guva pār viņu virsroku un viņš pārgulēja ar Batsebu, kāda uzticama armijas virsnieka sievu. Tāpat kā visiem senajiem ķēniņiem arī Dāvidam bija absolūta vara. Kā ķēniņam viņam nebija jāievēro noteikumi, kas attiecās uz visiem pārējiem. Un tomēr Dāvida ģimenes sāpīgais stāsts, kas sekoja šim stāsta virzību mainošajam mirklim, atgādina mums par faktu, ka pat ķēniņš nestāv pāri Dieva likumam.

Patiešām, likums ir domāts kā aizsardzība, kā drošība, un, apejot to, pat ķēniņš piedzīvoja šausmīgas sekas. Tiklīdz Dāvids pārkāpa Dieva likuma robežas, viņš sāka izjust tā sekas visos savas dzīves aspektos. Dāvids domāja, ka viņa kaislības pilnais solis ir palicis nepamanīts, bet Batseba nu bija stāvoklī un viņas vīrs tālu prom.

`Izlasi 2Sam 11:6–27. Kā Dāvids centās apslēpt savu grēku?`

Pat Dāvida vissarežģītākās shēmas, lai panāktu, ka Ūrija ierodas mājās pie savas sievas Batsebas, cieta neveiksmi. Ūrija bija cilvēks ar izcilu reputāciju, kas uz Dāvida slēptajiem mājieniem atbildēja: “Gan Dieva šķirsts, gan Israēls, gan Jūda mīt teltīs, un mans kungs, karavadonis Joābs, un mana kunga kalpi mīt atklātā laukā teltīs; kā tad lai es ietu savā namā, lai ēstu un dzertu un lai gulētu pie savas sievas?” (2Sam 11:11) Visbeidzot, lai noslēptu savu grēku, izmisušais Dāvids ķeras pie slepkavības “no attāluma”.

`Ir grūti noticēt, ka Dāvids, kam Dievs bija devis tik daudz, varēja tik zemu krist. Lai arī kas mēs katrs esam, kādu brīdinājumu mums visiem vajadzētu paņemt no šī stāsta?`