---
title:  Dieva Gaismas Atstarotāji
date:  22/07/2021
---

Iespējams, ka visdabiskākā lieta, ko mēs varam darīt pēc apkaunojošas neveiksmes un piedzīvojot piedošanu, ir mēģināt aizmirst, ka notikušais jebkad ir noticis. Atmiņas par neveiksmi var būt sāpīgas.

`Ko Dāvids gribēja darīt ar savu sāpīgo pieredzi? Izlasi Ps 51:13–19.`

Kad nokrīt bļoda vai dārga vāze un saplīst gabalos, mēs parasti nopūšamies un saplēstos, nederīgos gabalus izmetam. Japānā ir tāda tradicionālā māksla, ko sauc par “kintsugi” un kas specializējas saplēstu māla trauku atjaunošanā. Lai salīmētu kopā saplēstos gabalus un pārvērstu saplēsto priekšmetu par kaut ko skaistu un vērtīgu, tiek izmantots dārgs metāls – šķidrs zelts vai sudrabs.

Vienmēr, kad Dievs piedod mūsu grēkus un rada mūs no jauna, kaut kas mainās. Dieva dārgā piedošana salīmē kopā mūsu salauzto būtību, un redzamās plīsuma vietas var pievērst uzmanību Viņa žēlastībai. Mēs varam kļūt par Dieva skaļruņiem. “Atdod man atkal atpakaļ Savas pestīšanas prieku un stiprini mani ar paklausības garu.” (Ps 51:14) Mēs necenšamies sevi salabot vai automātiski uzlabot (pat ne pakāpeniski). Mūsu salauztais gars un sagrauztās sirdis ir pietiekama slava Dievam – un tie ir gaismas stari, ko var redzēt pasaule ap mums. Mūsu piedošanas piedzīvojums piesaista citus, kas meklē piedošanu.

`Kāda ir saikne starp Ps 51 un 1Jņ 1:9?`

1Jņ 1:9 ir īss Ps 51 kopsavilkums. Tāpat kā Dāvids zina, ka “salauztu un sagrauztu sirdi Tu, Dievs, nenoraidīsi” (Ps 51:19), Jānis mūs pārliecina: “Ja atzīstamies savos grēkos, tad Viņš ir uzticīgs un taisns, ka Viņš mums piedod grēkus un šķīsta mūs no visas netaisnības.” (1Jņ 1:9) Mēs varam turēt Dievu pie vārda.

Dāvids nevarēja izlabot lielo bojājumu, ko viņš ar saviem darbiem bija nodarījis savai ģimenei. Viņš cieta savu lēmumu un darbības sekas. Tomēr Dāvids zināja, ka viņam ir piedots; viņam jāpaļaujas ticībā, ka kādu dienu īstais Dieva Jērs nāks un nostāsies viņa vietā.

`Kā tu vari iemācīties attiecināt 1Jņ 1:9 apsolījumus uz savu dzīvi? Kā tev vajadzētu justies pēc tam, kad to esi izdarījis, zinot, ka apsolījums ir domāts arī tev?`