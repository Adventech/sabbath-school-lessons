---
title:  Kaut Kas Jauns
date:  21/07/2021
---

`Pēc tam, kad Dāvids bija atzinis savu grēku, nemēģinot to attaisnot vai balināt, viņš iet pie Dieva ar lūgumu. Ko viņš lūdz Dievam? Izlasi Ps 51:7–12.`

Dāvida atsaucē uz šķīstīšanos ar īzapu izmantota terminoloģija, kas bija zināma ikvienam israēlietim, ikvienam svētnīcas apmeklētājam. Atsaucoties uz šķīstīšanās rituāliem, kas aprakstīti Mozus likumā (3Moz 14:4), viņš atzīst upura spēku – tā Upura, kas gaidāms nākotnē un atņems pasaules grēkus.

Dāvids arī turpina lūgt pēc “prieka” un “labsajūtas”. Ņemot vērā viņa grēka lielumu, vai tas nav mazliet pārdroši?

Varbūt jums noder šī Bībeles teksta pārfrāzējums: “Saki, ka man ir piedots, lai es varētu ieiet atkal svētnīcā, kur es varu dzirdēt prieku un labsajūtu, ko izsaka tie, kas tevi pielūdz.”

`Kad Ādams un Ieva grēkoja, viņi paslēpās no Dieva klātbūtnes (1Moz 3:8). Kā tu domā, kāpēc Dāvida lūgums pēc apgrēkošanās ir tik atšķirīgs? Izlasi Ps 51:11, 12.`

Dāvids negrib zaudēt apziņu par dzīvā Dieva klātbūtni. Viņš saprot, ka bez Svētā Gara viņš ir bezspēcīgs. Viņš zina, ka tikpat viegli, kā viņš iekrita grēkā ar Batsebu, viņš atkal var apgrēkoties. Viņa pašpaļāvība ir satriekta.

Dāvids saprot, ka nākotnes uzvaras nenāks no viņa. Tās nāks tikai no Dieva, viņam esot pilnīgi atkarīgam no Dieva.

Uzvaroša kristieša dzīve nav mūsu nopelns. Tas ir Jēzus nopelns. Mēs ilgojamies pēc Viņa klātbūtnes, alkstam pēc Viņa Gara, mēs gribam Viņa glābšanas prieku. Mēs atzīstam savu vajadzību pēc atjaunošanas. Mums ir vajadzīgs Viņa miers – dievišķs pārradīšanas akts. Radīšanas miers nav tālu no piedošanas. Pants “Radi manī, ak, Dievs, šķīstu sirdi un atjauno manī pastāvīgu garu!” (Ps 51:10) izmanto radīšanas terminoloģiju. Vecajā Derībā tikai Dievs var “radīt” (“bara”), un, kad mēs esam radīti no jauna, mēs varam atpūsties.

`Ja tu vēl neesi piedzīvojis prieku un labsajūtu par atbrīvošanu no vainīgas apziņas, kas tevi attur? Ja tā ir vainas apziņa, ko tu varētu mācīties no šī stāsta un kas tev varētu palīdzēt?`