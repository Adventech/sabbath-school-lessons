---
title:  Piedots Vai Aizmirsts
date:  20/07/2021
---

Pēc tam, kad Dāvids bija neapzināti izteicis sev spriedumu (2Sam 12:5, 6), Nātans norāda viņam uz viņa grēka lielumu. Dāvida sirds ir salauzta, un viņš atzīst grēku. Nātans nekavējoties pārliecina viņu, ka “Tas Kungs arī tavus grēkus piedod” (2Sam 12:13) un ka viņam ir piedots. Dieva piedošanai nav gaidīšanas laika. Dāvidam nav jāpierāda, ka viņš patiešām ir patiess, lai varētu saņemt piedošanu.

Tomēr Nātans, kurš jau ir pasludinājis Dāvida grēka sekas 2Sam 12:10–12, turpina, sakot, ka piedzimušais bērns nomirs.

`Ko nozīmēja tas, ka Dievs bija atņēmis Dāvida grēku? Vai Viņš vienkārši noslaucīja visu tīru? Vai visi par to vienkārši aizmirsa? Pārdomājot šos jautājumus, izlasi 2Sam 12:10–23.`

Dāvids droši vien arī domāja par šiem jautājumiem, redzot, kā sabrūk viņa pasaule – bērniņš nomirst, ģimenē sajukums (stāsti par Amonu un Absalomu ir divi labi piemēri reālām ģimenes dzīves grūtībām), viņa nākotne neskaidra. Tomēr, neskatoties uz to, kādas sekas bija grēkam, kas skāra nevainīgus cilvēkus, tādus kā Ūrija un jaundzimušais bērniņš, Dāvids arī sāk saprast, ka Dieva žēlastība to apklās un kādu dienu visas grēka sekas būs iznīcinātas. Pa to laiku viņš Dieva žēlastībā var atrast mieru savai satrauktajai sirdsapziņai.

`Kā Dāvids izjūt, kas viņam patiešām ir vajadzīgs? Pēc kā viņš ilgojas? Izlasi Ps 51:1–6.`

Ps 51. nodaļā Dāvids publiski atver savu sirdi un atzīst grēkus. Dāvida sauciens pēc žēlastības balstās uz Dieva nezūdošo mīlestību un Viņa lielo līdzjūtību. Viņš ilgojas pēc atjaunošanas.

Pārdomājot, cik maksā miers Jēzū, mums vispirms jāatzīst, ka mums vajadzīga palīdzība no ārpuses. Mēs esam grēcinieki, un mums ir vajadzīgs Glābējs. Mēs atzīstam savus grēkus un saucam uz Vienīgo, kas mūs var nomazgāt, attīrīt un atjaunot. To darot, mēs varam gūt drosmi: lūk, laulības pārkāpējs, manipulators, slepkava un kāds, kas ir pārkāpis vismaz piecus no desmit baušļiem un tomēr sauc pēc palīdzības, pieprasot Dieva piedošanas apsolījumu.

`Ja Dievs piedeva Dāvidam to, ko viņš bija izdarījis, kāda tev var būt cerība?`