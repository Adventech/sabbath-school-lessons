---
title:  Atbrīvošanās No Nemiera
date:  15/07/2021
---

`Izlasi Jņ 14:1–6. Būdami nemiera pilni, ko mēs varam darīt, lai mūsu sirdis nejustos satrauktas? Kāda ir atslēga, lai uzvarētu šķelšanos, savtību, ambīcijas, liekulību un atrastu patiesu mieru?`

Nemiera pārvarēšana vienmēr sākas ar Jēzu. Viņš ir ceļš, patiesība un dzīvība. Viņš zina pareizo virzienu, kad mēs bezmērķīgi klīstam savas mediju piesātinātās pasaules tuksnesī. Kā dievišķais Likumdevējs Viņš pats ir personificēta patiesība, un Viņa Gars vadīs mūs visā patiesībā (Jņ 16:13). Kad mēs esam ievainoti, noguruši, izsmelti, slimi un zaudējuši drosmi, Viņš ir dzīvība – bet ne vienkārši dzīvība. Patiesībā Viņš ir apsolījis mums dzīvību pārpārēm (Jņ 10:10). Tas ietver mūsu mūžīgās mājas un mūžīgo dzīvību, bet tas ietver arī citādu dzīves kvalitāti jau šeit. Radītājs noteikti spēj dot bagātīgi un pāri mēram jau šajā dzīvē.

“Jūsu sirdis lai neizbīstas” ir aicinājums dzīvot cerībā. Kad mēs jūtamies dziļi bedrē, Viņš spēj mūs pacelt. Kad mēs cīnāmies ar tumsu un grēku, Viņš ir Vienīgais, kas ne tikai sāka, bet arī pabeigs labo darbu mūsos (Fil 1:6).

Nav svarīgi, cik grūta var kļūt dzīve (un, jā, tas tā var notikt), raugies uz apsolījumu, kas mums ir dots Jēzū. Viņš sagatavo mums “vietu” – vietu, kur mūsu sāpes, nemiers un ciešanas tiks izdzēstas uz visiem laikiem. Tā ir cerība, kas mums ir dota Jēzū Kristū, un tā ir piedāvāta mums visiem neatkarīgi no tā, kas mēs esam, neatkarīgi no tā, kāda ir mūsu izcelsme vai cik netīra ir bijusi vai joprojām ir mūsu dzīve.

Risinājums ir jebkurā gadījumā nākt pie Dieva ar savām vājībām, ievainojumiem, salauzto dzīvi un vispārējo kritušo stāvokli, zinot, ka Viņš pieņem mūs, neskatoties uz šiem faktiem. Tik liela ir Dieva žēlastība, un, ja mēs to meklēsim ticībā, mums jātic, ka mums tā jau ir dota.

`Izlasi Jer 3:22. Ko Dievs lūdz mūs darīt, un ko Viņš darīs mūsu labā?`

`Padomājiet par Jēzus vārdiem: “Un, kad Es būšu nogājis un jums vietu sataisījis, tad Es nākšu atkal un ņemšu jūs pie Sevis, lai tur, kur Es esmu, būtu arī jūs.” (Jņ 14:3) Ko tam vajadzētu mums stāstīt par to, cik svarīgs un izšķirošs ir Kristus otrās nākšanas apsolījums? Kāpēc šis apsolījums ir tik dārgs īpaši mums kā adventistiem (ar mūsu izpratni par nāvi)?`