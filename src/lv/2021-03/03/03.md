---
title:  Savtība
date:  12/07/2021
---

Savtība – līdzīgi apses plašās apakšzemes sistēmai – ir daļa no milzīgas apakšzemes sistēmas, ko sauc par “grēku” un kas neļauj mums atrast patiesu mieru Jēzū. No visām grēka izpausmēm mūsu dzīvē savtība, šķiet, atklājas visvairāk, vai ne? Lielākajai daļai no mums savtība ir tikpat dabiska kā elpošana.

`Izlasi Lk 12:13–21. Apraksti problēmu, kas izgaismota Jēzus līdzībā. Vai nākotnes plānošana ir savtība un pauž Dieva valstības ignorēšanu? Ja nē, vai vismaz ne visos gadījumos, tad no kā Jēzus mūs brīdina?`

Šī līdzība atrodama tikai Lūkas evaņģēlijā un tiek stāstīta, atbildot uz anonīmu jautājumu no klausītāju vidus. Kad Jēzum jautāja par mantojumu, viņš atbildēja, neuzņemoties šķīrējtiesneša lomu starp brāļiem. Tā vietā Viņš izvēlējās norādīt uz lielāku problēmu, proti, savtību. Viņš raka dziļāk, lai parādītu apjomīgās saknes, kas ir pamatā mūsu rīcībai.

`Padomājiet par savtības izpausmēm savā dzīvē. Kā savtība ietekmē mūsu attiecības ar Dievu, ar dzīvesbiedru un ģimenes locekļiem, ar draudzes ģimeni, kaimiņiem, kolēģiem darbā? Kādu atslēgu varam atrast Fil 2:5–8?`

Pievēršoties tikai viņa paša vajadzībām un mērķiem, anonīmais bagātais vīrs Jēzus līdzībā aizmirsa ņemt vērā neredzamo Debesu realitāti. Lielāks, labāks un vairāk – tie nav Dieva valstības pamatprincipi. Pāvils piedāvā mums ieskatīties tajā, kas motivēja Jēzu, kad Viņš nolēma kļūt par mūsu Aizvietotāju.

Fil 2:5–8 apraksta nesavtības, pazemības un mīlestības projektu. Ja mīlestība uz Dievu un citiem nevadīs mūsu ikdienas izvēli un prioritātes, mēs turpināsim būvēt vairāk šķūņu sev šeit un mazāk mantas krāsim Debesīs (Mt 6:20).

`Kāpēc ir tik viegli iekrist ilgās pēc bagātības un materiāliem īpašumiem? Lai gan mums visiem ir vajadzīgs zināms naudas daudzums, lai izdzīvotu, kāpēc šķiet, ka, lai arī cik daudz mums ir, mēs tik un tā gribam vairāk?`