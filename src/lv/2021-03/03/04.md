---
title:  Centieni, Mērķi, Ambīcijas
date:  13/07/2021
---

Jēzus zemes kalpošanas pēdējās nedēļas pirms krustā sišanas vienmēr ir iedrošinājuma un iedvesmas avots. Tās piedāvā arī ieskatu tajā, kā nemiers un ambīcijas mudina cilvēkus nepārdomāti rīkoties un runāt.

`Izlasi Lk 22:14–30 un padomā par Jēzus emocijām, svinīgās maltītes laikā dzirdot mācekļus strīdamies par to, kurš no viņiem ir uzskatāms par lielāku (Lk 22:24). Kāpēc mācekļi novirzījās no šī nozīmīgā notikuma un pievērsās cilvēka lieluma jautājumam?`

Mēs reti diskutējam ar citiem, kurš ir vislielākais mūsu draudzē, ģimenē, darba vietā.

Mēs varbūt domājam par to, bet kurš gan atklāti par to runā?

Šī nebija pirmā reize, kad šis jautājums virmoja Jēzus sekotāju kopienā. Mt 18:1 ziņo, ka mācekļi, nākot ar jautājumu pie Jēzus, izteica to abstraktākā veidā: “Kurš ir lielākais Debesu valstībā?” (NKJV) Jēzus atbildēja ar līdzību, pasaucot kādu bērnu viņu vidū. Acis plaši atveras, uzacis paceļas. Jēzus rīcība prasa paskaidrojumu, un Mt 18:3 Meistars saka: “Patiesi Es jums saku: ja jūs neatgriežaties un netopat kā bērni, tad jūs nenāksit Debesu valstībā.”

Atgriešanās ir pamatā tam, lai cilvēks atrastu patiesu mieru Jēzū. Mēs ieraugām, ka mums ir vajadzīga palīdzība no ārpuses. Mēs pēkšņi saprotam, ka mēs nevaram būt atkarīgi no sevis un mums ir jāpaļaujas uz Jēzu. Mēs piedzīvojam savu vērtību un mērķu maiņu. Jēzus saka Saviem mācekļiem: Uzticieties Man kā šis bērns! Patiess lielums nozīmē atteikšanos no savām tiesībām un Debesu valstības pieņemšanu.

Diemžēl šķiet, ka mācekļi toreiz, kad Jēzus ēda pēdējās vakariņas kopā ar viņiem, vēl nebija apguvuši šo mācību. Viņu ķildošanās un cīkstēšanās sabojāja pilnīgas sadraudzības iespēju, un to nekad vairs nevarēja atkārtot.

Tas notika pēc visiem ar Jēzu kopā pavadītajiem gadiem, kalpojot kopā ar Jēzu, klausoties Viņā un mācoties pie Viņa kājām. Kāds skumjš piemērs tam, cik samaitāta paliek cilvēka sirds! No gaišās puses skatoties, padomājiet par nemitīgo Kunga žēlastības realitāti, jo, par spīti šai nožēlojamajai diskusijai Viņa sekotāju vidū, Jēzus tomēr neatteicās no viņiem.

`Kāpēc raudzīšanās uz Jēzu pie krusta ir spēcīgs ārstniecības līdzeklis pret pašpaaugsti­ nāšanās tieksmēm, kas piemīt mums visiem kā kritušām būtnēm?`