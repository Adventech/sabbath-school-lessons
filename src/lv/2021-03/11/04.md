---
title:  Miera “paraugs”
date:  07/09/2021
---

Papildus jau aplūkotajiem piemēriem arī tēma par tipiem un simboliem var attiekties uz atdusas jēdzienu Bībelē. Lai to izpētītu, pievērsīsimies Jaunās Derības Vēstulei ebrejiem.

`Izlasi Ebr 4:1–11. Uz ko attiecas Viņa apsolījums par ieiešanu atdusā? Kā Israēla pieredze Ēģiptes pamešanas un tuksneša ceļojumu laikā piedāvā papildu ieskatus par ieiešanu Dieva atdusā?`

Neatlaidības un uzticības tēma šeit ir ļoti svarīga. Lai gan, runājot par septītās dienas sabatu, galvenais šo pantu (un arī iepriekšējo; sk. Ebr 3:7–19) fokuss patiesībā ir aicinājums Dieva ļaudīm būt neatlaidīgiem ticībā, t.i., palikt uzticīgiem Kungam un evaņģēlijam.

Šie panti atgādina lasītājam, ka mācības, kas apgūtas par Dieva vadību pagātnē, ir jāuztver nopietni, “lai neviens nekristu nepaklausībā pēc tā paša parauga” (Ebr 4:11). Israēls dzirdēja evaņģēliju, bet vārds tiem nedeva nekādu labumu. Tā vietā, lai stiprinātu savu ticību ar uzticību un paklausību, viņi izvēlējās sacelšanos (salīdzini ar Ebr 3:7–15) un tādējādi viņi nekad nepiedzīvoja atpūtu, ko Dievs gribēja tiem dot.

Ebr 4:3 norāda uz ciešu saikni starp ticību un atpūtu. Mēs varam ieiet Viņa atdusā tikai tad, ja ticam un uzticamies Tam, kas ir apsolījis mieru un kas var šo apsolījumu īstenot, un tas ir, protams, Jēzus Kristus.

`Izlasi vēlreiz Ebr 4:3. Kāda bija minēto cilvēku galvenā problēma? Kādas mācības mēs varam paņemt no tā sev, kam “evaņģēlijs ir pasludināts tāpat kā viņiem” (Ebr 4:2)?`

Agrīnā kristīgā kopiena pieņēma Dieva agrāko atklāsmi (ko mēs saucam par “Veco Derību”) un ticēja, ka Jēzus Kristus bija Dieva Jērs, upuris par viņu grēkiem. Ticot upurim, viņi varēja piedzīvot glābšanu Jēzū un atpūtu, kas mums ir piedāvāta Viņā.

`Kā izpratne par to, ko nozīmē būt glābtam Jēzus asinīs, palīdz mums ieiet tādā atpūtā, kāda mums var būt Jēzū, zinot, ka mēs esam glābti žēlastībā, nevis ar darbiem?`