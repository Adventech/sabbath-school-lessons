---
title:  Kristīts Mozū
date:  05/09/2021
---

`Izlasi 1kor 10:1–11. Ko Pāvils gribēja pateikt saviem lasītājiem Korintā, kad viņš atsaucās uz “piemēriem”?`

Grieķu valodas vārds, kas izmantots 1kor 10:6 (un līdzīgā veidā adaptēts 1kor 10:11), tulkots kā “piemērs” jeb “paraugs” lielākajā daļā angļu tulkojumu, ir “typos”. Angļu valodas vārds “type” ir balstīts uz šo grieķu lietvārdu. “Paraugs” (jeb tips) nekad nav oriģināls, bet kaut kāda veida simbols vai tā reprezentācija. Tas ir modelis kaut kam citam.

Ebr 8:5 piedāvā labu piemēru šāda veida attiecībām: “Kas kalpo debesu svētnīcas atveidam un ēnai, kā arī Mozum bija norādīts, kad tas gribēja pabeigt telti, jo Viņš saka: redzi, tu darīsi visu pēc tā parauga, kas tev kalnā tika parādīts.”

Šis pants Vēstulē ebrejiem izgaismo tiešu saikni ar Debesu un zemes realitātēm, un tad tas citē 2Moz 25:9, kur Dievs teica, lai Mozus būvē tuksnesī svētnīcu “saskaņā ar .. paraugu”, ko viņš bija redzējis uz kalna. Doma ir tāda, ka zemes svētnīca ar visiem tās rituāliem un procedūrām bija “paraugs”, simbols, modeļi tam, kas notiek Debesīs ar Jēzu kā mūsu Augsto Priesteri Debesu svētnīcā.

Paturot to prātā, mēs varam labāk saprast, par ko Pāvils runāja 1kor 10. nodaļā. Šajos pantos Pāvils no jauna atkārto dažus no svarīgākajiem Dieva ļaužu piedzīvojumiem tuksnesī, dodoties uz Apsolīto Zemi. “Mūsu tēvi” ir atsauce uz jūdu senčiem, kas atstāja Ēģipti, atradās zem mākoņa, izgāja cauri jūrai un tādējādi tika kristīti jaunā dzīvē, kas bija brīva no verdzības.

Šīs svarīgās tuksneša ceļojuma stacijas Pāvils uzskata kā paraugu individuālai kristībai. Ņemot vērā Pāvila loģiku, “garīgā barība” būtu atsauce uz mannu (salīdzini ar 2Moz 16:31–35). Israēls dzēra no klints, ko Pāvils sauc par Kristu (1kor 10:4). Padomā par Jēzu, piemēram, kā par “dzīvības maizi” (Jņ 6:48) un kā “dzīvo ūdeni” (Jņ 4:10), un tas viss iegūst jēgu. Tādējādi mēs šeit redzam, kā Pāvils izmanto Vecās Derības vēsturi kā piemēru, lai atklātu garīgo patiesību, ko var attiecināt mūsdienās uz katru kristieti atsevišķi.

`Padomājiet par israēliešu piedzīvoto, izejot no Ēģiptes. Kādas garīgas mācības mēs varam mācīties no “parauga”, ko viņi mums ir atstājuši – gan labo, gan slikto?`