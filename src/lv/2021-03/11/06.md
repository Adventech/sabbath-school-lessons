---
title:  Iekarojot Debesu Pilsētu
date:  09/09/2021
---

Ebr 4. nodaļas galveno domu loģiskā attīstība kļūst īpaši redzama, lasot Ebr 4:8–11. Jozua nedeva Israēlam atpūtu. Līdz ar to, tā kā Dievs nav melis, ir jābūt citai “atpūtai” Dieva ļaudīm. Šī grupa nav tikai jūdu ticīgie. Tā iekļauj visus tos, kas ir pieņēmuši Jēzu kā savu personīgo Glābēju.

`Izlasi Gal 3:26–29 un atzīmē Dieva derības ļaužu raksturojumu pēc krusta notikumiem. Ko Pāvila rakstītajā kontekstā nozīmē tas, ka nav vairs ne jūdu, ne grieķu, ne vergu, ne brīvu cilvēku, ne vīriešu, ne sieviešu?`

Reizēm Ebr 4. nodaļu izmanto, lai uzsvērtu septītās dienas sabata ievērošanu, lai gan citi to ir izmantojuši, lai apstrīdētu sabata atpūtas derīgumu, balstoties uz faktu, ka ir cita (gala laika) atpūta. Neviena no šīm pozīcijām nav veiksmīgs šī Bībeles teksta atspoguļojums. Šie panti drīzāk rosina domāt, ka gala laika fokuss uz Dieva īpašo atdusu ir bijis jau kopš radīšanas un ka sabata atpūtas svinēšana piedāvā katru nedēļu mazliet pagaršot no šī gala laika miera. Patiešām, jūdi sabatu uztvēra kā nelielu priekšnojautu par “olam haba” (nākamo pasauli).

Sabatam līdzīgā atpūta, kas paliek Dieva tautai, atbalsojot Dieva atpūtu pirmajā zemes vēstures sabatā, nozīmē, ka mēs varam pārtraukt visus savus darbus un uzticēties Viņam, ka Viņš piepildīs Savus glābšanas apsolījumus mūsu dzīvē.

Pretēji dažu Bībeles skaidrotāju argumentiem konteksts neatbalsta ideju, ka sabata bauslis būtu piepildīts glābšanas atpūtā, ko ir atnesis Kristus, padarot kristiešiem paklausību šim bauslim nevajadzīgu. Augstākais miers, kas mums ir apsolīts tajā, ko Kristus ir paveicis mūsu labā, neaizvieto septītās dienas sabatu – tieši pretēji, tas to pastiprina.

Pasaulē, kas augstu vērtē cilvēkus, kuri ar pašpārliecinātību un smagu darbu saviem spēkiem sasniedz augstus rezultātus, atdusa Jēzū un uzticība Viņa žēlastībai ir pietiekama, lai glābtu un pārveidotu mūs par pilnīgi pretējiem valdošajai kultūrai.

`Kā tu vari palīdzēt citiem atrast mieru Jēzū, ja viņi domā, ka viņu grēki ir bijuši pārāk smagi, ka viņu sirds nevar tikt izmainīta un ka viņu gadījums ir bezcerīgs? Kādu Bībeles domu tu viņiem līdzdalītu?`