---
title:  Rituāls Un Upuri
date:  06/09/2021
---

Vecās Derības rituālu un upuru sistēma, kāda tā atrodama Trešajā Mozus grāmatā, piedāvā vēl vairāk piemēru tam, kā Vecās Derības simboli norāda uz Jaunās Derības patiesībām. Lai gan mūsdienu Bībeles lasītāji bieži pārskrien pāri šiem rituāliem, tie satur daudz svarīgu garīgo patiesību, kas var būt liela vērtība tiem, kas tos pēta.

`Izlasi grēka upura norādījumus israēliešiem 3Moz 4:32–35. Ko mēs varam mācīties no šī rituāla, pat ja mums nav svētnīcas vai tempļa ar altāri, kur mēs varētu pienest upurus par mūsu grēkiem? Sasaisti šos rituālus ar Jņ 1:29 un 1Pēt 1:18–21.`

Rituāls ir izcils svarīgu vērtību un informācijas nesējs, un tas ir jāsaprot tā kontekstā. Tas parasti prasa īpašu laiku, noteiktu vietu un iepriekš noteiktu secību, lai darbības būtu efektīvas. Patiešām, lasot Bībeles norādījumus par upurēšanu Vecajā Derībā, kļūst skaidrs, ka Dievs deva ļoti specifiskas detaļas par to, kas varēja tikt upurēts, un kad, kur un kādiem rituāliem un procedūrām sekot.

Protams, daudzu rituālu centrā bija asinis un to izšļakstīšana. Tas nav patīkami, un tas arī nevar būt patīkami, jo runa ir par vispretīgāko universā – grēku.

Kāda tieši bija asiņu loma, un kāpēc tās bija jāliek uz altāra ragiem? Lai gan lielākā daļa ar svētnīcu saistīto rituālu ir priekšrakstu formā (t.i., tie sniedz norādījumus, kā to darīt), tie ne vienmēr iekļauj visus paskaidrojumus. Varbūt tas ir tāpēc, ka cilvēki jau zināja, ko tie nozīmē. Galu galā tauta Israēlā saprata asiņu nozīmi (3Moz 17:11).

Piemērs no 3Moz 4:32–35 tomēr satur svarīgu paskaidrojumu: “Priesteris lai izdara salīdzināšanu par viņa grēku, ko viņš darījis, tad viņam taps piedots.” (3Moz 4:35) Tādējādi asinis bija atslēga visam salīdzināšanas procesam, un salīdzināšana ir instruments, kā grēcinieki var kļūt taisni svētā Dieva priekšā. Tas, ko mēs redzam šajos upuros, ir modelis Kristus nāvei un kalpošanai mūsu labā.

`Padomā, cik slikts patiesībā ir grēks, ja tā izlīdzināšanai bija jāupurē vienas Dievības personas upuris. Ko tas māca par to, kāpēc mums ir jāpaļaujas tikai uz žēlastību un nekad uz darbiem? Galu galā ko gan mēs varam pielikt pie tā, ko Kristus jau ir mūsu labā paveicis?`