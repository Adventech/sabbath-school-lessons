---
title:  Nenocietiniet Savas Sirdis
date:  08/09/2021
---

`Izlasi Ebr 4:4–7 un Ps 95:8–11. Kāds brīdinājums šeit ir dots – gan Psalmos, gan Vēstulē ebrejiem –, un ko tam vajadzētu mums vēstīt?`

Ebr 4:4–7 citē gan radīšanas ziņojumu, gan Ps 95:11, runājot par israēliešu neuzticību un izrietošo nespēju ieiet atdusā, ko Dievs viņiem gribēja dot. Ps 95:8–11 savieno Israēla tuksneša pieredzi ar Dieva atpūtu un iekļauj dievišķo zvērestu, ka neticīgais Israēls neieies Viņa atdusā, kas sākotnēji tika saistīta ar Apsolīto zemi.

Protams, Israēls iegāja Apsolītajā zemē. Jaunā paaudze šķērsoja robežu un ar Dieva palīdzību ieņēma cietokšņus un apmetās uz dzīvi.

Tomēr viņi neiegāja Dieva atdusā, tas ir, daudzi nepiedzīvoja glābšanas realitāti Jēzū, jo viņu ticības trūkums atklājās klajā nepaklausībā. Pat ja Dieva atdusa saistījās ar zemi, tā nozīmēja vairāk nekā tikai vietu, kur dzīvot.

`Ebr 4:6 liek domāt, ka tie, kas bija dzirdējuši dievišķo patiesa miera apsolījumu, neiegāja Dieva atdusā nepaklausības dēļ. Kāda ir saistība starp nepaklausību un neieiešanu Dieva atdusā?`

“Šodien” izsaka steidzamību. “Šodien” nozīmē, ka nav vairs laika niekoties. “Šodien” prasa atsaukšanos un tūlītēju lēmumu.

Pāvils pieķeras vārdam “sēmeron” (“šodien”) un uzsver, cik svarīgi tas ir atpūtas kontekstā. Vienlaikus Ps 95:7, 8 ir brīdinājums un lūgums Dieva ļaudīm neatkārtot senču kļūdas, tādējādi neieejot patiesā atpūtā, kas atrodama vienīgi mums piedāvātajā Dieva glābšanā.

`Ko tam vajadzētu nozīmēt mums tagad, kad mēs dzirdam vārdus: “Šodien, kad jūs Viņa balsi dzirdēsit, neapcietinait savas sirdis”? Kas svarīgs ir izteikts ar vārdu “šodien”? Galu galā Psalmi to izmantoja pirms tūkstošiem gadu. Kāpēc mūsu “šodienā” tas vēl joprojām ir tikpat svarīgi kā pirms tūkstoš gadiem?`