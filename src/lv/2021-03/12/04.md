---
title:  Misija Paveikta
date:  14/09/2021
---

Salīdzinot ar jebkuru citu pilsētu Israēlā, Ninive ir milzīga. “Ninive bija liela pilsēta Dieva priekšā; lai tai apietu apkārt un to izstaigātu, bija vajadzīgas trīs dienas.” (Jon 3:3)

`Izlasi Jonas 3:1–10. Kāda ir šīs ļaunās vietas atbilde? Kādas mācības mēs varam gūt no šī stāsta, mēģinot liecināt citiem?`

Staigājot pa pilsētu, Jona pasludina Dieva vēsti: “Vēl tikai četrdesmit dienas, tad Ninive tiks galīgi nopostīta!” (Jon 3:4) Šī vēsts ir ļoti konkrēta. Lai gan detaļas nav dotas, kļūst skaidrs, ka vēsts krīt dzirdīgās ausīs, un Ninives tauta (kolektīvi!) notic Jonas brīdinājuma vārdiem.

Tipiskā Tuvo Austrumu stilā Ninives ķēniņš izsludina dekrētu, lai parādītu sirds izmaiņu. Ikvienam – ieskaitot dzīvniekus – ir jāgavē un jāsēro (kā dzīvnieki sēro, pants nepasaka). Ķēniņš nokāpj no sava troņa un sēž pelnos – ļoti svarīgs simbolisks akts.

`Izlasi Jon 3:6–9. Salīdzini to ar Jer 25:5, Ec 14:6 un Atkl 2:5. Kādi elementi ķēniņa runā parāda, ka viņš saprot, kas ir patiesa nožēla?`

Svētruna bija īsa, konkrēta, bet ar pareizu teoloģiju attiecībā uz patiesu nožēlu. Kamēr Jona sludināja, Svētais Gars strādāja pie niniviešu sirdīm.

Ninivieši nebija piedzīvojuši visus tos labumus, ko dod stāsti par Dieva gādīgo vadību pagātnē, kādi bija israēliešiem, un tomēr viņi atsaucās pozitīvi. Viņi būtībā teica: “Paļausimies uz Dieva žēlastību, nevis uz mūsu sasniegumiem! Paļausimies pilnībā uz Viņa labestību un žēlastību.”

Dīvaini, Jona, kas iepriekš jau bija piedzīvojis Dieva žēlastību pret sevi personīgi, šķiet, domā, ka Dieva žēlastība ir kaut kas ekskluzīvs un tikai dažiem ir iespēja uz to cerēt.

`Kāpēc nožēlai ir tik izšķiroša loma kristieša pieredzē? Ko nozīmē patiesi nožēlot grēkus, īpaši tos, kuros mēs atkal un atkal iekrītam?`