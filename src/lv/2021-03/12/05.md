---
title:  Dusmīgs, Nemiera Pilns Misionārs
date:  15/09/2021
---

Diemžēl Jonas stāsts nebeidzas 3. nodaļā.

`Izlasi Jonas 4:1–11. Kas ir Jonas problēma? Ko mēs varam mācīties no viņa visai kļūdainā rakstura?`

Jonas 4. nodaļa sākas ar Jonas dusmām pret Dievu par to, ka viņa misija bijusi tik veiksmīga. Jona ir uztraucies par to, ka viņš izskatīsies muļķīgs. Mēs redzam, ka Dievs atrod laiku, lai runātu un pat diskutētu ar Savu pravieti, kurš uzvedas kā mazs, uzpūties bērns.

Šeit ir pierādījums, ka patiesiem Dieva sekotājiem – pat praviešiem – var būt vēl jāaug un kaut kas jāpārvar.

“Kad Jona uzzināja Dieva nodomu pasargāt pilsētu, kas, neskatoties uz tās ļaunumu, tika vadīta nožēlot maisos un pelnos, viņam vajadzēja būt pirmajam, kas priecātos par Dieva brīnišķīgo žēlastību, bet tā vietā viņš ļāva prātam kavēties pie domas, ka viņš var tikt uzskatīts par viltus pravieti. Skaudīgs savas reputācijas dēļ, viņš zaudēja skatu no bezgalīgi lielākās dvēseļu vērtības samaitātajā pilsētā.” (Elena Vaita “Pravieši un ķēniņi”, 271. lpp.) Dieva pacietība ar Viņa pravieti ir pārsteidzoša. Viņš, šķiet, ir nodomājis izmantot tieši Jonu, un, kad Jona bēg, Dievs sūta vētru un zivi, lai vestu bēgošo atpakaļ. Pat tagad, kad Jona ir pikts par Ninives atgriešanos, Dievs cenšas runāt ar Jonu un par viņa slikto attieksmi: “Vai tu domā, ka tu dari labi dusmodamies?” (Jonas 4:4).

`Izlasi Lk 9:51–56. Kādā ziņā šis ziņojums ir paralēls tam, kas notiek Jonas stāstā?`

“Jo tik ļoti Dievs pasauli mīlējis, ka Viņš devis Savu vienpiedzimušo Dēlu, lai neviens, kas Viņam tic, nepazustu, bet dabūtu mūžīgo dzīvību” (Jņ 3:16) vai, kā Dievs saka Jonas 4:11: “Un kā tad lai Man nebūtu žēl Ninives, tādas tik lielas pilsētas, ar vairāk kā simts divdesmit tūkstošiem iedzīvotāju, kas vienkārši nezina atšķirt savu labo roku no savas kreisās un kuriem pieder daudz lopu?” Cik gan pateicīgiem mums vajadzētu būt par to, ka beigās Dievs, nevis mēs paši, ir augstākais sirds, prāta un motīvu tiesnesis!

`Kā mēs varam iemācīties tādu līdzjūtību un pacietību pret citiem, kāda ir Dievam, vai vismaz iemācīties atspoguļot Dieva līdzjūtību un pacietību?`