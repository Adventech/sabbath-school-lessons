---
title:  Zīme, Ka Mēs Piederam Dievam
date:  02/09/2021
---

Otrā pasaules kara laikā Anglija sagaidīja nenovēršamu vācu armijas iebrukumu. Tika veikti sagatavošanās darbi, lai aizstāvētu salu, cik vien iespējams. Gar jūras krastu tika sacelti papildu nostiprinājumi. Ceļi, protams, dotu ienaidniekam iespēju visātrāk nokļūt līdz savam galamērķim, līdz ar to stratēģiskās vietas tika bloķētas. Taču tad angļu varasvīri izdarīja kaut ko dīvainu. Lai salēninātu un samulsinātu ienaidnieku, tika noņemtas dzelzceļa un ceļa zīmes. Akmenī iegravētās un uz ēkām esošās norādes nevarēja noņemt, bet tās tika aizmūrētas ar cementu.

Zīmes ir svarīgas. Tās kalpo kā marķieri un vadītāji. Laikā, kad nebija GPS, bija tikai kartes un zīmes bija ļoti svarīgas.

`Kam sabats ir zīme? Izlasi 2Moz 31:13, 16, 17. Kā mēs to, kas šeit ir pateikts, varam mūsdienās attiecināt uz sevi kā cilvēki, kas tic Dieva likuma mūžīgumam?`

Lai gan šie vārdi īpaši tika veltīti senajam Israēlam, mēs, kas piederam Kristum, esam “Ābrahāma sēkla un mantinieki saskaņā ar apsolījumu” (Gal 3:29), un sabats mūsdienās paliek zīme starp Dievu un Viņa ļaudīm. 2Moz 31 norāda, ka sabats ir Dieva mūžīgās derības zīme (2Moz 31:16, 17). Šī zīme palīdz mums “iepazīt” Savu Radītāju, Savu Glābēju un Svētdarītāju. Tā ir kā zīme, kas tiek pacelta katru septīto dienu un darbojas kā atgādinātājs, jo mums ir nosliece aizmirst.

Dieva sabats ir pastāvīgs atgādinājums par mūsu saknēm, atbrīvošanu, likteni un atbildībām pret atstumtajiem un apspiestajiem. Patiesībā sabats ir tik svarīgs, ka nevis mēs nākam pie tā, bet tas atnāk pie mums katru nedēļu bez izņēmuma kā mūžīgs atgādinājums tam, kas mēs esam, kas mūs ir radījis, ko Dievs dara mūsu labā un ko Viņš darīs mūsu labā, kad Viņš radīs jaunas debesis un jaunu zemi.

Svēts Dievs aicina Savus derības partnerus pārdomāt ritmu, kas pārvalda to, kas patiešām ir svarīgs – glābjošās attiecības starp Radītāju un Glābēju un Viņa radību. Katru nedēļu ar Dieva varu un autoritāti mums ir dota pavēle ieiet atpūtā, kas mums ir brīvi pieejama Kristū Jēzū, “un raudzīsimies uz Jēzu, ticības iesācēju un piepildītāju, kas Viņam sagaidāmā prieka vietā krustu ir pacietis, par kaunu nebēdādams, un ir nosēdies Dieva tronim pa labai rokai” (Ebr 12:2).

`Kā tu vari mācīties iegūt dziļāku pieredzi ar Dievu sabata laikā?`