---
title:  Kalpošana Citiem Sabatā Pagodina Dievu
date:  01/09/2021
---

Jaunās Derības pasaulē reliģiskajiem vadītājiem sabats bija kļuvis par smalku mākslu. Viņiem bija dučiem aizliegumu un noteikumu, kā sabats būtu jāievēro. Tas iekļāva aizliegumu jebko siet vai atsiet, sadalīt divus pavedienus, dzēst uguni, transportēt priekšmetu starp privāto ēku un publisko vai transportēt kaut ko vairāk nekā noteiktu attālumu publiskajā telpā.

`Par ko Jēzus tika apsūdzēts Jņ 5:7–16?`

Pilnībā ignorējot brīnumu, ko Jēzus bija veicis, atbrīvojot cilvēku no slimības, reliģiskie vadītāji piekasījās tam, ka dziedinātais vīrs sabatā publiski nesa savu gultu. Tā vietā, lai pamanītu, kā “sabata Kungs” (Mk 2:28) pavadīja šo īpašo dienu, vadītāji bija nolēmuši saglabāt paši savus noteikumus un regulējumus. Mums ir jābūt uzmanīgiem, lai mēs nepieļautu līdzīgu kļūdu.

`Kā Jes 58:12–14 apraksta Dieva programmu sabata ievērošanai?`

Dievs negrib tukšu pielūgsmi vai dievbijīgu klusumu. Viņš grib redzēt Savus ļaudis kopā ar citiem cilvēkiem, īpaši ar apspiestajiem un atstumtajiem.

Jesaja to ļoti skaidri pasaka Jes 58:13–14: “Kad tu atturi savu kāju no sabata pārkāpšanas un nedari Manā svētā dienā pēc savas patikas, bet nosauc dusas dienu par svētu prieku un par Tā Kunga svēto dienu un to turi godā, neizlietodams to saviem ceļiem, sava veikala nokārtošanai un tukšām valodām, tad Tas Kungs būs tavs prieks, Es tevi vadīšu zemes augstumos un tev došu tava tēva Jēkaba mantojumu, jo Tā Kunga mute tā ir runājusi.”

Darīt pēc savas “patikas” (Jes 58:13, jeb “mūsu pašu interesēm”, kā to tulko NRSV), ir ekvivalents “sabata pārkāpšanai”. Cilvēku plāni nav daļa no Dieva sabata ideāla. Drīzāk mēs esam aicināti meklēt tos, kas cīnās, kas ir sagūstīti, kas ir izsalkuši, kaili un staigā tumsā un kuru vārdus, šķiet, neviens vairs neatceras. Sabatam vairāk nekā jebkurai citai dienai vajadzētu izvest mūs no savtības un likt mums vairāk domāt par citiem un citu vajadzībām, nevis tikai par sevi un savām problēmām.