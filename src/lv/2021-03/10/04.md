---
title:  Svešinieks Tavos Vārtos
date:  31/08/2021
---

`Izlasi 2Moz 19:6. Ko šis pants mums stāsta par senā Israēla statusu? (Sk. arī 1Pēt 2:9.)`

Israēls bija aicināts iziet no Ēģiptes, lai būtu Dieva derības tauta, ļaudis, ar kuru starpniecību evaņģēlijs būtu izplatījies pasaulē, ja vien viņi būtu palikuši uzticīgi. Nav šaubu, viņi bija īpašu Dieva rūpju un gādības objekts, kam dotas īpašas privilēģijas un vienlaikus īpaša atbildība.

`Izlasi 2Moz 23:12. Kas vēl šeit notiek? Ko šis pants mums māca par to, kā Dievs skatās uz citām tautām?`

Sabata universālums ir kaut kas tāds, ko daudzi cilvēki palaiž garām. Protams, visbiežāk sastopamā kļūda bija tā, ka sabats esot domāts tikai jūdiem, – šī kļūda jau atmaskota 1Moz 1. un 2. nodaļā. Galu galā Dievs radīja visus cilvēkus. Tāpēc visiem cilvēkiem vajadzētu pieminēt sabata dienu.

Lai gan mums vienmēr vajadzētu paturēt prātā, ko sabats mums atklāj, mums vajadzētu arī atcerēties, ko tam vajadzētu mums stāstīt arī par citiem cilvēkiem. Zināmā mērā mūsu miers un saikne ar Radītāju un Glābēju liks mums automātiski skatīties uz citiem ar jaunām acīm, lai ieraudzītu viņus kā būtnes, ko radījis tas pats Dievs, kas radījis mūs, ko ir mīlējis tas pats Dievs, kas mīl mūs, un kas ir nomiris par viņiem tāpat kā par mums. Kā mēs redzējām (2Moz 20:10, 5Moz 5:14), sabata atpūta jādod pat kalpiem, svešiniekiem un dzīvniekiem.

Tas, ka sabata atpūtu vajadzētu baudīt pat svešiniekiem viņu vārtos, tas ir, tiem, kas (vēl) nepiedalās Israēlam dotajos apsolījumos, pasaka ļoti daudz. Cilvēkiem un pat dzīvniekiem nekad nevajadzētu tikt ekspluatētiem un ļaunprātīgi izmantotiem. Katru nedēļu ebreju tautai (un arī mums) ir jāsaņem spēcīgs atgādinājums par to, cik daudz kopīga mums ir ar citiem cilvēkiem, un, pat ja mēs baudām svētības un privilēģijas, ko citi nebauda, mums ir jāatceras, ka mēs vēl joprojām esam tā pati cilvēces ģimene un tādējādi mums ir jāizturas pret citiem ar cieņu un respektu.

`Kā veids, kā tu ievēro sabatu, varētu kļūt par svētību tiem, kas sabatu neievēro? Tas ir, kā tu vari izmantot sabatu par liecību citiem?`