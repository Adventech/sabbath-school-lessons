---
title:  Sabats Un Radīšana
date:  29/08/2021
---

No visiem desmit baušļiem tikai ceturtais sākas ar darbības vārdu “piemini” – “Piemini sabata dienu…”. Nav rakstīts: “Atceries, ka tu nedrīksti zagt.” Vai: “Atceries, ka tu nedrīksti pārkāpt laulību.”

“Pieminēšanas” ideja norāda uz vēsturi, uz to, ka kaut kas ir noticis pagātnē, ko mums ir nepieciešams atcerēties. Ja mēs atceramies, mēs savienojamies ar pagātni, un sabata dienas pieminēšana un svētīšana iezīmē taisnu līniju līdz pat radīšanas nedēļai.

`Izlasi 1Moz 1:26, 27 un 1Moz 9:6. Ko šie panti māca mums par to, cik īpaši mēs kā cilvēki esam un cik radikāli atšķirīgi mēs esam no pārējās Dieva radības? Kāpēc ir svarīgi saprast šo atšķirību?`

Pieminot radīšanu, mēs atceramies, ka esam radīti pēc Dieva līdzības, – tas ir kas tāds, ko radīšanas aprakstā neatrodam ne par ko citu. Acīmredzot cilvēki ir radikāli atšķirīgi no citiem planētas radījumiem, neskatoties uz to, cik liela daļa DNS mums ir kopīga ar dažiem citiem dzīvniekiem. Pretēji populāram mītam mēs neesam tikai attīstītāki pērtiķi vai augstāk attīstītas primātu versijas. Kā cilvēki, kas radīti pēc Dieva līdzības, mēs esam unikāli starp visiem Dieva radījumiem šajā pasaulē.

`Kā radīšanas stāsts atgādina mums par mūsu attiecībām ar radīšanu? 1Moz 2:15, 19.`

Izpratne par to, ka Dievs radīja arī mūsu pasauli, atgādina mums par mūsu atbildību pret radīto. Mēs esam valdnieki pār radību. Valdīt nenozīmē ekspluatēt. Mums ir jāvalda kā Dieva pārstāvjiem. Mums ir jābūt tādā mijiedarbībā ar dabas pasauli, kādā būtu Dievs.

Jā, grēks ir sabojājis visu, bet šī zeme vēl joprojām ir Dieva radība, un nekas nedod mums tiesības to ekspluatēt vai nodarīt kaitējumu citiem cilvēkiem.

`Mēs godinām Dieva kā Radītāja piemiņu. Kā vēl sabata ievērošana var palīdzēt mums vairāk apzināties vajadzību būt labiem vides pārvaldniekiem?`