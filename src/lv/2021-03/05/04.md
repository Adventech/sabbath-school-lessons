---
title:  “Lēnprātīgs Un No Sirds Pazemīgs”
date:  27/07/2021
---

Lēnprātība mūsdienās ir pārāk zemu novērtēta īpašība. Par pazemību smejas. Sociālie mediji māca mums pievērst uzmanību skaļajam, trokšņainajam, dīvainajam, mežonīgajam un spilgtajam. Patiešām, ļoti daudzi pasaules standarti ir pretēji tam, ko Dievs uzskata par svarīgu un vērtīgu.

“Patiesības atziņa nav tik daudz atkarīga no intelekta spēka kā no nodomu šķīstuma, nopietnas, pazemīgas ticības vienkāršības. Tiem, kas sirds pazemībā meklē dievišķo vadību, Dieva eņģeļi nāk ļoti tuvu. Svētais Gars ir dots, lai atvērtu viņiem patiesības bagātos krājumus.” (E. Vaita “Kristus līdzības”, 59. lpp.)

`Izlasi Mt 5:5, 1Pēt 3:4 un Jes 57:15. Kā tu definētu lēnprātību un pazemību, balstoties uz šiem pantiem?`

Pāvils atsaucas uz “Kristus lēnprātību un pazemību” 2kor 10:1. Lēnprātība un pazemība nav vāju cilvēku apraksts, cilvēku, kas nespēj paši par sevi pastāvēt. Jēzus pats nemeklēja sadursmes un bieži no tām izvairījās, jo Viņa misija vēl nebija piepildīta (Jņ 4:1–3). Kad Viņš piedzīvoja sadursmes, Viņš drosmīgi atbildēja. Tomēr vienlaikus Viņš runāja laipni. Viņa bēdas par Jeruzālemi tieši pirms krustā sišanas, piemēram, nebija izkliegti lāsti, bet skumjas vārdu ainas par postošo nākotni (Lk 19:41–44).

Jaunajā Derībā Jēzus bieži ir attēlots kā otrais Mozus. Viņš runā no kalna, atklājot Savas valstības principus (Mt 5:1). Viņš nodrošina lielam pūlim ēdienu (Mt 14:13–21). 4Moz 12:3 apraksta Mozu kā “lēnprātīgu”, kas atbalsojas Mt 11:29. Ļaudis, kas bija liecinieki 500 pabarošanai, apbrīnā izsaucās – “šis tiešām ir tas pravietis, kam jānāk pasaulē” (Jņ 6:14) – atsauce uz 5Moz 18:15 un Mozus kā pravieša lomu.

Jēzus pazemība un lēnprātība noteikti pārspēj Mozu. Galu galā Viņš ir mūsu dievišķais Glābējs. Lai gan Mozus piedāvāja sevi, lai glābtu savu tautu (2Moz 32:32), viņa nāve neko nebūtu panākusi, jo Mozus pats bija grēcinieks un viņam bija vajadzīgs glābējs, grēku nesējs, kas samaksātu par viņa paša grēkiem. Lai gan mēs varam mācīties no Mozus un no viņa dzīves stāsta, mēs nevaram viņā rast glābšanu.

Mums patiešām ir vajadzīgs Glābējs, kas var nostāties mūsu vietā ne tikai kā Aizlūdzējs, bet kā mūsu Vietnieks. Aizlūgšana ir svarīga, bet tikai Dievs, kas karājas pie krusta kā mūsu grēku nesējs, kā Tas, kurš samaksāja Sevī sodu par mūsu grēkiem, var izglābt mūs no likumīgajām sekām, ko mūsu grēki taisnīgi mums ir uzlikuši. Lai arī cik izcils paraugs Jēzus mums bija, bez krusta un augšāmcelšanās tam nebūtu nekādas nozīmes.