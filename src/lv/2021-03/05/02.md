---
title:  “Es Jums Došu Mieru”
date:  25/07/2021
---

`Izlasi Mt 11:20–28, kur Jēzus saka: “Nāciet pie Manis visi, kas strādājat un nesat smagas nastas, es jums došu mieru.” (NKJV) Kādā kontekstā ir izteikti šie vārdi? Kā Jēzus dod mums šo mieru?`

Jēzus, tāpat kā mēs, nekad nerunāja bez konteksta. Lai Viņu saprastu, mums ir jāaptver specifiskais konteksts, kādā konkrētais apgalvojums teikts, īpaši ja mēs gribam izvairīties no nepareizas Jēzus vārdu izpratnes.

Mateja 11. nodaļa iezīmē pagrieziena punktu Mateja evaņģēlijā. Apgalvojumi, kas nosoda svarīgas Galilejas pilsētas, ir skarbākais, kas līdz šim evaņģēlijā ir dzirdēts. Jēzum nav izņēmumu, Viņš liek pirkstu tur, kur sāp, Viņš biedrojas ar “nepareizajiem” cilvēkiem (Mt 9:9–13). Viņa apgalvojums, ka Viņš spēj piedot grēkus, reliģisko vadītāju acīs ir skandalozs (Mt 9:1–8).

Patiešām, Jēzus izsaka ļoti nosodošus vārdus cilvēkiem, pat salīdzinot ar Sodomu, kas toreiz (un arī mūsdienās) tika uzskatīta par nepieredzēta ļaunuma vietu: “Bet Es jums saku: Sodomas zemei būs vieglāk tiesas dienā nekā tev.” (Mt 11:24)

Spriedze kāpj – un tomēr Jēzus pēkšņi maina virzienu un piedāvā patiesu mieru. Viņš tā var darīt, jo “visas lietas Man ir Mana Tēva nodotas, un neviens nepazīst Dēlu kā vien Tēvs” (Mt 11:27). Jēzus spēja dot mieru ir balstīta uz Viņa dievišķumu un Viņa vienotību ar Tēvu.

Pirms mēs varam atbrīvoties no nastām, mums ir jāsaprot, ka mēs tās nevaram nest vieni paši. Patiesībā lielākā daļa no mums nemeklēs Jēzu, kamēr nebūs atzinusi savu patieso stāvokli. Jēzus aicinājums ir balstīts uz vajadzību.

Viņa apgalvojums Mt 11:28 grieķu oriģinālā sākas ar pavēli. “Nāciet” nav izvēle, “nākt” ir priekšnosacījums, lai atrastu mieru. “Nākšana” nozīmē, ka mums ir jānodod kontrole. Laikā, kad mēs ērti varam kontrolēt daudz ko ar saviem viedtālruņiem, nākšana pie Jēzus nav dabisks virziens. Patiesībā lielākajai daļai cilvēku pakļaušanās ir visgrūtākā kristieša dzīves daļa.

Mums patīk runāt (un pamatoti) par visu, ko Dievs dara mūsu labā ar Kristus starpniecību un kā mēs nevaram izglābt sevi un tamlīdzīgi. Tas viss ir patiesība. Bet beigās mums tik un tā ir jāizdara apzināta izvēle “nākt” pie Jēzus, kas nozīmē pakļauties Viņam. Lūk, kur brīvās gribas realitāte kļūst par galveno un centrālo kristieša dzīvē.

`Kādas nastas tu nes? Kā tu vari iemācīties nodot tās Jēzum un piedzīvot mieru, ko Viņš piedāvā, samaksājot par to tik lielu maksu?`