---
title:  “Ņemiet Uz Sevi Manu Jūgu”
date:  26/07/2021
---

`Izlasi Mt 11:29, 30. Kāpēc uzņemties Jēzus jūgu Viņš mums pavēl uzreiz pēc tam, kad Viņš ir uzaicinājis mūs atdot Viņam savas nastas un atrast patiesu mieru?`

Pēc pirmās pavēles “nāciet” (Mt 11:28) seko vēl divas pavēles (Mt 11:29). “Ņemiet” un “mācieties” pievērš klausītāju (un lasītāju) uzmanību Jēzum. Mums ir jāņem Viņa jūgs un jāmācās no Viņa.

Personīgās attiecības starp Tēvu un Dēlu (par tām darīts zināms jau Mt 11:25–27) ir spēcīga ilustrācija, kas var izskaidrot šajos pantos izmantoto jūga metaforu. Gan Tēvs, gan Dēls vienoti strādā, lai glābtu cilvēci. Lai gan jūgs ir pakļaušanās simbols (sk. Jer 27. nod.), tas kā metafora arī ilustrē vienotu nolūku. Mēs pakļaujamies Viņa jūgam un pieņemam uzdevumu, ko Viņš mums dod, lai svētītu tos, kas ir ap mums. Mēs nenesam Viņa jūgu, mēs vienkārši esam Viņam piejūgti, jo Viņa jūgs ir “patīkams” un Viņa nasta “viegla” (Mt 11:30).

Otrā pavēle “mācieties no Manis” atkārto šo konceptu. Grieķu darbības vārds “mācīties” ir saistīts ar jēdzienu “māceklis”. Kad mēs mācāmies no Jēzus, mēs patiešām esam Viņa mācekļi. Paklausība un nodošanās ir mācekļu rakstura īpašības.

`Kāda ir atšķirība starp “smagu nastu” (Mt 11:28) un Viņa jūga uzņemšanos (Mt 11:29)?`

Jūgs jūdaismā bija bieži sastopama metafora likumam. Apd 15:10 to izmanto, runājot par apgraizīšanas likumu. Gal 5:1 pretstata brīvību, ko Jēzus piedāvā, verdzības jūgam, kas ir atsauce uz likumu un nozīmē glābšanu. Būt piejūgtam Jēzum uzsver paklausību un nodošanos sekot Viņa pēdās un piedalīties Viņa misijā. Lai gan mēs nevaram cerēt pievienot neko glābšanai, ko Jēzus mums sagādāja pie krusta, mēs varam kļūt Viņa vēstneši un līdzdalīt labo vēsti cilvēkiem ap mums. Likuma interpretācija, kā Jēzus to atklāja Kalna svētrunā (Mt 5.–7. nod.), ir vēl radikālāka, nekā farizeji domāja. Tā prasa sirds ķirurģiju un pārveido mūsu motīvus – Viņa jūgs ir patīkams un Viņa nasta ir viegla (Mt 11:30).

`Kāds brīnišķīgs apsolījums! Miers jūsu dvēselēm. Kā jūs esat piedzīvojuši mieru? Kāds tas ir? Pievēršoties Jēzum un tam, ko Viņš mums piedāvā, kā mēs varam sākt iepazīt šo mieru?`