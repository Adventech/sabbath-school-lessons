---
title:  Tālākiem Pētījumiem
date:  30/07/2021
---

“Ja jūs uzskatāt savu darbu par grūtu, ja jūs sūdzaties par grūtībām un pārbaudījumiem, ja jūs sakāt, ka jums nav spēka pretoties kārdināšanām, ka jūs nespējat uzvarēt nepacietību un ka kristīgā dzīve ir kalnup vedošs darbs, esiet droši, ka jūs nenesat Kristus jūgu. Jūs nesat cita meistara jūgu.” (Elena Vaita “Bērna vadonis”, 267. lpp.)

“Ir vajadzība pēc pastāvīgas modrības un nopietnas, mīlošas nodošanās, bet tas nāks dabiski, kad dvēsele ticībā turēsies pie Dieva spēka. Mēs nevaram darīt neko, pilnīgi neko, lai ieteiktu sevi dievišķajai labvēlībai. Mums ne pavisam nav jāuzticas sev vai saviem labajiem darbiem, bet, kad mēs kā kļūdainas, grēcīgas būtnes nākam pie Kristus, mēs varam atrast mieru Viņa mīlestībā. Dievs pieņems katru, kas nāk pie Viņa, pilnībā uzticoties krustā sistā Glābēja nopelnam. Sirdī rodas mīlestība. Var nebūt nekādu ekstātisku jūtu, bet ir paliekoša, mierpilna uzticēšanās. Katra nasta ir viegla, jo jūgs, ko uzliek Kristus, ir viegls. Pienākums kļūst par prieku un upuris par baudu. Ceļš, kas iepriekš likās tumsā tīts, kļūst gaišs no Taisnības Saules stariem. Tā ir staigāšana gaismā, kā Kristus ir gaismā.” (Elena Vaita “Ticība un darbi”, 38., 39. lpp.)

**Jautājumi pārrunām**

`1.	Vai jūs atceraties kādu reizi savā staigāšanā ar Jēzu, kad jūs beidzot nodevāties Viņam pilnībā? Līdzdaliet piedzīvojumu savā grupā, īpaši pievēršoties iemeslam, kāpēc jūs nodevāties.`

`2.	Izpētiet Jēzus lūgšanu Mt 11:25–27 un pārrunājiet grupā, kā iegūt žēlastības atziņu. Kāpēc Dievs paslēpj glābšanas plānu (“šīs lietas”) no gudrajiem un prātniekiem, bet atklāj to bērniem?`

`3.	Kā mēs varam palīdzēt tiem, kas ir ap mums un kas cīnās ar savām nastām, nākt pie Jēzus un atrast mieru?`

`4.	Pakavējieties vairāk pie domas par būšanu “lēnprātīgiem un no sirds pazemīgiem”. Vai tas nenāk par sliktu cilvēka pašvērtējumam? Vai mums nevajadzētu justies labi, domājot par sevi, īpaši ja cilvēks tik un tā cīnās ar šaubām par sevi? Kā krustam un tam, ko tas aino, vajadzētu palīdzēt mums saprast, ko Jēzus domāja ar “lēnprātību un pazemību”? Tas ir, kāpēc krusta klātbūtnē vienīgā patiesi atbilstošā attieksme ir lēnprātība un pazemība?`