---
title:  Pavēle Atpūsties
date:  23/08/2021
---

Radīšana var būt “ļoti laba”, bet tā vēl nav pilnīga. Radīšana beidzas ar Dieva atpūtu un īpašo svētību septītajā dienā jeb sabatā. “Un Dievs svētīja septīto dienu un iesvētīja to, jo Viņš tanī atdusējās no visa Sava darba, ko radīdams bija darījis.” (1Moz 2:3)

Sabats ir Dieva radīšanas daļa, radīšanas kulminācija. Dievs rada mieru un rada telpu kopienai, kur cilvēce (toreiz Ādams un Ieva kā ģimenes kodols) varēja pārtraukt ikdienas aktivitātes un atpūsties blakus savam Radītājam.

Diemžēl grēks ienāca šajā pasaulē un visu izmainīja. Vairs nebija tiešas satiksmes ar Dievu. Tā vietā ienāca sāpīgas dzemdības, smags darbs, trauslas un disfunkcionālas attiecības un daudz kas cits šajā kritušajā pasaulē – garš bēdu stāsts, ko mēs visi tik labi zinām. Un vēl joprojām, pat visa tā vidū, Dieva sabats ir palicis kā nemainīgs mūsu radīšanas simbols un arī mūsu pārradīšanas cerība un apsolījums. Ja sabata atpūta bija vajadzīga pirms grēka, tad cik daudz vairāk pēc tam!

Daudzus gadus vēlāk, kad Dievs atbrīvo Savus bērnus no Ēģiptes verdzības, Viņš vēlreiz tiem atgādina par šo īpašo dienu.

`Izlasi 2Moz 20:8–11. Ko tas mums māca par sabata svarīgumu un to, kā tas saistās ar radīšanu?`

Ar šo pavēli Dievs aicina mūs atcerēties savu izcelsmi. Pretēji tam, kā daudzi domā, mēs neesam aukstu, bezrūpīgu un aklu spēku nejauši produkti. Tieši pretēji, mēs esam būtnes, kas radītas pēc Dieva līdzības. Mēs esam radīti, lai būtu sadraudzībā ar Dievu. Nav svarīgi, ka pret israēliešiem izturējās kā pret mazvērtīgiem vergiem. Katru sabatu īpašā veidā viņi tika aicināti atcerēties, kas viņi patiesībā bija – būtnes, kas radītas pē paša Dieva līdzības.

“Tā kā sabats ir piemiņa radīšanas darbam, tas ir Kristus mīlestības un spēka apliecinājums.” (Elena Vaita “Laikmetu ilgas”, 281. lpp.)

`Padomā par to, cik svarīga ir doktrīna par radīšanu sešās dienās. Galu galā kura mācība vēl ir tik svarīga, ka Dievs pavēl veltīt septīto daļu no savas dzīves katru nedēļu un bez izņēmuma, lai to pieminētu? Ko šim faktam vien vajadzētu mums mācīt par to, cik svarīgi ir, lai mēs atcerētos savu patieso izcelsmi, kā tas ainots Pirmajā Mozus grāmatā?`