---
title:  Jauni Apstākļi
date:  24/08/2021
---

Pēc 40 klejojumu gadiem tuksnesī bija izaugusi jauna paaudze ar blāvām atmiņām par Ēģipti. Viņiem bija ļoti atšķirīga dzīves pieredze no tās, kāda bija viņu vecākiem. Šī jaunā paaudze bija redzējusi savu vecāku atkārtoto ticības trūkumu, un sekas bija tādas, ka arī viņiem nācās klejot pa tuksnesi, līdz iepriekšējā paaudze nomira.

Viņiem bija priekštiesība – svētnīca nometnes centrā –, un viņi varēja redzēt mākoni, kas norādīja uz Dieva klātbūtni virs saiešanas telts. Kad tas kustējās, viņi zināja, ka ir laiks savākt mantas un sekot. Šis mākonis, kas pa dienu nodrošināja ēnu, bet naktī gaismu un siltumu, bija pastāvīgs atgādinājums par Dieva mīlestību un rūpēm par viņiem.

`Kāds personīgs sabata dienas atgādinājums viņiem bija? Izlasi 2Moz 16:14–31.`

Pretēji populārai doktrīnai šie panti pierāda, ka septītās dienas sabats bija pirms Sinaja likumiem.

Kas šeit notika?

Īpašais ēdiens, ko Dievs katru dienu nodrošināja, bija kā atgādinājums, ka Radītājs uztur Savu radību. Dievs ļoti taustāmā veidā nodrošināja viņu vajadzības. Katru dienu notika brīnums – ēdiena parādīšanās un pazušana līdz ar sauli. Katru reizi, kad kāds to centās uzkrāt nākamajai dienai, tas sabojājās un sāka smirdēt. Tomēr katru piektdienu ēdiena bija pietiekami, lai savāktu divkāršu porciju, un pārpalikums sabatam brīnumainā veidā palika svaigs.

Israēlam nu bija svētnīcas kalpošana, un visi likumi un regulējumi bija uzrakstīti Trešajā un Ceturtajā Mozus grāmatā. Sirmais Mozus vēl joprojām visus sapulcināja, atkārtoja viņu vēsturi un likumus, ko Dievs viņiem bija devis (sk. 5Moz 5:6–22).

Šī jaunā paaudze beidzot bija gatava ieiet Apsolītajā Zemē. Israēlā bija jānotiek izmaiņām vadībā, un sirmais Mozus gribēja nodrošināt, lai šī paaudze atceras, kas viņi ir un kāda ir viņu misija. Viņi negribēja atkārtot savu vecāku kļūdas. Tāpēc viņš atkārtoja Dieva likumus. Desmit baušļi tika atkārtoti, lai šī paaudze, atrodoties uz Kānaānas iekarošanas sliekšņa, tos neaizmirstu.

`Mums katram Jēzus otrā nākšana nav tālāk kā dažus brīžus pēc mūsu nāves. Tādējādi Viņa atgriešanās vienmēr ir ļoti tuvu, varbūt pat tuvāk, nekā mēs bijām iedomājušies. Kā sabata ievērošana atgādina mums ne tikai par to, ko Dievs ir darījis mūsu labā, bet arī ko Viņš darīs mūsu labā, kad atgriezīsies?`