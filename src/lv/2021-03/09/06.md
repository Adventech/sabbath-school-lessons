---
title:  Sabata Ievērošana
date:  26/08/2021
---

Dievs pavēl Savai tautai ievērot sabata dienu. Kopā ar pavēli nenogalināt un nezagt ir bauslis pieminēt sabatu, lai gan Bībele specifiski nepasaka, kā tieši mums to ievērot.

`Kādai vajadzētu būt gaisotnei, ko mēs radām un veicinām sabatā? Sk. Ps 92 un Jes 58:13.`

Tā kā sabata ievērošana nozīmē radīšanas un glābšanas svinēšanu, šīs dienas gaisotnei vajadzētu būt nevis drūmai, bet prieka pilnai Kungā.

Sabata dienas pieminēšana nesākas septītajā dienā. Kā pirmais sabats bija radīšanas nedēļas kulminācija, tā mums vajadzētu “pieminēt sabata dienu” visu nedēļu un plānot uz priekšu, lai mēs varētu nolikt malā savus ikdienas darbus un tādā veidā “turēt sabatu svētu”, kad tas ir pienācis. Mērķtiecīga gatavošanās darba dienās un īpaši sagatavošanās dienā (Mk 15:42) jeb piektdienā ir atslēga, kas vairo prieku, jo tuvāk nāk šī īpašā diena.

`Kādu svarīgu sabata ievērošanas aspektu izgaismo 3Moz 19:3?`

Sabata ievērošana nozīmē arī attiecību veidošanu ar ģimeni un draugiem. Dievs dod laiku nedalītai sadraudzībai ar visu ģimeni, un tas iekļauj atpūtu pat kalpiem un ģimenes dzīvniekiem (sk. 2Moz 20:8–11). Sabats un ģimene sader kopā.

Lai gan atpūta un ģimenes laiks ir svarīgi principi, sabata ievērošana nozīmē arī piedalīšanos kopīgā, nedalītā Dieva pielūgsmē kopā ar draudzes ģimeni. Dzīvojot virs zemes, Jēzus apmeklēja un vadīja dievkalpojumus (sk. 3Moz 23:3, Lk 4:16 un Ebr 10:25).

Kaut arī iknedēļas rutīna un ritms var būt steigas pilns, dziļi mūsu sirdīs ir ilgas pēc patiesa sabata miera, patiesas sadraudzības ar mūsu Radītāju. Mēs varam ieiet sabata ritmā un mierā, atceroties apstādināt visas darba darīšanas un plānošanu, lai pavadītu laiku ar Dievu un koptu attiecības.

`Kāda ir tava personīgā pieredze ar sabatu un svētībām, kas nāk no sabata ievērošanas? Kādos veidos tu varētu to vēl vairāk padarīt par svētu laiku, kādam tam arī vajadzētu būt?`