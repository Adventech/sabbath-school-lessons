---
title:  Iztukšoti
date:  28/06/2021
---

Miega trūkums un spēku izsīkums fiziskas pārslodzes dēļ ir reāla problēma. Vissatraucošākais tomēr ir tas, ka mēs “emocionāli iztukšojamies”. Kad miega trūkumam tiek pievienots emocionāls pārbaudījums, mēs varam zaudēt drosmi.

Šķiet, ka Jeremijas rakstvedis Baruhs pēdējo vētraino Jeruzālemes gadu laikā pirms haosa, ciešanām un posta, kas sekoja pilsētas iznīcināšanai, iebrūkot babiloniešiem, bieži jutās līdzīgi.

`Izlasi Jer 45:1–5. Uzraksti Baruha emocionālās veselības diagnozi.`

Vai vari iedomāties, kāda būtu sajūta, ja Dievs sūtītu tev personīgi adresētu vēsti? Baruhs saņēma vēsti tieši no Dieva troņa istabas (Jer 45:2). Mums ir pateikts, ka tas notika “Jūdas ķēniņa Jojakīma ceturtajā valdīšanas gadā” ap 605. vai 604. gadu p. m. ē. Jer 45:3 ir labs kopsavilkums tam, kā cilvēki jutās, kad viņi bija iztukšojušies.

No visa tā, ko mēs zinām no Bībeles par šo laika periodu, ir skaidrs, ka Baruha sūdzības nebija virspusējas vaimanas. Viņam bija labs iemesls, lai justos zaudējis drosmi un emocionāli iztukšots. Notika daudz sliktu lietu, un bija sagaidāmas vēl citas.

`Kā Dievs reaģēja uz Baruha sāpēm? Izlasi Jer 45:4, 5.`

Dieva reakcija uz Baruha īstajām sāpēm atgādina mums par faktu, ka Dieva izmisumam un sāpēm vajadzētu būt daudz lielākām. Viņš bija uzbūvējis Jeruzālemi; Viņš gatavojās to nolīdzināt; Viņš bija iestādījis Israēlu kā vīnadārzu (Jes 5:1–7); Viņš gatavojās to izraut ar saknēm un aizvest gūstā. Ne jau to Kungs bija gribējis Savai tautai, bet tam bija jānāk, jo tauta pret Viņu bija sacēlusies.

Taču Baruha tuneļa galā bija gaisma. Dievs gribēja pasargāt Baruha dzīvību, par spīti gūstam, iznīcībai un zaudējumam.

`Izlasi vēlreiz Dieva vārdus Baruham. Kādu vispārīgu vēsti mēs varam no tiem paņemt sev? Tas ir, ko tas mums stāsta par to, ka Dievs ir mums blakus, lai arī kāda ir mūsu situācija?`