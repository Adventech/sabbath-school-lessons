---
title:  Atpūta Jaunajā Derībā
date:  30/06/2021
---

Vārda “atpūta” darbības vārda forma, kas bieži atrodama Jaunajā Derībā, ir “anapauo” (“atpūsties, relaksēties, atjaunoties”). Tas izmantots vienā no Jēzus slavenākajiem citātiem par mieru Mt 11:28: “Nāciet šurp pie Manis visi, kas esat bēdīgi un grūtsirdīgi, Es jums došu atpūtu.” (NKJV) To var attiecināt uz fizisku atpūtu (Mt 26:45). Vēstules korintiešiem noslēgumā Pāvils izsaka savu prieku par draugu ierašanos, kas atspirdzināja viņa garu (1kor 16:18).

Vēl viens darbības vārds, kas norāda uz atpūtu, ir “hēsychazo”. Tas apraksta mācekļu sabata atpūtu, Jēzum dusot kapā (Lk 23:56). Bet tas ir arī izmantots, lai aprakstītu klusas dzīves dzīvošanu (1Tes 4:11) un var norādīt, ka kādam nav iebildumu un līdz ar to viņš klusē (Apd 11:18).

Ebr 4:4, kur aprakstīta Dieva radības atpūta septītajā dienā, izmantots grieķu valodas darbības vārds “katapauo” (“panākt pārtraukumu, atnest mieru, atpūsties”), atbalsojot Vecās Derības tulkojumu grieķu valodā – Septuagintu. Interesanti, ka šis darbības vārds visvairāk Jaunajā Derībā parādās Ebr 4. nodaļā.

`Izlasi Mk 6:30–32. Kāpēc Jēzus teica Saviem mācekļiem, lai viņi nāk malā un atpūšas, kaut arī viņiem tobrīd bija tik daudz misijas iespēju? Domājot par šo jautājumu, izlasiet plašāku kontekstu Mk 6. nodaļā.`

“Nāciet vieni paši savrup .. un atpūtieties maķenīt” (Mk 6:31) nav formulēts kā aicinājums. Tas izteikts pavēles formā, kā rīkojums. Jēzus ir noraizējies par Saviem mācekļiem un viņu fizisko un emocionālo labklājību. Viņi bija tikko atgriezušies no grūta misijas ceļojuma, kura laikā Jēzus bija viņus izsūtījis pa diviem (Mk 6:7). Mk 6:30 apraksta viņu sajūsmas pilno atgriešanos. Viņu sirdis droši vien bija pilnas. Viņi gribēja līdzdalīt Jēzum savas uzvaras un neveiksmes. Tomēr Jēzus apstādina viņus, vispirms aicinot viņus atpūsties. Marks iekļauj paskaidrojumu: “Jo daudz bija, kas nāca un gāja, un tiem nebija vaļas ne ēst.” (Mk 6:31) Būt pārslogotiem un pārāk aizņemtiem Dieva darbā ir patiess izaicinājums arī mācekļiem. Jēzus atgādina mums, ka ir jāsargā veselība un emocionālā labklājība, regulāri ieplānojot atpūtas brīžus.

`Kā jūs varat palīdzēt savam mācītājam, draudzes vecākajam vai jebkuram citam, kas varētu būt izdedzis, darot Kunga darbu? Ko tu varētu darīt, lai viņu uzmundrinātu un palīdzētu šim cilvēkam atrast mieru?`