---
title:  Tekulis Un Bēgulis
date:  01/07/2021
---

`Izlasi 1Moz 4:1–12. Kas padarīja Kainu par “tekuli un bēguli” virs zemes (1Moz 4:12)?`

Bībeles pants tieši nepasaka, kāpēc Dievs pieņēma Ābelu un viņa upuri, bet nepieņēma Kainu un viņa upuri (1Moz 4:4, 5). Bet mēs zinām, kāpēc. “Kains Dieva priekšā nāca kurnēdams un savā sirdī neticēdams apsolītajam Upurim un upuru pienešanas vajadzībai. Viņa ziedojums neizteica nekādu grēku nožēlu. Viņš domāja līdzīgi daudziem citiem šodien, ka tā būtu sava nespēka atzīšana, ja tas visos sīkumos ievērotu Dieva norādījumus un savu izglābšanu darītu atkarīgu vienīgi no ticības apsolītā Pestītāja salīdzinošajam darbam. Kains gribēja rīkoties patstāvīgi. Viņš pie Dieva gribēja nākt ar savu paša nopelnu.” (Elena Vaita “Sentēvi un pravieši”, 72. lpp.)

Kad Dievs pateica, ka Kains būs “tekulis un bēgulis” virs zemes, tas nenozīmēja, ka viņš par tādu tika pataisīts. Drīzāk tās bija viņa grēcīgās rīcības un nepaklausības sekas. Nespēdams atrast mieru Dievā, Kains atklāja, ka viņš nevar to atrast nevienā citā veidā, vismaz ne patiesu mieru.

Ebreju valodas vārdu, kas tulkots kā “uzlūkoja” (1Moz 4:4), varēja tulkot arī kā “skatījās cieši, rūpīgi pārdomāja”. Dieva rūpīgā un ciešā skatiena fokuss nav tik daudz upuris, cik upurētāja attieksme. Tas, ka Dievs atmeta Kaina augļu upuri, nav kaprīza Dieva patvaļīga rīcība. Drīzāk tā apraksta rūpīgu pārdomu un upura pienesēja rakstura, attieksmes un motivācijas izsvēršanas procesu. Tas ir labs izmeklēšanas tiesas piemērs.

`Izlasi 1Moz 4:13–17 un apraksti Kaina reakciju uz Dieva spriedumu.`

Kad mēs mēģinām aizbēgt no Dieva klātbūtnes, mēs kļūstam nemierīgi. Ilgas pēc dievišķās žēlastības mēs mēģinām aizpildīt ar lietām, cilvēku attiecībām vai pārlieku aizņemtu dzīvesveidu. Kains sāka veidot dinastiju un pilsētu. Abi ir izcili sasniegumi un runā par apņēmību un enerģiju, bet, ja tā ir bezdievīga dinastija un dumpīga pilsēta, pūles nav tā vērtas.

`Pat ja mēs beigās ciešam savu grēku sekas (kā jau tas vienmēr notiek), kā mēs varam mācīties pieņemt piedošanu par šiem grēkiem, kas mums pieejama, pateicoties krustam?`