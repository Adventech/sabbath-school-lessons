---
title:  Izsmelti Un Noguruši
date:  27/06/2021
---

`Izlasi 1Moz 2:1–3. Kāpēc Dievs radīja atpūtas dienu, pirms vispār kāds bija noguris?`

Pat pirms cilvēce izvēlējās spriedzes pilnu dzīvi, Dievs nolika ceļa zīmi, dzīvu veidu, kā aktivizēt mūsu atmiņu. Šī diena būs laiks, lai apstātos un brīvi baudītu dzīvi; diena, kad būt, nevis darīt, diena, kad īpaši svinēt dzīves, dabas, zāles, gaisa, ūdens, cilvēku un – pāri visam – visu labumu Radītāja dāvanu.

Tas nebija vienreizējs uzaicinājums, kas izbeidzās līdz ar izraidīšanu no Ēdenes. Dievs gribēja pārliecināties, ka uzaicinājums izturēs laika pārbaudi, un tā Viņš jau no paša sākuma ieauda sabata atpūtu laika audumā. Aicinājums uz mierpilnu radības svinēšanu katru septīto dienu pastāvēs vienmēr.

Kāds varbūt domā, ka ar visām laikietilpīgo darbu atvieglojošajām ierīcēm mums vajadzētu justies mazāk fiziski nogurušiem nekā cilvēkiem pirms divsimt gadiem. Bet patiesībā šķiet, ka atpūtas ir par maz arī mūsdienās. Pat tie brīži, kad nestrādājam, tiek pavadīti emocionāli izsmeļošās aktivitātēs. Vienmēr liekas, ka mēs esam kaut kur aizmugurē, jo, lai arī cik daudz mums izdotos paveikt, arvien būs ko darīt.

Pētījumi arī parāda, ka mēs mazāk guļam un daudzi cilvēki ir lielā kofeīna atkarībā, lai turpinātu darboties. Lai gan mums ir ātrāki mobilie telefoni, ātrāki interneta savienojumi, šķiet, ka mums vēl joprojām nav pietiekami laika.

`Ko šie panti māca par to, kāpēc atpūsties ir svarīgi? Mk 6:31, Ps 4:8, 2Moz 23:12, 5Moz 5:14 un Mt 11:28.`

Dievs, kas mūs ir radījis, zināja, ka mums vajadzēs fizisku atpūtu. Viņš iebūvēja ciklus laikā – nakti un sabatu, lai sniegtu mums fiziskas atpūtas iespēju. Jēzus kā mūsu dzīves Kunga atzīšana ietver nopietnu atbildības uzņemšanos, lai atvēlētu laiku atpūtai. Galu galā sabata bauslis nav tikai ierosinājums. Tas ir bauslis!

`Kā ir ar tavu saspringto dzīvi? Ko tu vari darīt, lai gan fiziski, gan garīgi labāk piedzīvotu atpūtu, ko Dievs vēlas mums sniegt?`