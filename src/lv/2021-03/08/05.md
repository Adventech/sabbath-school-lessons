---
title:  Pārāk Noguris, Lai Skrietu
date:  18/08/2021
---

Elija ir pārāk noguris, lai skrietu. Un tā viņš atkal lūdz Dievu. Šī lūgšana ļoti atšķiras no ticības pilnās lūgšanas, uz kuru Dievs atbildēja Karmela kalnā (1ķēn 18:36, 37) priesteru un Baāla praviešu, tiesas locekļu un tautas priekšā. Šī ir vienkārša, īsa izmisuma lūgšana.

`Elija apliecina 1ķēn 19:4, ka viņš nav labāks par saviem tēviem. Par ko viņš runā?`

Kad Elija beidzot paliek kluss, viņu pārņem vainas izjūta. Viņš saprot, ka viņa steidzīgā rīcība ir nolaupījusi to, kas varēja kļūt par lielisku iespēju, lai Israēlā varētu īstenoties reformas. Viņš saprot, ka viņš ir pievīlis tos, kam viņš bija vajadzīgs. Un viņš ir bezspēcīgs kaut ko darīt lietas labā. Tādējādi sāpīgā pārdomu brīdī, ļoti labi zinot savas tautas vēsturi, viņš ierauga sevi, kāds viņš patiesībā ir.

Vai tā var būt sāpīga atklāsme ikvienam no mums, tas ir, ieraudzīt sevi tādus, kādi mēs patiesībā esam? Cik pateicīgiem mums vajadzētu būt par apsolījumu, ka, lai arī cik grēcīgas ir mūsu dzīves, Kristū Dievs redz mūs tādus, kādu Viņš redz Jēzu! Vai var būt vēl lielāka cerība par šo, kad mēs ticībā varam pieprasīt sev Kristus taisnību? (Sk. Fil 3:9.) Neskatoties uz to, depresijai ir veids, kā mūs ieraut tumšā sevis nicināšanas virpulī.

Reizēm mēs sākam domāt, ka nāve ir vienīgā izeja.

Šķiet, ka šis ir Elijas gadījums. Viņam tas ir par daudz. Viņš saka: “Kungs, nu ir gana!

Ņem manu dvēseli, jo es neesmu labāks par saviem tēviem!” (1ķēn 19:4)

Labā vēsts ir tā, ka lielais Ārsts Eliju nenosoda. Dieva labāk par mums saprot, ar ko mums ir jācīnās, kad mums ir depresija.

“Var jau būt, ka tūlīt nav redzamu pierādījumu, ka Glābēja vaigs mīlestībā un līdzjūtībā ir pievērsies mums, tomēr tā tas ir. Mēs varam arī nejust Kristus pieskārienu, bet Viņa roka mīlestībā un līdzjūtīgā sirsnībā tomēr ir pār mums.” (Elena Vaita “Ceļš pie Kristus”, 97. lpp.)

Dievs zina un saprot, ka Elijam “ejams garš ceļš” (1ķēn 19:7), bet reizēm, lai Viņš varētu mums palīdzēt, Viņš gaida, kad mēs beigsim skriet.

Reizēm cilvēki, kas slīkst, ir tik apjukuši, ka viņi cenšas atbrīvoties no glābēja. Glābējam tad ir jāatkāpjas un jāpagaida ar glābšanu, kamēr upuris nonāk bezsamaņā.

`Kādu cerību un mierinājumu tu vari atrast šajos pantos: Ps 34:18, Mt 5:1–3, Ps 73:26, Jes 53:4–6?`