---
title:  Atpūta Un Vēl Vairāk
date:  19/08/2021
---

Dievs zināja, ka skriešana ir izsmēlusi Eliju. Dievs zināja, ka vairāk par fizisko nogurumu Elija izjūt emocionālo nogurumu un milzīgo vainas apziņas nastu. Dievs atbrīvoja vietu un sagādāja Elijam atpūtu, līdzīgi kā Jēzus izdarīja ar paralizēto vīru daudzus gadus vēlāk. Beidzot Elija patiešām var izgulēties un rast atspirdzinājumu.

Mēs varbūt gaidām, ka stāsts šeit beigsies, bet tā nav. Dieva atdusa nav vienreizējs notikums. Ieiet Dieva atdusā nozīmē dziedināšanu – lēnu negatīvo domu modeļu un destruktīvo ieradumu maiņu. Dievs nesteidzina dziedināšanu.

`Izlasi 1ķēn 19:5–8. Uz kurieni Elija dodas un kāpēc?`

Pēc atpūtas Elija atkal skrien. Bet šoreiz Dievs pārorientē viņa skriešanu. Dievs saprot, ka dzīve šajā grēcīgajā pasaulē var izraisīt depresiju un tas arī notiks. Viņš saprot mūsu tieksmi skriet, bet Viņš grib pārvirzīt mūsu skriešanu. Sevi iznīcinošo izdzīvošanas mehānismu vietā, ko mēs izmēģinām, Viņš grib, lai mēs skrienam pie Viņa. Ja reiz mēs sākam skriet pie Viņa, Viņš grib mācīt mums klausīties “klusajā balsī” (1ķēn 19:12), kas dos mums mieru. Elijam nebija spēka sevi pacelt un doties ceļā pretī Dievam. Dievs deva viņam enerģiju, lai varētu satikties, un Viņš apsola labāku rītdienu.

Kad Elija gulēja zem koka un vēlējās mirt, viņš uzskatīja, ka viņa dzīves labākās dienas ir beigušās.

`Izlasi 1ķēn 19:15, 16 un 2ķēn 2:11. Kas tomēr vēl bija sagatavots Elijam?`

Dievs zināja, ka Elijam priekšā ir labākas dienas. Pravietis piedzīvos dziedināšanu, iemācoties regulēt savu dzīvi saskaņā ar Dieva ritmu un pieņemt Viņa atdusu. Vēl bija ķēniņi, kas jāsvaida, un jāizvēlas savs pēctecis. Dievs jau zināja par Elīsu, kas kļūs tik tuvs kā Elijas dēls. Dievs zināja, ka ticībā Elija atkal izsauks uguni no Debesīm (2ķēn 1:10). Elijam nebūs jāmirst izmisuma pilnā nāvē zem kārklu koka, bet tā vietā viņš ugunīgos ratos dosies uz Debesīm, lai baudītu mieru.

`Ko mēs varam mācīties no Elijas stāsta par to, kāpēc, lai arī cik slikti mēs jūtamies, Dieva spēkā mums tik un tā ir jācenšas nepadoties?`