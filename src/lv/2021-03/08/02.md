---
title:  Dziedinošais Miers
date:  15/08/2021
---

Ja vispār ir bijis laiks, kad mums ir vajadzīgs miers, tad tas ir tad, kad esam slimi. Mums ir vajadzīgs fizisks miers, lai mūsu organisms varētu darbināt imūnsistēmu.

Mums bieži ir vajadzīgs arī mentāls miers. Dažas slimības dzīvību neapdraud, piemēram, saaukstēšanās vai migrēna. Mēs tad guļam un cenšamies nedomāt par visu to, ko mums vajadzētu darīt, bet vienkārši nespējam.

Gadījumos, kad slimība var apdraudēt dzīvību, mēs raizējamies par to, kāds būs analīžu rezultāts. Un tad bieži mēs sākam domāt, kāpēc. Vai tas bija neveselīgs dzīvesveids, kas beidzot mani ir pieveicis? Vai tas ir narkotiku dēļ, ko lietoju pirms 20 gadiem? Vai varbūt problēma ir liekais svars? Varbūt mēs tiekam sodīti par kādu slepenu grēku, par kuru zinām tikai mēs?

`Izlasi Mk 2:1–4. Kas tur notika?`

Stāsts par paralizēto cilvēku ir gadījums, kur viss šķiet skaidrs. “Laikmetu ilgās” (267.–271. lpp.) mēs varam uzzināt kontekstu. Paralizētais vīrs bija darījis daudz ko tādu, ar ko viņš nelepojās. Viņa grēcīgā dzīve bija radījusi šo slimību, un garīgie eksperti novilka taisnu līniju no cēloņiem līdz sekām. Viņš pats bija vainojams savā slimībā, un tai nebija dziedināšanas.

Šāda attieksme ir ļoti tipiska. Mēs bieži esam pārņemti ar jautājumu, “kas to izdarīja”. Ja ir izdarīts noziegums, kādam par to jāmaksā. Ja noticis kāds negadījums, tad kādam jātiek apsūdzētam. Bet cilvēkam, kas ir slims, vainošana nenes ne dziedināšanu, ne labklājību. Dieva sākotnējais nodoms neiekļāva sāpes, slimību un ciešanas. Slimība uz šīs planētas ienāca tikai līdz ar grēku. Tāpēc Dievs dod mums veselīgas vadlīnijas, lai mēs varētu baudīt labāku dzīves kvalitāti. Bet, kamēr mēs esam šajā ar grēku slimajā pasaulē, garantijas veselībai nebūs, lai arī cik cītīgi mēs ievērosim veselības principus.

Labā vēsts ir tā, ka Dievs var dot mums mieru gan slimībā, gan veselībā, gan tad, ja mūsu slimība ir mūsu pašu rīcības sekas vai kāda cita nevērība, mūsu gēni vai vienkārši blakne dzīvošanai grēcīgajā pasaulē. Dievs zina, kā dot mums mieru.

`Kad kāds saslimst, nav labi sākt viņu vainot. Vienlaikus – kāpēc izpratne par slimības cēloni dažos gadījumos ir svarīgs solis uz dziedināšanu un atjaunošanos?`