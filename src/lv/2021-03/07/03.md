---
title:  Iekārtojot Skatuvi
date:  09/08/2021
---

Jāzeps piedeva saviem brāļiem. Mēs nezinām, kad tieši Jāzeps viņiem piedeva, bet ir skaidrs, ka tas bija noticis pirms viņu ierašanās. Jāzeps, iespējams, nekad nebūtu piedzīvojis tādu karjeru Ēģiptē, ja viņš nebūtu piedevis, jo dusmas un sarūgtinājums visdrīzāk būtu saēduši viņa dvēseli un sabojājuši attiecības ar Kungu.

Vairāki pētījumi ar izdzīvojušajiem traģēdijās, kurās vainojami citi, ir izgaismojuši faktu, ka piedošana ir galvenais faktors, lai visšausmīgāko ciešanu upuri rastu dziedināšanu un varētu turpināt dzīvi. Bez piedošanas mēs paliekam upuri. Piedošana ir vairāk domāta mums pašiem, nevis mūsu pāridarītājiem.

Kaut arī Jāzeps bija piedevis saviem brāļiem, viņš negribēja ļaut ģimenes attiecībām palikt turpat – pie Dotanas sausās akas. Viņam bija jāredz, ka kaut kas ir mainījies.

`Ko Jāzeps dzirdēja? Izlasi 1Moz 42:21–24. Ko viņš uzzināja par saviem brāļiem?`

Visa komunikācija notika caur tulku, tāpēc Jāzepa brāļi nezināja, ka viņš tos saprot. Jāzeps dzirdēja savu brāļu atzīšanos. Brāļi bija domājuši, ka, atbrīvojoties no Jāzepa, viņi atbrīvosies no tēva komentāriem par viņu. Viņi bija cerējuši, ka viņus vairs nekaitinās Jāzepa sapņi vai viņš pats kā sāncensis tēva mīļākā dēla lomā. Bet tā vietā brāļus visus šos gadus bija mocījuši sirdsapziņas pārmetumi. Viņu noziegums bija tos padarījis nemiera pilnus un paralizētus no bailēm par Dieva sodu. Jāzepam patiešām bija ļoti žēl, ka viņiem tā jācieš. Jāzeps raudāja par viņiem.

Jāzeps zināja, ka bads turpināsies vēl vairākus gadus, tāpēc viņš uzstāja, lai nākamajā reizē, kad viņi nāks pirkt labību, ņem līdzi Benjamīnu (1Moz 42:20). Viņš arī paturēja Simeānu kā ķīlnieku (1Moz 42:24).

Redzot, ka Benjamīns vēl ir dzīvs, viņš organizēja mielastu, kurā viņš izrādīja acīmredzamu patiku pret Benjamīnu (1Moz 43:34), lai novērotu, vai vēl joprojām valda vecais greizsirdības modelis. Brāļi neparādīja nekādas greizsirdības pazīmes, bet Jāzeps zināja, ka viņi var būt viltīgi. Galu galā viņi bija piemānījuši veselu pilsētu (1Moz 34:13), un viņš nosprieda, ka tie droši vien ir samelojuši tēvam par viņa likteni (1Moz 37:31–34). Tāpēc viņš izdomāja vēl vienu lielu pārbaudījumu. (Sk. 1Moz 44. nod.)

`Izlasi 1Moz 45:1–15. Ko tas mums stāsta, ko Jāzeps juta pret saviem brāļiem, un par piedošanu, ko viņš tiem bija dāvājis? Kādas mācības mums vajadzētu paņemt no šī stāsta savai dzīvei?`