---
title:  Sastopoties Ar Pagātni
date:  08/08/2021
---

Beigās Jāzepa dzīvē viss ievirzās labās sliedēs. Viņš ne tikai izkļūst no cietuma, bet pēc faraona sapņu izskaidrošanas viņš kļūst arī par Ēģiptes premjerministru (1Moz 41:50–52). Ēģiptes šķūņi ir pilni, un paredzētais bads sākas. Tad kādu dienu Ēģiptē ierodas Jāzepa brāļi.

`Izlasi par Jāzepa pirmo sastapšanos ar saviem brāļiem 1Moz 42:7–20. Kāpēc tik izstrādāts sižets? Ko Jāzeps centās panākt šajā pirmajā satikšanās reizē?`

Jāzepam bija vara, un viņš varēja atriebties saviem brāļiem, lai viss būtu godīgi. Bet tā vietā, lai atriebtos, Jāzeps ir nobažījies par mājās palikušajiem ģimenes locekļiem. Viņš ir satraucies par savu tēvu. Vai viņš joprojām ir dzīvs, vai arī disfunkcionālā ģimene palikusi bez sentēva? Un kā ar viņa brāli Benjamīnu? Kā sava tēva prieks un laime Benjamīns nu bija tādā pašā pozīcijā kā iepriekš Jāzeps. Vai brāļi bija novirzījuši savu bīstamo greizsirdību uz Benjamīnu? Jāzeps nu varēja gādāt par šiem neaizsargātajiem cilvēkiem savā ģimenē. Praktizēt Bībeles principus attiecībās nenozīmē to, ka mēs reiz spēsim pieņemt vardarbību vai ka mums vajadzētu to spēt izdarīt. Ikviens no mums ir dārgs Dieva acīs. Par katru no mums Jēzus samaksāja augstāko maksu pie krusta.

`Kāpēc vardarbību vai citu cilvēku noniecināšanu Jēzus uztvēra tik personīgi? Izlasi Mt 25:41–46.`

Mēs visi esam atpirkti Jēzus asinīs, un likumīgi mēs piederam Viņam. Ikviens, kas rīkojas vardarbīgi, aizskar Jēzus īpašumu. Seksuālai, emocionālai vai fiziskai vardarbībai nekad nevajadzētu būt daļai no ģimenes dzīves. Tas nav tikai ģimenes privāts jautājums, kas jārisina iekšpusē. Šādos gadījumos nepieciešama palīdzība un iejaukšanās no ārpuses. Tam, kurš cieš no vardarbības ģimenē, jāmeklē palīdzība pie uzticamiem speciālistiem.

`Kas ir tie daži Bībeles principi, kas mums ir jāattiecina uz jebkurām problemātiskām attiecībām ģimenē, ko šobrīd piedzīvojam?`