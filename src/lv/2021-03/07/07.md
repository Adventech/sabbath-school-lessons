---
title:  Tālākiem Pētījumiem
date:  13/08/2021
---

“Kā Jāzepu brāļi pārdeva pagāniem, tā Kristu viens māceklis pārdeva Viņa nāvīgākajiem ienaidniekiem. Jāzepu viņa tikumu dēļ nepatiesi apsūdzēja un iemeta cietumā; tāpat Kristus tika nicināts un atmests, jo Viņa taisnā, pašaizliedzīgā dzīve pati par sevi jau norāja grēku, un, lai gan Viņš neko ļaunu nebija darījis, tomēr uz viltus liecību pamata tika notiesāts. Un Jāzepa pacietība un lēnprātība, ciešot netaisnību un apspiešanu, viņa labprātīgā gatavība piedot un cēlā labvēlība pret nežēlīgajiem brāļiem ir zināms Kristus attēls, jo arī Viņš nekurnēdams pacieta bezdievīgo cilvēku ļaunumu un izsmieklu un piedeva ne tikai saviem slepkavām, bet arī visiem tiem, kas ir nākuši pie Viņa, atzīstot grēkus un meklējot piedošanu.” (E. Vaita “Sentēvi un pravieši”, 239., 240. lpp.)

“Nekas nevar attaisnot nepiedodošu garu. Tas, kurš nav žēlsirdīgs pret citiem, parāda, ka viņš pats nav Dieva piedodošās žēlastības līdzdalībnieks. Dieva piedošanā maldīgā sirds tiek vilkta tuvu Bezgalīgās Mīlestības sirdij. Dievišķās līdzjūtības straume plūst uz grēcinieka dvēseli un no viņa uz citu cilvēku dvēselēm. Maigums un žēlastība, ko Kristus atklāja Savā dārgajā dzīvē, būs redzama tajos, kas kļūst par Viņa žēlastības līdzdalībniekiem.” (E. Vaita “Kristus līdzības”, 251. lpp.)

**Jautājumi pārrunām**

`1.	Kāds reiz teicis: “Nepiedošana ir līdzīga indes dzeršanai, cerot, ka nomirs cits cilvēks.” Kā jūs saprotat šo apgalvojumu?`

`2.	Kāds bija Jāzepa smalki izstrādātā plāna nolūks, pirms viņš atklāja savu identitāti? Ko tas deva viņam un brāļiem?`

`3.	Jāzepa kalps droši vien kaut ko zināja par plāniem attiecībā uz Jāzepa brāļiem (piem., 1Moz 44:1–12). Kā piedošanas pieredze ietekmēja tos, kas bija tikai novērotāji?`

`4.	“Dievs nekad nevada Savus bērnus citādi, kā viņi paši izvēlētos tikt vadīti, ja viņi varētu redzēt beigas jau no sākuma un ieraudzīt godības pilno nodomu, ko viņi piepilda kā Viņa līdzstrādnieki.” (E. Vaita “Laikmetu ilgas” 224., 225. lpp.) Padomājiet paši par savu dzīvi, pārdomājot minēto apgalvojumu. Kā šī izpratne varētu palīdzēt mums tikt galā ar daudziem pārbaudījumiem un cīņām, ko mēs piedzīvojam?`