---
title:  Ieviešot Piedošanu Praksē
date:  11/08/2021
---

Lai piedotu, man ir jāatzīst, ka esmu bijis ievainots. To var būt grūti izdarīt, jo reizēm mēs vairāk sliecamies censties aprakt savas jūtas, nevis iziet tām cauri. Atzīt nekristīgas aizvainojuma jūtas un pat dusmas Dieva priekšā nav nekas nepareizs. Psalmos tas ir bieži izteikts. Es varu justies brīvs pateikt Dievam, ka man nepatīk tas, kas ir noticis vai kā pret mani izturējās un ka tas mani padara noskumušu vai dusmīgu.

Jāzepa stāstā mēs redzam, ka viņš raud, redzot atkal savus brāļus, un pārdzīvo dažas no pagātnes emocijām.

`Ko Jēzus vārdi pie krusta stāsta mums par piedošanas laiku? Izlasi Lk 23:34.`

Jēzus negaidīja, lai mēs vispirms lūgtu pēc piedošanas. Mums nav jāgaida, lai pāridarītājs lūgtu pēc piedošanas. Mēs varam piedot citiem, pat ja viņi nepieņem mūsu piedošanu.

`Ko Lk 6:28 un Mt 5:44 māca mums par to, kā mēs attiecamies pret cilvēkiem, kas mūs ievaino?`

Piedošana līdzīgi mīlestībai sākas ar izvēli, nevis ar jūtām. Mēs varam izdarīt izvēli piedot, pat ja mūsu emocijas nesaskan ar šo lēmumu. Dievs zina, ka mūsu pašu spēkā šī izvēle ir neiespējama, bet “ar Dievu visas lietas ir iespējamas” (Mk 10:27). Tāpēc mums ir teikts, lai mēs lūdzam par tiem, kas mūs ir ievainojuši. Dažos gadījumos šie cilvēki varbūt jau ir miruši, bet mēs tik un tā varam lūgt pēc spējas tiem piedot.

Nav šaubu, piedošana ne vienmēr būs viegli īstenojama. Sāpes un kaitējums var būt postošs, atstājot mūs ievainotus, sakropļotus, satriektus. Dziedināšana nāks, ja mēs to ļausim, bet turēšanās pie sarūgtinājuma, dusmām un aizvainojuma padarīs dziedināšanu grūtāku, pat gandrīz neiespējamu.

Krusts ir vislabākais uzskates līdzeklis tam, ko Dievam maksāja piedot mums. Ja Kungs var iet tam cauri mūsu dēļ, pie tam zinot, ka tik daudzi Viņu vienalga atmetīs, tad arī mēs noteikti varam mācīties piedot.

`Kam tev ir jāiemācās piedot – ja ne šīs personas, tad vismaz sevis dēļ?`