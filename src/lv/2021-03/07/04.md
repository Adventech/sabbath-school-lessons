---
title:  Piedot Un Aizmirst?
date:  10/08/2021
---

Piedošana ir definēta kā labprātība atmest savas tiesības uz aizvainojumu, nosodījumu un atriebību pret kādu cilvēku vai grupu, kas rīkojas netaisnīgi. Ģimenes terapeite Merilina Armora (Marilyn Armour), kas bija strādājusi ar holokaustā izdzīvojušajiem, pētot, ko izdzīvojušie bija darījuši, lai piešķirtu jēgu tam, kas ar viņiem bija noticis, raksta: “Visa piedošanas ideja ir upura apzināta rīcība. Tas nav kaut kas tāds, kas vienkārši notiek.”

Piedošana nenozīmē, ka nebūs seku. Piedošana nenozīmē, ka pāridarītājam tiks ļauts turpināt vardarbību. Piedošana nozīmē, ka mēs pavēršam savu aizvainojumu un savas atriebības ilgas uz Dievu. Ja mēs to nedarīsim, dusmas, sarūgtinājums, aizvainojums un naids to, ko šis cilvēks vai cilvēki ir mums izdarījuši, padarīs vēl sliktāku.

`Ko piedošana citiem dara mums? Pārdomājiet Mt 18:21–35.`

Nav šaubu, ka viena no atslēgām, mācoties piedot, ir saprast, kas mums ir piedots Kristū. Mēs visi esam grēkojuši – ne tikai pret citiem cilvēkiem, bet arī pret Dievu.

Katrs grēks patiešām ir grēks pret mūsu Kungu un Radītāju. Un tomēr Jēzū mēs varam prasīt sev pilnīgu piedošanu par visiem šiem grēkiem – ne tāpēc, ka mēs būtu to pelnījuši (jo mēs neesam), bet tikai Dieva žēlastības dēļ. Kad mēs esam satvēruši šo svēto patiesību, kad esam padarījuši šo piedošanu par savu, kad varam piedzīvot savā dzīvē Dieva piedošanas realitāti, mēs varam sākt piedot citiem. Mēs piedodam ne tāpēc, ka citi to būtu pelnījuši, bet gan tāpēc, ka tas ir tas, ko mēs esam saņēmuši no Dieva un kas mums ir vajadzīgs pašiem. Cik gan bieži mums pašiem bijusi vajadzīga piedošana?

Kā mēs redzējām, Jāzeps piedāvāja iespēju salabot ģimenes attiecības. Šeit nav nekāda īgnuma, nekādas rakņāšanās tajā, kas noticis pagātnē.

Ir gandrīz neiespējami sākt visu no jauna, ja esam kļuvuši par ekspertiem, kā vislabāk ievainot vienam otru. Bet Jāzeps reaģēja citādi. Šķiet, viņš gribēja nolikt pagātni aiz sevis un virzīties uz priekšu ar mīlestību un atvērtību. Ja Jāzepam būtu cita attieksme, šim stāstam būtu citādas beigas, ne tik laimīgas.

`“Svētīgi tie, kam pārkāpumi piedoti un grēki apklāti, svētīgs tas cilvēks, kam Tas Kungs nepielīdzina viņa grēku.” (Rm 4:7, 8) Ko Pāvils šeit stāsta, kas mums ir piedots Jēzū un kā šim brīnišķīgajam apsolījumam vajadzētu ietekmēt to, kā mēs izturamies pret saviem pāridarītājiem?`