---
title:  Kā Atrast Mieru Pēc Piedošanas
date:  12/08/2021
---

Jāzepa ģimene beidzot ieradās Ēģiptē. Ģimenē vairs nav tumšo noslēpumu. Viņa brāļi droši vien ir tēvam atzinušies, ka pārdevuši Jāzepu, izskaidrojot, ka dēls, ko viņš uzskatīja par nogalinātu, nu ir Ēģiptes premjerministrs.

Lai gan ne vienmēr būs iespējams atjaunot attiecības un dažkārt pat nebūtu prātīgi, tas nenozīmē, ka mēs nevaram piedot. Mēs varbūt nespējam apskaut savu pāridarītāju un raudāt kopā ar viņu, bet mēs varam gribēt izteikt savu piedošanu vai nu ar balsi, vai vēstules palīdzību. Un tad ir laiks ļaut sāpēm iet prom, cik vien tas iespējams. Varbūt sāpes nezudīs pavisam, bet vismaz mēs būsim uz dziedināšanas ceļa.

`Izlasi 1Moz 50:15–21. Par ko uztraucas Jāzepa brāļi, un kāpēc viņiem būtu par to jāuztraucas? Ko šīs bailes par viņiem stāsta?`

Jāzepa brāļi bija dzīvojuši Ēģiptē septiņpadsmit gadus (1Moz 47:28), un tomēr, kad Jēkabs nomira, viņi baidījās, ka Jāzeps ķersies pie atriebības. Viņi atkal saprata, cik lielā mērā viņi bija ievainojuši Jāzepu. Tagad, pēc tēva nāves, Jāzeps vēlreiz pārliecina viņus par savu piedošanu. Šī atkārtošanās droši vien noderēja gan viņa brāļiem, gan pašam Jāzepam. Ja brūce ir dziļa, mums droši vien nāksies piedot daudzas reizes. Kad uzmācas atmiņas par pāridarījumu, mums nekavējoties jāvēršas pie Dieva lūgšanā un atkal jāizdara izvēle piedot.

`Izlasi 1Moz 50:20. Kā šis pants palīdz paskaidrot, vismaz daļēji, Jāzepa labprātību piedot brāļu grēku pret viņu?`

Jāzeps nelokāmi uzskatīja, ka viņa dzīve ir daļa no Dieva lielā plāna, lai palīdzētu glābt toreiz zināmo pasauli no bada un tad palīdzētu savai ģimenei piepildīt Dieva apsolījumu kļūt par lielu tautu. Zināšanas par to, ka Dievs stāv pāri brāļu ļaunajiem plāniem, lai panāktu labu, palīdzēja Jāzepam piedot.

`Jāzepa stāstam bija laimīgas beigas. Kā mēs reaģējam, ja stāsta beigas nav tik labas? Vai kāds varētu nepiekrist tam, ka līdz ar grēka beigām un lielās cīņas noslēgumu, kad visi jautājumi tiks atrisināti, tās būs laimīgas beigas (t.i., ilgtermiņā)? Kā šī cerība var mums palīdzēt tikt galā ar ne tik ideālām attiecībām?`