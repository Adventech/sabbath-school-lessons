---
title:  Līdzība par sējēju
date:   21/07/2024
---

`Izlasi Mk. 4:1–9. Kādas ir dažādās augsnes, un kas notiek ar sēklu, kad tajās iekrīt?`

Lasot evaņģēlijos Jēzus līdzības, cilvēki bieži vien vēlas ātri pāriet pie Jēzus sniegtās interpretācijas. Galu galā vai tas nav šo stāstu mērķis – mācīt kādu garīgu patiesību kristīgai dzīvei? Jā, bet Jēzus dažreiz līdzību nepaskaidro, izsakot vien īsus komentārus, piemēram, “Dieva valstība ir līdzīga” vai “Kam ir ausis dzirdēt, tas lai dzird”.

Līdz ar to ir labi apstāties un vienkārši analizēt pašu stāstu, lai uztvertu virzienu, uz kuru norāda dažādie stāstījuma elementi. Šādi analizējot līdzību par sējēju, rodas dažādas idejas. Sēklas ir vienādas, bet iekrīt četrās dažādās augsnēs. Augsnes tips lielā mērā ietekmē sēklu iznākumu. Viena nepārtraukta stāsta vietā līdzība patiesībā ir četri atsevišķi stāsti, kas tiek pabeigti katrs savā vidē. Ar katru nākamo stāstu pagarinās stāsta nobeiguma laiks.

Sēklu, kas nokrīt uz ceļa, putni apēd nekavējoties. “Un notika, sējot cita sēkla krita ceļmalā, un putni nāca un to apēda” (Mk. 4:4).

Sēklai, kas nokrīt uz akmeņainas zemes, ir nepieciešamas dažas dienas vai nedēļas, Iai sasniegtu savu neveiksmīgo iznākumu, tostarp saules apdegumu.

Sēklai, kas iekrīt nezālēs, ir vajadzīgs ilgāks laiks, lai sasniegtu savu neproduktīvo galu, kamēr to nosmacē ērkšķi.

Sēkla, kas iekrīt labā augsnē, izdzīvo visilgāk, domājams, visu augšanas sezonu, kā tas notiek normālas labības augšanas un nobriešanas gadījumā.

Trīs no stāstiem ir par neveiksmi; tikai pēdējais ir par panākumiem, labu, bagātīgu ražu. Stāstu garums, arvien ilgāks laika periods katram nākamajam stāstam un fakts, ka tikai viens stāsts ir par panākumiem, norāda uz risku piedzīvot neveiksmi, toties veiksmes iznākums ir bagātīgs.

Šķiet, ka līdzība norāda uz māceklības cenu un ar to saistītajiem riskiem, toties sekošana Jēzum sniedz bagātīgu atlīdzību.

`Kādas ir citas garīgās mācības, ko varam mācīties no dabas?`