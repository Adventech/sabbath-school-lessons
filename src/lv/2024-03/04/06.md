---
title:  Līdzība par sēklas augšanu
date:   25/07/2024
---

`Izlasi Mk. 4:26–29. Kāds ir šīs līdzības galvenais fokuss?`

Marka evaņģēlija lielākajai daļai ir paralēles vai nu ar Mateja, vai Lūkas evaņģēliju, vai pat abiem. Bet ne šīs līdzības gadījumā. Šī līdzība Marka evaņģēlijā ir unikāla. Šīs īsās līdzības centrā ir augšanas process. Jēzus norāda, ka tā darbojas Dieva valstība. Cilvēkiem ir sava loma, bet patiesā izaugsme ir Dieva darbs. Tas nav nebeidzams process. Stāsts pēkšņi beidzas līdz ar graudu nobriešanu. Tieši tā Kristus otrā nākšana pēkšņi pieliks punktu mūsu pasaules vēsturei.

`Izlasi Mk. 4:30-32. Kas ir svarīgais akcents līdzībā par sinepju graudiņu?`

Šī līdzība uzsver, ka kaut kas ļoti niecīgs var izaugt par kaut ko ārkārtīgi lielu. Sinepju sēklu diametrs parasti ir no 1 līdz 2 milimetriem. Šeit aprakstītais augs, iespējams, ir melnās sinepes (“Brassica nigra”) ar sīkām sēklām (vairāk nekā 700 sēklu vienā gramā). Lai gan tās nav mazākās sēklas pasaulē, tās ir visai mazas, jo īpaši salīdzinājumā ar augu, kas no šādas sēkliņas var izaugt pat 3 metrus garš. Jēzus atzīmē, ka putni pat Iigzdo sinepju auga zaros. Šī pēdējā atsauce ir norāde uz Ps. 104:12, kā arī atsauce uz Dan. 4:10-12. Ps. 104 runā par Dieva spēku pasaules radīšanā, un Dan. 4. nodaļā Nebukadnēcars ir attēlots kā liels koks, zem kura visa pasaule atrod ēnu un pārtiku.

Jēzus norāda, ka Dieva valstība, kas sākās ļoti maza, kļūs liela un iespaidīga. Cilvēki Jēzus laikos, iespējams, skatījās no augšas uz putekļaino ceļojošo sludinātāju no Galilejas un Viņa mācekļu pulku, taču laiks ir parādījis, ka Viņa žēlastības valstība turpina paplašināties visā pasaulē.

> <p></p>
> “Un šis Valstības evaņģēlijs tiks sludināts visā pasaulē par liecību visām tautām, un tad nāks gals” (Mt. 24:14).

`Padomājiet par to, kāda bija “draudze”, kad Jēzus izteica šo pravietojumu. Kāpēc mums tas ir tik svarīgs, ticību apstiprinošs pravietojums?`