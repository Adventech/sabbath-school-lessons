---
title:  Jēzus skaidrojums
date:   22/07/2024
---

Jēzus bija izstāstījis līdzību, nesniedzot tūlītēju paskaidrojumu. Saskaņā ar Mk. 4:1 Jēzus to runāja “lielam pulkam”. Tikai vēlāk mazākai grupai (Mk. 4:10) Viņš paskaidroja, ko līdzība nozīmē.

`Izlasi Mk. 4:13–20. Kā Jēzus skaidroja līdzību par sējēju?`

Jēzus skaidro līdzību, identificējot stāsta ārējos elementus, kurus apzīmē vairākas stāsta detaļas. Interpretācija norāda, ka stāsts ir brīva alegorija ar atsaucēm uz reālo pasauli, bet ne vienmēr uz katru detaļu.

Jēzus identificē sēklu kā “vārdu”. Tas attiecas uz Dieva Vārdu, īpaši uz Jēzus sludināto. Jēk. 1:21 teikts: “Tāpēc, nolikdami visu netīrību un lielo ļaunprātību, lēnprātībā saņemiet iedēstīto vārdu, kas var izglābt jūsu dvēseles.”

Dažādas augsnes ir dažāda veida klausītāji. Jēzus skaidrojumā Vārdu dzird ikviens; tas ir, sēkla iekrīt visu tipu augsnēs, taču atšķiras sēklas uzņemšana. Ceļmalas augsne ir cieta, un putni sēklas uzknābā. Jēzus to saista ar to, ka sātans atņem patiesību. Savukārt akmeņainai augsnei nav dziļuma. Jēzus to saista ar cilvēkiem ar seklām saistībām; viņi nav rēķinājušies ar māceklības cenu. Tikmēr nezāļaina augsne sēklu nomāc. Jēzus paskaidro, ka Dieva Vārdu noslāpē dzīves rūpes un alkatība. Bet labā augsne ir tie, kas dzird Vārdu un to pieņem, sēkla aug un nes bagātīgu ražu.

Visgarākie skaidrojumi ir par akmeņaino un nezāļaino augsni. Raksturojot klinšainās zemes klausītājus, Jēzus norāda uz kontrastējošiem elementiem-viņi ar prieku uztver Vārdu, bet ir īslaicīgi mācekļi. Kad nāk vajāšanas, viņi atkrīt. Nezāļu pārņemtās augsnes klausītāji ir pretēji. Viņi atkrīt nevis grūtu, bet gan labu apstākļu dēļ – viņu uzmanības centrā ir pasaules lietas, nevis Dieva valstība. Viņu rūpes un raizes ir saistītas ar to, ko piedāvā pasaule.

`Pārdomājiet savu dzīvi. Vai jūsu dzīves ceļā iezogas kādas īpašības no akmeņainās vai nezāļainās augsnes? Tas var notikt viltīgākos veidos, nekā jūs domājat. Ko jūs varat darīt, lai no tā izvairītos?`