---
title:  Līdzību iemesls
date:   23/07/2024
---

`Izlasi Mk. 4:10–12. Kāpēc Jēzus mācīja līdzībās?`

Lasot pavirši šos pantus, rodas iespaids, ka Jēzus mācīja līdzībās, lai svešiniekus atstātu tumsā. Taču šāda perspektīva nesaskan ar Jēzus darbībām citviet Marka evaņģēlijā. Mk. 3:5, 6 Jēzus skumst par reliģisko vadītāju cietajām sirdīm. Mk. 3:22-30 rakstu mācītāju argumentus Jēzus uztver nopietni un sīki izskaidro, kāpēc tie maldās. Mk. 12:1-12 reliģiskie vadītāji saprot, ka Jēzus līdzība par vīna dārzniekiem ir par viņiem. Tas patiesībā ir brīdinājums par to, kur virzās viņu sazvērestība pret Viņu un kādas briesmīgas sekas tam būs. Ja Viņš par tiem nerūpētos, Viņš tos nebrīdinātu. Līdz ar to Jēzus vārdi Marka evaņģēlija 4. nodaļā ir jāizpēta dziļāk, lai saprastu, kāda ir Viņa vēsts. Jēzus pārfrāzē Jes. 6:9, 10.

`Izlasi Jes. 6:1–13. Kas šeit notiek ar Jesaju, un kāda ir viņam dotā vēsts, kas jānogādā Israēlam?`

Jesaja templi redz Dieva vīziju, un viņu pārņem Dieva godība un paša nešķīstība. Dievs viņu šķīsta un uztic viņam šokējošu vēstījumu. Tāpat kā Marka evaņģēlijā, tas izklausās neatbilstoši pārējai Jesajas grāmatai, kur Dieva ļaudis rod lielu mierinājumu.

Jes. 6. nodaļas vēstījums ir paredzēts, lai pamodinātu cilvēkus un viņi atgrieztos no saviem ļaunajiem ceļiem. Marka evaņģēlijā atslēga Jēzus vārdu izpratnei ir atrodama Mk. 3:35. Lai saprastu Jēzus vārdus un mācības, ir jāpilda Dieva griba (Mk. 3:35). Tas cilvēku ieved Jēzus ģimenē. Tie, kas jau ir nolēmuši, ka Jēzus ir velna apsēsts, neklausīsies.

Jēzus citē no 6. nodaļas ne tāpēc, lai pateiktu, ka Dievs atstumj cilvēkus, bet gan to, ka viņu pašu aizspriedumi un sirds cietība neļauj viņiem pieņemt glābjošo patiesību.

Šī patiesība ir līdzības par sējēju vienojošā doma. Katrs izvēlas, kāda veida augsnei būt. Katrs pats izlemj, uzticēties Jēzum vai ne. Agri vai vēlu mums katram būs jāizvēlas.