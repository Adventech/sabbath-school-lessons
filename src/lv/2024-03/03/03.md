---
title:  Levija aicināšana un gavēšanas jautājums
date:   15/07/2024
---

`Izlasi Mk. 2:13–22. Kas bija Levijs, Alfeja dēls, un kāpēc varēja rasties iebildumi, ka viņš kļūst par Jēzus mācekli?`

Nodokļu iekasētāji Jēzus laikā bija vietējās vai Romas valdības ierēdņi. Viņi bija nepopulāri starp Jūdejas ebreju iedzīvotājiem, jo viņi bieži prasīja vairāk, nekā vajadzēja, un kļuva bagāti uz savu tautiešu rēķina. Ebreju reliģisko likumu komentāros, Mišnas traktātā Tohorots, teikts: “Ja nodokļu vācēji ieiet mājā, [viss, kas tajā atrodas] kļūst nešķīsts [..].” Tāpēc nav pārsteidzoši, ka rakstu mācītāji noraidoši jautā: “Kāpēc Viņš ēd kopā ar muitniekiem un grēciniekiem?”

Kā Jēzus atbild uz viņu jautājumu? Viņš to nenoraida. Tā vietā Viņš to pavērš otrādi, norādot, ka ārsts ir vajadzīgs cilvēkiem, kuri ir slimi, nevis veseli. Tādējādi Viņš apgalvo, ka ir garīgais ārsts, kurš var dziedināt ar grēku slimo dvēseli. Un vai ārstam nevajadzētu doties turp, kur ir slimie?

Mk. 2:18-22 iesāk jaunu tēmu. Tas ir centrālais no pieciem stāstiem, kas runā par cīņu. Ja iepriekšējā sadaļā bija Levija sarūpētais mielasts, šis nākamais stāsts ir par gavēni. Tajā apskatīts jautājums, kāpēc Jēzus mācekļi negavē, kā to dara Jānis Kristītājs un farizeji. Jēzus atbild ar ilustrāciju jeb līdzību, kurā Savu klātbūtni salīdzina ar kāzu mielastu. Ja visi viesi gavētu, tās būtu ārkārtīgi dīvainas kāzas. Taču Jēzus paredz dienu, kad līgavainis tiks paņemts prom, un tas ir mājiens uz krustu. Tad būs daudz laika gavēnim.

Jēzus turpina ar divām ilustrācijām, kas izceļ kontrastu starp Viņa mācību un reliģisko vadītāju mācībām – jauns ielāps uz vecās drēbes un jauns vīns vecos vīna traukos. Interesants veids, kā pretstatīt Kristus un reliģisko vadītāju mācības. Tas parāda, cik samaitātas bija kļuvušas skolotāju metodes. Pat patiesu reliģiju var pārvērst tumsā, ja dievlūdzēji nav uzmanīgi.

`Kas ir tie, kurus mūsdienās var uzskatīt par muitniekiem Jēzus laikā? Kā mēs pielāgojam savas domas par viņiem?`