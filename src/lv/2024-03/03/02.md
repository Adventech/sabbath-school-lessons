---
title:  Paralizētā vīra dziedināšana
date:   14/07/2024
---

`Izlasi Mk. 2:1–12. Ko paralizētais sagaidīja, kad viņš tika atnests pie Jēzus, un ko viņš saņēma?`

Vīrietis bija paralizēts, tāpēc četri draugi viņu nesa pie Jēzus. Pēc tam, kad viņi noņēma jumtu un nolaida vīrieti pie Jēzus, kā Mk. 2:5 norāda, Jēzus redzēja viņu ticību. Kā ticība var būt redzama? Tāpat kā mīlestība, tā kļūst redzama darbībās, ko redzamā veidā ilustrēja draugu neatlaidība.

Vīrieša acīmredzamā problēma bija fiziska. Tomēr, kad viņš nonāca pie Jēzus, pirmie Viņa vārdi bija par grēku piedošanu. Visas epizodes laikā slimais vīrs nerunā ne vārda. Tā vietā reliģiskie vadītāji iebilda (savā prātā) tam, ko Jēzus tikko bija pateicis. Viņi uzskatīja, ka viņa vārdi ir zaimojoši, Dieva apmelošana un tikai Dievam piederošas tiesības. Jēzus satiekas ar apšaubītājiem viņu pašu līmenī, izmantojot rabīniem tipisku argumentācijas stilu, ko sauc par “no mazāka uz lielāku”. Viena lieta ir teikt, ka cilvēka grēki ir piedoti; cita lieta ir likt paralizētam vīram staigāt. Ja Jēzus var likt cilvēkam staigāt Dieva spēkā, tad Viņa tiesības piedot grēkus gūst apstiprinājumu.

`Izlasi Mihas 6:6-8. Kā šis teksts paskaidro, kas notika starp Jēzu un vadītājiem?`

Reliģiskie vadītāji pazaudēja no redzesloka to, kas patiešām bija svarīgs: taisnīgumu, žēlastību un pazemīgu staigāšanu Dieva priekšā. Kā apsēsti aizstāvot savu izpratni par Dievu, viņi bija akli pret Dieva darbību tieši viņu acu priekšā. Nekas neliecināja, ka reliģiskie vīri būtu mainījuši savas domas par Jēzu, lai arī Viņš bija sniedzis vairāk nekā pietiekami daudz pierādījumu, ka ir Dieva sūtīts: ne tikai darot viņiem zināmu, ka Viņš spēj lasīt viņu domas (nav vienkāršs varoņdarbs pats par sevi), bet arī dziedinot paralizēto viņu klātbūtnē tādā veidā, ko viņi nevarēja noliegt.

`Kā mums uzmanīties, lai ne iekristu tajā pašā slazdā: būt tik apsēstiem ar reliģijas formām, ka tiek zaudēts no redzesloka tas, kas patiešām ir svarīgs patiesā reliģijā (sk. Jēk. 1:27)?`