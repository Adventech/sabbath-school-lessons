---
title:  Neaizmirstams dievkalpojums
date:   08/07/2024
---

`Izlasi Mk. 1:21–28. Kāds neaizmirstams piedzīvojums notika Kapernaumas sinagogā, un kādas garīgās patiesības mēs varam paņemt no šī stāsta?`

Lielākajai daļai kristiešu kristīgajā ceļā ir daži neaizmirstami brīži – lēmums sekot Jēzum, viņu kristību diena, spēcīga svētruna, kurā viņi dziļi izjutuši Dieva klātbūtni. Daži no šiem mirkļiem var būt ne tikai neaizmirstami, bet var arī mainīt dzīvi.

Tā varēja būt arī dažiem cilvēkiem sabatā Kapernaumā, kas aprakstīts Marka 1. nodaļā. “Un tie izbrīnījās par Viņa mācību, jo Viņš tos mācīja kā tāds, kam vara, un ne kā rakstu mācītāji” (Marka 1:22). Jēzum mācot, kāds dēmonu apsēsts vīrietis, kuru neapšaubāmi ietekmēja Jēzus mācības spēks, kliedza: “Kas mums ar Tevi, Jēzu no Nācaretes? Vai esi atnācis mūs iznīcināt? Es zinu, kas tu esi – Dieva Svētais” (Mk. 1:24), un Jēzus izdzina dēmonu.

Padomājiet par dēmona vārdu nozīmi.

Pirmkārt, dēmons atzīst Jēzu par “Dieva Svēto”. Viņš atzīst, ka Jēzus ir svētais Dieva sūtnis – pretstatā nešķīstajiem, nesvētajiem sātana pulkiem. Dievkalpojuma telpā tiek gaidītas svētas lietas un personas, nevis nesvētas un nešķīstas lietas. Tādējādi šajā stāstā ir krass kontrasts starp labā un ļaunā spēkiem. Šeit mēs varam redzēt lielās cīņas realitāti. Cilvēki, iespējams, vēl nezina, kas ir Jēzus, bet dēmons noteikti to zina un arī publiski atzīst.

Tālāk pavēle iznākt no cilvēka ir saprotama, bet kāpēc seko pavēle “Esi kluss” (NKJV)? Sākot ar šo vietu, Marka evaņģēlijā parādās vērā ņemams motīvs - Jēzus aicinājums klusēt par to, kas Viņš ir. Zinātnieki to sauc par “mesiānisko noslēpumu”.

Jēzus aicinājums klusēt ir pamatots, jo Viņa laikā valdīja mesiāniskās gaidas. Bija riskanti būt mesijam. Tomēr kopā ar aicinājumiem klusēt nāk nepārprotamas atklāsmes par to, kas ir Jēzus. Laika gaitā kļūs skaidrs, ka Jēzus identitāti nevar noslēpt, un patiesība par to, kas Viņš ir, kļūs par evaņģēlija vēsts centru. Cilvēkiem ir ne tikai jāzina, kas ir Jēzus, bet pēc tam jāpieņem lēmums par to, kā viņi atsauksies Viņa atnākšanai un ko tas viņiem nozīmē.

`Cenšoties liecināt citiem, kad varētu būt saprātīgi neizklāstīt uzreiz visu, kam mēs ticam saistībā ar „mūsu laika patiesību”?`