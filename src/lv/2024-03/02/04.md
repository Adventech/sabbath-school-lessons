---
title:  Vairāk sabata kalpošanas
date:   09/07/2024
---

`Izlasi Mk. 1:29–34. Kā Jēzus palīdzēja Pētera ģimenei, un kādas garīgas mācības mēs varam gūt no šī ziņojuma?`

Pēc apbrīnojamā sinagogas dievkalpojuma Jēzus kopā ar savu nelielo mācekļu pulciņu (Pēteri, Andreju, Jēkabu un Jāni) dodas atpūsties uz Pētera māju, lai atlikušo sabata dienu acīmredzot pavadītu draudzīgā maltītē un sadraudzībā.

Taču ainā iezogas raizes: Pētera sievasmāte ir slima ar drudzi, kas toreiz nozīmēja, ka jums vai nu kļūst labāk, vai arī jūs mirstat. Jēzum pastāsta par slimību, un viņš paņem Pētera sievasmāti aiz rokas un pieceļ viņu augšā. Viņa nekavējoties sāk kalpot viņu vajadzībām. Cik spēcīgs piemērs principam, ka tie, kurus Jēzus ir izglābis un dziedinājis, sāk kalpot citiem!

Marka evaņģēlijā bieži ir tā, ka Jēzus dziedina, pieskaroties neveselajai personai (sk. Mk. 1:41; Mk. 5:41), lai gan citreiz pieskāriens netiek minēts (sk. Mk. 2:1-12, Mk. 3:1-6, Mk. 5:7-13).

Tajā dienā Jēzus vēl nebija beidzis kalpošanu. Pēc saulrieta daudzi ieradās Pētera namā, lai saņemtu dziedināšanu pēc tam, kad bija redzējuši, kas tajā dienā notika sinagogā, vai dzirdējuši par to. Tas, ka evaņģēlija autors nestāsta saviem lasītājiem, ka cilvēki kavējas sabata stundu dēļ, norāda uz viņa uzskatu, ka grāmatas lasītāji zinās par sabatu. Šī Marka evaņģēlija iezīme saskan ar to, ka tā lasītāji ir sabata ievērotāji.

Marks raksta, ka visa pilsēta tajā vakarā bija sapulcējusies pie namdurvīm (Mk. 1:33). Bija vajadzīgs laiks, lai Jēzus varētu palīdzēt visiem šiem cilvēkiem.

“Stundu pēc stundas tie nāca un gāja, jo neviens nevarēja zināt, vai rīt vēl Ārsts būs viņu vidū. Tādu dienu Kapernauma vēl nekad nebija pieredzējusi. Gaisu pildīja triumfa un atbrīvošanās gaviļu balsis. Pestītājs priecājās par paša izraisīto līksmību. Kad viņš redzēja atnākušo ļaužu ciešanas, Glābēja sirds iedegās līdzjūtībā un Viņš priecājās, ka Viņam ir spēks atdot tiem veselību un laimi.

Savu darbu Jēzus pārtrauca tikai tad, kad palīdzību bija saņēmis pēdējais cietējs. Bija vēla nakts, kad ļaudis izklīda un pār Sīmaņa namu nolaidās klusums. Garā uztraukumu pilnā diena bija pagājusi, un Jēzus ilgojās pēc atpūtas. Bet, kad pilsēta vēl snauda, Pestītājs, 'no rīta gaiļos cēlies, (..) izgāja kādā vientuļā vietā un tur Dievu pielūdza'.” (Elena Vaita “Laikmetu ilgas” 259. lpp.)