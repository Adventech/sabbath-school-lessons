---
title:  Tālākiem pētījumiem
date:   12/07/2024
---

Izlasi Elenas Vaitas grāmatā “Laikmetu ilgas” nodaļas “Kapernaumā” un “Tu vari mani šķīstīt❞ (252.-266. lpp.).

Kādu Jēzu atklāj Marka 1. nodaļa? Jēzum ir tiesības aicināt mācekļus, un viņi atsaucas. Viņš ir svēts pretstatā nešķīstajiem gariem sātana vadībā. Notiek liela cīņa starp labo un ļauno, bet Jēzum ir lielāks spēks nekā dēmoniem. Jēzus jūt līdzi slimiem cilvēkiem un palīdz, pieskaroties tiem, kad neviens cits, visticamāk, to nedarītu.

“Sinagogā Jēzus runāja par valstību, kuru Viņš nācis uzcelt, un par savu sūtību atbrīvot sātana gūstekņus. Tad Viņu pārtrauca izbaiļu kliedziens. Kāds velna apsēstais izlauzās uz priekšu no ļaužu pūļa, brēkdams: 'Kas mums ar Tevi, Jēzu, no Nācaretes? Vai Tu esi nācis mūs nomaitāt? Es Tevi pazīstu, kas Tu esi, Dieva Svētais.' (Mk. 1:24)

Izcēlās apjukums un troksnis. Klausītāju uzmanība tika novērsta, un Kristus vārdus neviens vairs neievēroja. Tieši ar tādu nolūku arī sātans savu upuri bija aizvedis uz sinagogu. Bet Jēzus norāja ļauno garu, sacīdams: 'Palieci klusu un izej no tā! Un, to raustīdams un ar stipru balsi brēkdams, nešķīstais gars no tā izgāja.' (..) Tas, kurš kārdināšanu tuksnesī bija uzvarējis sātanu, atkal aci pret aci satikās ar savu ienaidnieku. Ļaunais gars izmantoja visu savu spēku, lai upuri paturētu savās rokās, jo atkāpties nozīmētu atdot uzvaru Jēzum. Šķita, ka nomocītajam vīram cīņā ar ienaidnieku, kas jau bija laupījis viņa vīrišķību, būs jāzaudē arī dzīvība. Bet Jēzus ar pavēli gūstekni atbrīvoja.” (Elena Vaita “Laikmetu ilgas” 255., 256. lpp.)

Tikmēr mūsu Kungs turpināja rosīgu kalpošanu, pārvietojoties no vienas vietas uz otru, gandrīz pastāvīgi sazinoties ar daudziem cilvēkiem. Kā Viņš saglabāja mierīgu un stabilu attieksmi pret kalpošanu un cilvēkiem? Bez šaubām, tas notika caur Viņa ikdienas lūgšanu pieredzi.

Atrodiet dienas plānā vietu lūgšanai un Svēto Rakstu pētīšanai. Izdomājiet plānu, kas jums der, un veltiet šo laiku, lai attīstītu mierīgu garu, ko vada Svētais Gars un Dieva Vārds.

**Jautājumi pārrunām**:

`Grupā pārrunājiet jautājumu par lūgšanu un to, kāpēc tā ir tik svarīga kristiešu dzīvē. Kādi daži jautājumi cilvēkiem var rasties par lūgšanas mērķi un efektivitāti?`

`Grupā pārrunājiet gadījumus, kad noteiktos brīžos varētu būt labāk nerunāt pārāk daudz par mūsu ticību. Kad noklusēšana varētu būt apdomīgāka izvēle, un kā mēs varam to izdarīt, neapdraudot savu liecību?`

`Kas ir “spitālīgie” jūsu kultūrā šodien? Kā jūsu draudze varētu aizsniegt un “pieskarties” šiem cilvēkiem, lai aiznestu viņiem evaņģēliju?`