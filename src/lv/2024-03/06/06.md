---
title:  Uzmanieties no sliktas maizes
date:   08/08/2024
---

`Izlasi Mk. 8:11–13. Kāda farizeju pieeja Jēzum sagādāja dziļu vilšanos?`

Kāpēc gan neparādīt Viņa dievišķo spēku un nepārliecināt šos ļaundarus? Problēma attiecas uz Marka evaņģēlija 3. nodaļas beigām, kur Jēzus runā par grēku pret Svēto Garu. Ja ausis ir ciet un acis ir aizvērtas, nepārliecinās arī cits brīnums, pat zīme no Debesīm. Tas vienkārši tiktu noraidīts tāpat kā viss iepriekšējais. Lai pārliecinātu tos, kas ir apņēmušies neticēt, ar brīnumiem nepietiks.

`Izlasi Mk. 8:14–21. Ko mācekļi bija aizmirsuši, un ko, pateicoties tam, Jēzus gribēja viņiem iemācīt?`

Jēzus izmanto izdevību, lai brīdinātu mācekļus no farizeju un Hēroda “rauga❞ (Mk. 8:15), kas nozīmē viņu mācības (sal. ar Mt. 16:12).

Mācekļi to pārprata un domāja, ka Jēzus runā par izvairīšanos no maizes pirkšanas. Kā parasti, kad mācekļi pārprot, Jēzus viņiem dod norādījumus. Kungs uzdod virkni jautājumu, no kuriem pirmie ir retoriski un pauž vilšanos, ka viņi nav sapratuši Viņa misiju. Viņa vārdi atgādina to, ko Viņš saka Mk. 4:10-12 par nepiederošajiem, kuri nesaprot. Viņa spēcīgie vārdi ir paredzēti, lai pamodinātu mācekļus no viņu garīgās letarģijas.

Mk. 8:19, 20 Viņš uzdod vienkāršus jautājumus par faktiem-cik grozu ar druskām tie bija savākuši pēc tam, kad Viņš pabaroja 5000 (Mk. 6:30-44) un arī 4000 (Mk. 8:1-10). Ar to Viņš ilustrēja, ka viņiem jau tagad jāsaprot, ka resursu ierobežojums Mesijam nav šķērslis. Viņa pēdējais jautājums Mk. 8:21 ir atkal retorisks: “Vai jūs vēl nesaprotat?” Galu galā, paskatieties uz visu, ko jau esat redzējuši un piedzīvojuši kopā ar Jēzu.

`Kā mēs varam iemācīties saglabāt savu sirdi un prātu atvērtu Dieva realitātei un Viņa mīlestībai? Pakavējieties pie visiem pierādījumiem, kas mums ir doti un liecina par Dievu un Viņa mīlestību. Kāpēc tomēr šķiet, ka dažkārt šaubīties ir tik viegli?`