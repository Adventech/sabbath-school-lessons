---
title:  Sasieta mēle
date:   07/08/2024
---

`Izlasi Mk. 7:31–37. Kurš tika atvests pie Jēzus, un ko Viņš darīja viņa labā?`

Jēzus neizvēlējās īsāko ceļu, lai atgrieztos Galilejā no Tiras un Sidonas apgabala. Šķiet, ka viņš devās uz ziemeļiem no Tiras apgabala, augšup cauri Sidonas apgabalam, tad iekšzemē un lejup pa apgabalu uz ziemeļaustrumiem no Galilejas jūras, beidzot nokļūstot pie pašas jūras. Tas bija apļveida maršruts, kura laikā, iespējams, Jēzus arī paspēja izglītot Savus mācekļus.

Tekstā nav precīzi norādīts, kurš vīrieti atveda pie Jēzus, taču viņa problēma bija pietiekami skaidra - viņš nedzirdēja un viņam bija grūti runāt. Dzirdes zudums izolē cilvēkus no apkārtējās vides, un dziļa kurluma dēļ ir grūti iemācīties runāt. Iespējams, šī cilvēka problēma bija jau sena.

Jēzus saprata šī vīrieša grūto stāvokli un noveda viņu malā. Tas, kā Kungs dziedināja slimnieku, ir neparasti, īpaši mūsdienu lasītājiem. Vīrieša ausīs Viņš ielika pirkstus, spļāva, pieskārās viņa mēlei un nopūtās. Bojātajām cilvēka daļām Jēzus pieskārās, lai tās dziedinātu, bet kāpēc tā nopūta? “Viņš nopūtās, domādams par ausīm, kas nebija atvērtas patiesībai, par mēlēm, kas atteicās atzīt Pestītāju.” (Elena Vaita “Laikmetu ilgas” 404. lpp.)

Jēzus brīnumainā kārtā atjaunoja vīrieša dzirdi un ļāva viņam runāt skaidri. Viņa nopūta ilustrē ierobežojumus, ko Dievs pats Sev uzlicis attiecībā uz cilvēka brīvo gribu. Viņš nepiespiedīs ar varu. Visi cilvēki var brīvi izvēlēties, kam uzticēt savu dzīvi - Dzīvības Valdniekam vai tumsas princim. Jēzus varēja atvērt kurlās ausis, bet Viņš nevarētu piespiest neticīgās sirdis atzīt Viņu kā Mesiju.

Šis īsais stāsts ilustrē arī to, ko Dievs var darīt to labā, kas labprātīgi nāk pie Viņa. Iespējams, jūs esat piedzīvojuši nespēju runāt, daloties savā ticībā, kad mēle liekas kā sasieta, jo jūs nezināt, ko teikt. Šis brīnums sniedz iedrošinājumu, ka Kungs Jēzus var atvērt jūsu ausis pret citu vajadzībām, kā arī izteikt vārdus, kas viņus iedrošinās dzīves ceļā.

`Ko jūs darāt ar dāvanām, kas jums ir dotas attiecībā uz dzirdi un runāšanu, jo tās ir dāvanas? Kā jūs tās lietojat?`