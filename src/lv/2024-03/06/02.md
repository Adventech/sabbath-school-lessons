---
title:  Cilvēku tradīcijas pret Dieva pavēlēm
date:   04/08/2024
---

`Izlasi Mk. 7:1-13. Kādas svarīgas patiesības šeit ir atklātas?`

Varam iedomāties, ka bērni mācās šo Rakstu vietu sabatskolā, pārnāk mājās un stāsta savām mammām, ka viņiem nav jāmazgā rokas pirms ēšanas, jo Jēzus tā teica. Tomēr šis stāsts nav par higiēnu.

Jēzus laikā daudzi cilvēki šajā zemē bija ļoti norūpējušies par ceremoniālo šķīstību. Laikā starp derībām ideja par roku mazgāšanu, lai paliktu ceremoniāli šķīsts, tika attiecināta uz vienkāršiem cilvēkiem, lai gan sākotnēji šie noteikumi Vecajā Derībā attiecās tikai uz priesteriem (2. Moz. 30:17-21). Reliģiskie vadītāji izmantoja šo tradīciju, lai pasūdzētos Jēzum par Viņa mācekļiem.

Jēzus tiešā veidā neatbildēja uz šo jautājumu. Tā vietā Viņš divējādi aizstāvēja Savus mācekļus. Pirmkārt, Viņš citēja Jesajas spēcīgos vārdus, pārmetot tautai, ka ar vārdiem godina Dievu, bet ar sirdi ir tālu no Viņa (Jes. 29:13). Citāts no Jesajas grāmatas turpinās, nosodot cilvēku tradīciju izvirzīšanu dievišķo pavēļu vietā.

Jēzus atbildes otrajā daļā ir atspoguļots Jesajas citāts. Kungs citē Dieva pavēli godāt savus vecākus (2. Moz. 20:12), tas ir, rūpēties par viņiem vecumdienās, un pretstata tam reliģisko tradīciju, kur var dot kaut ko Dievam (dāvanu, korbānu), joprojām to izmantot sev par labu, bet liegt to gados vecajiem vecākiem, kuriem tas ir nepieciešams. Varam tikai iedomāties šādu tikšanos: “Piedod, tēvs. Es labprāt tev palīdzētu, bet es atdevu naudu templim.”

Šādai liekulībai, kad cilvēku tradīcijas nostāda augstāk par Dieva Vārdu, Jēzus uzbrūk bez kompromisiem, jo tas ir grēks.

Kāda tad bija atbilde uz farizeju jautājumu? Jēzus atbilde norāda uz to, ka Viņš neuzskata par pārliecinošu viņu uzskatu, ka roku mazgāšana ir nepieciešama, lai būtu saskaņā ar Dieva gribu. Tā vietā Viņa atbilde nepārprotami atbalsta Dieva baušļus, nevis cilvēku tradīcijas. (Sk. arī Mk. 1:44; Mk. 7:10, 11; Mk. 10:3–8; Mk. 12:26, 29–31.)

`Vai, jūsuprāt, mums ir kādas “tradīcijas”, kas ir pretrunā ar Dieva bauslības principiem? Ja jā, vai varat minēt piemērus?`