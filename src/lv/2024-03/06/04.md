---
title:  Druskas sunīšiem
date:   06/08/2024
---

`Izlasi Mk. 7:24-30. Kādas svarīgas mācības ir atrodamas šajā stāstā?`

Pēc izaicinošā vakardienas pētījuma fragmenta, stāsts šajos pantos arī rada satraucošus jautājumus. Kāpēc Jēzus tik skarbi reaģē uz šo sievieti, nosaucot viņu par suni?

Jēzus atklāti nepaskaidro, bet divas nianses Viņa atbildē šai sievietei liecina par to, ko Viņš patiesībā māca. Mk. 7:27 Viņš saka, ka bērni ir jābaro “vispirms”. Ja ir “pirmais”, šķiet Ioģiski, ka ir arī “otrais”. Otrs faktors ir tas, ka Jēzus lieto deminutīvu vārdam “suns”, ar to domājot nevis kucēnus, bet gan suņus, kas tiek ielaisti mājā, atšķirībā no ielas suņiem. Sieviete savā atbildē Jēzum izmanto šos divus apzīmējumus, kas palīdz izskaidrot viņas atbildi.

Sievietes atbilde ir diezgan asa. Viņa atbild: “Tā gan ir, Kungs; bet tomēr sunīši ēd apakš galda no bērnu druskām” (Mk. 7:28).

Kas mudināja šo sievieti sniegt šādu atbildi Jēzum? Protams, viņu vadīja mīlestība pret meitu. Bet arī Viņš iedrošināja šo sievieti. Viņš teica “pirmais”, norādot, ka varētu būt arī “otrais”. Turklāt Viņš norādīja, ka viņa ir suns zem galda. Tāpat kā suns atradās mājā zem galda, tā viņa bija pie Jēzus kājām un lūdza savas meitas labā. Tātad viņa pieprasīja suņa tiesības uz barību, kas nokrita uz grīdas.

Sievietes atbilde atklāj viņas ticību. Nosaucot vareno meitas dziedināšanas no attāluma brīnumu par “drupaču”, tiek norādīts gan uz to, ka Jēzus spēks ir īpaši liels (ja tāds brīnums būtu drupača, kas gan būtu vesels klaips?), gan arī uz to, ka viņas lūguma izpilde Viņam ir nieks. Jēzus bija aizkustināts un izpildīja viņas lūgumu.

“Ar savu izturēšanos Viņš ir parādījis, ka tā, kuru uzskatīja par šķirtu no Israēla, nav vairs svešiniece, bet tāds pats Dieva bērns, un kā bērnam tai ir tiesības uz Tēva dāvanām.” (Elena Vaita “Laikmetu ilgas” 401. lpp.)

`Kāpēc aizspriedumi pret citām rasēm un tautībām ir tik lielā pretrunā ar Jēzus mācību? Kā mēs varam meklēt šķīstīšanu no šī ļaunuma?`