---
title:  Zemes pienākumi un Debesu ieguvumi
date:   28/08/2024
---

`Izlasi Mk. 12:13-27. Kas šeit notiek, un kādas patiesības māca Jēzus?`

Reliģiskie vadītāji mēģināja pieķert Jēzu pie kaut kā, ko viņi varētu izmantot, lai Viņu nosūdzētu vai nu Romas pārvaldniekam, vai tautai. Šajā strīdā jautājums bija par nodokļu nomaksu. Atteikšanos maksāt nodokļus varēja uzskatīt par sacelšanos pret Romas valdību, kas būtu ļoti nopietns pārkāpums.

Jēzus atbilde dot ķeizaram to, kas pieder ķeizaram, un Dievam to, kas pieder Dievam, palīdzēja Viņam izvairīties no slazdiem, kā arī sniedza dziļas norādes par ticīgā atbildību pret valdību. “Viņš apliecināja, ka, tā kā tie dzīvo Romas varas aizbildniecībā, tiem ir jāmaksā pieprasītās nodevas, kamēr vien tas nerunā pretī augstākam pienākumam. Bet, mierīgi pakļaujoties zemes likumiem, vienmēr vispirms ir jāpaklausa Dievam.” (Elena Vaita “Laikmetu ilgas” 602. lpp.)

Tālāk seko jautājums par mirušo augšāmcelšanos. Saduķeji bija priesteru grupa, kas kā Svētos Rakstus pieņēma tikai piecas Mozus grāmatas. Viņi neticēja mirušo augšāmcelšanai. Gadījums, ko viņi piedāvāja Jēzum, iespējams, bija izdomāts. Tajā bija iesaistīti septiņi brāļi un viena sieviete. Saskaņā ar Mozus likumu, lai saglabātu īpašumu ģimenes līnijā, ja mirušam vīrietim nav palikuši dēli, viņa brālim bija jāapprec atraitne, savukārt visi bērni, kas dzimuši šajā savienībā, likumīgi tiks uzskatīti par mirušā vīrieša bērniem (5. Moz. 25:5–10).

Cenšoties apšaubīt augšāmcelšanās doktrīnu, saduķeji norādīja uz morālu dilemmu: kuram no brāļiem sieviete būs sieva augšāmcelšanās brīdī. Jēzus iebilda viņu argumentiem divos posmos, atsaucoties uz Svētajiem Rakstiem un Dieva spēku. Pirmkārt, Viņš aprakstīja Dieva spēku augšāmcelšanās laikā un norādīja, ka Debesīs nebūs precēšanās. Pēc tam Viņš aizstāvēja augšāmcelšanās doktrīnu, balstoties uz 2. Mozus 3:1-22, kur Dievs norādījis, ka Viņš ir Ābrahāma, īzāka un Jēkaba Dievs. Jēzus norādīja – tas nozīmē, ka viņi tiks augšāmcelti; viņi nevar palikt miruši, ja Dievs ir Ābrahāma, īzāka un Jēkaba Dievs, kuri pagaidām ir miruši.

`Ja kāds tev jautātu: “Vai tu pazīsti Dieva spēku?”, ko tu atbildētu un kāpēc?`