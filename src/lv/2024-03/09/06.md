---
title:  Augstākais bauslis
date:   29/08/2024
---

`Izlasi Marka 12:28–34. Kādu dziļu jautājumu uzdeva draudzīgais rakstu mācītājs, un kādu divkāršu atbildi sniedza Jēzus?`

Marka evaņģēlijā līdz šim lielākā daļa reliģisko vadītāju, ar dažiem izņēmumiem, bija pret Jēzu. Tas jo īpaši attiecas uz Jeruzalemi, kur Jēzus stājās pretī tempļa, kas ir jūdaisma pamatā, vadībai. Tādējādi, ja kāds rakstu mācītājs ieklausās strīdos un novērtē Jēzus atbildes, tas parāda gan godīgumu, gan drosmi, saskaroties ar valdošo naidīgumu pret Jēzu. Būtu vieglāk vienkārši stāvēt malā un skatīties, pat ja cilvēks izjūt līdzjūtību pret Jēzu. Bet šis cilvēks tā nedara.

Rakstu mācītājs skar pašu reliģijas kodolu, uzdodot jautājumu, kurš bauslis ir vissvarīgākais. Jēzus atbild vienkārši un skaidri, citējot 5. Moz. 6:4, 5-Šemu, ticības apliecību jūdaismā. Jēzus saka, ka augstākais bauslis ir mīlēt Dievu ar visu savu sirdi, dvēseli, prātu un spēku - tas ir, ar visu, kas tu esi. Jēzus piešķir rakstu mācītājam bonusu un nosauc arī otru svarīgāko bausli, vēlreiz atsaucoties uz Veco Derību, šoreiz 3. Moz. 19:18,-mīlēt savu tuvāko kā sevi pašu.

Dažreiz cilvēki brīnās, kā var pavēlēt mīlēt. Pavēles kultūras konteksts 5. Mozus grāmatā palīdz to izskaidrot. Valoda nāk no seniem līgumiem starp pusēm, un termins “mīlestība” attiecas uz uzticamību līguma prasībām, to uzticīgu izpildi. Tādējādi, lai gan tas neizslēdz dziļu pieķeršanos starp abām pusēm, tas daudz vairāk vērsts uz darbībām, kas parāda šo lojalitāti.

Rakstu mācītājs bija godīgs un saskatīja Jēzus atbildes skaidrību un vienkāršību un to arī pateica. Varam iedomāties, ka citi reliģiskie vadītāji sadrūma, kad šis godīgais rakstu mācītājs apstiprināja, ka Jēzus atbilde ir pamatota. Jēzus arī apstiprināja rakstu mācītāja godīgo atbildi, sakot, ka viņš nav tālu no Dieva valstības. Nav tālu nenozīmē iekšā. Rakstu mācītājam vēl vajadzēja ieraudzīt, kas ir Jēzus, un sekot Viņam, kas būtu nākamais solis ticības ceļā.

`Kā mēs varam iemācīties mīlēt Dievu un savus tuvākos kā sevi pašu? Kāpēc krusts ir atslēga šo baušļu izpildei?`