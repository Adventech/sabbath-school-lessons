---
title:  Nolādēts koks un šķīstīts templis
date:   26/08/2024
---

`Izlasi Mk. 11:12–26. Kāda nozīme ir šeit aprakstītajiem notikumiem?`

No rīta, nākot no Betānijas, tikai apmēram divas jūdzes (nedaudz vairāk nekā trīs kilometrus) no Jeruzalemes, Jēzus bija izsalcis. leraudzījis vīģes koku lapās, viņš devās pie tā, lai atrastu, iespējams, kādu agru augli. Šī darbība nebūtu uzskatāma par zagšanu, jo saskaņā ar Vecās Derības likumiem bada remdēšanai varēja ēst ēdienu no kaimiņa lauka vai augļu dārza (3. Moz. 19:9, 3. Moz. 23:22, 5. Moz. 23:25). Bet Viņš neatrada augļus un sacīja kokam: “Lai neviens nemūžam vairs neēd augļus no tevis.” (Mk. 11:14) Tā bija ļoti dīvaina un netipiska rīcība Jēzum, bet tas, kas sekoja uzreiz pēc tam, ir vēl pārsteidzošāks.

Tas, kas notika tālāk, visticamāk, norisinājās pagānu galmā, kur tika pārdoti upuri (to nesen bija iesācis Kajafa). Jēzus izdzen pārdevējus no pagalma, lai tur varētu atgriezties klusā pielūgsme. Viņa rīcība ir tiešs apvainojums tiem, kas ir atbildīgi par tempļa sistēmu.

Jēzus saista Vecās Derības divas vietas kā skaudru pārmetumu par nesvēto kņadu. Viņš uzstāj, ka templim ir jākļūst par lūgšanu namu visiem cilvēkiem (Jes. 56:7), arī pagāniem. Tad Viņš saka, ka vadītāji ir padarījuši templi par laupītāju bedri (Jer. 7:11). Pēc tam šīs pārsteidzošās dienas beigās Jēzus kopā ar mācekļiem atstāj pilsētu (Mk. 11:19).

Nākamajā rītā, dodoties atpakaļ uz pilsētu (sk. Mk. 11:20-26), mācekļi ir pārsteigti, ka vīģes koks ir nokaltis līdz pat saknēm. Jēzus sniedz mācību par lūgšanu un piedošanu, skaidrojot notikušo. Ko tas viss nozīmē?

Šie divi stāsti ir ceturtais “sviestmaižu stāsts” Marka evaņģēlijā (skat. 3. tēmu). Šādos stāstos dramatizēta ironija notiek ar paralēliem varoņiem, kas veic pretējas darbības, vai pretējiem varoņiem, kas veic paralēlas darbības. Šajā stāstā vīģes koks un templis stāv paralēli. Jēzus nolādē koku, bet šķīsta templi, kas ir pretējas darbības. Bet ironiski ir tas, ka reliģiskie vadītāji nu plāno nogalināt Jēzu, un šī darbība nozīmē, ka tempļa dievkalpojumiem vairs nav jēgas, tie ir piepildījušies Jēzū.

`Ko Jēzum vajadzētu šķīstīt tavā dzīvē? Kā tas notiek?`