---
title:  Kurš teica, ka tu to vari darīt?
date:   27/08/2024
---

`Izlasi Mk. 11:27–33. Kādu izaicinājumu reliģiskie vadītāji uzlika Jēzum, un kā Viņš uz to reaģēja?`

Nākamajā dienā pēc tam, kad Jēzus bija šķīstījis templi, reliģiskie vadītāji stājās Viņam pretī tempļa pagalmos, jautājot, kā vārdā Viņš rīkojās iepriekšējā dienā. Viņi nemeklēja patiesību, bet gan centās Viņu pieķert. Ja Viņš teiks, ka Viņa autoritāte ir no Dieva, viņi iebildīs, ka vienkāršam lauku galdniekam nevar būt tāda autoritāte. Ja Viņš atzīs, ka viņa autoritāte ir cilvēciska, viņi Viņu atlaidīs kā muļķi.

Bet Jēzus redz cauri viņu slazdiem un saka, ka atbildēs viņiem, ja viņi atbildēs uz vienu Viņa jautājumu. Viņš pajautāja, vai Jāņa Kristītāja kristības bija no Dieva vai no cilvēkiem. Vadītāji uzreiz saprot, ka viņi ir sprukās. Ja sacīs no Dieva, Jēzus prasīs: “Kāpēc jūs viņam neticējāt?” Ja viņi teiks, ka no cilvēkiem, viņi atklās, ka baidās no cilvēkiem. Tāpēc viņi melo un saka, ka nezina. Tas Jēzum dod iespēju atteikties atbildēt uz viņu jautājumu.

`Izlasi Mk. 12:1-12. Kā Jēzus rīkojās pēc atteikšanās atbildēt, un kāda tam bija ietekme?`

Jēzus stāstīja līdzību par vīna dārzu, saimnieku un dārzniekiem, kuriem viņš tīrumu iznomā. Šis ainojums ir stipri līdzīgs stāstam par vīna dārzu Jesajas 5. nodaļā, kur Dievs apsūdz neuzticīgo Israēlu. Ikviens atpazītu paralēli, īpaši reliģiskie vadītāji.

Stāsts izvēršas neparasts, jo īrnieki atsakās atdot īpašniekam novāktos lauka augļus. Tā vietā viņi slikti izturas pret viņa kalpiem un un tos nogalina. Beidzot saimnieks atsūta savu mīļoto dēlu, un viņš sagaida, ka to gan cienīs. Bet tā nenotiek. Viņi dīvainā kārtā domā, ka, nogalinot dēlu, vīna dārzs kļūs par viņu īpašumu. Viņu neloģiskums ir pārsteidzošs, un spriedums, kas nāk pār viņiem, ir pamatots.

Šajā stāstā Jēzus ļoti nopietni brīdināja reliģiskos vadītājus, kurp virzās viņu soļi. Raugoties šādā gaismā, Viņa līdzība ir mīlestības pilns brīdinājums. Viņiem nav par vēlu mainīties un izvairīties no tāda paša sprieduma. Daži nožēlos grēkus, mainīsies un pieņems Jēzu. Citi ne.