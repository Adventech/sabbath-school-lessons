---
title:  Ejiet pa visu pasauli
date:   26/09/2024
---

`Izlasi Mk. 16:14–20. Ko Jēzus teica saviem mācekļiem, kad Viņš parādījās, un ko šie vārdi nozīmē mums šodien?`

Pirmie Jēzus vārdi Saviem mācekļiem ir pierakstīti tikai netiešā veidā Mk. 16:14. Viņš pārmet neticību un cietsirdību. Neticības jautājums nav tikai mūsdienu problēma. Kā mēs jau redzējām, Jēzus mācekļi arī cīnījās ar neticību (Mt. 28:17, Jņ. 20:24-29), kaut arī viņi bija kopā ar Jēzu miesā, atkal un atkal piedzīvojot Viņa brīnumus.

Ar dažādiem pierādījumiem Viņš tiem apliecināja Savas augšāmcelšanās realitāti. Viņu liecība kopā ar pierādījumiem, kas apkopoti pirmdienas pētījumā, veido stingru ticības pamatu.

Pēc tam Jēzus uzdod mācekļiem nest evaņģēliju pasaulei. Viņa pavēle ir plaša. Viņiem jādodas pa visu pasauli un jāsludina evaņģēlijs visai radībai. Pēc tam Jēzus izskaidro viņu darba iznākumu bagāto un nabago vidū – ticīgie tiks izglābti, bet neticīgie tiks sodīti.

Jēzus apraksta arī zīmes, kas pavadīs mācekļu darbu: dēmonu izdzīšana, jaunu valodu runāšana, aizsardzība pret ļauno un slimo dziedināšana. Daži cilvēki ir kļūdaini interpretējuši Mk. 16:18 kā apliecinājumu kristiešiem parādīt savu ticību, aiztiekot indīgas čūskas. Pārgalvīgas darbības šeit netiek ieteiktas. Tas, ko Jēzus apraksta, ir aizsardzība tādam misionāram kā, piemēram, Pāvilam (sk. Ap. d. 28:3–6).

Protams, Bībele nemāca, ka kristieši vienmēr būs pasargāti no ļauna. Reizēm Dievs uzskata par vajadzīgu darīt kādu brīnumu, lai īstenotu evaņģēlija mērķi. Bet dažreiz kristieši cieš savas liecības dēļ. Tādā gadījumā viņu pacietība un izturība ir vēl viena zīme neticīgajiem par ticības spēku.

Un tad, paveicis visu, ko viņš šeit darīja, “Viņš ir uzņemts debesīs un sēž pie Dieva labās rokas” (Mk. 16:19). Jēzus uzkāpa Debesīs, lai sēdētu pie Dieva labās rokas, augstākajā varas pozīcijā, jo Jēzus bija uzvarējis visus ļaunos spēkus.

levērojiet pēdējo pantu. Lai gan viņi gāja “visur”, sludinot evaņģēliju, viņi negāja vieni. “Tas Kungs tiem darbā palīdzēja un vārdu apstiprināja ar līdzejošām zīmēm” (Mk. 16:20). Viņš bija kopā ar viņiem toreiz un sola būt ar mums tagad, kad turpinām viņu iesākto darbu.

`“Es esmu pie jums ik dienas līdz pasaules galam” (Mt. 28:20). Kādu mierinājumu mēs varam un mums vajadzētu gūt no šī solījuma, kad cenšamies sludināt evaņģēliju „visur”?`