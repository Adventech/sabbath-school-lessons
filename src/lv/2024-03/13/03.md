---
title:  Akmens novelts
date:   23/09/2024
---

`Izlasi Mk. 16:1–8 un 1. Kor. 15:1–8. Kas šiem pantiem kopīgs?`

Stāsts par augšāmcelšanos parādās katrā evaņģēlijā. Katrs evaņģēlija autors stāsta no atšķirīgas perspektīvas, taču visiem kopīgas ir galvenās detaļas, kas minētas arī 1. Kor. 15:1-8.

Atkal un atkal parādās četri aspekti -miris, apglabāts, augšāmcēlies un ticis redzēts. Marka evaņģēlijā “miris” un “apglabāts” atrodam 15. nodaļā. Par augšāmcelšanos un parādīšanos lasām 16. nodaļā, bet ar savdabīgu pieeju. Mk. 16:7 runā par tikšanos Galilejā, un “tur jūs viņu redzēsiet” (sk. Jņ. 21).

Dažiem cilvēkiem šķiet neticami, ka kristieši tic augšāmceltam Kungam. Taču pierādījumi par Viņa augšāmcelšanos ir būtiski un loģiski.

Vispirms atliek tikai ticēt Dievam kā Radītājam (sk. 1. un 2. Mozus grāmatu), un ideja par augšāmcelšanos kā brīnumu kļūst reāla. Dievam, kurš radīja Visumu un pēc tam dzīvību uz Zemes, noteikti bija spēks augšāmcelt Jēzu, ja Viņš to vēlējās. Dieva esamība nepadara Jēzus augšāmcelšanos neizbēgamu, bet tikai saprātīgu.

Domājot tālāk, kaps noteikti bija tukšs. Pat ateistu vēsturnieki pieņem šo faktu. Ja tā nebūtu, apgalvojums par Viņa augšāmcelšanos izgāztos jau no paša sākuma, jo Viņa ķermenis kapā iznīcinātu visus apgalvojumus par Viņa augšāmcelšanos.

Savukārt ideja, ka Viņa mācekļi ķermeni nozaga, nedarbojas. Mācekļi noteikti nebūtu varējuši tikt garām sargiem. Un, pat ja viņi to būtu izdarījuši un dabūjuši ķermeni, kāpēc mācekļi netika arestēti par tā zagšanu? Acīmredzamā atbilde-reliģiskie vadītāji zināja, ka mācekļi to nebija darījuši.

Arī daudzi citi liecināja, ka ir redzējuši augšāmcelto Kristu. Daudzi, tostarp mācekļi, sākumā neticēja. Pie tam ļoti spēcīgs ienaidnieks, Pāvils, ne tikai apgalvoja, ka ir redzējis augšāmcēlušos Kungu, bet arī ka šī pieredze ļoti radikālā veidā ir mainījusi visu viņa dzīves trajektoriju.

Visbeidzot (lai gan ir vēl arī daudz citu iemeslu), kā gan izskaidrot kristīgās baznīcas locekļu pieaugumu, ko dibināja cilvēki, kuri apgalvoja, ka ir redzējuši augšāmcelto Kungu? Kāpēc lai šie cilvēki būtu gatavi mirt par saviem meliem? Viņu konsekventā liecība gan tūlīt pēc Viņa nāves (Ap. d. 3:15), gan daudzus gadus vēlāk (1. Pēt. 1:3) sniedz spēcīgus pierādījumus Viņa augšāmcelšanai.

`Ko jūs teiktu, ja kāds jums jautātu: kādi pierādījumi jums ir par Kristus augšāmcelšanos?`