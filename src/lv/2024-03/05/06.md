---
title:  Citāds Mesija
date:   01/08/2024
---

`Izlasi Mk. 6:34-52. Kāda bija problēma, ar ko sastapās Jēzus un Viņa mācekļi, un kā tā tika atrisināta?`

Pēc tam, kad mācekļi atgriezās no misijas, viņi kopā ar Jēzu devās uz nomaļu vietu Galilejas jūras austrumu krastā atpūsties. Taču 5000 cilvēku liels pūlis tur ieradās jau pirms viņiem. Jēzus redzēja, ka viņi ir kā avis bez gana. Viņš tos mācīja visu dienu.

Vakarā mācekļi ieteica Jēzum sūtīt ļaužu pūli prom, lai viņi atrastu pārtiku, bet Jēzus viņiem lika pūli pabarot. Sekojošais dialogs (Mk. 6:35-38) parāda, ka mācekļi cilvēciski pieiet šīs problēmas atrisināšanai. Tomēr Jēzus atrisināja problēmu citādi, brīnumainā kārtā pabarojot lielo pūli tikai ar piecām maizēm un divām zivīm.

Šī stāsta raksturojums iederas Jēzus laika populārajā izpratnē par Mesiju. Tika sagaidīts, ka Mesija atbrīvos Israēlu no ienaidniekiem un atnesīs taisnību un mieru. Liels skaits vīriešu tuksneša apstākļos rada aizdomas par militāru sacelšanos (sal. Jņ. 6:14, 15; Ap. d. 21:38).

Šo priekšstatu pastiprina atsauce uz to, ka Jēzus redzēja ļaudis kā “avis bez gana”, kas ir daļējs citāts no 4. Moz. 27:17, kur Mozus lūdz Dievu iecelt Israēlam vadītāju pēc viņa. Šis izteiksmes veids par Dieva tautas ganu ir atrodams arī citur Vecajā Derībā, parasti atsaucoties uz to, ka Israēlam trūkst vadoņa vai ķēniņa (sal. ar 1. Ķēn. 22:17; 2. Laiku 18:16; Ec. 34:5, 6).

Tomēr Jēzus neattaisno viņu greizās cerības. Tā vietā Viņš aizsūta mācekļus prom un pūli atlaiž. Un ko Viņš dara tā vietā, lai vadītu sacelšanos pret Romu? Viņš dodas uz kalnu, lai lūgtu Dievu.

Mesija nevis kā ķēniņš atbrīvoja Israēlu, bet šī populārā uzskata vietā viņš bija nācis, Iai atbrīvotu cilvēkus no grēka važām. Viņa staigāšana pa ūdens virsmu parāda mācekļiem, ka Viņš patiešām ir dabas Kungs. Bet Viņš nenāk valdīt, Viņš nāk atdot Savu dzīvību kā izpirkuma maksu par daudziem (Mk. 10:45).

`Ko šim stāstam vajadzētu mācīt mums par to, kāpēc ir svarīga pareiza pravietojuma izpratne? Ja nepareiza izpratne par Kristus pirmo atnākšanu daudziem bija katastrofa, cik daudz vairāk var beigties ar katastrofu nepareiza izpratne par Viņa otro atnākšanu?`