---
title:  Amerikāņu kalniņos ar Jēzu
date:   30/07/2024
---

`Izlasi Mk. 5:21–24. Kas īpaši izceļas Jaira raksturojumā?`

Reliģiskie vadītāji, tādi kā Jairs, parasti nebija draugos ar Jēzu (sk. Mk. 1:22; Mk. 3:2, 6; Lk. 13:14). Tātad, visticamāk, viņš bija izmisis. Šo izmisumu raksturo tas, ka Jairs nokrita uz ceļiem Jēzus priekšā. Viņa lūgums ir saprotams jebkuram vecākam-viņa meita mirst. Bet viņš tic, ka Jēzus var palīdzēt. Nesakot ne vārda, Jēzus devās viņam līdzi uz mājām.

`Izlasi Mk. 5:25-34. Kas iztraucē ceļā uz Jaira māju?`

Stāsts pēkšņi pievēršas citai ainai, kas izraisa žēlumu - stāsts par sievieti, kas piedzīvojusi divpadsmit šausmīgas slimības gadus. Šis stāsts par Jairu un sievieti ir otrais “sviestmaizes stāsts” Marka evaņģēlijā (sk. Mk. 3:20–35, apskatīts 3. tēmā). Šajā stāstā pretstatītie tēli, Jairs un sieviete, vēršas pie Jēzus pēc palīdzības.

Sieviete pienāk Jēzum no muguras un pieskaras Viņa drēbēm. Viņa nekavējoties tiek dziedināta. Bet Jēzus apstājas un jautā: “Kas pieskārās manām drēbēm?”

Sieviete, kas bija tik slima, pēkšņi bija kļuvusi vesela. Tomēr viņa baidījās, ka Jēzus būs dusmīgs par notikušo. Taču Jēzus gribēja dziedināt ne tikai viņas ķermeni, bet arī dvēseli.

Nu atgriežamies pie Jaira (sk. Mk. 5:35-43). Tas bija emocionāls pārdzīvojums arī sinagogas priekšniekam. Jēzus nevienam neļāva iet kopā ar Viņu un meitenes vecākiem, izņemot Pēteri, Jēkabu un Jāni. Jēzus saka, ka meitene nav mirusi, bet gan guļ. Viņš aizraida visus sērotājus un ieiet istabā, kur guļ mirusi meitene. Saņemot viņas roku, Viņš saka: “Talita koum.” Marks iztulko šos vārdus: “Mazo meitenīt, celies.” Patiesībā vārds Talita nozīmē “jērs”, un tādējādi tas būtu mīlestības apliecinājums bērnam. Pavēle paturēt notikušo noslēpumā ir daļa no atklāsmes/noslēpuma motīva, kas caurvij Marka evaņģēliju, norādot uz to, kas ir Jēzus un ka galu galā Viņš nevar palikt apslēpts.