---
title:  Kurš ir lielākais?
date:   14/08/2024
---

`Izlasi Mk. 9:30–41. Kas ir citāds Jēzus otrajā paredzējumā par Viņa nāvi un augšāmcelšanos (sal. ar Mk. 8:31)? Turklāt par ko mācekļi strīdas un kādus norādījumus Jēzus dod?`

Pirmajā pravietojumā Jēzus runā par tiem, kas Viņu noraidīs un nogalinās. Otrajā pravietojumā Jēzus norāda uz faktu, ka Viņš tiks nodots. Nodevējs vēl nav norādīts, taču Iasītājs jau zina, kurš tas ir, jo Jūda ir identificēts (sk. Mk. 3:19). Atkal Kungs norāda uz to, ka tiks nogalināts un pēc trim dienām augšāmcelts. Taču šķiet, ka šī pravietojuma detaļas mācekļus interesē vēl mazāk nekā pirmajā reizē. Nevēlamas ziņas neizraisa diskusijas.

Mk. 8:27 Jēzus atradās uz ziemeļiem no Galilejas jūras netālu no Filipa Cēzarejas. Mk. 9:30 Viņš iet caur Galileju, un Mk. 9:33 Viņš ieiet Kapernaumā. Tādējādi nav grūti iedomāties Viņa ceļojumu no ziemeļiem uz dienvidiem. Tomēr Viņš ieiet Kapernaumā viens, jo divpadsmit mācekļi atpaliek. Kad visi ir sanākuši, Viņš interesējas par mācekļu sarunām pa ceļam. Neviens neatbild, kas nepārprotami liecina par viņu mulsumu attiecībā uz šo jautājumu. Viņi ir gandrīz kā bērni, kas pieķerti darām kaut ko, kas, viņuprāt, ir nepareizi. Viņu sarunas bija par to, kurš ir lielākais. Kaut arī lielākajai daļai cilvēku ir grūti to atzīt, par jautājumu, kurš ir lielākais, domā visi. Bet Dieva valstībā šī ideja ir apgriezta otrādi.

Jēzus atbild uz problēmu divos soļos. Pirmkārt, Viņš skaidri pasaka - lai būtu pirmais (lielākais), jums jākļūst par kalpu. Tad Jēzus ilustrē ar noteiktu darbību, ko viņš ar to bija domājis. Acīmredzot blakus stāvēja bērns un klausījās. Tad Jēzus paņēma bērnu un ieveda viņu grupas vidū. Tas bērnam bija biedējoši. Bet tad Jēzus paņēma bērnu rokās, atslābinot situāciju. Viņš mācīja – ja jūs pieņemat bērnu, jūs pieņemat Mani. Un, ja jūs Mani pieņemat, jūs pieņemat Manu Tēvu. Tādējādi vismazākais bērns ir saistīts ar pašu Dievu.

Jānis uzdod jautājumu par nepiederošajiem, un Jēzus māca svarīgo mācību, ka tie, kas nav pret mums, ir par mums. Kungs apstiprina, ka palīdzība tiem, kas ir iesaistīti kristīgā kalpošanā, pat nelielos apmēros, Debesīs nepaliek nepamanīta.

`Kāds ir Bībeles uzskats par diženumu pretstatā pasaules uzskatam? Uz kuru pusi tu sliecies?`