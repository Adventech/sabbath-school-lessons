---
title:  Māceklības izmaksas
date:   12/08/2024
---

`Izlasi Marka 8:31–38. Ko Jēzus šeit māca par to, ko maksā sekošana Kristum?`

Mācekļi ir nonākuši pie izšķiroša pagrieziena punkta attiecībās ar Jēzu. Tagad viņi zina, ka viņš ir Mesija. Marka evaņģēlija lasītājs to ir zinājis jau no grāmatas sākuma (Mk. 1:1), un tādējādi viņam ir bijusi priekšrocība salīdzinājumā ar dažkārt svārstīgajiem mācekļiem.

Kad Jēzus pirmo reizi aicināja mācekļus, Viņš teica, ka padarīs tos par cilvēku zvejniekiem (Mk. 1:17). Par nepatikšanām nebija ne runas. Bet tagad, kad viņi patiešām zina, kas viņš ir, Viņš atklāj viņiem Savas misijas mērķi – ka Viņam ir nepieciešams daudz ciest, tikt noraidītam un nogalinātam, un tad pēc trim dienām augšāmcelties.

Tā ir šokējoša ziņa. Pēteris, kurš tikko atzina, ka Jēzus ir Mesija, ved Viņu sāņus un pārmet, ka viņš runā šādas lietas. Tas viss tika stāstīts netiešā veidā, bet tagad evaņģēlija autors ziņo par Jēzus vārdiem, kas Pēterim noteikti iedzēla. Viņš Pēteri nosauc par sātanu un pavēl viņam nestāvēt ceļā, jo šādas domas neatbilst Dieva gribai.

“Pētera vārdi nebija tādi, kas varētu Jēzu iepriecināt un stiprināt gaidāmajā lielajā pārbaudījumā. Tie nebija saskaņā ar Dieva žēlastības nodomu šinī pazudušajā pasaulē, nedz arī ar sevis upurēšanas mācību, kuru Jēzus centās atklāt ar Savu personīgo priekšzīmi.” (Elena Vaita “Laikmetu ilgas” 415. lpp.)

Jēzus sekotāji ir aicināti virzīties uz tādu pašu mērķi, kāds bija Jēzum, - ņemt krustu un sekot Viņam. Krustā sišana bija visnežēlīgākā, pazemojošākā un biedējošākā nāvessoda izpildes metode romiešu arsenālā. Ikviens cerēja izvairīties no krusta. Tad kāpēc Iai kāds gribētu uzņemties krustu kā simbolu savai uzticībai Jēzum?

Jēzus izskaidro ne tikai māceklības cenu, bet arī tās lielo vērtību. Kristīgās ticības paradoksā dzīvības zaudēšana kļūst par veidu, kā to iegūt. Turpretim iegūt visu pasauli, bet pazaudēt mūžīgo dzīvību, ir bezjēdzīgi. Kā savā 1949. gada 28. oktobra žurnālā tik eleganti izteicies misionārs Džims Eliots: “Tas, kurš dod to, ko nevar paturēt, lai iegūtu to, ko nevar zaudēt, nav muļķis.”

`“Kas savu dzīvību tur mīļu, tam tā zūd, bet, kas savu dzīvību šinī pasaulē ienīst, tas to paglabās mūžīgai dzīvībai” (Jņ. 12:25). Kā jūs esat pieredzējuši šo vārdu realitāti?`