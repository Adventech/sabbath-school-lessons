---
title:  Vesels cilvēks ellē
date:   15/08/2024
---

`Izlasi Mk. 9:42–50. Kas saista kopā Jēzus mācības šajā fragmentā?`

Sākumā var šķist, ka šie panti ir atšķirīgu Jēzus mācību kopums, bez saskaņas vai iemesla. Taču, papētot rūpīgāk, atklājas, ka katrai nākamajai mācībai ir saikne ar iepriekšējo. Pantos ir aprakstīti trīs galvenie termini, kas soli pa solim virza norādījumus uz priekšu-“apgrēcina”, “uguns” un “sāls”.

Pirmā mācība ir par “mazajiem”, kas attiecas uz jauniem ticīgajiem. Skolotājiem un vadītājiem Dieva valstībā ir uzlikts pienākums ar īpašu rūpību gādāt par šiem jaunpievērstajiem, līdzīgi kā Vecās Derības ētika ir rūpēties par vājākajiem seno laiku sabiedrībā atraitnēm, bāreņiem un svešiniekiem. Jēzus pārspīlēti saka, ka labāk būtu noslīcināt jūrā, nekā likt kādam no šiem “mazajiem” grēkot.

Vārds “apgrēcina” ved uz garāko mācību šajā fragmentā. Lasītāja priekšā ir divas mīklas. Pirmkārt, vai Jēzus tiešām māca cilvēkiem nogriezt roku vai kāju vai izraut aci? Otrkārt, vai Viņš māca par mūžīgi degošu elli? Atbilde uz pirmo jautājumu ir nē, Jēzus nemāca sakropļošanu - jūdaismā tas tika noraidīts (sal. ar 5. Moz. 14:1, 1. Ķēn. 18:27, 28). Kungs izmanto pārspīlējumu, lai izteiktu Savu viedokli. Ja rokas, kājas vai acs pazaudēšana ir briesmīga, cik daudz lielākai nelaimei kristietim vajadzētu būt grēkam!

Arī uz otro jautājumu tiek sniegta noraidoša atbilde; nē, Jēzus nemāca mūžīgi degošu elli. Kā mēs to zinām? Pirmkārt, fragments satur noteiktu komisku aspektu. ledomājieties cilvēkus, kas ieiet Debesu pilsētā ar vienu aci, kāju vai roku. Tad padomājiet par cilvēkiem, kuri nonāks ellē. Vai nevajadzētu būt otrādi? Veselais cilvēks ellē? Tā ir komēdija. Šāda komēdija par tik nopietnu tēmu liek domāt, ka Jēzus izsaka kādu domu pārspīlētā veidā. Grēks ir jāuztver tik nopietni, ka labāk būtu zaudēt roku, kāju vai aci, nekā grēkot.

Ja elle ir mūžīga, tad tās sekas ir mūžīgas, nevis pati elles uguns. “Jo tik ļoti Dievs pasauli mīlējis, ka viņš devis savu vienpiedzimušo Dēlu, lai neviens, kas viņam tic, nepazustu, bet dabūtu mūžīgo dzīvību” (Jņ. 3:16). Tie, kas ir pazuduši, nedeg mūžīgi, tie iet bojā uz visiem laikiem - ļoti liela atšķirība!