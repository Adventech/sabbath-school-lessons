---
title:  Kalns un pūlis
date:   13/08/2024
---

`Izlasi Marka 9:1–13. Ko Pēteris, Jēkabs un Jānis redzēja kādā naktī kopā ar Jēzu?`

Jēzus pravietojums Mk. 9:1, ka daži, kas ir kopā ar Viņu, nebaudīs nāvi, pirms ieraudzīs Dieva valstību nākam pie varas, piepildījās dažu dienu laikā, kad Viņš Pēteri, Jēkabu un Jāni uzveda augstā kalnā. Tur viņu acu priekšā Viņš tika pārvērsts Debesu godībā.

Atnāca Elija un Mozus no Debesu valstības un sarunājās ar Jēzu. Lūka atzīmē, ka viņi runāja par Jēzus aiziešanu (grieķu val. “exodus”), ko Viņš grasījās piepildīt Jeruzalemē (Lk. 9:30, 31). Tādējādi šī godības aina ir saistīta ar Jēzus gaidāmo nāvi pie krusta (sal. ar Mk. 9:9). Tā dos cerību, kad mācekļi redzēs Viņu piesistu krustā.

Nokāpjot no kalna, nākamajā rītā trīs mācekļi jautāja Jēzum par to, ka Elija nāks pirmais. Iespējams, šī ideja ir saistīta ar cerībām, ka Elija atkal parādīsies Mesijas priekšā (sal. ar Mal. 4:5, 6). Jēzus atbild, ka Elija jau ir atnācis, ar to domājot Jāni Kristītāju. Tāpat kā viņi nogalināja Jāni, tā Jēzus mirs no viņu rokām, bet Viņš celsies augšā pēc trim dienām.

Pēc godības nakts kalna pakājē nācās piedzīvot skumju haosu (sk. Mk. 9:14–29). Deviņi mācekļi bija sastapušies ar dēmonu apsēstu zēnu, kuru nespēja dziedināt. Kad parādījās Jēzus, visi skrēja pretī. Stāsts atklāj dēmona spēku pār bērnu. Jēzum šķietami bija vajadzīgs ilgs laiks, izjautājot par dēmona apsēstības detaļām. Tas izrādās pārāk daudz tēvam, kurš saka: “Ja Tu ko spēj, tad palīdzi mums, apžēlojies par mums” (Mk. 9:22).

Jēzus nekavējoties uztver šaubu ēnu. Tā Kunga atbildi varam pārfrāzēt: “Ko tu ar to domā: Ja spēj?” (Marka 9:23, NKJV) Pēkšņi kā zibens spēriens no debesīm tēvam nāk atklāsme, ka problēma ir ne tikai viņa dēlam, — arī viņam pašam ir neticības problēma, un ka dēls var netikt dziedināts tēva neticības dēļ. Izmisušais tēvs nododas Jēzus žēlastībai ar neaizmirstamiem vārdiem: “Es ticu, palīdzi manai neticībai!” (Mk. 9:24) Tad Jēzus dziedina zēnu.

`Kādās situācijās, ja tādas bijušas, jums ir nācies kliegt: “Es ticu, palīdzi manai neticībai”? Ko jūs mācījāties no šīs pieredzes?`