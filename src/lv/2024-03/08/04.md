---
title:  Labākais ieguldījums
date:   20/08/2024
---

`Izlasi Mk. 10:17–31. Kādas būtiskas mācības par ticību un māceklības cenu ikvienam, bagātam vai nabagam, tiek šeit atklātas?`

Šī vīrieša pieeja liecina par viņa sirsnību un cieņu pret Jēzu. Viņš pieskrien, nometas ceļos Jēzus priekšā un uzdod jautājumu, kas ir svarīgs katrai dvēselei: kādas ir prasības, Iai mantotu mūžīgo dzīvību? Jēzus atbild, atsaucoties uz Dekaloga otro plāksni. Atkal vīrietis parāda savu ideālismu, sakot, ka to visu ir pildījis kopš jaunības.

No četriem evaņģēlijiem tikai Marka evaņģēlijs atzīmē, ka Jēzus mīlēja vīrieti. Vīrieša ideālismā ir kaut kas pievilcīgs. Bet Jēzus pārbauda viņa patiesumu, lūdzot pārdot visu un sekot Viņam. Vīrietis aiziet sadrūmis, jo viņš bija bagāts. Patiesībā viņš neievēroja baušļus. Viņš pārkāpa pirmo, nostādot kaut ko augstāk par Dievu savā dzīvē. Viņa elks bija viņa bagātība.

Pēc tam Jēzus paskaidro, cik vilinoša ir bagātība un ka lielam dzīvniekam, piemēram, kamielim, būtu vieglāk iziet cauri sīkajam adatas caurumam, nekā bagātam cilvēkam iekļūt Debesīs.

Mācekļi ir izbrīnīti par Jēzus vārdiem un izmisuši, kurš tad var tikt izglābts. Jēzus izsaka pārsteidzošos vārdus Mk. 10:27: “Cilvēkiem tas neiespējams, bet ne Dievam, jo Dievam visas lietas iespējamas.”

Mk. 10:27 šķiet skaista vieta, kur beigt stāstu: tu pats nevari nokļūt debesīs; lai tiktu izglābts, tev nepieciešama Dieva žēlastība.

Bet tad Pēteris izpļāpā, ka viņš un viņa draugi ir atstājuši visu, lai sekotu Jēzum. Jēzus atbild, ka nekam, ko viņi ir atstājuši, lai sekotu Viņam, nav tāda vērtība kā tam, ko viņi saņems tagad un „nākamajā laikmetā” (ESV).

Lūk, galvenā doma: cilvēka vainu atrisina Kristus nāve, un spēku paklausīt Viņa pavēlēm dod Kristus žēlastība un Viņa augšāmcelšanās.

`Izlasi Rm. 6:1-11. Kā šie panti atklāj Dieva žēlastības realitāti mūsu dzīvē, gan attaisnojot mūs, gan padarot mūs par jauniem cilvēkiem Viņā?`