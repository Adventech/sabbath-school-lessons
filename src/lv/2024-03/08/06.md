---
title:  “Ko tu gribi, lai Es tev daru?”
date:   22/08/2024
---

`Izlasi Marka 10:46-52. Kā Bartimejs reaģēja uz Jēzus paiešanu garām?`

Līdz šim Marka evaņģēlijā, ar dažiem izņēmumiem, Jēzus ir licis cilvēkiem klusēt par Viņa brīnumiem un to, kas Viņš ir. Šajā stāstā, kad Viņš atstāja Jēriku, akls vīrs, kurš ceļa malā ubagoja, dzirdot, ka nāk Jēzus no Nācaretes, sāka kliegt: “Jēzu, Tu, Dāvida Dēls, apžēlojies par mani!” (Mk. 10:47) Atbilstoši grāmatas atklāsmes/noslēpuma motīvam, pūlis uzņemas klusinātāju lomu, neveiksmīgi cenšoties apklusināt trokšņaino ubagu.

Taču Bartimejs nav apklusināms un kliedz vēl skaļāk: “Dāvida dēls, apžēlojies par mani!” (Mk. 10:48) Viņa vārdi ir gan ticības apliecinājums Jēzum kā Mesijam, gan pārliecība, ka viņš spēj dziedināt. Titulam “Dāvida dēls” Jēzus laikos bija piesaistītas divas izpratnes - ķēniņa atjaunošana Israēla troni (sal. ar Jes. 11; Jer. 23:5, 6; Jer. 33:15; Ec. 34:23, 24; Ec. 37:24; Mih. 5:2-4; Cah. 3:8; Cah. 6:12) un norāde uz personu ar dziednieka vai ļauno garu izdzinēja spējām.

Jēzus apstājās un lika viņiem pasaukt aklo. Zīmīgi, ka aklais, ejot pie Jēzus, nometa savu apmetni. Aklie cilvēki Jēzus laikā bija sabiedrības zemākais slānis, tāpat kā atraitnes un bāreņi. Tas bija personas, kas dzīvoja zem iztikas minimuma un kurām draudēja reālas briesmas. Apmetnis bija vīrieša drošība. To atstājot, viņš ticēja, ka Jēzus viņu dziedinās.

Jēzus nepieviļ. Patiešām, ikviens, kas evaņģēlijos nāk pie Viņa pēc palīdzības, vienmēr to saņem. Jēzus uzdod to pašu jautājumu, ko viņš uzdeva Jēkabam un Jānim Mk. 10:36: “Ko tu gribi, lai Es tev daru?” (Mk. 10:51) Aklais bez vilcināšanās lūdza pēc redzes atgūšanas, ko Jēzus nekavējoties atjaunoja. Aklais sekoja Viņam tālākajā ceļā.

Šis stāsts Marka evaņģēlijā ir noslēdzošais sadaļā par māceklību, un tas kalpo kā atbalsts otram stāstam par aklā vīra dziedināšanu Mk. 8:22–26. Abi stāsti ilustrē, ka māceklība nozīmē ieraudzīt pasauli ar jaunām acīm, dažkārt sākumā ne skaidri, bet vienmēr sekojot Jēzum Viņa vadītajā veidā.

`Vai tu esi kādreiz saucis: “Jēzu, Tu, Dāvida Dēls, apžēlojies par mani!”? Kas notika, un ko tu mācījies no šīs pieredzes?.`