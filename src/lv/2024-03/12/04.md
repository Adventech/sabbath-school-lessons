---
title:  Krustā sišana
date:   17/09/2024
---

`Izlasi Mk. 15:21–38. Kāda šausmīga un sāpīga ironija parādās šajos pantos?`

Šajā ciešanu stāsta brīdī Jēzus ir kluss upuris, kuru kontrolē cilvēki, kas grib redzēt Viņa nāvi. Visā evaņģēlijā līdz pat aizturēšanai Viņš bija darbības noteicējs. Tagad ar Viņu izrīkojas citi. Lai gan Viņš bija spēcīgs ceļojošais sludinātājs, sitieni, ko viņš bija saņēmis, kā arī ēdiena un miega trūkums bija izsmēluši viņu tik tālu, ka viņa krusts bija jānes svešiniekam.

Pie krusta Viņa drēbes tika novilktas un kļuva par karavīru īpašumu, kas meta kauliņus, Iai noskaidrotu, kam tās piederēs (sal. ar Ps. 22:18). Krustā sišana bija diezgan bezasinīga nāvessoda izpildes metode. Naglas, ko izmantoja, lai piestiprinātu cilvēku pie krusta (salīdzini ar Jņ. 20:24–29), visticamāk, tika iedurtas plaukstas locītavā (zem plaukstas), kur netek lieli asinsvadi. (Gan ebreju, gan grieķu valodā vārds “roka” var apzīmēt gan roku, gan apakšdelmu.) Pašai plaukstai nav tādas uzbūves, lai noturētu ķermeņa svaru. Vidējais nervs iet cauri apakšdelma centram, un naglas to skar, izraisot mokošas sāpes visā rokā. Elpot bija grūti. Lai ievilktu kārtīgu elpu, krustā sistajiem upuriem bija jāatsperas pret pienaglotajām kājām un jāsaliec rokas, kas nozīmēja mokošas sāpes. Viens no nāves cēloņiem bija nosmakšana nespēka dēļ.

Krustā sišanas laikā Jēzus saņēma milzīgu izsmieklu un pazemojumu. Marka evaņģēlijā ir atklāsmes/noslēpuma motīvs, kur Jēzus parasti aicina klusēt par to, kas viņš ir. Līdz ar to kristīgie nosaukumi, piemēram, “Kungs”, “Dieva dēls”, “Kristus” stāstījumā bieži neparādās.

Šis elements mainās pie krusta. Viņš nevar tikt paslēpts. Ironiski, ka tieši reliģiskie vadītāji izmanto šos titulus, ņirgājoties par Jēzu. Kā šie cilvēki sevi pazudina!

Viens no izsmejošajiem apgalvojumiem īpaši izceļas. Tas ir Mk. 15:31, kur viņi saka: “Citus Viņš ir pestījis un Sevi pašu Viņš nevar pestīt.” Lai pasvītrotu Viņa bezpalīdzību pie krusta, viņi norāda, ka Viņš gan palīdzēja citiem (grieķu valodas darbības vārds var nozīmēt “glābt”, “dziedināt”, “pestīt”), bet Sev palīdzēt nespēj. Tādējādi, ironiski, viņi atzīst, ka Viņš ir Glābējs. Ironija sniedzas tālāk – iemesls, kāpēc Viņš nevarēja vai negribēja glābt Sevi, bija tas, ka pie krusta Viņš glāba citus.

`Izlasi Jņ. 1:1–3 un tad padomā, ko šī rakstvieta mums stāsta par Jēzu – to pašu Jēzu, kurš Marka evaņģēlijā tiek sists krustā. Ko mums nozīmē Kristus nāve?`