---
title:  “Vai tu esi jūdu ķēniņš?”
date:   15/09/2024
---

`Izlasi Mk. 15:1-15. Kādas ironiskas situācijas šeit radušās?`

Poncijs Pilāts bija Jūdejas pārvaldnieks no 26. līdz 36. gadam. Viņš nebija laipns vadītājs, un vairākas viņa darbības izraisīja zemes iedzīvotāju sašutumu (sal. ar Lk. 13:1). Jūdu veiktais tiesas process pret Jēzu par zaimošanu prasīja nāvessodu. Taču Romas valdīšanas laikā ebreji vairumā gadījumu nevarēja sodīt cilvēkus ar nāvi, un tāpēc viņi atveda Jēzu pie Pilāta, lai viņš Jēzu sodītu.

Apsūdzība Jēzum Pilāta priekšā nav minēta, taču apsūdzību varam noskaidrot, balstoties uz īso Pilāta jautājumu Jēzum: “Vai tu esi jūdu ķēniņš?” (Mk. 15:2) Vecās Derības laikos Israēls svaidīja savus ķēniņus, tāpēc nav grūti saprast, kā jēdzienu Mesija (“Svaidītais”) varēja pārprast kā pretendēšanu uz ķēniņa godu un tādējādi konkurēt ar imperatoru. Tādējādi Sinedrija priekšā izvirzītā apsūdzība bija zaimošana, savukārt gubernatora priekšā izvirzītā apsūdzība bija dumpis, kas varēja beigties ar nāvessodu.

Ironija ir tāda, ka Jēzus ir gan Mesija, gan jūdu ķēniņš. Nosodījums par zaimošanu un dumpi bija kļūdains - tā vietā viņam vajadzēja saņemt cieņu un pielūgsmi. Tomēr Jēzus joprojām rīkojas ķēnišķi. Viņa atbilde Pilātam: “Tu to saki” (Mk. 15:2) neko nepasaka. Viņš ne noliedz titulu, ne apstiprina. Šī atbilde var likt domāt, ka Viņš ir ķēniņš, bet citā ziņā (sal. ar Jņ. 18:33-38).

Mk. 15:6 ievada stāstījumā tradīciju atbrīvot ieslodzīto Pashā svētku laikā. Mk. 15:9 Pilāts jautā, vai viņi vēlas “jūdu ķēniņa” atbrīvošanu, un, lai gan viņš to varbūt domāja ironiski, ironija patiesībā tiek izspēlēta pret viņu pašu.

Mk. 15:9, 10 ir pētījums par uztveri un nespēju uztvert. Pilāts saprot, ka reliģiskie vadītāji nodeva Jēzu skaudības dēļ, bet viņš nesaprot, ka, jautājot pūlim, viņš kļūst par marioneti reliģisko vadītāju rokās. Viņi uzjundī pūli un aicina sist Jēzu krustā. Pilāts novēršas. Krustā sišana bija briesmīga nāve, īpaši tam, ko viņš uzskatīja par nevainīgu. Cik skaudri un ironiski, ka pagānu gubernators gribēja atbrīvot Mesiju, bet jūdu reliģiskie vadītāji gribēja Viņu sist krustā.

`Kas var atturēt jūs no sekošanas pūlim, kad ir liels spiediens to darīt?`