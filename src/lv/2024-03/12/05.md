---
title:  Dieva pamests
date:   18/09/2024
---

`Izlasi Mk. 15:33–41. Kādi ir vienīgie Jēzus vārdi pie krusta Marka evaņģēlijā? Ko Kristus nāve beigu galā nozīmē mums visiem?`

Marka evaņģēlijs norāda uz krustu kā ļoti tumšu vietu gan fiziski, gan garīgi. Pārdabiska tumsa iestājās Golgātā no piektdienas aptuveni pusdienlaikam līdz apmēram pulksten trijiem. “Un ap sesto stundu palika tumšs pār visu zemi līdz devītai stundai” (Mk. 15:33).

Jēzus vārdi pie krusta tiek saukti par “pamestības saucienu”, kad Viņš piesauc Dievu arjautājumu, kāpēc Viņš ir pamests. Viņš citē Ps. 22:1. Citas atsauces uz to pašu psalmu ir Mk. 15:24 un 29, norādot, ka Svētie Raksti piepildās Jēzus nāvē. Pat cilvēku ļaunie plāni īsteno Dieva gribu.

Jēzus vārdi pie krusta ir uzrakstīti aramiešu valodā kopā ar tulkojumu. Vārdi “mans Dievs, mans Dievs” ir aramiešu valodā ir “Eloi, Eloi”. Būtu viegli sadzirdēt, ka Jēzus sauc pēc Elijas (aramiešu “eliyyah”, kas nozīmē “mans Dievs ir Jahve”). Šo kļūdu pieļāva daži blakus stāvošie.

Pārsteidzoša šajā fragmentā ir paralēle ar Jēzus kristībām Mk. 1:9-11.

| Kristības Mk. 1:9–11 | Krusts Mk. 15:34-39 |
| --- | --- |
| Jānis kristī Jēzu | Jēzus kristības (salīdzini ar Mk. 10:38) |
| Jānis (Elijas tēls, sk. Mk. 9:11-13) | Sauc Eliju |
| Debesis sašķeļas | Priekškars sašķeļas |
| Gars (pneuma) | Jēzus nomirst (expneō) |
| Dieva balss: “Mīļotais Dēls” | Centurions saka: “Dieva Dēls❞ |

Ko šīs paralēles liecina? Tā kā Jēzus kristības Mk. 1. nodaļā ir Viņa kalpošanas sākums, kā pravietots Dan. 9:24–27, tad Mk. 15. nodaļā notiekošais pie krusta ir Viņa kalpošanas kulminācija jeb mērķis. Viņš mirst kā izpirkuma maksa par daudziem (Mk. 10:45). Jēzus nāve pie krusta piepilda arī daļu no Dan. 9:24-27 pravietojuma. Tempļa priekškara pārplīšana (Mk. 15:38) norāda uz upurēšanas sistēmas piepildījumu, jo simbols satiekas ar īstenību un sākas jauns pestīšanas vēstures posms.

`Dieva nodomi tika piepildīti par spīti cilvēku ļaunajiem plāniem. Kāpēc tam vajadzētu palīdzēt mums saprast, ka neatkarīgi no tā, kas notiek mums apkārt, mēs joprojām varam uzticēties Dievam un zināt, ka Viņa labestība galu galā uzvarēs?`