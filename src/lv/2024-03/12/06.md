---
title:  Apglabāts
date:   19/09/2024
---

`Izlasi Mk. 15:42-47. Kāda ir Jāzepa no Arimatijas iejaukšanās nozīme, jo īpaši tāpēc, ka neviens no Jēzus mācekļiem nekur nebija redzams?`

Pēc visas šīs drāmas tālāk notiek “ikdienišķākas” lietas. Pirmkārt, mirušie vienmēr ir jāapglabā. Bet vairāki faktori tālākajā ir diezgan aizkustinoši garīgā ziņā, un citi ir ārkārtīgi svarīgi vēsturiski.

Šajā fragmentā pirmo un pēdējo reizi Marka evaņģēlijā minēts Jāzeps no Arimatijas. Viņš bija cienījams sinedrija loceklis un viens no tā dēvētajiem “pilsētas elites” pārstāvjiem. Būdams bagāts un cienīts cilvēks, viņš bija pārvaldniekam tuvu stāvoša persona, kas izskaidro, kā viņš varēja uzdrīkstēties tuvoties Pilātam un lūgt Jēzus ķermeni. Tā ir aizkustinoša detaļa, ka kāds padomes loceklis izrāda lielu interesi par Jēzus apbedīšanu. Kur šajā laikā bija Jēzus uzticamie mācekļi?

Ļoti svarīga vēsturiska detaļa ir Jēzus nāves apstiprinājums. Mk. 15:43 stāsta par Jāzepa lūgumu pēc Jēzus miesas. Taču Pilāts bija pārsteigts, uzzinot, ka Jēzus jau ir miris (Mk. 15:44). Tāpēc viņš pasauca virsnieku, kurš bija atbildīgs par krustā sišanu, un jautāja, vai Jēzus jau ir miris. Virsnieks apstiprināja, ka tas tā ir.

Iemesls tam ir svarīgs tāpēc, ka daži vēlāk apgalvoja, ka Jēzus pie krusta nenomira, bet tikai noģība. Centuriona liecība Romas pārvaldniekam ir tieši pretēja šim apgalvojumam. Galu galā romieši zināja, kā izpildīt noziedzniekiem nāvessodu.

Jāzeps atnesa linu pārvalku, kurā ietīt Jēzu, un ielika Viņa ķermeni kapā, kas izcirsts no klints. Šis kaps bija pietiekami liels, lai tajā ieietu (Mk. 16:5). Kopā ar Jāzepu evaņģēlija autors piemin divas sievietes, kas redzēja šo vietu, – Mariju Magdalēnu un Mariju, Jēkaba māti. Viņas abas kopā ar Salomi no attāluma vēroja krustā sišanu; visas trīs svētdienas rītā dosies pie kapa ar mērķi pabeigt Jēzus balzamēšanas darbu (Mk. 16:1).

Kāpēc atsauce uz šīm trim sievietēm? Viņas būs liecinieces tukšajam kapam 16. nodaļā un tādējādi ir svarīgas Jēzus augšāmcelšanās liecinieces.

`Cik ironiski, ka Jēzus sekotāji “nepiedalās darbībā”, kamēr sinedrija loceklis, no tās pašas struktūras, kas pieprasīja sodīt Jēzu, kļūst par “varoni”. Kā mēs varam sagatavoties, lai izšķirošos brīžos arī mēs nebūtu “pazuduši”?`