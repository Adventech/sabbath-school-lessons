---
title:  Sveiks, jūdu ķēniņ!
date:   16/09/2024
---

`Izlasi Mk. 15:15–20. Ko karavīri nodarīja Jēzum, un kāda ir tā nozīme?`

Lai sagatavotu ieslodzītos nāvessoda izpildei, romieši izmantoja smagu sišanu. Upurim tika novilktas drēbes, viņš tika piesiets pie staba un pēc tam sists ar ādas pātagām, pie kurām tika piesieti kaula gabali, stikls, akmeņi un naglas.

Pēc tam, kad Jēzus bija nopērts, karavīri, kuriem bija uzticēts izpildīt nāvessodu, turpināja Viņa pazemošanu, ietērpjot Viņu purpursarkanā tērpā, uzliekot Viņam galvā ērkšķu vainagu un izsmejot Viņu kā jūdu ķēniņu. Karavīru grupu sauc par bataljonu, šajā gadījumā tie bija no 200 līdz 600 vīru.

Ainas ironija lasītājam ir acīmredzama, jo Jēzus patiešām ir ķēniņš, un karavīru izsmejošie vārdi pasludina šo patiesību. Karavīru darbība bija parodija par to, kā viņi sasveicinājās ar Romas imperatoru, sakot: “Esi sveicināts, ķeizar, imperator!” Tādējādi pastāv netiešs salīdzinājums ar imperatoru.

Karavīri, ņirgājoties par Jēzu, sita Viņam pa galvu ar niedri, spļāva uz Viņu un tēlodami metās ceļos viņa priekšā. Visas šīs trīs darbības ir izteiktas grieķu valodā ar nepabeigtu Iaiku, norādot uz atkārtotu darbību. Tā viņi turpināja Viņu sist, spļaut uz Viņu un mesties ceļos Viņa priekšā, lai izsmietu. Jēzus to visu uztvēra klusēdams, nekādā veidā nereaģējot. Tipiska romiešu krustā sišana kā nāvessods ietvēra, ka notiesātajai personai kailai jānes krusts uz nāvessoda izpildes vietu. Tā atkal bija cilvēka pilnīga pazemošana un apkaunošana sabiedrības priekšā.

Bet ebreji necieta publisku kailumu. Mk. 15:20 teikts, ka viņi novilka purpursarkano apmetni un atkal uzvilka Viņa paša drēbes. Tādējādi šķiet, ka ebreju priekšā tā bija piekāpšanās, ko romieši pieļāva tajā laikā un vietā.

Padomājiet par visu šeit redzamo ironiju: viņu klanīšanās un “godības” izrādīšana Jēzum kā ķēniņam izsmejošā veidā, lai gan Jēzus patiešām bija ķēniņš – ne tikai jūdu, bet arī viņu ķēniņš.

`Šiem vīriešiem nebija ne jausmas, ko viņi dara. Tomēr kāpēc viņu nezināšana viņus neattaisnos tiesas dienā?`