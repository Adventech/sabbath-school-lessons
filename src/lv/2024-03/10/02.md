---
title:  Artavas ziedojumu traukā
date:   01/09/2024
---

`Izlasi Mk. 12:41–44. Cik daudz iedeva atraitne, un kas Jēzum par to bija sakāms?`

Jeruzalemes templis bija pārsteidzoši skaista celtne. Pilsētā dominēja tempļa kalns, un tā celtniecībā izmantotie masīvie akmeņi ir brīnums līdz pat mūsdienām, daži no tiem svēra simtiem tonnu. Tempļa un tempļa kalna pārveidošana un paplašināšana sākās Hēroda Lielā vadībā ap 20. gadu p.m.ē., bet ēkas celtniecība un izgreznošana turpinājās mūsu ēras 60. gados.

Daudzi cilvēki nesa lielus ziedojumus, ko noguldīt 13 lādēs, kas atradās Sieviešu galmā netālu no tempļa. Tieši šeit Jēzus sēdēja, redzot, ka atraitne tuvojas un iemet divas artavas. Tās bija līdzvērtīgas 1/32 daļai no denārija, kas būtu dienas strādnieka alga. Līdz ar to sievietes ziedojums bija diezgan mazs.

Tomēr Jēzum viņas ziedojums bija liels. Daudzi bagāti cilvēki atdeva lielas summas, bet viņu dāvanas Jēzus nekomentēja, kamēr atraitnes ziedojums izpelnījās Viņa uzslavu. Viņš norādīja, ka viņa devusi vairāk nekā visi citi. Kā tas ir iespējams? Jēzus atzīmē, ka viņi ir devuši no savas pārpilnības, bet atraitne - no savas nabadzības. Viņiem palika pāri daudz; sieviete atdeva visu, kas viņai bija. Šis fakts padara viņas dāvanu īpaši dāsnu, Iai gan tās mantiskā vērtība bija niecīga.

Stāsts satur dziļu mācību par resursu pārvaldību. Ziedošana Dievam nav atkarīga no vadītāju pareizas rīcības. Tempļa reliģiskā vadība bija samaitāta, bet Jēzus tāpēc neteica, ka ziedojumus vajadzētu apturēt. Ja kādreiz ir bijuši korumpēti reliģiskie vadītāji (Kajafa? Anna?), tad tajā laikā bija vieni no apšaubāmākajiem. Un arī Jēzus to zināja.

Taisnība, ka vadītājiem ir svēts pienākums izmantot resursus saskaņā ar Dieva gribu, bet, pat ja viņi to nedara, tie, kas dod Dieva lietai, joprojām ir svētīti savā ziedošanā, tāpat kā šī atraitne.

Savukārt desmitās tiesas vai ziedojumu aizturēšana, ja vadītāji dara kaut ko neiepriecinošu, nozīmētu, ka ziedošana ir saistīta ar viņu darbībām, nevis tiek sniegta pateicībā Dievam. Lai cik vilinoši būtu tā rīkoties, tas ir nepareizi.

`Ko šim stāstam vajadzētu mums mācīt par to, cik svarīgi ir būt uzticīgam tajā, ko mēs dodam Kunga darbam?`