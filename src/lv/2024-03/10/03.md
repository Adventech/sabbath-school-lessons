---
title:  Ne akmens uz akmens
date:   02/09/2024
---

`Izlasi Mk. 13:1–13. Kā mācekļi reaģēja uz Jēzus teikto par templi, un kāda ir Jēzus atbildes nozīme viņiem?`

Kā jau esam atzīmējuši, tempļa komplekss bija patiesi pārsteidzoša būve. Jozefs atzīmē, ka Karaliskajam portikam kompleksa dienvidu pusē bija 162 pīlāri, katru no tiem varēja aptvert trīs vīri, sadevušies rokās (“Antiquities”, 15.11.5, §413-414). Jēzus saka, ka tas viss tiks iznīcināts. Šāds pravietojums par apbrīnojamo būvi noteikti izklausījās kā pasaules gals.

“Kad Kristus uzmanība tika pievērsta dievnama krāšņumam, kādas gan bija šīs vārdos neizteiktās domas, kas aizkustināja ļaužu atraidīto Cilvēku! Skats Viņa priekšā tiešām bija brīnišķīgs, bet Jēzus noskumis it kā sacīja: “Es visu to redzu. Celtne ir brīnišķīga. Jūs rādāt uz šīm sienām kā uz nesagraujamām. Bet uzklausiet Manus vārdus: ‘Nāks dienas, kad no tā, ko jūs te redzat, ne akmens uz akmens nepaliks, ko nenopostīs.” (Elena Vaita “Laikmetu ilgas” 627. lpp.)

Mācekļi vēlējās zināt, kad piepildīsies Jēzus pravietojums. Tādējādi Mk. 13:4 neliela grupa - Pēteris, Jēkabs, Jānis un Andrejs - jautā Viņam par laiku. Viņi vēlas zināt, kad visas šīs lietas notiks un kāda būs zīme, ka tās tuvojas.

Mk. 13:5-13 pārsteidzoši ir tas, ka Jēzus lielāko daļu laika pavada nevis Jeruzalemes krišanas aprakstam, bet gan mācekļu brīdināšanai, ko viņi var sagaidīt, dibinot pirmās kristīgās draudzes. Arī tas neizklausījās viegli.

Patiesībā viņi tiks vajāti, tiesāti, un dažus pat nogalinās. Taču Jēzus uzsver, ka laiks vēl nav pienācis. Viņus nedrīkst pievilt nemierīgi notikumi. Turklāt Svētais Gars liks viņiem vārdus mutē īstajā laikā, pat ja ģimene un draugi viņus pamestu.

Šo Jēzus pravietojuma ievadvārdu doma ir tāda, ka Dieva tautai nav jābaidās no nemieriem un pārbaudījumiem. Mums jābūt modriem, jo Dieva Gars izvedīs cauri grūtībām.

`Kāda ir bijusi jūsu pieredze ar pārbaudījumiem, kas rodas, sekojot Jēzum? Ja jums tādas nav, varbūt jums vajadzētu sev jautāt, vai jūs tiešām sekojat Viņam?`