---
title:  Tālākiem pētījumiem
date:   06/09/2024
---

Izlasiet Elenas Vaitas grāmatā “Laikmetu ilgas” nodaļu “Eļļas kalnā” (627.–636. lpp.).

Pasaulē notiek daudzi notikumi, kas ļoti satrauc. Cilvēki patiešām ir nobijušies par to, kas notiek. Kā mēs, septītās dienas adventisti, ar notikumu īpašo izpratni varam norādīt cilvēkiem uz cerību, kas mums ir Jēzū, un Viņa nākšanas apsolījumu?

“Tā kā mēs nezinām precīzu Viņa atnākšanas stundu, mums ir pavēlēts būt nomodā. 'Svētīgi tie kalpi, kurus Kungs pārnākot atrod nomodā' (Lk. 12:37). Tie, kas gaida Kunga atgriešanos, to nedara kūtrā bezdarbībā. Kristus atnākšanas gaidīšana liek cilvēkam bīties Viņu un Viņa sodu par grēkiem. Tai jāliek mums skaidri saprast, cik liels grēks ir atraidīt Viņa žēlastības piedāvājumu. Tie, kas gaida Kungu, šķīsta savas dvēseles, paklausot patiesībai. Tie apvieno modru gaidīšanu ar čaklu darbu. Apzinoties, ka Kungs jau ir pie durvīm, viņos mostas dedzīga vēlēšanās sadarboties ar Debesu būtnēm dvēseļu glābšanas darbā. Viņi ir uzticīgie un gudrie kalpi, kas īstajā laikā dod Kunga saimei ‘piederīgo barību’ (Lk. 12:42). Viņi sludina savam laikam atbilstošo patiesību. Kā Ēnohs, Noa, Ābrahāms un Mozus nesa vēsti savai paaudzei, tā Kristus kalpi tagad nes īpašu brīdinājumu savai paaudzei.” (Elena Vaita “Laikmetu ilgas” 634. lpp.)

**Jautājumi pārrunām**:

`Viena lieta ir dot Kunga darbam. Pavisam kas cits ir dot pašuzupurīgi. Kāda ir atšķirība, un kāpēc šī atšķirība ir svarīga?`

`Kāpēc Dievs nenovērsa savas tautas vajāšanas gadsimtu gaitā un mūsdienu pasaulē? Kā lielās cīņas motīvs mums zināmā mērā palīdz saprast, kāpēc pastāv vajāšanas?`

`Kādas Kristus atnākšanas zīmes jums liekas īpaši svarīgas pašreizējā pasaulē?`

`Padomājiet par mirušo stāvokli un to, ka mirušie guļ, līdz Kristus atgriežas. Cilvēki aizver acis nāvē, un kas ir nākamais, ko viņi zina? Kā šī ideja palīdz mums saprast, ka katram cilvēkam individuāli Kristus otrā atnākšana vienmēr ir ļoti tuvu?`