---
title:  Atstājot visu, lai bēgtu no Jēzus
date:   11/09/2024
---

`Izlasi Mk. 14:43–52. Kas šeit notiek tāds, kas ir tik ļoti svarīgs glābšanas plānā?`

Ir šokējoši, ka viens no Jēzus tuvākajiem cilvēkiem nodeva Viņu ienaidniekiem. Jūdas motivācija evaņģēlijos nav īpaši sīki aprakstīta. Taču Elena Vaita raksta: “No dabas Jūdam bija stipri izteikta tieksme uz naudu, bet agrāk viņš vēl nebija tik sabojāts, lai izdarītu kaut ko tamlīdzīgu. Viņš sevī loloja ļaunu mantkārības garu, līdz tas kļuva par viņa dzīves noteicošo spēku. Mīlestība uz bagātību guva virsroku pār mīlestību pret Kristu. Kļūdams par viena netikuma vergu, tas nodeva sevi sātanam, lai iegrimtu grēkā visā pilnībā.” (Elena Vaita “Laikmetu ilgas” 716. lpp.)

Nodevību pašu par sevi nosoda visi, pat tie, kas izmanto nodevējus (sal. ar Mt. 27:3-7). Taču Jūdas darbība ir īpaši zemiska, jo savu nodevību viņš centās slēpt draudzības aizsegā. Viņš pūlim deva norādījumus, ka vīrietis, kuru viņš skūpstīs, ir arestējamais. Šķiet, ka Jūda gribēja noslēpt savu nodevību gan no Jēzus, gan citiem mācekļiem.

Kad pūlis arestē Jēzu, izceļas haoss. Kāds izvelk zobenu (Jņ. 18:10, 11 teikts, ka tas bija Pēteris) un augstā priestera kalpam nocērt ausi. Jēzus uzrunā pūli, pārmetot tiem, ka viņi slepeni dara to, ko baidījās darīt atklāti, kad Viņš mācīja templī. Bet Jēzus noslēdz ar atsauci uz Svēto Rakstu piepildīšanos. Šis ir vēl viens signāls duālajam sižetam, kas vijas cauri ciešanu stāstījumam – tas ir, Dieva griba piepildās pat tad, ja cilvēka griba darbojas, lai iznīcinātu Mesiju.

Visi mācekļi bēg, arī Pēteris, kurš tomēr vēlāk atgriezīsies un sekos Jēzum no attāluma, nonākot nepatikšanās. Taču Mk. 14:51, 52 lasām par kādu jaunekli, kas seko Jēzum, un tas nav atrodams pārējos kanoniskajos evaņģēlijos. Daži domā, ka tas bija pats Marks, bet tas nav pierādāms. Ievērojami ir tas, ka viņš aizbēg kails. Tā vietā, lai atstātu visu un “sekotu” Jēzum, jaunais vīrietis pamet visu, lai “bēgtu❞ no Jēzus.

`Padomājiet par baismīgo atziņu, ka, būdams tikai viena netikuma vergs, Jūda kļuva par nodevēju. Ko tam vajadzētu mums mācīt par grēka ienīšanu un pārvarēšanu Dieva žēlastībā?`