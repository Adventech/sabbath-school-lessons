---
title:  Ģetzemane
date:   10/09/2024
---

`Izlasi Mk. 14:32–42. Ko Jēzus lūdza Ģetzemanē, un kā šī lūgšana tika atbildēta?`

Jēzus un Viņa mācekļi, atstājot mūriem ieskauto Jeruzalemes pilsētu, kur viņi ēda Pashā jēru, dodas pāri Kidronas ielejai uz dārzu Eļļas kalna nogāzē. Nosaukums Çetzemane nozīmē “eļļas spiede”, kas liek domāt, ka tuvumā atradās olīveļļas apstrādes spiede. Precīza vieta nav zināma, jo 70. gadā Eļļas kalna aplenkuma laikā romieši visus kokus nocirta.

Kad Jēzus ieiet dārzā, Viņš atstāj tur Savus mācekļus un dodas tālāk kopā ar Pēteri, Jēkabu un Jāni. Bet tad Viņš atstāj arī šos trīs un dodas tālāk viens pats. Šī telpiskā distancēšanās liecina, ka Jēzus kļūst arvien izolētāks un vientuļāks, dodoties pretī gaidāmajām ciešanām.

Jēzus lūdz, lai ciešanu kauss tiek atņemts, bet tikai tad, ja tā ir Dieva griba (Mk. 14:36). Viņš lieto aramiešu vārdu “abba”, ko Marks tulko kā “tēvs”. Šis termins nenozīmē “tētis”, kā daži ir ierosinājuši. Termins, ko bērns lietoja, lai uzrunātu savu tēvu, bija “abi” (skat. Raymond E. Brown “The Death of the Messiah”, _Anchor Bible Reference Library_ [New York: Doubleday, 1994], 1. sēj., 172., 173. lpp.). Tomēr vārda “abba” lietojums ietver ciešas ģimeniskas saites, ko nevajadzētu uztvert kā nenozīmīgas.

Jēzus lūdz, lai ciešanu kauss tiek atņemts. Bet Viņš pakļaujas Dieva gribai (sal. ar Kunga parauglūgšanu Mt. 6:10). Visā pārējā ciešanu stāstā kļūst acīmredzams, ka Dieva atbilde uz Jēzus lūgšanu ir “nē”. Viņš neatņems ciešanu kausu, jo caur šo pieredzi pasaulei tiek dāvāta pestīšana.

Kad jūs saskaraties ar grūtībām, ir jauki, ja jums ir draugi, kas jūs atbalsta. Fil. 4:13 Pāvils runā par to, ka visu dara Tā spēkā, kas viņu stiprina. Daudzi aizmirst Fil. 4:14, kur apustulis iesāk ar vārdu “tomēr”. Tajā teikts: “Tomēr jūs labi darījāt, ņemdami dalību manās bēdās.” To Jēzus vēlējās Ģetzemanē. Trīs reizes Viņš nāca meklēt mierinājumu pie Saviem mācekļiem. Trīs reizes viņi gulēja. Beigās Viņš tos pamudināja doties kopā ar Viņu, lai stātos pretī pārbaudījumam. Viņš ir gatavs; mācekļi nav.