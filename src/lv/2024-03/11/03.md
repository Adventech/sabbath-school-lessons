---
title:  Pēdējais Vakarēdiens
date:   09/09/2024
---

`Izlasi Mk. 14:22–31 un 2. Moz. 24:8. Kas ļoti nozīmīgs kristīgajai ticībai ir atrodams šajā stāstā?`

Mk. 14:12 norāda, ka šī bija pirmā Neraudzētās maizes svētku diena, kad tika upurēts Pashā jērs. Maltīte bija ceturtdienas vakarā.

Pēdējā Vakarēdiena laikā Jēzus iedibina jaunu piemiņas dievkalpojumu. Tā ir pāreja no ebreju Pashā svētkiem un ir tieši saistīta ar Israēla iziešanu no Ēģiptes un kļūšanu par Dieva derības tautu Sinajā. Derības aizzīmogošanas laikā, 2. Moz. 24:8, Mozus apslacina tautu ar upuru asinīm un saka: “Redzi, šīs ir derības asinis, ko Tas Kungs ar jums ir slēdzis, saskaņā ar visiem šiem vārdiem.”

Pārsteidzoši, ka Svētajā Vakarēdienā, ko Jēzus šeit iedibina, netiek izmantots Pashā mielasta jērs. Tas ir tāpēc, ka Jēzus ir Dieva Jērs (sal. ar Jņ. 1:29). Vakarēdiena maize simbolizē Viņa miesu. Jaunā Derība (sal. ar Jer. 31:31-34) ir aizzīmogota ar Jēzus asinīm, un to aino kauss. Viņš saka: “Šīs ir Manas derības asinis, kas par daudziem top izlietas” (Mk. 14:24).

Tad visam šim pa vidu Jēzus izsaka pravietojumu, ka visi Viņa mācekļi Viņu pametīs. Viņš citē Cah. 13:7, kur runāts par zobenu, kas sitīs ganu un avis tiks izklīdinātas. Jēzus ir gans, un viņa mācekļi ir avis. Tā ir skaudra ziņa. Taču Jēzus pievieno cerības vārdus, atkārtojot Savas augšāmcelšanās pravietojumu. Viņš piebilst, ka dosies uz Galileju pirms mācekļiem. Šo pravietojumu pieminēs jauneklis pie Jēzus kapa Mk. 16:7, un tāpēc tam šeit ir īpaša nozīme.

Tomēr mācekļiem to visu ir pārāk grūti pieņemt, īpaši Pēterim, kurš apgalvo, ka visi pārējie var atkrist, tikai ne viņš. Tomēr Jēzus turpina svinīgo runu un paredz, ka Pēteris Viņu noliegs trīs reizes, pirms gailis būs divreiz nodziedājis. Pravietojumam būs izšķiroša nozīme Jēzus tiesāšanas un Pētera noliegšanas ainā; tāpēc tam arī šeit ir izšķiroša loma.

`Ko jūs varat mācīties no visiem gadījumiem, kad esat Dievam kaut ko apsolījuši, tomēr neesat turējuši doto vārdu?`