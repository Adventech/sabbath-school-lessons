---
title:  Neaizmirstams
date:   08/09/2024
---

`Izlasi Mk. 14:1–11. Kādi divi stāsti šeit ir savīti kopā, un kā tie atšķiras viens no otra?`

Mk. 14:1 norāda, ka Pashā svētki ir pēc divām dienām. Šī tikšanās, iespējams, notika otrdienas vakarā vai tās nedēļas trešdienā. Reliģiskajiem vadītājiem ir plāns un laiks. Viņiem vienkārši ir nepieciešami līdzekļi, lai sasniegtu savu mērķi. Tas nāks no pārsteidzošas puses.

Šis fragments ir piektais “sviestmaižu stāsts” Marka evaņģēlijā (sk. 3. tēmu). Stāsts par sazvērestību pret Jēzu ir saistīts ar stāstu par sievieti, kura svaida Jēzus galvu ar dārgām smaržām. Divi paralēli tēli veic pretējas darbības, radot ironisku kontrastu.

Kas šī ir par sievieti, Marks neatklāj. Viņas apbrīnojamā dāvana Jēzum ir pretstatā Jūdas viltībai, nododot savu Kungu. Viņa ir bez vārda, kamēr Jūda ir viens no divpadsmit mācekļiem. Tiek izcelta sievietes dāvanas vērtība, kamēr Jūdas cena ir tikai naudas solījums.

Nav norādīts konkrēts iemesls, kāpēc viņa tā rīkojās, taču vakariņu viesi bija satriekti par milzīgo izšķērdību, kad teju gada alga tika izlieta uz Jēzus kājām. Jēzus tomēr nostājās viņas pusē un atzina, ka viņas paveiktais tiks iekļauts evaņģēlija pasludināšanā visā pasaulē kā piemiņas zīme viņai. Tas bija neaizmirstami. Patiešām, visi četri evaņģēliji dažādos veidos piemin šo stāstu, iespējams, tāpēc, ka Jēzus vārdi padarīja viņas rīcību neaizmirstamu.

Arī Jūdas nodevība nav aizmirstama. Marks norāda, ka viņa motīvs bija alkatība. Jāņa evaņģēlijs to skaidri parāda (Jņ. 12:4-6).

Marka evaņģēlijā ir vārdu spēle - “labs” ilustrē, ka šajos stāstos ir divi dažādi motīvi jeb sižeti. Mk. 14:6 sievietes rīcību Jēzus nosauc par “labu/skaistu”. Viņš norāda, ka jūs vienmēr varat darīt “labu” nabagu labā (Mk. 14:7), un Mk. 14:9 Viņš nosauc viņas rīcību par daļu no “labās vēsts/evaņģēlija”. Savukārt Mk. 14:11 Jūda meklē “labu iespēju” (ISV) nodot Jēzu. Šī vārdu spēle liek domāt, ka cilvēku sazvērestība iznīcināt Mesiju patiešām kļūs par daļu no evaņģēlija stāsta, jo tā īstenos Dieva gribu atdot Savu Dēlu cilvēces glābšanai.

`Kā Rm. 8:28 palīdz izskaidrot, kas šeit notiks?`