---
title:  Evaņģēlijs, kas ir saskaņā ar Jēzu
date:   04/07/2024
---

`Izlasi Mk. 1:14, 15. Kādas ir trīs Jēzus pasludinātās evaņģēlija vēsts daļas?`

Marks šeit apkopo vienkāršo un tiešo Jēzus vēsti, kuras trīs daļas ir ilustrētas šajā tabulā:

| Kategorija | Saturs |
| --- | --- |
| Laika pravietojums | Laiks ir piepildīts |
| Derības apsolījums | Dieva valstība ir tuvu |
| Aicinājums kļūt par mācekli | Nožēlo un tic evaņģēlijam |

Laika pravietojums, uz ko Jēzus atsaucas, ir Dan. 9:24–27 minētais 70 nedēļu pravietojums. Tas piepildās Jēzus kristībās, kur viņš tiek svaidīts ar Svēto Garu un sāk savu kalpošanu (Ap. d. 10:38). Pārsteidzošais 70 nedēļu pravietojums skatāms šajā grafikā:

![Chart](https://sabbath-school-resources-assets.adventech.io/lv/ss/2024-03/01/chart.png)

Šajā grafikā viena diena apzīmē vienu gadu (4. Moz. 14:34, Ec. 4:6). Pravietojums sākas 457. g. pirms Kristus, kad Persijas ķēniņš Artakserkss izdod dekrētu, pabeidzot Jeruzalemes atjaunošanas darbu (sk. Ezras 7. nod.).

69 pravietiskās nedēļas sniedzas līdz 27. g. mūsu ērā – tas ir laiks, kad Jēzus tika kristīts un svaidīts ar Svēto Garu, uzsākot Savu kalpošanu.

Viņa krustā sišana notika trīsarpus gadus vēlāk.

Visbeidzot 70. nedēļas piepildīšanās notika 34. gadā, kad Stefans tika nomētāts ar akmeņiem un evaņģēlija vēsts sāka izplatīties starp pagāniem, kā arī starp jūdiem.

`Kad bija pēdējā reize, kad tu pētīji 70 nedēļu pravietojumu? Kā zināšanas par šo pravietojumu palīdz vairot tavu ticību ne tikai Jēzum, bet arī pravietiskajam vārdam?`