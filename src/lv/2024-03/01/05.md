---
title:  Jēzus kristības
date:   03/07/2024
---

`Izlasi Mk. 1:9-13. Kurš ir klātesošs Jēzus kristībās, un kas tajās notiek?`

Jānis kristī Jēzu Jordānas upē, bet, izkāpjot no ūdens, Viņš redz, kā debesis atveras un Svētais Gars kā balodis nolaižas pār Viņu. Viņš dzird Dieva balsi no debesīm: “Tu esi Mans mīļais Dēls, uz Tevi Man ir labs prāts.” (Mk. 1:11)

Šie notikumi norāda uz Jēzus kristību nozīmi. Tēvs, Dēls un Svētais Gars ir klāt, kopā apstiprinot Jēzus kalpošanas sākumu. Šī notikuma nozīmīgums atbalsosies krusta ainā Marka evaņģēlija 15. nodaļā. Daudzi no tiem pašiem stāsta elementiem atkārtosies šajā ainā.

Gars aizveda Jēzu tuksnesī. Vārds “aizveda” ir no grieķu vārda “ekballō”, kas ir Marka evaņģēlijā bieži izmantots vārds, runājot par dēmonu izdzīšanu. Gara klātbūtne šeit ilustrē Svētā Gara spēku Jēzus dzīvē. Kungs jau sāk Savas kalpošanas ceļu, un viņš nekavējoties stājas pretī sātanam. Cīņas sajūtu šajā ainā rada norāde uz 40 dienu kārdinājumu, savvaļas dzīvnieku klātbūtni un eņģeļiem, kas kalpo Jēzum.

Marka evaņģēlija sākuma ainas neparastā iezīme ir tāda, ka Jēzus tiek atklāts kā personāžs, kam piemīt gan dievišķais, gan cilvēciskais. Dievišķajā pusē Viņš ir Kristus, Mesija (Mk. 1:1), Kungs, ko pasludināja vēstnesis (Mk. 1:2, 3), varenāks par Jāni (Mk. 1:7), mīļais Dēls, uz kuru Gars nolaižas (Mk. 1:10, 11). Bet no cilvēciskās puses mēs redzam, kā Viņš tiek Jāņa kristīts (nevis otrādi, Mk. 1:9), Gara vadīts (Mk. 1:12), sātana kārdināts (Mk. 1:13), mājo pie savvaļas dzīvniekiem (Mk. 1:13) un Viņam kalpo eņģeļi (Mk. 1:13). Kāpēc šādi pretstati? Tas norāda uz Kristus, mūsu Kunga un Pestītāja, mūsu Dieva, tajā pašā laikā arī cilvēka, mūsu brāļa un parauga, apbrīnojamo realitāti. Kā mēs pilnībā varam aptvert šo ideju? Mēs to nevaram. Bet mēs to pieņemam ticībā un esam pārsteigti par to, ko šī patiesība mums atklāj par Dieva mīlestību pret cilvēci.

`Ko par apbrīnojamo Dieva mīlestību stāsta tas, ka, lai gan Jēzus bija Dievs, Viņš pieņēma mūsu cilvēcību, lai mūs glābtu?.`