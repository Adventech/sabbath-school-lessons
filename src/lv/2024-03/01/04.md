---
title:  Vēstnesis
date:   02/07/2024
---

`Izlasi Mk. 1:1–8. Kas ir darbojošās personas šajos pantos, un ko tās saka un dara??`

Šajos pantos minētas trīs galvenās personas: Jēzus Kristus, kas minēts Mk. 1:1, Dievs Tēvs (netieši norādīts Mk. 1:2 vārdos) un Jānis Kristītājs, vēstnesis un sludinātājs, kurš ir šo pantu noslēguma daļas galvenais personāžs.

Mk. 1:2, 3 satur Vecās Derības citātu, kuru Marks piemin, lai aprakstītu, kas notiks stāstā. Tas, ko Marks citē, ir trīs pantu frāžu apkopojums: 2. Moz. 23:20, Jes. 40:3 un Mal. 3:1.

`Izlasi 2. Moz. 23:20, Jes. 40:3 un Mal. 3:1. Kas kopīgs šiem trim fragmentiem??`

2\. Moz. 23:20 runā par eņģeli, kuru Dievs nosūtīs Israēlam pa priekšu, lai nogādātu viņus Kanaānā. Jes. 40:3 runā par Dievu, kas parādās tuksnesī, kur Viņa priekšā ir sagatavots ceļš. Mal. 3:1 runā par vēstnesi, kurš dodas Kunga priekšā, lai sagatavotu Viņam ceļu. Visi trīs panti runā par ceļojumu.

Jesajas grāmatas pantam ir daudz saikņu ar Jāņa Kristītāja kalpošanu, un tas arī pievēršas Kunga ceļam. Marka evaņģēlijā Kungs Jēzus dodas ceļojumā. Strauji mainīgais stāstījums uzlabo izpratni par šo ceļojumu - ceļojumu, kas novedīs pie krusta un Viņa upura nāves mūsu vietā.

Bet daudz kam jānotiek, pirms Viņš nonāk līdz krustam. Ceļojums ir tikai sākums, un Marks mums par to visu pastāstīs.

Atbilstoši Vecās Derības citātam Mk. 1:2, 3 Jānis Kristītājs aicina uz grēku nožēlu, grēku atstāšanu un atgriešanos atpakaļ pie Dieva (Mk. 1:4). Apģērbts kā senais pravietis Elija (salīdzini ar 2. Ķēn. 1:8), viņš Mk. 1:7, 8 runā par to, kas nāk pēc viņa un kurš ir varenāks par viņu. Viņa paziņojums, ka viņš nav cienīgs atraisīt kurpju siksnas, parāda cieņas pilno attieksmi, kas viņam ir pret Jēzu.