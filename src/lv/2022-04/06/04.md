---
title:  Ir piepildīts!
date:   01/11/2022
---

`Izlasi Jņ 19:1–30. Kas svarīgs mums ir pateikts Jēzus apgalvojumā: “Ir piepildīts”?`

Visbeidzot bija pienākuši izšķirošie brīži Kristum, cilvēcei un visam universam. Ar dziļām ciešanām Viņš cīnījās pret tumsas spēkiem. Lēni Viņš izgāja cauri Ģetzemanes dārzam, negodīgajai pratināšanai un nonāca Golgātas kalnā. Ļaunie eņģeļi centās Viņu uzvarēt. Jēzum karājoties pie krusta, augstie priesteri, rakstu mācītāji un vecaji izsmēja Viņu, sacīdami: “Citiem Viņš palīdzējis, bet pats Sev nevar palīdzēt. Ja Viņš ir Israēla Ķēniņš, lai nokāpj no krusta, tad mēs ticēsim uz Viņu.” (Mt 27:42)

Vai Kristus varēja nokāpt no krusta un sevi izglābt? Jā, Viņš varēja, bet negribēja to darīt. Viņa beznosacījuma mīlestība pret visu cilvēci, ieskaitot tos, kas smējās, neļāva Viņam padoties. Patiesībā “izsmējēji bija starp tiem, par ko Viņš mira, lai glābtu; un Viņš nevarēja nokāpt no krusta, lai Sevi izglābtu, jo Viņu turēja nevis naglas, bet Viņa vēlme tos glābt.” (Alfred Plummer “An Exegetical Commentary on the Gospel According to S. Matthew” (London: Elliot Stock, 1910), 397. lpp.)

Šeit, piedzīvojot ciešanas, Jēzus uzvarēja sātana valstību, pat ja sātans bija tas, kurš iniciēja notikumus, kas noveda pie krusta, ieskaitot Jūdas nodevību (Jņ 6:70; Jņ 13:2, 27). “Kaut kādā veidā, kā evaņģēlists necenšas aprakstīt, Jēzus nāve ir gan sātana darbs, gan notikums, kurā Jēzus gūst uzvaru pār sātanu.” (George E. Ladd “A Theology of the New Testament”, rev. ed. (Cambridge, UK; Lutterworth Press, 1994), 192. lpp.)

Izsaucoties pie krusta “Ir piepildīts!” (Jņ 19:30), Kristus ar to domāja ne tikai to, ka Viņa ciešanām ir pienācis gals, bet īpaši, ka Viņš bija uzvarējis lielajā kosmosa vēsturiskajā cīņā pret sātanu un viņa ļaunajiem spēkiem. “Visas Debesis triumfēja Glābēja uzvarā. Sātans bija sakauts un zināja, ka viņa valstība ir zaudēta.” (Elena Vaita “Laikmetu ilgas”, 758. lpp.)

Ir grūti aptvert pārsteidzošo pretstatu: Dieva Dēla galējā pazemošanā Kristus izcīna mums un universam uzvaru – vislielāko un godības pilnāko uzvaru.

`Padomā, cik slikts ir grēks, ka tam bija vajadzīga Kristus nāve, lai to izpirktu. Ko šai patiesībai vajadzētu mācīt mums par to, cik bezjēdzīgi ir mūsu darbi, lai gūtu kādus nopelnus Dieva priekšā? Galu galā ko mēs varam pievienot tam, ko Kristus jau ir izdarījis mūsu dēļ? Līdzdali savu atbildi Bībeles izpētes grupā!`