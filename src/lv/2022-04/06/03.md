---
title:  Priekšvārds krustam
date:   31/10/2022
---

**Kāda bija mācekļu reakcija uz Jēzus paredzējumiem par Viņa paša ciešanām un nāvi, un ko viņu reakcijai vajadzētu mācīt mums par to, cik bīstami ir pārprast Rakstus?**

`Mt 16:21–23`

`Mt 17:22, 23; Mk 9:30–32; Lk 9:44, 45`

`Lk 18:31–34`

Jēzus piedzima, lai mirtu, un Viņš dzīvoja, lai mirtu. Katrs solis, ko Viņš spēra, veda tuvāk lielajam upurim pie Golgātas krusta. Pilnīgi apzinoties Savu misiju, Viņš neļāva nevienam un nekam novērst Sevi no tās. Patiesībā “visa Viņa dzīve bija priekšspēle Viņa nāvei pie krusta.” (Elena Vaita “Fundamentals of Christian Education”, 382. lpp.)

Zemes kalpošanas pēdējā gadā Jēzus arvien tiešāk stāstīja mācekļiem par gaidāmo Viņa nāvi. Bet likās, ka viņi nespēj un nevēlas pieņemt Viņa apgalvojumus. Būdami pilni ar nepareiziem uzskatiem par Mesijas lomu, pēdējais, ko viņi gaidīja no Jēzus, īpaši kā no Mesijas, bija Viņa nāve. Īsāk sakot, viltus teoloģija noveda pie nevajadzīgām sāpēm un ciešanām.

Jēzus jau Nikodēmam bija teicis: “Un, kā Mozus paaugstinājis čūsku tuksnesī, tāpat jātop paaugstinātam Cilvēka Dēlam, lai ikviens, kas tic, Viņā iegūtu mūžīgo dzīvību.” (Jņ 3:14, 15) Atrodoties Cēzara Filipos, Jēzus pastāstīja Saviem mācekļiem, ka “Viņam vajagot noiet uz Jeruzālemi un daudz ciest no vecajiem un augstiem priesteriem un rakstu mācītājiem, un tikt nokautam, un trešā dienā augšāmcelties” (Mt 16:21). Klusībā pārstaigājot Galileju (Mk 9:30–32) un Jeruzālemes ceļojuma laikā (Lk 18:31–34) Jēzus atkal runāja ar Saviem mācekļiem par nāvi un augšāmcelšanos. Tā kā tas nebija tas, ko viņi gribēja dzirdēt, viņi neklausījās. Cik viegli ir mums darīt to pašu!

`Cilvēkiem, īpaši Dieva izredzētajiem ļaudīm, bija nepareizi priekšstati par Mesijas pirmo nākšanu. Kādi nepareizi koncepti attiecībā uz Jēzus otro nākšanu ir izplatīti mūsdienās?`