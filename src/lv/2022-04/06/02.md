---
title:  No pasaules pirmsākumiem
date:   30/10/2022
---

`Izlasi Atkl 13:8, Apd 2:23 un 1Pēt 1:19, 20. Kā Kristu varēja uzskatīt par “nokautu kopš pasaules pirmsākumiem”?`

“Un to pielūgs visi, kas dzīvo virs zemes, kuru vārdi nav rakstīti kopš pasaules radīšanas nokautā Jēra dzīvības grāmatā.” (Atkl 13:8) Cik būtiska mums šeit ir ideja par to, ka Kristus ir “nokauts kopš pasaules radīšanas”! Acīmredzot mums tas jāsaprot simboliski (Atklāsmes grāmata ir pilna ar simboliem), jo Kristus tika krustā sists tikai tūkstošiem gadu pēc zemes radīšanas. Tas, ko šis pants pasaka, ir, ka glābšanas plāns bija izplānots jau pirms pasaules radīšanas. Un centrālā loma šajā plānā bija Dieva Jēra, Jēzus, nāvei pie krusta.

`Izlasi Tit 1:2. Ko šis pants māca mums par to, cik sen jau bija izplānots glābšanas plāns, kura centrā bija Kristus nāve?`

“Mūsu glābšanas plāns nebija pēc tam izdomāts, pēc Ādama krišanas. [..] Tas bija to principu atklāšanās, kas kopš mūžīgiem laikmetiem ir bijuši Dieva troņa pamats.” (Elena Vaita “Laikmetu ilgas”, 22. lpp.)

Šis plāns vispirms tika atklāts Ādamam un Ievai Ēdenes dārzā (1Moz 3:15, 21), un uz to norādīja katrs asins upuris visā Vecajā Derībā. Piemēram, pārbaudot Ābrahāma ticību, Dievs sagādāja aunu, kas tika upurēts Īzāka vietā (1Moz 22:11–13). Šī aizvietošana pat vēl skaidrāk norādīja uz Kristus upura pie krusta aizvietojošo raksturu.

Tāpēc visa glābšanas plāna centrā ir Jēzus aizvietojošā nāve, ko gadsimtiem ilgi simbolizēja dzīvnieku upuri. Katrs no tiem bija simbols Jēzus nāvei pie krusta kā “Dieva Jēram, kas nes pasaules grēkus” (Jņ 1:29).

`Dzīvnieku upuri ir šausmīgi un asiņaini – tā ir patiesība. Bet kāpēc tieši šis šausmīgums un asiņainums ir tas, kas māca mums par Kristus nāvi mūsu vietā un par to, cik šausmīga bija grēka cena?`