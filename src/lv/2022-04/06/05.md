---
title:  Viņš nomira par mums
date:   02/11/2022
---

`Izlasi Jņ 3:14–18 un Rm 6:23. Ko šie panti māca par to, ko Kristus nāve ir paveikusi mūsu labā?`

Kad Jēzus ieradās pie Jordānas upes, lai tiktu kristīts, Jānis Kristītājs izsaucās: “Redzi, Dieva Jērs, kas nes pasaules grēkus!” (Jņ 1:29) Šis apgalvojums atzina Kristu kā īsto Dieva Jēru, uz ko norādīja visi Vecās Derības upuri.

Bet dzīvnieku upuri nevarēja atņemt grēkus paši par sevi (Ebr 10:4). Viņi tikai sagādāja nosacītu piedošanu, kas bija atkarīga no Kristus upura pie krusta nākotnē. “Ja atzīstamies savos grēkos, tad Viņš ir uzticīgs un taisns, ka Viņš mums piedod grēkus un šķīsta mūs no visas netaisnības.” (1Jņ 1:9)

`Izlasi Jņ 3:16, 17. Kādu lielu cerību mēs varam paņemt no šiem pantiem, īpaši ja zinām, ka esam pelnījuši taisnīgu sodu par saviem darbiem?`

Padomā, ko tas viss nozīmē. Jēzus, kas radīja kosmosu (Jņ 1:1–3), piedāvāja Sevi par katru no mums kā grēku upuri, lai mēs netiktu nosodīti par to, par ko mēs taisnīgi esam pelnījuši sodu. Tas ir lielais evaņģēlija apsolījums.

Jēzus Kristus paziņoja, ka “Dievs tik ļoti mīlēja pasauli, ka atdeva savu vienpiedzimušo Dēlu”, lai mirtu par mums (Jņ 3:16, NRSV). Bet mēs nekad nedrīkstam aizmirst, ka Kristus ziedoja Sevi labprātīgi (Ebr 9:14). Luters atsaucās uz krustu kā uz “altāri, pie kura Viņš [Kristus] tika aprīts neierobežotas mīlestības ugunīs, kas dega Viņa sirdī, ko atklāja dzīvais un svētais Viņa miesas un asins upuris Tēvam ar dedzīgu aizlūgšanu, skaļiem saucieniem un karstām, ilgu piepildītām asarām (Ebr 5:7)”. (“Lutera darbi”, 13. sēj., (St. Louis, MO: Concordia Publishing House, 1956), 319. lpp.) Kristus nomira vienreiz par visiem (Ebr 10:10) un vienreiz uz mūžīgiem laikiem (Ebr 10:12), jo Viņa upuris ir pietiekams un nekad nezaudē spēku.

Un vēl: “Ja tikai viena dvēsele būtu pieņēmusi Viņa žēlastības evaņģēliju, lai šo vienu glābtu, Kristus vienalga būtu izvēlējies smagā darba un pazemojumu dzīvi un apkaunojošo nāvi.” (Elena Vaita “Kristus dziedinošā kalpošana”, 135. lpp.)

`Izlasi vēlreiz Jņ 3:16, aizstājot vārdus “pasaule” un “ikviens” ar savu vārdu. Kā tu vari mācīties katru brīdi, īpaši, kad grēks tevi kārdina, padarīt šo brīnišķīgo apsolījumu par savējo?`