---
title:  “Dzīva būtne”
date:   09/10/2022
---

`Izlasi 1Moz 1:24–27 un 1Moz 2:7–19. Kādas līdzības un atšķirības jūs varat atrast starp to, kā Dievs radīja dzīvniekus un cilvēkus? Ko 1Moz 2:7 stāsta mums par cilvēka dabu?`

Pirmās Mozus grāmatas ziņojums vēsta, ka radīšanas nedēļas sestajā dienā Kungs Dievs deva dzīvību zemes dzīvniekiem un pirmajam cilvēku pārim (1Moz 1:24–27). Mums ir pateikts, ka Viņš “veidoja no zemes ikvienu lauka zvēru un ikvienu putnu gaisā” (1Moz 2:19). Viņš arī “radīja cilvēku no zemes pīšļiem” (1Moz 2:7).

Gan dzīvnieku, gan cilvēka veidošana bija līdzīga – no “zemes pīšļiem”, tomēr cilvēka radīšana atšķīrās divos galvenajos veidos. Pirmkārt, Dievs veidoja cilvēku fiziski un tad “iedvesa viņa nāsīs dzīvības dvašu; tā cilvēks tapa par dzīvu dvēseli” (1Moz 2:7). Pirms viņš kļuva par dzīvu būtni, vispirms viņš bija fiziska vienība. Otrkārt, Dievs radīja cilvēkus – vīrieti un sievieti – pēc Dievības tēla un līdzības (1Moz 1:26, 27).

1Moz 2:7 paskaidro, ka “dzīvības elpas” iedvešana Ādama fiziskajā miesā pārveidoja viņu par “dzīvu būtni” (ebr. val. “nefeš haijā”) vai burtiski “dzīvu dvēseli”. Tas nozīmē, ka nevienam no mums nav dvēseles, kas var pastāvēt ārpus miesas. Drīzāk katrs no mums ir dzīva būtne jeb dzīva dvēsele. Apgalvojums, ka šī “dvēsele” ir apzināta vienība, kas var pastāvēt šķirta no cilvēka miesas, ir pagāniska, nevis Bībeles ideja. Izpratne par patieso cilvēces dabu pasargā mūs no populārā uzskata par dvēseles nemirstību pieņemšanas, kā arī no visām bīstamajām kļūdām, uz kurām ir būvēta šī ticība.

Neviena cilvēka būtnes daļa nevar izolēti un apzināti pastāvēt, ja tā ir šķirta no cilvēka kā veseluma. Dievs radīja mūs bijājamā un apbrīnojamā veidā, un mums nevajadzētu prātot pāri tam, ko Raksti saka par šo jautājumu. Ne jau tikai pati dzīvības būtība ir noslēpums (zinātnieki vēl joprojām nevar vienoties par to, ko tieši nozīmē būt dzīvam); apziņas būtība ir pat vēl noslēpumaināka. Kā daži kilogrami materiālu audu (šūnu un minerālvielu) mūsu galvās, smadzenēs, var saturēt un radīt nemateriālas lietas, tādas kā domas un emocijas? Tie, kas pēta šo ideju, atzīst, ka mēs patiešām to nezinām.

`Kāds gan brīnums ir dzīvība! Kāpēc mums vajadzētu priecāties ne tikai par dzīvības dāvanu, bet arī par mūžīgo dzīvību, kas ir vēl lielāks brīnums?`