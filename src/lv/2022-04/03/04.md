---
title:  “Gars atgriežas pie Dieva”
date:   11/10/2022
---

`Izlasi 1Moz 2:7 un Māc 12:1–7. Kādu pretstatu jūs ieraugāt starp šiem diviem Bībeles pantiem? Kā tie var palīdzēt mums labāk saprast cilvēka stāvokli nāvē? Sk. arī 1Moz 7:22.`

Kā mēs jau redzējām, Bībele māca, ka cilvēks ir dvēsele (1Moz 27) un dvēsele pārstāj eksistēt, kad miesa mirst (Ec 18:4, 20).

Bet kā ar “garu”? Vai tas nepaliek apzināts pat pēc miesas nāves? Daudzi kristieši tā domā, un viņi cenšas attaisnot savus uzskatus, citējot Māc 12:7, kur teikts: “Tiešām, pīšļiem būs atkal atgriezties atpakaļ zemē un kļūt par to, kas tie iepriekš bijuši, un garam atkal atgriezties atpakaļ pie Dieva, kas to ir devis.” Tomēr šajā teikumā nekas nav teikts par to, ka mirušo gari Dieva klātbūtnē būtu pie apziņas.

Māc 12:1–7 diezgan dramatiskiem vārdiem apraksta novecošanas procesu, kas sasniedz kulmināciju nāvē. 7. pants runā par nāvi kā par reversu radīšanas procesu, par ko runāts 1Moz 2:7. Kā jau minēts, radīšanas nedēļas sestajā dienā “Kungs Dievs izveidoja cilvēku no zemes pīšļiem un iedvesa viņa nāsīs dzīvības dvašu; cilvēks kļuva dzīva būtne” (1Moz 2:7). Bet tagad Māc 12:7 mums atklāj, ka “pīšļiem būs atkal atgriezties atpakaļ zemē, par to, kas tie iepriekš bijuši, un garam atkal atgriezties pie Dieva, kas to ir devis”. Tā dzīvības elpa, ko Dievs iedvesa Ādama nāsīs un ko Viņš ir arī nodrošinājis visiem pārējiem cilvēkiem, atgriežas pie Dieva vai, citiem vārdiem, vienkārši pārstāj plūst viņos un caur viņiem.

Mums vajadzētu paturēt prātā, ka Māc 12:7 apraksta visu cilvēku miršanas procesu – nešķirojot taisnajos un ļaunajos. Ja tā saucamie visu mirstošo cilvēku gari dzīvo kā apzinātas vienības Dieva klātbūtnē, tad vai ļaunie gari arī ir pie Dieva? Šī ideja nesaskan ar Rakstu vispārējo mācību. Tā kā cilvēki un dzīvnieki piedzīvo vienādu miršanas procesu (Māc 3:19, 20), nāve nav nekas cits kā pārtraukšana eksistēt kā dzīvām būtnēm. Kā apliecina dziesminieks, “kad Tu apslēp Savu vaigu, tad viņi krīt bailēs; kad Tu viņiem atņem dvašu, tad viņi mirst un atgriežas pīšļos” (Ps 104:29).

`Mēs bieži sakām, ka nāve ir tikai daļa no dzīves. Kāpēc tā teikt ir nepareizi? Nāve ir pretstats dzīvībai, dzīvības ienaidnieks. Kāda liela cerība ir atrodama šajā pantā: “Pēdējais ienaidnieks, kas tiks iznīcināts, ir nāve” (1kor 15:26)?`