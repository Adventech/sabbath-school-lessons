---
title:  Atpūta ar senčiem
date:   13/10/2022
---

`Izlasi 1Moz 25:8, 2Sam 7:12; 1ķēn 2:10 un 1ķēn 22:40. Ko šie panti pievieno tavai izpratnei par nāvi?`

Vecā Derība dažādos veidos pauž idejas par nāvi un apbedīšanu. Viena no tām ir piepulcināšana savējiem. Piemēram, par Ābrahāmu mums ir teikts, ka viņš “aizmiga un nomira lielā vecumā, pēc nodzīvotas dzīves, sirmgalvis būdams, un tika piepulcināts saviem tēviem” (1Moz 25:8). Ārons un Mozus arī tika piepulcināti saviem ļaudīm (5Moz 32:50).

`Ko fakts, ka gan labie, gan sliktie ķēniņi devās uz vienu un to pašu vietu nāvē, māca mums par nāves būtību? (2ķēn 24:6, 2L 32:33)`

Vēl viens veids, kā aprakstīt nāvi, ir apgalvojums, ka cilvēks atpūšas ar saviem priekštečiem. Par ķēniņa Dāvida nāvi Bībelē teikts, ka viņš “gūlās pie saviem tēviem, un viņi to apglabāja Dāvida pilsētā” (1ķēn 2:10). Tāds pats izteiciens izmantots arī par vairākiem citiem ebreju ķēniņiem, gan uzticīgiem, gan neuzticīgiem.

Mēs varam noteikt vismaz trīs nozīmīgus aspektus atpūtai ar senčiem. Viens no tiem: agri vai vēlu pienāks laiks, kad mums būs jāatpūšas no saviem nogurdinošajiem darbiem un ciešanām. Vēl viena doma ir, ka mēs neesam pirmie un vienīgie, kas iet pa šo nepatīkamo taku, jo mūsu senči pa to jau ir gājuši pirms mums. Trešā ideja: būdami apbedīti tuvu viņiem, mēs neesam vieni, bet paliekam kopā pat bezapziņas stāvokļa laikā nāvē. Dažās mūsdienu individuālisma kultūrās tam var nebūt nekādas nozīmes, bet tam bija ļoti liela nozīme senajos laikos.

Tie, kas mirst Kristū, var tikt apbedīti tuvu saviem mīļajiem, bet starp viņiem vienalga nenotiek nekāda komunikācija. Viņi paliek bezapziņas stāvoklī līdz godības dienai, kad viņi tiks uzmodināti no sava dziļā miega, lai pievienotos saviem mīļajiem, kas ir nomiruši Kristū.

`Iedomājies, kā tas būtu, ja mirušie patiesībā būt pie apziņas un varētu redzēt, kāda ir dzīve virs zemes, īpaši viņu tuviniekiem, kas bieži vien piedzīvo lielas ciešanas pēc viņu nāves. Kāpēc patiesībai, ka mirušie guļ, dzīvajiem vajadzētu būt tik mierinošai?`