---
title:  “Kura dvēsele grēko, tai jāmirst”
date:   10/10/2022
---

`Izlasi Ec 18:4, 20 un Mt 10:28. Kā šie panti palīdz mums saprast cilvēka dvēseles dabu?`

Cilvēka dzīve šajā grēcīgajā pasaulē ir trausla un īslaicīga (Jes 40:1–8). Nekas, ko ir skāris grēks, nevar būt mūžīgs pēc būtības. “Tātad, kā viena cilvēka vainas dēļ pasaulē ienācis grēks un ar grēku – nāve, tā visu cilvēku dzīvē ienākusi nāve, jo visi viņi ir grēkojuši.” (Rm 5:12) Nāve ir dabiskas grēka sekas, kas ietekmē visu dzīvo uz zemes.

Šajā jautājumā ir divi svarīgi Bībeles koncepti. Viens ir tas, ka gan cilvēki, gan dzīvnieki mirst. Kā apliecina ķēniņš Salamans: “Tiešām, kāds ir cilvēku, tāds pats ir arī dzīvnieku liktenis: kā viens, tā otrs mirst, visiem ir viena dvaša, un cilvēks nav pārāks par dzīvniekiem. Visi noiet vienā vietā; visi viņi ir cēlušies no pīšļiem, un visi atgriežas atpakaļ pīšļos.” (Māc 3:19, 20)

Otrs koncepts ir tas, ka fiziska cilvēka nāve ietver viņa kā dzīvas dvēseles eksistences pārtraukšanos (ebr. val. “nefeš”). 1Moz 2:16, 17 Dievs brīdināja Ādamu un Ievu: ja viņi grēkos, ēdot no labā un ļaunā atziņas koka, viņi mirs.

Atbalsojot šo brīdinājumu, Kungs uzsvēra to pašu domu Ec 18:4, 20: “Dvēselei, kas grēko, jāmirst.” Šis apgalvojums ietver divas domas. Pirmā – tā kā visi cilvēki ir grēcinieki, mēs visi atrodamies neizbēgamā novecošanas un miršanas procesā (Rm 3:9–18, 23). Otra – šis Bībeles koncepts padara tukšu populāro uzskatu par dabisko dvēseles nemirstību. Ja dvēsele ir nemirstīga un eksistē dzīva kādā citā valstībā pēc nāves, tad mēs galu galā patiesībā nemirstam, vai ne tā?

Turpretī Bībeles risinājums nāves dilemmai nav bezmiesas dvēseles ceļošana vai nu uz paradīzi, vai uz šķīstītavu vai pat elli. Risinājums ir noslēdzošā augšāmcelšanās, kurā pieceļas visi, kas ir miruši Kristū. Kā Jēzus apliecināja Savā svētrunā par Dzīvības Maizi, “ikvienam, kas skata Dēlu un Viņam tic, būtu mūžīgā dzīvība un Es viņu celtu augšā pastarā dienā” (Jņ 6:40).

`Kāpēc Otrās nākšanas drošība, ko garantē Kristus pirmā nākšana (galu galā kas labs būtu Kristus pirmā nākšana bez otrās?), ir tik svarīga visā, kam mēs ticam? Kāda būtu mūsu cerība bez Viņa atgriešanās apsolījuma?`