---
title:  “Mirušie neko nezina”
date:   12/10/2022
---

`Izlasi Īj 3:11–13; Ps 115:17; Ps 146:4 un Māc 9:5, 10. Ko mēs šajos pantos varam uzzināt par cilvēka stāvokli nāvē?`

Daži Bībeles komentētāji apgalvo, ka šie panti (Īj 3:11–13; Ps 115:17; Ps 146:4 un Māc 9:5, 10) rakstīti poētiskā valodā un līdz ar to nevar tikt izmantoti, lai definētu cilvēka būtnes stāvokli nāvē. Tā ir patiesība, ka reizēm dzeja var būt neviennozīmīga un viegli pārprotama, bet šie panti nav tas gadījums. Šeit valoda ir skaidra un idejas pilnīgā saskaņā ar kopējām Vecās Derības mācībām par šo tēmu.

Ījaba 3. nodaļā sentēvs ciešanu dēļ apraud savu dzimšanu (kurš gan smagākos dzīves brīžos nav vēlējies, kaut nekad nebūtu piedzimis?). Viņš atzīst – ja viņš būtu miris savā dzimšanas brīdī, viņš būtu palicis aizmidzis un mierā (Īj 3:11, 13).

Ps 115 definē vietu, kur tiek turēti mirušie, kā klusuma vietu, jo mirušie “neslavē Kungu” (Ps 115:17). Tas nemaz neizklausās pēc tā, ka mirušie, uzticīgie (un pateicīgie) mirušie, Debesīs pielūgtu Dievu.

Saskaņā ar Ps 146 līdz ar nāvi beidzas indivīda mentālās aktivitātes: “Kad gars iziet no miesas, tad viņi atgriežas pīšļos, un tai pašā brīdī viņu nodomi aiziet bojā.” (Ps 146:4) Šis ir ideāls Bībeles apraksts tam, kas notiek nāvē.

Māc 9. nodaļa pievieno, ka “mirušie neko nezina” un kapā “nav ne darba, ne vairs kādu pārdomu, ne atziņas, ne gudrības” (Māc 9:5, 10). Šie apgalvojumi apstiprina Bībeles mācību, ka mirušie ir neapzinātā stāvoklī.

Bībeles mācībai par bezapziņas stāvokli nāvē nevajadzētu radīt paniku kristiešos. Pirmkārt, nepastāv mūžīgi degošas elles vai īslaicīgākas šķīstītavas, kas gaida bojā ejošos. Otrkārt, tos, kas miruši Kristū, gaida brīnišķīgs atalgojums. Nav brīnums, ka “ticīgajam nāve nav nekas liels [..]. Kristietim nāve ir miegs, klusuma un tumsas mirklis. Dzīvība ir paslēpta ar Kristu Dievā un, ‘kad nu atspīdēs Kristus, jūsu dzīvība, tad arī jūs atspīdēsit līdz ar Viņu’. Jņ 8:51, 52; Kol 3:4” (Elena Vaita “Laikmetu ilgas”, 787. lpp.)

`Padomājiet par mirušajiem Kristū. Viņi aizver acis nāvē, un, vai nu kapā 1500 gadus vai 5 mēnešus, viņiem tas viss ir vienādi ilgi. Nākamais, ko viņi apzinās, ir Kristus atgriešanās. Kāpēc savā ziņā varētu teikt, ka mirušajiem ir labāk nekā dzīvajiem?`