---
title:  Sacelšanās Harmoniskajā Visumā
date:   24/09/2022
---

### Nedēļas pētījumiem
1Jņ 4:8, 16; 1Jņ 4:7–16; Ec 28:12–19; Jes 14:12–15; Atkl 12. nod.

> <p>Atmiņas pants</p>
> “Kā tu esi kritis no debesīm, tu spožā zvaigzne, tu ausekļa dēls! Kā tu esi nogāzts pie zemes, tu, kas tautas locīji!” (Jes 14:12)

Daudzi domātāji ir centušies izskaidrot ļaunuma izcelsmi. Daži ierosinājuši, ka ļaunums ir pastāvējis vienmēr, jo viņu skatījumā labo var novērtēt tikai pretstatā ļaunajam. Citi uzskata, ka pasaule ir radīta nevainojama, bet ļaunums kaut kādā veidā uzradies. Piemēram, grieķu mitoloģijā ļaunums sākās, kad ziņkārīgā Pandora atvēra aizzīmogotu kasti, no kuras izplūda visi pasaules ļaunumi (šis mīts tomēr neizskaidro ļaunuma izcelsmi, kas it kā bija paslēpts kastē).

Turpretī Bībele māca, ka mūsu mīlošais Dievs ir visspēcīgs (1L 29:10, 11) un pilnīgs (Mt 5:48). Tāpat visam, ko viņš dara, jābūt pilnīgam (5Moz 32:4), kas ietver to, kā Viņš radīja mūsu pasauli. Kā pilnīgā pasaulē varēja rasties ļaunums un grēks? Saskaņā ar 1Moz 3. nod. grēku, ļaunumu un nāvi mūsu pasaulē ienesa Ādams un Ieva.

Bet šī atbilde raisa vēl kādu jautājumu. Ļaunums pastāvēja jau pirms grēkā krišanas. To atklāja “čūska”, kas piekrāpa Ievu (1Moz 3:1–5). Tāpēc mums jāiet vēl tālāk vēsturē, pat pirms grēkā krišanas, lai atrastu avotu un pirmsākumus ļaunumam, kas tik ļoti pārvalda mūsu tagadnes eksistenci, ka reizēm var padarīt to diezgan nožēlojamu.

_Iepazīsties ar šīs nedēļas tēmu, lai sagatavotos Bībeles izpētei 1. oktobrī._