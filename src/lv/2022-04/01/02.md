---
title:  Radīšana – mīlestības izpausme
date:   25/09/2022
---

Daba savā pašreizējā stāvoklī nes divējādu vēsti, kurā ir sajaucies labais un ļaunais. Rožu krūmi var radīt jaukus un smaržīgus ziedus, bet arī sāpīgus un dzelošus ērkšķus. Tukāns var atstāt uz mums iespaidu ar savu skaistumu un tad samulsināt ar uzbrukumu citu putnu ligzdām un viņu mazuļu ēšanu. Pat labsirdīgi cilvēki vienā brīdī var kļūt ļauni, naidpilni, pat vardarbīgi. Nav brīnums, ka līdzībā par kviešiem un nezālēm kalpi jautā lauka īpašniekam: “Kungs, vai tu neesi labu sēklu sējis savā tīrumā? No kurienes tad radusies nezāle?” (Mt 13:27) Un īpašnieks atbildēja: “To ienaidnieks darījis.” (Mt 13:28) Līdzīgi arī Dievs radīja universu pilnīgu, bet ienaidnieks to sabojāja ar noslēpumaino grēka sēklu.

`Izlasi 1Jņ 4:8, 16. Ko pārliecība, ka “Dievs ir mīlestība”, stāsta mums par Viņa radošo aktivitāšu būtību?`

Fakts, ka “Dievs ir mīlestība” (1Jņ 4:8, 16), norāda vismaz uz trim pamatsaistībām. Pirmkārt, mīlestība pēc savas būtības nevar pastāvēt ieslēgta sevī, bet ir jābūt iespējai to paust. (Kāda veida mīlestība netiek pausta?) Dieva mīlestība tiek līdzdalīta iekšēji starp trim Dievības Personām un ārēji Viņa attiecībās ar visiem Viņa radījumiem. Otrkārt, viss, ko Dievs dara, ir Viņa beznosacījumu nemainīgās mīlestība izpausme. Tas ietver Viņa radošos darbus, Viņa glābšanas darbus un pat Viņa sodīšanas izpausmes. Patiesībā “Dieva mīlestība Viņa taisnīgumā nav mazāk izpausta kā Viņa žēlastībā. Taisnība ir Viņa troņa pamats un Viņa mīlestības auglis.” (E. Vaita “Laikmetu ilgas”, 762. lpp.) Un, treškārt, tā kā Dievs ir mīlestība un viss, ko Viņš dara, pauž Viņa mīlestību, Viņš nevar būt sākums grēkam, kas ir tieši pretējs Viņa paša raksturam.

Bet vai Dievam vajadzēja radīt universu? No Viņa Virsvaldības perspektīvas varētu teikt, ka nē, jo tas bija Viņa brīvās gribas lēmums. Bet, skatoties no Viņa mīlošās dabas perspektīvas, Viņš gribēja universu kā Savas mīlestības izpausmi. Cik brīnišķīgi, ka Viņš ir radījis tādas dzīvības formas kā mūs, kas spēj ne tikai atsaukties Dieva mīlestībai, bet arī līdzdalīt un paust mīlestību ne tikai pret Dievu, bet arī citiem (sk. arī Mk 12:30, 31).

`Paskaties apkārt radītajā pasaulē. Kur tu vari ieraudzīt Dieva mīlestības atspulgu, neskatoties uz grēka postījumiem? Kā mēs varam mācīties gūt cerības mācības no Dieva mīlestības izpausmēm, kas atklātas radīšanā?`