---
title:  Noslēpumainā nepateicība
date:   27/09/2022
---

`Izlasi Ec 28:12–19. Ko mēs varam mācīties no šiem pantiem par grēka noslēpumaino izcelsmi?`

Liela daļa Ecēhiēla grāmatas sarakstīta gala laika simboliskajā valodā. Daudzos gadījumos atsevišķas personas, dzīvnieki un priekšmeti, kā arī vietēja mēroga notikumi ir izmantoti, lai atklātu un aprakstītu plašāku kosmisku un/vai vēsturisku realitāti. Ec 28:1–10 Kungs runā par Tiras ķēniņu (Tira bija plaukstoša senās Feniķijas ostas pilsēta) kā bagātu un lepnu valdnieku, kas bija tikai “cilvēks”, bet sauca sevi par dievu un pat sēdēja (kā viņš teica) dievu tronī.

Tad Ec 28:12–19 šī vēsturiskā realitāte kļūst par salīdzinājumu, lai aprakstītu Lucifera krišanu Debesu pagalmos. Tā Tiras ķēniņš, cilvēks, kas dzīvo “jūras vidū” (Ec 28:2, 8), tagad aino “svaidītu ķerubu, kas sargā” (Ec 28:14), dzīvodams “Ēdenē, Dieva dārzā,” un “svētajā Dieva kalnā” (Ec 28:14).

Izšķirošs apgalvojums visā ziņojumā ir atrodams Ec 28:15, kur teikts: “Nevainojams tu biji savos ceļos no tās dienas, kad tevi iecēla par ķēniņu, līdz kamēr atrada tevī noziegumu.” Tādējādi Lucifera nevainojamais stāvoklis ietvēra ļaunuma potenciālu, iespēju darīt nepareizi, un tas bija tāpēc, ka Luciferam kā morālai būtnei bija brīva griba, kas ir daļa no tā, ko nozīmē būt nevainojamai būtnei.

Lucifers patiešām bija radīts nevainojams, kas iekļāva spēju brīvi izvēlēties. Tomēr, ļaunprātīgi izmantojot šo pilnību, ļaunprātīgi izmantojot savu brīvo gribu, viņš kļuva samaitāts, uzskatot sevi par svarīgāku, nekā viņš patiesībā bija.

Nebūdams vairs apmierināts ar to, kā Dievs viņu bija radījis un pagodinājis, Lucifers zaudēja savu pateicību Dievam un ilgojās saņemt lielāku atzinību, nekā viņš bija pelnījis. Kā tas varēja notikt ar nevainojamu eņģeli, kas dzīvoja nevainojamā universā, kā jau iepriekš minēts, ir un paliek noslēpums.

“Grēks ir noslēpumaina, neizskaidrojama lieta. Tā eksistencei nebija iemesla; censties to izskaidrot nozīmē censties tam dot iemeslu, un tad tas būtu attaisnots. Grēks, kas pierādīts kā nepiedodams, uzradās nevainojamā universā.” (Elena Vaita “The Truth About Angels”, 30. lpp.)

`1Tes 5:18 Pāvils raksta, ka “par visu” mums vajadzētu pateikties. Kā šie vārdi palīdz mums tikt galā ar jebkādām nepateicības un sevis žēlošanas jūtām, īpaši grūtos brīžos?`