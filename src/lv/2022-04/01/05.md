---
title:  Lepnuma cena
date:   28/09/2022
---

Rakstos varam redzēt divas galvenās tēmas jeb motīvus, kas savā starpā cīnās. Viena ir Salemas, Ciānas kalna, Jeruzālemes un Jaunās Jeruzālemes tēma, kas aino Dieva valstību. Otra ir Bābeles un Babilonijas tēma, kas aino sātana viltus valstību. Vairākas reizes Dievs aicināja Savus ļaudis iziet no pagāniskās Babilonijas, lai kalpotu Viņam Apsolītajā Zemē.

Piemēram, Ābrams (vēlāk Abrahāms) tika aicināts iziet no Ūras Kaldejā uz Kānaānas zemi (1Moz 11:31–12:9). Garā gūstniecības laika beigās jūdi atstāja Babiloniju un atgriezās Jeruzālemē (Ezras 2). Atklāsmes grāmatā Dieva ļaudis ir aicināti iziet no gala laika Babilonijas (Atkl 14:8), lai mājotu ar Viņu uz Ciānas kalna un Jaunajā Jeruzālemē (Atkl 14:1; Atkl 21:1–3, 10).

`Izlasi Jes 14:12–15. Kādas tālejošas sekas Lucifera lepnums Debesīs atnesa visam universam un šai pasaulei?`

Bībelē Babilonijas pilsēta simbolizē varu, kas ir tiešā opozīcijā Dievam un Viņa valstībai. Babilonijas ķēniņš (īpaši Nebukadnēcars) kļūst par lepnuma un augstprātības simbolu. Dievs bija atklājis ķēniņam Nebukadnēcaram, ka Babilonija ir tikai zelta galva lielajā sekojošo impēriju tēlā (Dan 2:37, 38). Izaicinot Dieva atklāsmi, ķēniņš izveidoja tēlu, kas bija viss no zelta – kā simbolu tam, ka viņa valsts tomēr pastāvēs mūžīgi. Viņš pat pieprasīja, lai visi to pielūdz (Dan 3. nod.). Kā tas bija Tiras ķēniņa gadījumā (Ec 28:12–19), arī Babilonijas ķēniņš kļuva par Lucifera simbolu.

Jes 14:3–11 apraksta augstprātīgā un vardarbīgā Babilonijas ķēniņa krišanu. Tad Jes 14:12–15 no vēsturiskās perspektīvas pārceļas uz Debesu pagalmiem, mūs apgaismojot, ka līdzīgs lepns un augstprātīgs gars ir bijis iemesls Lucifera krišanai. Pants paskaidro, ka Lucifers plānoja paaugstināt savu troni pāri visiem debesu pulkiem un padarīt sevi “līdzīgu Visaugstākajam” (Jes 14:14). Tas bija sākums jaunai un naidīgai situācijai, kurā Dieva altruistisko mīlestību un sadarbību izaicinās Lucifera savtīgums un sacensības gars. Ienaidnieks nebaidījās apsūdzēt Dievu tajā, kas bija viņš pats, un izplatīt savus melus citiem eņģeļiem. Šis ir noslēpumainais ļaunuma sākums universā.

`Kāpēc ir tik viegli kļūt lepnam un lielīgam mūsu stāvokļa un/vai sasniegumu dēļ? Kā krusta turēšana mūsu priekšā pasargā mūs no iekrišanas tādā slazdā?`