---
title:  Neticības izplatīšana
date:   29/09/2022
---

`Izlasi Atkl 12. nod. Ko šī nodaļa māca par Debesu dumpja izplatīšanos virs zemes?`

Lucifera krišana nebija vienkārši konfliktējošu ideju sadursme. Atkl 12. nodaļa stāsta, ka galvenais karš izcēlās Debesīs starp Luciferu un viņa eņģeļiem vienā pusē un Kristu un Viņa eņģeļiem otrā pusē. Šajos pantos Lucifers tiek nosaukts par “lielo pūķi”, “veco čūsku”, “velnu un sātanu” un “brāļu apsūdzētāju” (Atkl 12:9, 10). Kristus ir nosaukts par “Miķeli” (Atkl 12:7), kas nozīmē “tas, kurš ir kā Dievs”.

Balstoties uz norādi “virseņģelis Miķelis” (Jūdas 9), daži skaidrotāji uzskata, ka Viņš ir tikai eņģelim līdzīga būtne. Bet Daniēla grāmatā katra lielā vīzija sasniedz kulmināciju ar Kristu un Viņa mūžīgo valstību – piemēram, akmens, kas atdalās bez roku palīdzības (Dan 2:34, 45), cilvēka Dēls (Dan 7:13), pulku valdnieks un kungu Kungs (Dan 8:11, 25), kā arī Mihaēls, lielais eņģeļu valdnieks (Dan 12:1). Tā kā Kunga Eņģelis ir pats Kungs (2Moz 3:1–6, Apd 7:30–33 utt.), Mihaēlam vajadzētu būt tai pašai dievišķajai Personai, tas ir, pašam Kristum.

Atkl 12. nodaļa piedāvā vispārīgu pārskatu par notiekošo cīņu, kas (1) sākās Debesīs ar Lucifera un vienas trešdaļas Debesu eņģeļu sacelšanos, (2) sasniedza kulmināciju Kristus izšķirošajā uzvarā pie krusta un (3) vēl joprojām turpinās pret Dieva gala laika atlikuma ļaudīm.

Runājot par šīs cīņas sākumu, Elena Vaita paskaidro, ka “Dievs Savā lielajā žēlastībā ilgi cietās ar Luciferu. Viņš netika uzreiz pazemināts no sava augstā stāvokļa ne tad, kad viņš pirmo reizi ļāvās neapmierinātības garam, ne arī tad, kad viņš sāka izvirzīt savus nepatiesos apgalvojumus uzticīgo eņģeļu priekšā. Ilgi viņš tika paturēts Debesīs. Atkal un atkal viņam tika piedāvāta piedošana ar nosacījumu, ka viņš nožēlos grēkus un padosies.” (Elena Vaita “Lielā cīņa”, 495., 496. lpp.)

Mēs nezinām, cik ilgs bija šis karš Debesu pagalmos. Vienalga, kāda bija tā intensitāte un ilgums, vissvarīgākais aspekts visā cīņā ir tas, ka sātans un viņa eņģeļi “tika sakauti un viņiem vairs nebija vietas Debesīs” (Atkl 12:8, NRSV; sk. arī Lk 10:18). Problēma tagad, protams, ir tāda, ka viņi nonāca šeit, uz zemes.

`Kā mēs varam redzēt šīs kaujas realitāti uz zemes? Kas ir mūsu vienīgā cerība uzvarēt savu ienaidnieku šajā kaujā?`