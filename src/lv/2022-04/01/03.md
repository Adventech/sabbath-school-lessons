---
title:  Brīvā griba – mīlestības pamats
date:   26/09/2022
---

`Izlasi 1Jņ 4:7–16. Ko šie panti mums atklāj par brīvo gribu kā nosacījumu mīlestības praktizēšanai?`

Mākslīgās puķes var būt krāšņas, bet tās neaug un nezied tā, kā to dara īstās. Roboti ir ieprogrammēti runāt un veikt daudzus uzdevumus, bet viņiem nav ne dzīvības, ne emociju. Īstenībā dzīvība un brīvā griba ir neatņemami nosacījumi, lai saņemtu, praktizētu un līdzdalītu mīlestību. Mūsu mīlošais Dievs radīja eņģeļus (tai skaitā Luciferu) un cilvēkus ar brīvību pieņemt lēmumus, ieskaitot iespēju izvēlēties nepareizo ceļu. Citiem vārdiem, Dievs radīja visu universu kā pilnīgu un harmonisku vidi, kur Viņa radījumiem augt mīlestībā un gudrībā.

1Jņ 4:7–16 apustulis Jānis uzsver, ka “Dievs ir mīlestība” un ka Viņš atklāj Savu mīlestību mums, sūtot Savu vienīgo Dēlu mirt par mūsu grēkiem. Tāpēc mums vajadzētu izteikt pateicību par Viņa bezgalīgo mīlestību, mīlot citam citu. Šāda mīlestība, kurai ir dievišķa izcelsme, būs vispārliecinošākais pierādījums, ka Dievs mājo mūsos un ka mēs mājojam Viņā. Šis aicinājums atspoguļot Dieva mīlestību iegūst jēgu tikai tad, ja tas adresēts radījumiem, kas var izvēlēties praktizēt un paust šo mīlestību vai tieši pretēji – dzīvot uz sevi vērstu dzīvi. Tomēr izvēles brīvību var viegli izmantot nepareizi – skumjš fakts, kas tika nodemonstrēts traģiskajā Lucifera sāktajā karā Debesīs.

Pat atzīstot brīvās gribas svarīgumu, daži cilvēki vēl joprojām domā: “Ja Dievs zināja, ka Lucifers sacelsies, kāpēc Viņš to radīja?” Vai Lucifera radīšana nepadara Dievu atbildīgu par grēka izcelsmi?

Šis var būt ļoti grūts jautājums, par ko domāt, jo tas ir atkarīgs no daudziem faktoriem, ieskaitot to, kas tieši ir domāts ar vārdu “atbildīgs”. Grēka izcelsme un būtība ir noslēpumi, ko neviens nevar pilnībā izskaidrot.

Dievs neizdeva rīkojumu grēka pastāvēšanai; Viņš tikai ļāva tam būt un tad, pie krusta, Viņš uzņēmās uz sevis galējo sodu par šo grēku, kas deva Viņam pilnvaras pilnībā to likvidēt. Visās savās sāpīgajās pārdomās par ļaunumu mēs nedrīkstam aizmirst, ka Dievs pats samaksāja visaugstāko maksu par grēka un ļaunuma eksistenci (sk. Mt 5:43–48, Rm 5:6–11) un ka Viņš cieta no tā vairāk, nekā kāds no mums jebkad cietīs.

`Brīvā griba, dāvana no Dieva, ir svēta, bet tā nes sev līdzi daudz spēcīgu seku – ne tikai mums pašiem, bet arī citiem. Kādus svarīgus lēmumus tu pieņemsi, izmantojot šo dāvanu, un kādas būs sekas jebkuram lēmumam, ko tu pieņemsi?`