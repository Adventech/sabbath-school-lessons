---
title:  Miesa kā templis
date:   12/12/2022
---

Duālistiskā teorija par mirstīgu miesu un nemirstīgu dvēseli ir radījusi dažādas teorijas par cilvēka ķermeni. Piemēram, senajiem grieķu filozofiem cilvēka ķermenis bija dvēseles cietums, ko nāve atbrīvoja. Atbalsojot šo pagānu ideju, daudzi kristieši mūsdienās uzskata, ka ķermenis ir īslaicīga mirstīgas dvēseles mājvieta, kas augšāmcelšanas brīdī atkal apvienosies ar ķermeni. Turpretī panteisti padara cilvēka ķermeni dievišķu. Viņi uzskata, ka Dievs un universs ir viens un tas pats. Viņiem viss ir Dievs un cilvēka ķermenis ir daļa no vienas veselas un universālas dievišķas substances. Konfliktējošo teoriju vidū, kas pastāv par šo tēmu, mums ir jāstāv stingri par to, ko Bībele māca par cilvēka dabu.

`Izlasi 1kor 6:19, 20 un 1kor 10:31. Kā izpratne par to, ka mūsu miesa ir “Dieva templis” un “Svētā Gara mājoklis”, pozitīvi ietekmē mūsu dzīvesveidu?`

Gan Ādams, gan Ieva tika radīti pēc Dieva tēla un līdzības (1Moz 1:26, 27), kas atspoguļojās ne tikai viņu raksturā, bet arī viņu fiziskajā aspektā. Tā kā grēka klātbūtne šo tēlu sabojāja, glābšanas darbs ir cilvēkus atjaunot sākotnējā stāvoklī, ieskaitot fizisko veselību, tik lielā mērā, cik ir iespējams būtnēm, kas nevar ēst no dzīvības koka.

Šī atjaunošana ir mūžilgs process, kas tiks pabeigts tikai pie Kristus otrās nākšanas, kad iznīcīgais tērpsies neiznīcībā un mirstīgais nemirstībā (1kor 15:53, 54).

Apustulis Jānis rakstīja savam draugam Gajam: “Mīļais, es tev novēlu visās lietās tādu labklājību un veselību, kāda jau ir tavai dvēselei.” (3Jņ 1:2)

Ja mēs atzīstam, ka cilvēks ir nedalāma vienība un ka reliģija ietver visus cilvēka dzīves aspektus, tad arī fizisko veselību mums vajadzētu uzskatīt par reliģisku pienākumu. Mums vajadzētu vadīties pēc inspirētā principa: “Tāpēc, vai ēdat vai dzerat, visu to dariet Dievam par godu.” (1kor 10:31) Bet atcerieties, ka mēs vēl joprojām dzīvojam pasaulē, kur labi cilvēki var darīt labāko, ko viņi spēj, bet vienalga ciest grēcīgās cilvēka dabas un grēcīgās vides sekas. Tāpēc mums vajadzētu uzticēties Dievam un darīt labāko, ko spējam, un atstāt sekas Dieva ziņā.