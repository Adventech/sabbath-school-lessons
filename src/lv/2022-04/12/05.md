---
title:  Gara vadība
date:   14/12/2022
---

Svētais Gars ir spēcīgs Dieva Palīgs, kas mūsu sirdīs izlej Dieva mīlestību (Rm 5:5), vada mūs glābjošā pieredzē (Jņ 16:7–11), vada mūs visā patiesībā (Jņ 16:13) un pilnvaro mūs piepildīt evaņģēlija misiju (Apd 1:8). Tā kā Svētais Gars ir tas, kurš pretdarbojas sātana deģenerējošajam darbam, nav pārsteigums, ka sātans cenšas visiem līdzekļiem izkropļot mūsu izpratni par Svētā Gara būtību un darbu. Vieni noliedz Viņa personību, citi izceļ Gara dāvanas kā augstākas par Viņa pārveidojošo spēku.

`Izlasi Apd 8:4–24. Sīmanis, Samarijas burvis, vēlējās saņemt Svētā Gara dāvanas, neatdzimstot Garā. Kā šī pati attieksme joprojām izpaužas mūsu dienās?`

Dieva bērni ir tie, ko vada Svētais Gars (Rm 8:14) visā Dieva Vārda patiesībā (Jņ 16:13, Jņ 17:17). Jēzus brīdināja skaidros vārdos: “Ne ikkatrs, kas uz Mani saka: Kungs! Kungs! – ieies Debesu valstībā, bet tas, kas dara Mana Debesu Tēva prātu. Daudzi uz Mani sacīs tanī dienā: Kungs! Kungs! Vai mēs Tavā Vārdā neesam nākamās lietas sludinājuši, vai mēs Tavā Vārdā neesam velnus izdzinuši, vai mēs Tavā Vārdā neesam daudz brīnumu darījuši? Un tad Es tiem apliecināšu: Es jūs nekad neesmu pazinis; eita nost no Manis, jūs ļauna darītāji.” (Mt 7:21–23) Tas nozīmē, ka Svētais Gars nevienu nevada prom no Dieva Vārda (ko Viņš pats ir inspirējis), bet gan vienmēr vada saskaņā ar šo Vārdu.

Tas pats Svētais Gars, kas vada mūs visā patiesībā, pilnvaro mūs vadīt arī citus šajā brīnišķīgajā patiesībā (Mt 28:18–20, Apd 1:8). Piepildot savu svēto misiju, mums pieejama īpaša Viņa palīdzība. Katru rītu mums jāzemojas Kunga priekšā un jāatjauno sava nodošanās Viņam. Ja mēs to darām, Viņš piešķirs mums Sava Gara klātbūtni kopā ar Savu atjaunojošo, svētdarošo spēku.

Tomēr mums jābūt atvērtiem Viņa vadībai, katru dienu izdarot apzinātu izvēli – darīt to, ko mēs saprotam kā pareizu, un izvairīties no tā, ko mēs atpazīstam kā nepareizu. Tas ir, tikai cenšoties ar mūsu Dieva doto spēku dzīvot tā, kā mums vajadzētu rīkoties, mēs spēsim saņemt to Svētā Gara spēku savā dzīvē, ko Dievs mums apsola.

`Kāpēc ir tik svarīgi katru rītu lūgšanā atvērties Svētā Gara vadībai mūsu dzīvē?`