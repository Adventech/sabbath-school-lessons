---
title:  Jēzus kā paraugs
date:   11/12/2022
---

`Izlasi Lk 2:52. Kādas četras Jēzus augšanas dimensijas ir minētas šajos pantos?`

Jēzus bija pilnīgs Cilvēks, un Viņa augšana ietvēra visas cilvēka eksistences pamatdimensijas. Saskaņā ar Lk 2:52 “Jēzus auga gudrībā [mentāli] un augumā [fiziski], piemīlībā pie Dieva [garīgi] un cilvēkiem [sociāli]” (NIV). “Viņa prāts bija rosīgs un ass. Jēzus domu dziļums un gudrība pārsniedza Viņa gadus, taču, neskatoties uz to, Viņam bija brīnišķīgs, līdzsvarots raksturs. Garīgie un fiziskie spēki attīstījās pakāpeniski saskaņā ar bērna vispārējiem attīstības likumiem. Kā bērnam Jēzum bija ļoti patīkams raksturs. Čaklās rokas vienmēr bija gatavas kalpot citiem. Viņam piemita tāda pacietība, ko nekas nevarēja satraukt, un tāds patiesīgums, kas nekad neļautu upurēt skaidrību. Pamatlikumos cieta kā klints, Viņa dzīve atklāja nesavtīgas laipnības pievilcīgumu.” (Elena Vaita “Laikmetu ilgas”, 68., 69. lpp.)

`Izlasi Mt 4:23. Kā mēs varam efektīvi turpināt Jēzus trīskāršo kalpošanu – mācīt, sludināt un dziedināt?`

Ja mēs atzīstam, ka cilvēks ir viengabalaina un nedalāma persona, tad mēs nevaram ierobežot savu reliģiju tikai ar garīgiem jautājumiem. Patiesība ietver visu mūsu būtni, klāj visu mūsu dzīves gājumu un satur visas mūsu dzīves dimensijas. Mūsu fiziskie un garīgie elementi ir tik spēcīgi integrēti, ka tie patiešām nevar tikt atdalīti. Lai gan kā kritušas būtnes mēs nekad nelīdzināsimies tikko minētajam Jēzus aprakstam, Dieva žēlastībā mums ir jācenšas tam līdzināties, jo atjaunot cilvēku Radītāja līdzībā, aizvest atpakaļ pie pilnības, kādā viņš tika radīts, veicināt ķermeņa, prāta un dvēseles attīstību – šis ir glābšanas darbs. Tieši to Jēzus cenšas īstenot Savos ļaudīs kā daļu no procesa, lai viņus sagatavotu Otrajai nākšanai.

`Salīdzinot sevi ar Jēzu, mēs varam viegli kļūt mazdūšīgi lielā kontrasta dēļ. Kā pievēršanās krustam un tā nozīmei pasargā mūs no drosmes zaudēšanas, ieraugot sevi salīdzinājumā ar to, ko mēs redzam Jēzū?`