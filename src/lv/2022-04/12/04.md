---
title:  Kristus prāts
date:   13/12/2022
---

Daži cilvēki domā, ka cilvēks tiks pārveidots, izmainot vidi. Mums noteikti ir jāizvairās no vietām un apstākļiem, kas padara mūs pieejamākus kārdināšanām (Ps 1:1, Sak 5:1–8). Bet mūsu problēma ar kārdināšanu un grēku var tikt atrisināta tikai tad, ja tiek izmainīta sirds (mūsu prāts). Kristus runāja par šī jautājuma būtību, kad Viņš apliecināja: “Jo no iekšienes, no cilvēka sirds, iziet ļaunas domas, nešķīstība, zādzība, slepkavība, laulības pārkāpšana, mantkārība, blēdība, viltība, ienaidība, skaudība, Dieva zaimošana, lepnība, vieglprātība.” (Mk 7:21, 22) Tas nozīmē, ka mūsu prātam ir jātiek transformētam, lai izmainītos mūsu uzvedība.

`Izlasi šos pantus: 1kor 2:16; Ps 24:3, 4; Rm 12:2; Fil 4:8 un Kol 3:2. Ko nozīmē “Kristus prāts”?`

Kungs apsolīja, ka “jaunajā derībā” “Es iedēstīšu Savu bauslību viņos pašos, Es to rakstīšu viņu sirdīs” (Jer 31:31–33, salīdzini ar Ebr 8:8–10, Ebr 10:16). Nav pārsteigums, ka Kalna svētrunā Kristus paplašināja un padziļināja Dieva baušļu nozīmi līdz domu un nodomu līmenim (sk. Mt 5:17–48). Tāpēc mēs varam gūt uzvaru pār kārdināšanām tikai Dieva pārveidojošajā žēlastībā, un domu un nodomu līmenī mums vajadzētu sev pieprasīt šo apsolījumu, lai mēs varētu pārtraukt grēcīgās domas.

Tomēr šajā dzīvē, neatkarīgi no tā, cik mēs esam uzticīgi, mēs nekad nesasniegsim pilnīgu bezgrēcīgumu. Bet, ja mēs esam Kristū, Viņa taisnība mūs pilnībā apsedz. Lai gan mēs vēl neesam pilnīgi, mēs tiekam uzskatīti jau pilnīgi Viņā (Fil 3:12–15). “Kad esam vienoti ar Kristu, mums ir Kristus prāts. Šķīstība un mīlestība mirdz raksturā, lēnprātība un patiesība kontrolē dzīvi. Pati sejas izteiksme ir mainīta. Kristus, kas mājo dvēselē, ievieš pārveidojošu spēku, un ārējais aspekts liecina par mieru un prieku, kas valda iekšā.” (Elena Vaita “Izmeklētas vēstis”, 1. sēj., 337. lpp.)

Tikai ar ikdienas padošanos, ikdienas nāvi sev, ikdienas apņēmīgiem pūliņiem ticībā palikt paklausīgiem Jēzum mēs varam panākt šāda veida pārmaiņas savā dzīvē.

`Iedomājies, kāda būtu tava dzīve, ja tu varētu apstādināt pat grēcīgās domas. Cik atšķirīga būtu tava dzīve? Kas ir vienīgais iespējamais veids, lai tā kļūtu par tavu pieredzi?`