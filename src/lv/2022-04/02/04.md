---
title:  “Jūs nemirsiet vis”
date:   04/10/2022
---

`Izlasi 1Moz 3:4. Kādos dažādos veidos šie meli tiek atkārtoti visos laikmetos?`

Spēcīgu šo melu atklāšanos redzam vispārējā uzskatā par dvēseles nemirstību. Šis uzskats bija daudzu seno reliģiju un filozofiju pamats. Senajā Ēģiptē tas motivēja mūmiju prakses un kapeņu būvniecību, ko redzam piramīdās.

Šī teorija kļuva arī par vienu no galvenajiem grieķu filozofijas pīlāriem. Piemēram, Platona darbā “Valsts” Sokrāts jautā Glaukonam: “Vai tad tu nezini, ka mūsu dvēsele ir nemirstīga un nekad neiet bojā?” Platona “Faidonā” Sokrāts strīdas līdzīgā tonī, teikdams, ka “dvēsele ir nemirstīga un neiznīcināma, un mūsu dvēseles patiešām būs Hadešā.” Šie filozofiskie koncepti veido lielu daļu rietumu kultūras un pat pēcapustulisko kristietību. Bet tie ir radušies daudz agrāk, jau Ēdenes dārzā, kur tos radīja pats sātans.

Ēdenes kārdināšanas centrā ir tas, ka sātans pārliecināja Ievu: “Jūs mirt nemirsiet.” (1Moz 3:4) Ar šo empātisko apgalvojumu savu vārdu sātans nolika augstāk par Dieva Vārdu.

`Ko māca šie panti un kā tos varam izmantot, lai stātos pretī šiem meliem par dvēseles nemirstību? (Ps 115:17; Jņ 5:28, 29; Ps 146:4; Mt 10:28; 1Kor 15:51–58)`

Sātaniskā teorija par dabisko dvēseles nemirstību ir populāra pat mūsdienu pasaulē. Grāmatas, filmas, TV programmas turpina izplatīt ideju, ka tad, kad mēs mirstam, mēs vienkārši pārejam citā apziņas stāvoklī. Cik žēl, ka šo kļūdu sludina arī daudzi kristīgi garīdznieki. Pat zinātne ir iesaistīta. ASV ir organizācija, kas cenšas radīt tehnoloģiju, ar kuras palīdzību, kā tā apgalvo, mēs varēsim sazināties ar mirušajiem, kas, pēc viņu domām, vēl joprojām ir dzīvi, bet eksistē kā “postmateriālas personas”. Šiem maldiem esot tik izplatītiem, nav nekāds pārsteigums, ka šai krāpšanai būs izšķiroša loma cilvēces vēstures noslēdzošajos notikumos.

`Kādos veidos šie meli atklājas mūsu pašu kultūrā? Kāpēc mums vajadzētu paļauties uz Dieva Vārdu, nevis uz to, ko uztver mūsu maņas?`