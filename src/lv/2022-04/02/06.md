---
title:  Pirmais evaņģēlija apsolījums
date:   06/10/2022
---

`Izlasi 1Moz 3:15, 21. Kādu cerību visai cilvēcei var atrast šajos pantos?`

1Moz 3. nodaļa apraksta biedējošo traģēdiju, kas pārņēma pasauli pēc krišanas. Viss mainījās, un Ādams un Ieva uzskatāmi redzēja atšķirību starp pasauli, kāda tā bija pirms un pēc tam.

Bet sarūgtinājuma un izmisuma vidū Dievs viņiem deva garantiju tagadnei un cerību nākotnē. Viņš nolādēja čūsku ar mesiāniskās cerības vārdu. Viņš paziņoja: “Es celšu ienaidu starp tevi un sievu, starp tavu dzimumu un sievas dzimumu. Tas tev sadragās galvu, bet tu viņam iekodīsi papēdī.” (1Moz 3:15)

Vārds “ienaids” ietver ne tikai ilgstošo kosmisko cīņu starp labo un ļauno, bet arī personīgu pretīgumu pret grēku, ko cilvēka prātā iedēstīja Dieva žēlastība. Pēc dabas mēs esam pilnībā krituši (Ef 2:1, 5) un “grēka vergi” (Rm 6:20). Tomēr žēlastība, ko Kristus iedēsta katra cilvēka dzīvē, rada mūsos ienaidu pret sātanu. Šis ienaids, dievišķā dāvana no Ēdenes, ļauj mums pieņemt Viņa glābjošo žēlastību. Bez šīs žēlastības un atjaunojošā spēka cilvēce turpinātu būt sātana gūstā, kā kalpi, kas vienmēr būtu gatavi darīt to, ko viņš liek.

Pēc tam, lai ilustrētu šo mesiānisko apsolījumu, Kungs izmantoja dzīvnieku upurus (sk. 1Moz 3:21). “Kad Ādams saskaņā ar Dieva īpašajiem norādījumiem pienesa upuri par grēku, viņam tā bija vissāpīgākā ceremonija. Viņa rokai bija jāpaceļas, lai atņemtu dzīvību, ko varēja dot tikai Dievs, un jāpienes upuris par grēku. Tā bija pirmā reize, kad viņš bija liecinieks nāvei. Kad viņš skatījās uz asiņojošo upuri, kas raustījās nāves agonijā, viņš raudzījās ticībā uz Dieva Dēlu, ko upuris simbolizēja un kam bija jāmirst kā upurim par cilvēku.” (Elena Vaita “The Story of Redemption”, 50. lpp.)

`Izlasi 2kor 5:21 un Ebr 9:28. Ko šie panti mums māca par to, kas pirmo reizi tika atklāts Ēdenē?`

Zinot, ka viņi beigās mirs (1Moz 3:19, 22–24), Ādams un Ieva atstāja Ēdenes dārzu. Bet viņi to neatstāja kaili vai ar saviem vīģu lapu apsegiem (1Moz 3:7). Dievs pats izgatavoja “drānas no ādām” un pat uzvilka tās viņiem (1Moz 3:21), kas bija simbols Viņa apklājošajai taisnībai (sk. Zah 3:1–5, Lk 15:22). Tātad Ēdenē cilvēcei tika atklāts evaņģēlijs jau no paša sākuma.