---
title:  Čūskas pievilti
date:   03/10/2022
---

`Izlasi 1Moz 3:1–7. Kādus kritērijus Ieva izvēlējās izmantot, izvēloties starp Dieva Vārdu un čūskas teikto?`

1Moz 3. nodaļa ir viens no skaidrākajiem kārdināšanas psiholoģijas piemērs. Dievs brīdināja Ādamu un Ievu: ja viņi ēdīs aizliegto augli, viņi noteikti mirs (1Moz 2:16, 17). Pieņemot čūskas formu, sātans izmantoja vairākas retoriskas stratēģijas, lai ievestu Ievu grēkā.

Pirmkārt, viņš vispārināja Dieva specifisko aizliegumu. Čūska jautāja viņai: “Vai tad tiešām Dievs ir teicis: neēdiet ne no viena koka dārzā?” (1Moz 3:1) Ieva iebilda, ka aizliegums attiecas tikai uz specifisko koku, jo, ja viņi no tā ēdīs vai to aiztiks, viņi mirs.

Tad sātans apstrīdēja Dieva apgalvojumu. Viņš kategoriski apgalvoja: “Jūs mirt nemirsiet!” (1Moz 3:4)

Visbeidzot sātans apsūdzēja Dievu, ka Viņš patvaļīgi nesniedz viņai un viņas vīram būtiskas zināšanas. Krāpnieks teica: “Dievs zina, ka tanī dienā, kad jūs no tā ēdīsit, jūsu acis atvērsies un jūs būsit kā Dievs, zinādami labu un ļaunu.” (1Moz 3:5)

Ievas ziņkārība ieveda viņu sātana apburtajā mežā. Tur viņa bija spiesta izvēlēties – vai nu palikt uzticīga Dieva ierobežojošajai pavēlei, vai pieņemt sātana kārdinošos vilinājumus. Apšaubīdama Dieva vārdu, viņa izvēlējās pati savas domas – empīrisko metodi, personīgo novērojumu –, lai izvēlētos starp abiem konfliktējošajiem apgalvojumiem. Vispirms viņa uz to skatījās no uztura perspektīvas – “koks bija labs, lai no tā ēstu”. Otrkārt, no estētiskā skatījuma, viņa redzēja, ka “tas jo tīkams acīm”. Treškārt, no loģiskās analīzes, koks bija “iekārojams, ka dara gudru”. Tādēļ, pēc viņas pašas domām, viņai noteikti bija labs iemesls ņemt vērā čūskas vārdus un ēst no aizliegtā koka. Diemžēl viņa tā arī izdarīja.

Daži cilvēki apgalvo, ka visas zināšanu formas ir derīgas, ja vien mēs paturam to, “kas labs” (1Tes 5:21). Bet Ādama un Ievas traģiskā pieredze Ēdenes dārzā parāda, ka zināšanas pašas par sevi var būt ļoti kaitīgas. Ir dažas lietas, par kurām labāk ir nezināt.

`Ko šis ziņojums mums māca par to, cik viegli ir izskaidrot un attaisnot mūsu grēcīgās izvēles?`