---
title:  Pretējie apgalvojumi
date:   02/10/2022
---

Pasaule, kad tā iznāca no Kunga rokām, bija nevainojama (1Moz 1:31). Nāve Ādamam un Ievai bija nezināma pieredze. Šajā kontekstā Dievs atnāca uz Ēdenes dārzu un brīdināja: “No visiem dārza kokiem ēzdams ēd, bet no laba un ļauna atzīšanas koka tev nebūs ēst, jo tai dienā, kad tu ēdīsi no tā, tu mirdams mirsi.” (1Moz 2:16, 17)

`Kā 1Moz 2:16, 17 parāda brīvās gribas realitāti Ēdenes pilnībā? Tas ir, kāpēc Dievam būtu bijusi vajadzība brīdināt viņus, ja jau viņi nebūtu varējuši brīvi izvēlēties?`

Kādā brīdī pēc šī Dieva izteiktā brīdinājuma sātans pieņēma čūskas formu un arī devās uz Ēdeni. Ieva raudzījās, kā čūska priecīgi ēd aizliegto augli un nenomira. “Tā pati bija ēdusi no aizliegtā augļa”, un nekas ar to nenotika (Elena Vaita “Sentēvi un pravieši”).

`Izlasi 1Moz 3:1–4. Iedomājoties sevi Ievas vietā, kāpēc šie vārdi varēja izklausīties pārliecinoši?`

No cilvēka loģikas perspektīvas, čūskas arguments izklausījās daudz pārliecinošāks nekā Dieva vārds. Pirmkārt, dabas pasaulē līdz tam nebija pierādījumu grēka un nāves eksistencei. Otrkārt, čūska reāli ēda aizliegto augli un to ļoti izbaudīja. Tad kāpēc Ievai vajadzētu sevi ierobežot? Dieva pavēle likās pārāk stingra un bezjēdzīga.

Diemžēl, izvēloties starp diviem konfliktējošiem apgalvojumiem, Ieva ignorēja trīs pamatprincipus: (1) cilvēka spriedums ne vienmēr ir drošākais veids, kā izvērtēt garīgos jautājumus; (2) Dieva Vārds var likties neloģisks un bezjēdzīgs, bet tas vienmēr ir pareizs un uzticams; un (3) ir lietas, kas var nebūt ļaunas vai nepareizas pašas par sevi, bet Dievs ir izvēlējies tās nolikt kā paklausības pārbaudi.

Mums vajadzētu saprast, ka Ievas pieredze Ēdenes dārzā nav atsevišķs gadījums tajā laikā. Katru dienu un katru mirkli mums ir jāpieņem lēmums starp Dieva Vārdu (kas daudziem var būt nepopulārs) un vilinošiem apkārtējās kultūras aicinājumiem. Mūsu izvēlei būs mūžīgas sekas.

`Kādos veidos Bībeles skaidrā mācība konfliktē ar pasaules ceļiem?`