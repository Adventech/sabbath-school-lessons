---
title:  Grēka sekas
date:   05/10/2022
---

`Balstoties uz 1Moz 3:7–19 un Rm 5:12, kādas bija galvenās grēka sekas?`

Čūskas pārliecinošās runas sagūstīta, Ieva nebija gaidījusi, ka viņas izvēlētajam ceļam būs tik tālejošas sekas. Pati aizliegtā augļa ēšana nebija tik nozīmīga kā tas, ko tas simbolizēja. Ar šādu nepaklausību Ieva salauza savu uzticību Dievam un parādīja uzticību sātanam.

1Moz 3. nodaļa apraksta Ādama un Ievas krišanu un dažas no vistraģiskākajām tās sekām. No teoloģiskās perspektīvas – abus bija pārņēmusi teofobija (bailes no Dieva) un viņi paslēpās (1Moz 3:8). Analizējot psihosociāli – viņiem bija kauns par sevi un viņi sāka apsūdzēt cits citu (1Moz 3:7, 9–13). No fiziskā skatu punkta – viņiem būs jāsvīst, jāizjūt sāpes un beigās jāmirst (1Moz 3:16–19). Un no ekoloģiskās perspektīvas – dabas pasaule bija deģenerējusies (1Moz 3:17, 18).

Ēdenes dārzs vairs nebija skaistā un jaukā vieta kā iepriekš. “Redzot vīstošās puķes un birstošās lapas – iznīcības pirmās pazīmes –, Ādams un Ieva vaimanāja vairāk, nekā cilvēki tagad apraud savus mirušos. Ziedus skarošā iznīcība tiešām deva iemeslu dziļām skumjām, bet, kad arī krāšņie koki nometa savu lapu rotu, viņi saprata, ka nāve ir kļuvusi par katras dzīvās radības daļu.” (Elena Vaita “Sentēvi un pravieši”, 62. lpp.)

Ādams un Ieva nenomira uzreiz, tas ir, viņu dzīve uzreiz nebeidzās, bet tajā pašā dienā viņi saņēma savu nāves spriedumu. Kungs teica Ādamam: “Sava vaiga sviedros tev būs maizi ēst, līdz kamēr tu atkal atgriezies pie zemes, jo no tās tu esi ņemts: jo tu esi pīšļi, un pie pīšļiem tev atkal būs atgriezties.” (1Moz 3:19) Grēkā krišana patiešām atnesa traģiskas sekas visai cilvēcei. Apustulis Pāvils paskaidro: “Kā viena cilvēka vainas dēļ pasaulē ienācis grēks un ar grēku – nāve, tā visu cilvēku dzīvē ienākusi nāve, jo visi viņi ir grēkojuši.” (Rm 5:12)

Skumjš un sāpīgs fakts ir tas, ka mēs šodien ciešam šī notikuma sekas tieši tāpat kā ikviena paaudze visos laikmetos. Cik pateicīgi mēs varam būt, ka, pateicoties Jēzum un krustam, mums ir mūžīgās dzīvības cerība pasaulē, kurā grēks nekad vairs neradīsies.

`Pārdomājot Ievas traģisko pieredzi, kādas mācības mēs varam no tās apgūt par mūsu pašu grēcīgās rīcības sekām?`