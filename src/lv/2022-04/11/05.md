---
title:  Nekromantika un senču pielūgsme
date:   07/12/2022
---

Vārds “nekromantika” cēlies no grieķu valodas – “nekros” (“miris”) un “manteia” (“zīlēšana”). Praktizēta kopš seniem laikiem, nekromantika ir aktīvo mirušo garu izsaukšanas veids, lai iegūtu zināšanas, bieži vien par nākotnes notikumiem. Tikmēr senču pielūgsme ir paraža godināt mirušos senčus, kas joprojām tiek uzskatīti par ģimeni, un viņu pēcnācēji uzskata, ka viņu gari var ietekmēt dzīvo cilvēku lietas. Šāda pagāniska prakse var būt īpaši pievilcīga tiem, kas tic nemirstīgai dvēselei un kuriem ļoti pietrūkst savu mirušo tuvinieku.

`Izlasi 1Sam 28:3–25. Kādas garīgas mācības pret jebkādu iespējamu komunikāciju ar mirušajiem var gūt no Saula pieredzes ar sievieti mediju En Dorā?`

Bībelē ir ļoti skaidri pateikts, ka senajā israēliešu teokrātijā visi spiritisti, mediji, burvji un nekromanti bija Kunga negantība, un tos vajadzēja nogalināt, nomētājot ar akmeņiem (3Moz 19:31; 3Moz 20:6, 27; 5Moz 18:9–14). Saskaņā ar šo likumu Sauls bija iznīcinājis Israēlā visus medijus un spiritistus (1Sam 28:3, 9).

Bet tad, pēc tam, kad Kungs viņu bija atmetis, Sauls pats devās uz kānaāniešu pilsētu En Doru, lai iztaujātu sievieti burvi (1Sam 28:6, 7, 15; salīdzini ar Jos 17:11, Ps 83:10). Viņš tai lūdza uzmodināt mirušo pravieti Samuēlu, kurš it kā parādījās nekromantikas parādībā un runāja ar Saulu (1Sam 28:13–19). Krāpjošais gars, kurš izlikās par Samuēlu, pastāstīja Saulam: “Rīt tu būsi ar saviem dēliem pie manis.” (1Sam 28:19) Paredzot Saula nāvi, viltus gars, kas bija pieņēmis Samuēla izskatu, šķietami apstiprināja pretbībelisko dvēseles dabiskās nemirstības teoriju. Tā bija spēcīga krāpšana, taču Saulam vajadzēja vislabāk zināt, ka nedrīkst iesaistīties šādā praksē, ko pats iepriekš bija nosodījis.

Vairāk nekā divus gadsimtus vēlāk pravietis Jesaja rakstīja: “Bet, kad jums sacīs: ‘Jums jāprasa zīlniekiem un pareģiem, kas muld un čukst,’ – tad atsakait: "Vai tad tautai nav jāgriežas pie sava Dieva? Jeb vai tai ar jautājumiem par dzīvajiem jāgriežas pie mirušajiem? Jāturas pie bauslības un liecības! Ja tie nerunā saskaņā ar šo vārdu, tad tas ir tāpēc, ka viņos nav gaismas.” (Jes 8:19, 20, NKJV, arī Jes 19:3)

`Cik bieži mēs stresā darām lietas, par kurām zinām, ka tās ir nepareizas? Kāpēc ticība, lūgšana un paklausība Dieva Vārdam ir vienīgā drošā aizsardzība pret mums pašiem?`