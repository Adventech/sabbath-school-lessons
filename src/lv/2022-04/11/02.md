---
title:  Misticisms
date:   04/12/2022
---

Mūsu pasaule ir spēcīgu misticisma viļņu pārpludināta. Vārds “misticisms” ir sarežģīts jēdziens, kas ietver ideju milzīgu dažādību. No reliģiskās perspektīvas vārds ietver cilvēka savienošanos ar dievišķo vai absolūto sava veida garīgajā pieredzē vai transā. Tas raksturīgs pat dažu baznīcu dievkalpojumiem. Fenomens var būt atšķirīgs formas un intensitātes ziņā, bet tendence vienmēr ir aizstāt rakstīto Dieva Vārdu ar cilvēka subjektīvo pieredzi. Jebkurā gadījumā Bībele zaudē lielu doktrinārās funkcijas daļu un kristieši paliek neaizsargāti pret savu subjektīvo pieredzi. Šāda veida subjektīva reliģiskā pieredze nenodrošina aizsardzību pret jebkādu krāpšanu, īpaši gala laikā.

`Izlasi Mt 7:21–27. Ko nozīmē būvēt savu garīgo māju “uz klints” vai būvēt to “uz smiltīm”?`

Postmodernajā kristīgajā pasaulē ir spēcīga tendence samazināt Bībeles doktrīnu svarīgumu, uzskatot tās par nogurdinošām novecojušas reliģijas formas atbalsīm. Šajā procesā Kristus mācības mākslīgi tiek aizstātas ar Kristus personu – apgalvojot, piemēram, ka daži Bībeles stāsti vai citi nevar būt patiesi, jo Jēzus, kā viņi Viņu uztver, nekad nebūtu pieļāvis notikt tam, kas ir rakstīts. Personīgās jūtas un gaume kļūst par kritēriju, lai skaidrotu Rakstus vai pat atklāti atmestu to, ko Bībele skaidri māca, bieži – paklausību Dievam, kas, kā Jēzus teica, ir būtiska, lai būvētu savu māju uz klints.

Tie, kas domā, ka nav svarīgi, kādai mācībai viņi tic, kamēr viņi tic Jēzum Kristum, atrodas uz bīstamas zemes. Romas inkvizīcijas pārstāvji, kas notiesāja uz nāvi neskaitāmus protestantus, ticēja Jēzum Kristum. Viņam ticēja arī tie, kas “izdzinuši dēmonus” Kristus vārdā (Mt 7:22). “Apgalvojums, ka nav svarīgi, kam cilvēks tic, ir viens no sātana vissekmīgākajiem krāpšanas paņēmieniem. Viņš zina, ka mīlestībā pieņemta patiesība darīs svētu saņēmēja sirdi, tāpēc pastāvīgi to cenšas aizstāt ar viltus teorijām, pasakām un citu evaņģēliju.” (Elena Vaita “Lielā cīņa”, 520. lpp.)

`Kā mēs varam pārvarēt ļoti cilvēcisko tieksmi ļaut savām emocijām un vēlmēm darīt to, kas ir pretējs Dieva Vārdam?`