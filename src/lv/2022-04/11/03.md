---
title:  Pirmsnāves pieredze
date:   05/12/2022
---

Daži vispopulārākie mūsdienu argumenti, lai “pierādītu” dvēseles dabiskās nemirstības teoriju, ir pirmsnāves pieredzes stāsti. Savā grāmatā “Life After Life: The Investigation of a Phenomenon – Survival of Bodily Death” (Atlanta, GA: Mockingbird, 1975) Reimonds Mūdijs (jaunākais) ir aprakstījis sava piecu gadu ilgā pētījuma rezultātus ar vairāk nekā simts cilvēkiem, kas piedzīvojuši “klīnisko nāvi” un atdzīvojušies. Šie indivīdi apgalvo – pirms atgriešanās dzīvē viņi ir redzējuši mīlošu un siltu gaismas būtni. Kā rakstīts uz grāmatas aizmugurējā vāka, tas tiek uzskatīts par “aizraujošiem pierādījumiem cilvēka gara spējai izdzīvot pēc nāves”. Pēc tam ir publicētas daudzas citas līdzīgas grāmatas, kas runā par šo pašu ideju. (Sk. 2. tēmu.)

`Izlasi augšāmcelšanās ziņojumus 1ķēn 17:22–24, 2ķēn 4:34–37, Mk 5:41–43, Lk 7:14–17 un Jņ 11:40–44. Cik daudzi no tiem runā par jebkāda veida apzinātu eksistenci, kamēr augšāmceltie bija miruši, un kāpēc šī atbilde ir svarīga?`

Visās nāvei tuvās pieredzēs, par kurām ziņots mūsdienu literatūrā, cilvēki ir uzskatīti par klīniski mirušiem, bet ne patiešām mirušiem, salīdzinot ar Lācaru, kas bija miris četras dienas un kura ķermenis bija sācis trūdēt (Jņ 11:39). Ne Lācars, ne arī kāds cits no tiem, kas bija uzmodināts no mirušajiem Bībeles laikos, nekad nav minējis jebkādu pēcnāves pieredzi, vai tā būtu paradīzē, šķīstītavā vai ellē. Tas gan ir klusēšanas arguments, taču tas pilnībā saskan ar Bībeles mācībām par mirušo bezapziņas stāvokli.

Bet kā ar pirmsnāves stāstiem, kas tik bieži tiek pārstāstīti mūsdienās? Ja mēs pieņemam Bībeles mācību par mirušo bezapziņas stāvokli (Īj 3:11–13, Ps 115:17, Ps 146:4, Māc 9:10), tad mums paliek divi lielākie secinājumi: vai nu tie ir dabiskas psihoķīmiskas halucinācijas ekstrēmos apstākļos, vai arī tā var būt sātana pārdabiska krāpšana (2kor 11:14). Sātana krāpšanas patiešām varētu būt izskaidrojums, īpaši tāpēc, ka dažos gadījumos šie cilvēki apgalvo, ka ir runājuši ar mirušajiem radiniekiem. Bet tā var būt arī abu faktoru kombinācija.

Tā kā šī krāpšana ir tik dominējoša un šķiet tik pārliecinoša daudziem, ir svarīgi, ka mēs stingri pieķeramies Dieva Vārda mācībai, lai arī kādi var būt mūsu vai citu cilvēku piedzīvojumi, kas ir pretēji tam, ko māca Bībele.

`Cik fascinējoši, ka nāvei tuvās pieredzes tagad bieži nāk ar “zinātnes” zīmogu. Ko tas māca mums par to, cik uzmanīgiem mums jābūt pat attiecībā uz to, ko it kā “pierāda” zinātne?`