---
title:  Mirušo un cita veida parādīšanās
date:   08/12/2022
---

Līdzīga nekromantikai ir mirušo parādīšanās un citas dēmoniskas parādības. Atklāšanās var būt miruša ģimenes locekļa, drauga vai jebkura cita cilvēka formā. Gan balss, gan fiziskais izskats ir ļoti līdzīgs oriģinālam. Visas šīs sātaniskās krāpšanas metodes tiks izmantotas, lai pieviltu tos, kas nav stingri nopamatojušies Dieva Vārdā. Elena Vaita brīdina: “Apustuļi, kurus iemieso šie melīgie gari, runā pretēji tam, ko viņi rakstīja Svētā Gara vadībā, atrodoties uz zemes.” (“Lielā cīņa”, 557. lpp.) Un vēl: “Kā galvenais notikums lielajā krāpšanas drāmā būs sātana paša iemiesošanās Kristū.” (“Lielā cīņa”, 624. lpp.)

`Izlasi 2kor 11:14, 15 un Ef 6:10–18. Kam vajadzētu būt mūsu sargiem pret šādām dēmoniskām krāpšanām?`

Apustulis Pāvils brīdina mūs: “Jo ne pret miesu un asinīm mums jācīnās, bet pret valdībām un varām, šīs tumsības pasaules valdniekiem un pret ļaunajiem gariem pasaules telpā.” (Ef 6:12) Mēs varam būt pasargāti pret šīm krāpšanām tikai tad, ja apliksim “visus Dieva ieročus” (Ef 6:13), kas aprakstīti Ef 6:13–18.

Sātaniskās personifikācijas un parādīšanās var būt ļoti biedējošas un krāpjošas, bet tās nevar novest no ceļa tos, kas ir patvērušies pie Dieva un nopamatojušies Dieva Vārdā. No doktrinārās perspektīvas mēs, kas ticam Bībeles mācībai par nosacītu nemirstību, zinām, ka jebkura mirušo parādīšanās vai komunikācija ar tiem ir sātaniskas izcelsmes un Dieva žēlastības spēkā jānoraida. Lai arī cik spēcīga, pārliecinoša un šķietami reāla būtu šāda manifestācija, mums vienmēr stingri jāturas pie mācības, ka mirušie guļ kapā.

Taču iedomājieties, ka esat zaudējuši tuvu cilvēku un tad šis cilvēks jums it kā parādās – un pauž jums savu mīlestību, stāsta, cik ļoti viņam jūs pietrūkstat, un sāk runāt tikai jums zināmas lietas, un stāsta, ka viņš tagad atrodas labākā vietā… Ja cilvēks nav pilnībā nopamatojies tajā, ko Bībele saka par mirušo stāvokli, cik gan viegli ikviens varētu iekrist šādā krāpšanā – īpaši tāpēc, ka mums ļoti gribētos tam noticēt.

`Ko nozīmē aplikt “visus Dieva ieročus”? Kā mēs to darām katrā savas dzīves jomā ikdienas praktiskajā dzīvē, nevis tikai tad, kad piedzīvojam gala laika krāpšanas?`