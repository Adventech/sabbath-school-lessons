---
title:  Pēdējā tiesa
date:   18/12/2022
---

Daudziem ideja par tiesu nozīmē nosodījumu. Un, lai gan tā ir daļa no procesa, mēs nedrīkstam aizmirst, ka tiesas idejai ir pozitīvā puse, jo tiesa ietver taisno attaisnošanu. Daniēla grāmata runā par gala laika tiesu “Visuaugstā svēto labā” (Dan 7:22, NKJV). Dieva tiesa ietver abas puses – princips atrodams Vecajā Derībā: “Tad uzklausi Tu debesīs, un dari un spried tiesu pār Saviem kalpiem, ka Tu netaisnā algu liec saņemt netaisnajam, lai viņa ceļš atgriežas uz viņa paša galvu, un liec taisnību piešķirt taisnajam, dodams tam savas taisnības algu.” (1ķēn 8:32)

`Izlasi Mt 25:31–46 un Jņ 5:21–29. Kā Kristus norāda gan uz nosodījuma, gan uz attaisnošanas ideju pēdējā tiesā?`

Daži apgalvo, ka frāzes “netiek tiesāts” un “nenāk tiesā” (Jņ 5:24) ietver to, ka tie, kas ir Kristū, vispār netiek tiesāti. Tomēr šīs frāzes nozīmē to, ka ticīgie tiesā netiek nosodīti. Tāpēc šie panti jāsaprot šādi – “nav notiesāts” (Jņ 3:18) un “nesaņems nosodījumu” (Jņ 5:24).

Īsāk sakot, mūsu liktenis tiek izlemts šodien, šajā dzīvē. Tie, kas ir Kristū, jau ir saņēmuši attaisnojošu spriedumu, un tie, kas nav Kristū, paliek nosodījumā. Aprakstot tiesu (Mt 25:31–46), Kristus min ne tikai āžu klātbūtni (ļaunie), bet arī avis (taisnie). Apustulis Pāvils skaidri apliecina: “Jo mums visiem jāparādās Kristus soģa krēsla priekšā, lai ikviens saņemtu, ko, miesā būdams, darījis – vai labu vai ļaunu.” (2kor 5:10)

Pārdomājot tiesas jautājumu, mums ir jāpatur prātā, ka mēs tiekam glābti žēlastībā (Jes 55:1, Ef 2:8–10), taisnoti ticībā (1Moz 15:6, Rm 5:1) un tiesāti pēc darbiem (Māc 12:14, Mt 25:31–46, Atkl 20:11–13). Tiesas procesa pamatā ir Dieva morāles likums, kā tas izteikts desmit baušļos (Māc 12:13, 14; Jēk 1:25; Jēk 2:8–17). Mūsu darbi ir ārēji pierādījumi mūsu glābjošās pieredzes patiesumam un līdz ar to tiek novērtēti tiesas laikā.

Atcerieties: Dievs nav izdevis patvaļīgu dekrētu, ar kuru kāds tiek glābts, bet cits iet bojā. Katrs pats ir atbildīgs par savu likteni.

Noslēgumā jāuzsver, ka tiesa nav laiks, kad Dievs nolemj kādu pieņemt vai atraidīt, bet tas ir laiks, kad Dievs pieliek punktu mūsu izvēlei – esam vai neesam Viņu pieņēmuši. Tā ir izvēle, kas atklājas mūsu darbos.