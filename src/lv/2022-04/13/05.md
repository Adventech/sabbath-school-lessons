---
title:  Izpildtiesa
date:   21/12/2022
---

Viduslaikos bija spēcīga tendence attēlot Dievu kā bargu, sodošu Tiesnesi. Mūsdienās tendence ir aprakstīt Viņu kā mīlošu, visatļaujošu Tēvu, kurš nekad nesoda Savus bērnus. Tomēr mīlestība bez tiesas pārvērtīsies haosā un bezlikumībā, kamēr taisnība bez mīlestības kļūs par apspiešanu un pakļaušanu. Dieva tiesas process ir ideāla taisnības un žēlastības savienošanās, kur abi izriet no Viņa beznosacījumu mīlestības.

Izpildtiesa būs Dieva pēdējā un neatgriezeniskā sodošā darbība. Ierobežota sodoša tiesa notika, piemēram, izmetot sātanu un viņa eņģeļus no Debesīm (Atkl 12:7–12), izdzenot Ādamu un Ievu no Ēdenes dārza (1Moz 3. nodaļa), lielajos Plūdos (1Moz 6–8), Sodomas un Gomoras iznīcināšanā (1Moz 19, Jūdas 7), pirmdzimto nāvē Ēģiptē (2Moz 11–12) un Ananijas un Safīras nāvē (Apd 5:1–11). Tāpēc nav pārsteigums, ka notiks ļauno tiesas sprieduma izpilde cilvēces vēstures noslēgumā.

`Izlasi 2Pēt 2:4–6 un 2Pēt 3:10–13. Kā šie panti palīdz mums saprast pēdējās izpildtiesas būtību? Kā tie norāda uz sprieduma pabeigšanu pretstatā idejai, ka mocības turpināsies mūžīgi, kas būtu taisnīguma sagrozīšana, nevis tā izpausme?`

“Dieva labestība un izturība, Viņa pacietība un žēlastība pret pavalstniekiem netraucēs Viņam sodīt grēcinieku, kurš atteicās paklausīt Viņa prasībām. Cilvēkam – Dieva svētā likuma pārkāpējam, kurš tika apžēlots tikai ar lielo upuri, ko Viņš nesa, sūtot Savu Dēlu mirt par vainīgo, jo Viņa bauslība bija nemainīga, – nav jādiktē Dievam.” (Elena Vaita “Manuscript Releases”, 12. sēj., 208. lpp.)

Visu, ko Dievs varēja darīt, lai glābtu cilvēci no mūžīgas pazušanas, Viņš būs izdarījis – un ar milzīgām izmaksām no Savas puses. Tie, kas būs galīgi pazuduši, būs izdarījuši attiecīgu izvēli, kas novedīs pie liktenīgām beigām. Ideja, ka Dieva nosodošais spriedums attiecībā uz pazudušajiem, pat pazudušo iznīcināšana (pretstatā mūžīgajām mokām), ir pretrunā mīloša Dieva raksturam, ir vienkārši nepareiza. Tā ir Dieva mīlestība un tikai Dieva mīlestība, kas arī prasa taisnīgumu.

`Ko krusts mums māca par to, ko Dievs bija gatavs darīt, lai glābtu ikvienu, kas to vēlas?`