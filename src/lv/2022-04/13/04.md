---
title:  Tūkstošgades tiesa
date:   20/12/2022
---

Bībelē teikts, ka, Kristum nākot otrreiz, (1) gan dzīvie svētie, gan augšāmceltie svētie satiksies ar Kungu “gaisā padebešos” (1tes 4:16, 17); (2) visi svētie nonāks Debesīs, lai mājotu Debesu “mājokļos”, ko Viņš tiem sagatavojis (Jņ 14:1–3); un (3) tikai tūkstošgades beigās Jaunā Jeruzāleme nonāks uz šīs zemes un kļūs par mūžīgām svēto mājām (Atkl 21:1–3, 9–11). Tā tūkstošgades laikā, kamēr šī zeme būs tukša, svētie valdīs ar Kristu Debesīs (Jer 4:23, Atkl 20:4).

`Izlasi 1kor 6:2, 3 un Atkl 20:4–6, 11–13. Kāpēc svētajiem vajadzētu piedalīties tūkstošgades tiesā?`

Ar šo tiesas procesu paredzēts (1) attaisnot Dieva raksturu pret sātana apsūdzībām, ka Dievs būtu negodīgs tajā, kā Viņš izturas pret Saviem radījumiem, (2) apstiprināt taisno atalgojuma taisnīgumu, (3) demonstrēt ļauno soda taisnīgumu un (4) izkliedēt visas šaubas, kas varētu novest pie vēl kādas sacelšanās universā. Pirmsadventes taisno izmeklēšanas tiesā ir iesaistīti tikai Debesu pulki (Dan 7:9, 10). Bet ļauno un kritušo eņģeļu tūkstošgades tiesā piedalīsies arī svētie (1kor 6:3, Jūdas 6, Atkl 20:4–6).

Pirmsadventes izmeklēšanas tiesa sākās 1844. gadā, kad “nolika krēslus .. tiesas locekļi nosēdās un atvēra grāmatas” (Dan 7:9, 10). Taču tūkstošgades tiesa sāksies pēc tam, kad svētie tiks paņemti uz Debesīm un sēdēs troņos, un tiesa tiks uzticēta viņiem. Tad vēlreiz tiks atvērtas Debesu grāmatas un mirušie tiks “tiesāti pēc tā, kas rakstīts grāmatās, pēc viņu darbiem” (Atkl 20:4, 12). Šis process nodrošina iespēju svētajiem izvērtēt Debesu ziņojumus un redzēt Dieva taisnīgo izturēšanos visos gadījumos. Viņš ne tikai atalgo visus cilvēkus saskaņā ar to, ko viņi ir pelnījuši, balstoties uz viņu pašu lēmumiem, bet arī paskaidro viņiem, kāpēc Viņš to dara.

`Ko tas mums māca par Dieva raksturu, ka, pirms dusošie pazudušie tiek augšāmcelti otrajai nāvei, izglābtie ir iesaistīti tiesas procesā un neviens nesaņem tiesu, kamēr arī mēs ieraugām Dieva taisnīgumu un godīgumu? Līdzdali savu atbildi Bībeles izpētes grupā.`