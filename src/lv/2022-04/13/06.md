---
title:  Otrā nāve
date:   22/12/2022
---

Dievs vada cilvēces vēsturi tās beigu laika kulminācijas virzienā. Tūkstošgades beigās visi ļaunie mirušie tiks piecelti no kapiem, lai saņemtu pēdējo soda spriedumu (Atkl 20:5, 11–15). Tad, kad viss tiesāšanas process būs pabeigts un tam vairs nevarēs neko pievienot, ļaunie atzīs Dieva taisnību. “Ņemot vērā visus lielās cīņas faktus, viss visums – gan uzticīgais, gan dumpīgais – vienprātīgi paziņo: ‘Taisni un patiesi ir Tavi ceļi, tu, svēto ķēniņ.’” Un pats sātans “paklanās un atzīst viņa soda taisnīgumu”. (Elena Vaita “Lielā cīņa”, 670., 671. lpp.)

`Izlasi Mal 4:1; Atkl 20:14, 15 un Atkl 21:8. Cik efektīva būs “uguns jūra” un “otrā nāve”?`

Sātana un viņa eņģeļu, un visu ļauno galējā iznīcināšana attīrīs universu no grēka un tā sekām. Tomēr pat noslēdzošā ļauno iznīcināšana ir Dieva mīlestības darbs, nevis tikai svēto dēļ, bet arī pašu ļauno dēļ. Viņi gribētu drīzāk mirt, nevis dzīvot Dieva klātbūtnē, kas grēkam ir “rijoša uguns” (Ebr 12:29).

“Viņi [pazudušie] ilgotos aizbēgt no svētās vietas. Viņi labprāt pieņemtu iznīcināšanu, lai varētu paslēpties no Viņa sejas, kas nomira, lai viņus atpestītu. Ļauno likteni izlemj viņu pašu izvēle. Viņu izslēgšana no Debesīm ir brīvprātīga, taisnīga un žēlsirdīga no Dieva puses.” (Elena Vaita “Lielā cīņa”, 543. lpp.)

Tādējādi grēka un grēcinieku galīgā iznīcināšana – pretstatā pretbībeliskajai teorijai par viņu mūžīgajām ciešanām ellē – nodrošina taisnīgu un samērīgu sodu par visu, ko ļaunie cilvēki ir izdarījuši. Tas arī apstiprina, ka grēkam ir bijis sākums un būs beigas. Tad viss Visums atgriezīsies savā sākotnējā pilnībā, kāds tas bija, pirms neizskaidrojami un bez jebkāda attaisnojuma radās grēks, ļaunums un nepaklausība.

Slava Dievam, ka Viņš kā mūsu “taisnais Tiesnesis” (2Tim 4:8) pieņems godīgu lēmumu, piešķirot nemirstību taisnajiem un mūžīgu bojāeju ļaunajiem.

`Kas nepareizs būtu idejā, ka Dievs beigās glābj visus? Kāpēc tā ir slikta ideja?`