---
title:  Dieva klātbūtnē
date:   27/12/2022
---

Bībele ziņo, ka Dievs “dzīvo nepieejamā gaismā” (1Tim 6:16) un ka “Dievu neviens nekad nav redzējis” (Jņ 1:18, 1Jņ 4:12). Vai tas nozīmē, ka svētie Debesīs nekad neredzēs Dievu Tēvu? Nepavisam. Ir pilnīgi skaidrs, ka Dieva neredzēšana attiecas uz cilvēka stāvokli pēc grēkā krišanas, jo ir vairākas norādes Rakstos, ka svētie patiesībā redzēs Viņu Debesīs.

`Izlasi Mt 5:8, 1Jņ 3:2, 3 un Atkl 22:3, 4. Ko šie panti stāsta mums par augstāko privilēģiju redzēt Dievu?`

Tas pats apustulis Jānis, kas apliecināja, ka “Dievu neviens nekad nav redzējis ” (Jņ 1:18, 1Jņ 4:12), arī paziņo, ka “mēs Viņu redzēsim, kāds Viņš ir” (1Jņ 3:2, 3, NKJV) un “redzēsim Viņa seju” (Atkl 22:3, 4, NKJV). Var strīdēties, vai šie panti attiecas uz Dievu Tēvu vai Kristu. Bet visas šaubas izklīst paša Kristus apgalvojuma gaismā: “Svētīgi sirdsšķīstie, jo tie Dievu redzēs.” (Mt 5:8) Kāda priekštiesība būs atpestītajiem pielūgt Dievu Viņa templī! Bet augstākā priekštiesība visiem būs redzēt Viņa vaigu.

“Dieva ļaudīm būs tiesības brīvi satikties ar Tēvu un Dēlu. ‘Mēs tagad visu redzam mīklaini, kā spogulī.’ (1kor 13:12) Dabā un Dieva attiecībās ar cilvēkiem mēs Viņa attēlu redzam kā spogulī atstarotu, bet tad Viņu skatīsim vaigu vaigā, bez jebkāda aptumšojoša aizsega. Mēs stāvēsim Viņa priekšā un redzēsim Kunga vaiga godību.” (Elena Vaita “Lielā cīņa”, 676., 677. lpp.)

Ievērojiet dažos šodienas pantos saikni starp šķīstību un Dieva redzēšanu. “Sirdsšķīstie” redzēs Dievu; tas, kurš redzēs Dievu, “šķīsta sevi pašu, kā Viņš ir šķīsts” (1Jņ 3:3). Tas, ko šie panti atklāj, ir, ka Dievam ir jādara darbs mūsos jau tagad, lai palīdzētu mums sagatavoties Debesīm.

Lai gan galu galā mūsu tiesības uz Debesīm ir nodrošinātas ar Jēzus nāvi, mēs šeit un tagad iziesim cauri attīrīšanās procesam, kas palīdzēs sagatavoties mūsu mūžīgajām mājām. Un galvenais attīrīšanas procesā ir paklausība Viņa Vārdam.

`Izlasi 1Pēt 1:22. Kā šis pants atklāj mums saikni starp paklausību un šķīstīšanu? Kas paklausībā ir tāds, kas mūs šķīsta? Kā saskaņā ar Pētera teikto tieši atklāsies mūsu paklausība?`