---
title:  Viņa Vārds uz viņu pierēm
date:   29/12/2022
---

`Izlasi Atkl 22:3–5. Kā mēs varam būt droši, ka mēs būsim starp tiem, uz kuru pierēm būs rakstīts Dieva Vārds? Vai mēs vispār varam būt par to droši?`

Pēc Lucifera sacelšanās un Ādama un Ievas krišanas Dievs varēja abus grēciniekus iznīcināt. Tomēr, paužot beznosacījuma mīlestību pret Saviem radījumiem, Dievs izdomāja žēlastības plānu, lai glābtu visus tos, kas pieņem Viņa piedāvājumu. Mēs to pazīstam kā “glābšanas plānu”, kas, lai arī pastāvēja jau pirms zemes radīšanas (Ef 1:3, 4; 2Tim 1:9; Tit 1:2; Atkl 13:8), vispirms tika atklāts cilvēcei Ēdenē uzreiz pēc grēkā krišanas. Pēc tam tas tika atklāts ebreju svētnīcas kalpošanas simbolos un ēnās (2Moz 25. nod.). Tad tam tika dota vispilnīgākā izpausme Jēzus dzīvē, nāvē un augšāmcelšanā (sk. Rm 5. nod.).

Glābšanas plāna centrā ir mūžīgās dzīvības apsolījums, kas balstās uz Jēzus nopelnu. Tas tiek piedāvāts visiem, kas ticībā pieņem pie krusta sniegto lielo nodrošinājumu. Pirms krusta, pēc krusta – pestīšana vienmēr ir bijusi ticībā un nekad ar darbiem, lai cik daudz darbu būtu mūsu pestīšanas izpausme.

`Par Ābrahāmu, kas dzīvoja ilgi pirms Kristus nākšanas, Pāvils raksta kā par glābšanas ticībā paraugu: “Jo, ja Ābrahāms kļuvis taisnots ar saviem darbiem, tad viņš ir liels, bet ne Dieva priekšā. Jo ko saka raksti? ‘Ābrahāms ticēja Dievam, un tas viņam tika pielīdzināts par taisnību.’” (Rm 4:2, 3) Kā šie panti palīdz mums saprast, ko nozīmē glābšana ticībā?`

Tādējādi mums var būt pārliecība par glābšanu, ja mēs esam pieņēmuši Jēzu, padevušies Viņam un pieprasījuši sev Viņa apsolījumus, tai skaitā tos, kas runā par jaunu dzīvi Viņā jau tagad, un ja mēs pilnībā paļaujamies uz Viņa nopelniem un ne uz ko citu. Ābrahāms ticēja, un tas tika pieskaitīts viņam par taisnību. Tieši tāpat tas darbojas mūsu katra dzīvē.

Šis tad ir tas, ko nozīmē Viņa vārds, rakstīts uz mūsu pierēm. Ja tas ir uzrakstīts tagad un mēs no Viņa nenovēršamies, tad būs tur rakstīts arī jaunajās debesīs un uz jaunās zemes.