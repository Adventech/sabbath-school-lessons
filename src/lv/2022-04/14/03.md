---
title:  Dieva templī
date:   26/12/2022
---

Daži domā, ka Debesis pašas ir Dieva svētnīca. Bet Atklāsmes grāmata runā par īpašu svētnīcu/templi Jaunajā Jeruzālemē, kur atrodas Dieva tronis un kristāla jūra (Atkl 4:2–6, Atkl 7:9–15, Atkl 15:5–8). Tur svēto pūlis no visām tautām, ciltīm, valodām un tautībām pielūgs Dievu mūžīgi (Atkl 7:9–17).

`Salīdzini Atkl 7:9–15 ar Atkl 21:3, 22. Kā mēs varam saskaņot lielā pūļa, kas kalpo Dievam “dienu un nakti Viņa templī”, aprakstu (Atkl 7:15, NKJV) ar apgalvojumu, ka Jānis Jaunajā Jeruzālemē “templi neredzēja” (Atkl 21:22, NKJV)?`

Debesu svētnīca/templis vienmēr ir bijusi vieta, kur Debesu pulki pielūdz Dievu. Bet līdz ar grēka ienākšanu šī svētnīca kļuva arī par vietu, no kurienes cilvēcei tiek piedāvāta glābšana. “Kad grēka problēma būs pagājusi, Debesu svētnīca atkal atgūs savas sākotnējās funkcijas. Atkl 21:22 Jānis ziņo, ka viņš vairs neredzēja templi pilsētā, jo Kungs Dievs Visuvarenais un Jērs ir tās templis. Bet vai tas nozīmē, ka tur vairs nav Kunga nama, kur Viņa radījumi nāk un atrodas īpašā sadraudzībā ar Viņu? Nekādā ziņā!” (Richard M. Davidson, “The Sanctuary: ‘To Behold the Beauty of the Lord,’” in Artur Stele, ed., “The Word: Searching, Living, Teaching” vol. 1 (Silver Spring, MD: Biblical Research Institute, 2015), 31. lpp.)

Atklāsmes grāmata īpašu uzmanību pievērš Tam, kurš tiek pielūgts, un tiem, kas Viņu pielūdz. Šī Debesu pielūgsme ir vērsta uz Dievu un Jēru (Atkl 5:13, Atkl 7:10). Kā vienmēr – un kā tam arī vajadzētu būt – Kristus ir pielūgsmes centrā.

Dievlūdzēji ir tie, “kas nākuši no lielām bēdām un savas drēbes mazgājuši un tās balinājuši Jēra asinīs” (Atkl 7:14). Viņi ir dzīvi liecinieki Dieva pestījošajam un pārveidojošajam spēkam. Viņi dzied slavu Dievam par to, kas Viņš ir un ko Viņš ir izdarījis viņu labā.

`Atkl 21:3 teikts: “Redzi, Dieva mājoklis pie cilvēkiem, Viņš mājos viņu vidū, un tie būs Viņa ļaudis, un Dievs pats būs ar viņiem.” Šie panti atspoguļo neskaitāmus citus pantus (Jer 32:38, Ec 37:27, Zah 8:8, Ebr 8:10). Ko tas nozīmē mums tagad, ka Dievs būs mūsu Dievs un mēs būsim Viņa ļaudis? Kā mēs jau šodien varam piedzīvot šo brīnišķīgo patiesību?`