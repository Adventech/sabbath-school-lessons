---
title:  Nebūs vairs nāves un asaru
date:   28/12/2022
---

Nemirstīgās dvēseles teorija, kurā dvēseles mūžīgi cieš nebeidzami degošā ellē, ir pretēja Bībeles mācībai, ka jaunajās debesīs un jaunajā zemē “nāves vairs nebūs, nedz bēdu, nedz vaidu” (Atkl 21:4). Ja mūžīgi degošās elles teorija būtu patiesa, tad “otrā nāve” neizdzēstu grēku un grēciniekus no visuma, bet tikai ieslodzītu tos mūžīgā ciešanu un vaidu ellē. Un vēl: šādā gadījumā visums nekad netiktu pilnībā atjaunots savā sākotnējā pilnībā. Bet slava Kungam, ka Bībele atklāj pavisam citu ainu!

`Izlasi Jes 25:8, Atkl 7:17 un Atkl 21:4. Kādu mierinājumu un cerību šie panti var mums dot tagadējās pasaules grūtību un ciešanu vidū?`

Dzīve var būt ļoti smaga, negodīga, nežēlīga. Dažus cilvēkus, kas mums ir tik mīļi, nāves aukstais tvēriens brutāli paņem prom. Vai arī citi ar viltu ienāk mūsu dzīvē, nozog mūsu jūtas un tad aiziet, it kā nekas nebūtu bijis. Cik briesmīgi ir, kad mūs nodod kāds, kuru mēs mīlam un kam uzticamies.

Ir brīži, kad mēs ar salauztu sirdi domājam, vai dzīve ir dzīvošanas vērta. Neskatoties uz mūsu ciešanām, Dievs tomēr ir vienmēr dedzīgs noslaucīt no mūsu vaigiem ikvienu asaru. Bet dažas no mūsu smagākajām asarām turpinās plūst līdz godības pilnajai dienai, kad nāve, ciešanas un asaras pārstās eksistēt (Atkl 21:1–5).

Mēs varam paļauties, ka pēdējā tiesā Dievs pret katru cilvēku izturēsies godīgi un ar mīlestību. Visi mūsu mīļie, kas aizmiguši Kristū, tiks uzmodināti no mirušajiem, lai būtu ar mums visā mūžībā. Tie, kas būs necienīgi mūžīgajai dzīvei, pārstās eksistēt – viņi nebūs spiesti dzīvot “nepatīkamajās” Debesīs vai mūžīgi degošā ellē. Mūsu vislielākais mierinājums nāk no godīgā veida, kā Dievs izturas pret ikvienu. Kad nāve pārstās eksistēt, atpestītie priecīgi izsauksies: “Kur, nāve, tava uzvara? Kur, elle, tavs dzelonis?” (1kor 15:54, 55)

Kungs apsola, ka jaunajās debesīs un uz jaunās zemes, ko Viņš radīs, “agrākās vairs nepieminēs, un tās nevienam vairs nenāks prātā” (Jes 65:17). Tas nenozīmē, ka Debesis būs atmiņas zuduma vieta, bet drīzāk – ka pagātne neaizēnos ilgstošo Debesu prieku.

`Kurš gan šeit nav izjutis negodīgo cilvēciskās eksistences postu? Kā mēs varam iemācīties uzticēties un, cik vien iespējams, priecāties par Dieva labestību un mīlestību, īpaši sliktajos laikos?`