---
title:  Jaunas debesis un jauna zeme
date:   25/12/2022
---

Dažiem grieķu filozofijas sekotājiem ideja, ka kaut kas ir fizisks, nozīmē, ka tas ir slikts. Tāpēc viņiem ir nepieņemami domāt par reālām debesīm ar reāliem cilvēkiem nākotnē. Viņu domāšanā – lai tās būtu Debesis un lai tās būtu labas – ir jābūt tikai garīgam stāvoklim, brīvam no trūkumiem, kas piemīt fiziskajā pasaulē. Viņi uzskata – ja kaut kas ir materiāls, tad tas nevar būt garīgs. Ja kaut kas ir garīgs, tad tas nevar būt materiāls. Turpretim Bībele runā par Debesīm konkrētos vārdos, bet bez ierobežojumiem, ko uzliek grēka klātbūtne.

`Izlasi Jes 65:17–25; Jes 66:22, 23; 2Pēt 3:13 un Atkl 21:1–5. Kāda ir šo pantu vēsts?`

Jesajas grāmata sniedz saistošu ieskatu tajā, kāda būtu bijusi zeme, ja Israēls kā tauta būtu palicis uzticīgs savai derībai ar Dievu (Jes 65:17–25; Jes 66:22, 23, salīdzini ar 5Moz 28). Visa daba līdz ar tās dažādajām dzīvības izpausmēm būtu augusi saskaņā ar Dieva sākotnējo plānu, kāds tas bija pirms grēka ienākšanas.

Tomēr šis plāns nematerializējās, kā bija cerēts. Tad tika izveidots jauns plāns, bet tagad ar draudzi, ko veidoja jūdi un pagāni no visām tautām (Mt 28:18–20, 1Pēt 2:9). Tāpēc Jesajas pravietojumus vajadzētu pārlasīt no draudzes perspektīvas (2Pēt 3:13, Atkl 21:1–5).

“Izglābto mantojums Bībelē ir nosaukts par Zemi (Ebr 11:14–16). Tur Debesu Gans vada savu ganāmpulku pie dzīvā ūdens avotiem. Dzīvības koks katru mēnesi nes savus augļus, un koka lapas kalpo tautām par labu. Tur ir mūžīgi plūstošas straumes, skaidras kā kristāls, un to krastos kupli koki met savu ēnu uz takām, kas sagatavotas Kunga atpirktajiem. Plaši līdzenumi vietām pāriet skaistos pakalnos, un Dieva kalni ceļ augšup savas cēlās virsotnes. Šajos mierīgajos līdzenumos, blakus šīm dzīvajām straumēm, tagad sev pastāvīgas mājas atrod Dieva ļaudis, kas tik ilgi bija klīduši kā ceļinieki.” (Elena Vaita “Lielā cīņa”, 675. lpp.)

`Daudzi laicīgi rakstnieki bez Rakstos atklātās mūžības cerības ir vaimanājuši par cilvēka eksistences bezjēdzīgumu. Lai gan viņi maldās par nākotni, kāpēc ir grūti strīdēties pretī viņu domai par dzīves bezjēdzīgumu bez nākotnes cerības? Līdzdali savu atbildi Bībeles izpētes grupā.`