---
title:  Tālākiem Pētījumiem
date:   11/11/2022
---

Izlasi Elenas Vaitas grāmatā “Laikmetu ilgas” nodaļu “Jāzepa kapā” (769.–778. lpp.), “Kungs ir augšāmcēlies” (779.–787. lpp.), “Kāpēc tu raudi?” (788.–794. lpp.), “Ceļā uz Emavu” (795.–801. lpp.), “Miers ar jums” (802.–808. lpp.).

Mūsdienu domāšanas veids netic kaut kam tādam kā Jēzus augšāmcelšanās. Tomēr vēsturiskās liecības ir tik spēcīgas, ka pat tie, kas nespēj pieņemt augšāmcelšanās realitāti, ir spiesti atzīt: daudzi cilvēki ticēja, ka ir redzējuši augšāmcelto Jēzu. Tādējādi liela daļa pret augšāmcelšanos vērstu apoloģētiku ir mēģinājums izskaidrot, kas varēja likt visiem šiem dažādajiem cilvēkiem noticēt, ka viņi ir redzējuši augšāmcelto Kristu. Daži apgalvo, ka visiem mācekļiem bijušas halucinācijas ar augšāmcelto Jēzu vai ka Jēzus nebija īsti nomiris, bet tikai paģībis un atdzīvojies pēc tam, kad tika noņemts no krusta, un, kad Viņš atkal parādījās, Viņa sekotāji domāja, ka Viņš ir augšāmcēlies no miroņiem. Un (ticiet vai ne) daži apgalvo, ka Jēzum bija dvīņubrālis, kuru mācekļi uzskatīja par augšāmcelto Kristu. Citiem vārdiem sakot, vēsturiskie pierādījumi par Kristus augšāmcelšanos ir tik spēcīgi, ka cilvēki izdomā šādus argumentus, lai mēģinātu to noraidīt. Tā kā pati augšāmcelšanās ir tik svarīga, mums nevajadzētu būt pārsteigtiem par visiem labajiem iemesliem, kas mums ir doti tai ticēt.

“Mirušie dzirdēja balsi, kas pie krusta sauca: ‘Viss piepildīts!’ Tās skaņas pārvarēja kapu sienas un aicināja dusošos celties. Tieši tāpat būs tad, kad Kristus balss atskanēs no Debesīm. Šī balss sasniegs kapus un tos atvērs, un Kristū mirušie celsies augšā. Pestītāja augšāmcelšanās brīdī tika atvērti tikai nedaudzi kapi, bet Viņa otrās atnākšanas laikā visi dārgie mirušie dzirdēs Viņa balsi un iznāks ārā uz godības pilnu nemirstīgu dzīvi. Tas pats spēks, kas no nāves uzmodināja Kristu, uzmodinās arī draudzi un pagodinās to līdz ar Viņu pāri visām valdībām un varām, pāri ikvienam vārdam ne vien šajā pasaulē, bet arī tajā, kas vēl nāks.” (Elena Vaita “Laikmetu ilgas”, 787. lpp.)

**Jautājumi pārrunām**:

`1. “Viss piepildīts” (Jņ 19:30) un “Viņš ir augšāmcēlies” (Mt 28:6) ir divi visjēgpilnākie apgalvojumi, kādi jebkad ir izteikti. Kā tie papildina cits citu glābšanas hronikā? Kāda liela cerība šajos vārdos mums ir atrodama?`

`2. Sākumā reliģiskie vadītāji gribēja, lai sargi pie kapa neļauj mācekļiem nozagt Jēzus miesu. Vēlāk viņi samaksāja sargiem, lai tie saka, ka mācekļi miesu ir nozaguši. Kā šis ziņojums palīdz atklāt Kristus tukšā kapa realitāti, un kāpēc mums, kristiešiem, šis tukšais kaps ir tik svarīgs?`