---
title:  Augšāmceltā Kristus liecinieki
date:   09/11/2022
---

`Izlasi Jņ 20:11–29 un 1kor 15:5–8. Kā mācekļi reaģēja, kad viņi pirmo reizi sastapa augšāmcelto Kristu?`

Divi eņģeļi pie tukšā kapa pastāstīja Marijai Magdalēnai un dažām citām sievietēm, ka Jēzus ir augšāmcēlies (Mt 28:1, 5–7; Mk 16:1–7, Lk 23:55, Lk 24:1–11). Bet drīz Jēzus pats parādījās viņiem, un viņi To pielūdza (Mt 28:1, 9, 10; Jņ 20:14–18). Viņš parādījās Pēterim (Lk 24:34, 1kor 15:5) un ceļā uz Emavu arī diviem mācekļiem, kuru sirdis dega, kad Viņš ar tiem runāja (Mk 16:12, Lk 24:13–35). Kad Jēzus parādījās augšistabā, mācekļi sākumā pārbijās, bet vēlāk kļuva prieka pilni un izbrīnīti par to, kas bija noticis (Lk 24:33–49, Jņ 20:19–23). Nedēļu vēlāk Jēzus atkal ienāca tajā pašā istabā, neatvēris durvis, un tad pat Toms noticēja Viņa augšāmcelšanai (Jņ 20:24–29).

Četrdesmit dienu laikā starp Viņa augšāmcelšanos un debesbraukšanu Jēzus “parādījies vairāk kā pieci simti brāļiem vienā reizē” (1kor 15:6) un Jēkabam (1kor 15:7). Jēzus pievienojās dažiem mācekļiem Galilejas jūras krastā un ēda brokastis kopā ar viņiem, pēc tam sekoja saruna ar Pēteri (Jņ 21:1–23). Iespējams, ka Jēzus vēl citās vietās parādījās (Apd 1:3) pirms Savas debesbraukšanas (Lk 24:50–53, Apd 1:1–11). Pāvils arī sevi uzskatīja par augšāmceltā Kristus aculiecinieku, jo parādījās viņam uz Damaskas ceļa (1kor 15:8; salīdzini ar Apd 9:1–9).

Kad citi mācekļi pastāstīja Tomam, kurš nebija klāt, ka viņi ir redzējuši augšāmcelto Kungu, viņa reakcija bija: “Ja es neredzu naglu zīmes Viņa rokās un savu pirkstu nelieku naglu rētās un savu roku nelieku Viņa sānos, es neticēšu.” (Jņ 20:25) Nedēļu vēlāk, kad, Tomam esot viņu vidū, Jēzus vēlreiz parādījās mācekļiem, Jēzus viņam teica: “Stiep šurp savu pirkstu un aplūko Manas rokas un dod šurp savu roku un liec to Manos sānos, un neesi neticīgs, bet ticīgs.” (Jņ 20:27) Tad Toms atzina: “Mans Kungs un Mans Dievs!” Jēzus viņam saka: “Tāpēc ka tu Mani redzēji, tu ticēji. Svētīgi tie, kas neredz un tomēr tic!” (Jņ 20:29)

`“Svētīgi tie, kas neredz un tomēr tic.” Pat ja neesi pats redzējis augšāmcelto Kristu, kādi vēl tev ir iemesli ticēt Jēzum?`