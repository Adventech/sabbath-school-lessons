---
title:  Daudzi cēlās augšā līdz ar Viņu
date:   08/11/2022
---

> <p></p>
>“Un redzi, Tempļa priekškars pārplīsa no augšas līdz apakšai divos gabalos, un zeme trīcēja, un klintis šķēlās, un kapi atdarījās, un daudzu svēto miesas, kas dusēja, cēlās augšām. Un tie izgāja no kapiem pēc Viņa augšāmcelšanās, nāca svētajā pilsētā un parādījās daudziem.” (Mt 27:51–53)

`Ko šis neticamais ziņojums māca mums par Jēzus augšāmcelšanos, un ko tā paveica?`

Jēzus nāvi iezīmēja zemestrīce (Mt 27:50, 51), un vēl viena iezīmēja Viņa augšāmcelšanos (Mt 28:2). Brīdī, kad Jēzus mira, “zeme trīcēja, un klintis šķēlās, un kapi atdarījās, un daudzu svēto miesas, kas bija nomiruši, tika uzmodināti dzīvei. Un tie izgāja no kapiem pēc Viņa augšāmcelšanās, nāca svētajā pilsētā un parādījās daudziem” (Mt 27:51–53, NIV). Šie svētie tika uzmodināti pagodināti kā Kristus augšāmcelšanās liecinieki un kā prototipi visiem tiem, kas tiks uzmodināti noslēdzošajā augšāmcelšanā. Tādējādi uzreiz pēc Jēzus augšāmcelšanās daudziem jūdiem tika dots spēcīgs pierādījums ticēt Viņa augšāmcelšanai un tādējādi pieņemt Viņu kā savu Glābēju, ko daudzi darīja, tajā skaitā daļu priesteru (sk. Apd 6:7).

“Savas kalpošanas laikā Jēzus uzmodināja daudzus mirušos. Viņš uzmodināja atraitnes dēlu Nainā, sinagogas priekšnieka meitiņu un Lācaru. Tomēr viņi netika ietērpti nemirstībā. Pēc uzmodināšanas viņi joprojām bija pakļauti nāvei. Bet tie, kas iznāca no kapa līdz ar Kristus augšāmcelšanos, tika uzcelti mūžīgai dzīvei. Tie līdz ar Viņu pacēlās Debesīs kā pierādījums Viņa uzvarai pār nāvi un kapu. [..] Šie cilvēki aizgāja uz pilsētu un daudziem stāstīja, ka Kristus ir uzcēlies no nāves un tie ir uzmodināti līdz ar Viņu. Tādā veidā svētā augšāmcelšanās patiesība tika padarīta nemirstīga.” (Elena Vaita “Laikmetu ilgas”, 786. lpp.)

Cilvēciski runājot, augstajiem priesteriem un vecajiem bija lielas priekšrocības. Viņiem piederēja tautas reliģiskā vara, un viņi pat bija spējīgi pārliecināt romiešu autoritātes un pūļus, lai palīdz viņu shēmās. Bet viņi aizmirsa, ka “Viņš dara pēc Sava prāta ar debesu pulkiem un ar zemes iedzīvotājiem” (Dan 4:32). Šie augšāmceltie svētie atspēkoja un padarīja nederīgus viņu melus.

`Lai arī cik sliktas lietas var notikt mūsu dzīvē, kāpēc mēs varam uzticēties Dieva galējai uzvarai mūsu labā, kamēr mēs vēl cīnāmies šajā kritušajā pasaulē?`