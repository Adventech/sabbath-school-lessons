---
title:  Apzīmogotais kaps
date:   06/11/2022
---

Kristus misija, kā likās, bija beigusies (un pat izgāzusies) līdz ar Viņa nāvi pie krusta. Sātans bija guvis panākumus, pamudinot Jūdu nodot Glābēju (Lk 22:3, 4; Jņ 13:26, 27), un arī augstie priesteri un vecaji pieprasīja Viņa nāvi (Mt 26:59, Mt 27:20). Pēc tam, kad Jēzus tika arestēts, “visi mācekļi atstāja Viņu un bēga” (Mt 26:56), un Pēteris noliedza Viņu trīs reizes (Mt 26:69–75). Nu Jēzus gulēja kapā, kas bija izcirsts klintī un noslēgts ar lielu, apzīmogotu akmeni, ko sargāja romiešu sargi (Mt 27:57–66) un ko vēroja neredzami dēmoniski spēki. “Ja viņš varētu, viņš [sātans] būtu gribējis paturēt Kristu ieslēgtu kapā.” (Elena Vaita “Manuscript Releases”, 12. sēj., 412. lpp.)

Šīszemes kalpošanas laikā Kristus paredzēja ne tikai Savu nāvi pie krusta, bet arī Savu augšāmcelšanos. Izmantojot Austrumu iekļaujošo valodas stilu, kurā dienas daļa skaitās visa diena, Jēzus minēja: “.. kā Jona trīs dienas un trīs naktis bija lielās zivs vēderā, tā arī Cilvēka Dēls būs trīs dienas un trīs naktis zemes klēpī.” (Mt 12:40) Citās reizēs Jēzus uzsvēra, ka tiks nogalināts, bet trešajā dienā atkal celsies augšā (Mt 16:21; Mt 17:22, 23; Mt 20:17–19). Augstie priesteri un farizeji zināja visus šos apgalvojumus un darīja visu, lai nepieļautu Viņa augšāmcelšanos.

`Izlasi Mt 27:62–66. Kā šī rīcība tikai palīdzēja nodrošināt pasaulei vēl vairāk pierādījumu Jēzus augšāmcelšanai?`

Visi drošības pasākumi, lai paturētu Jēzu ieslēgtu kapā, padarīja Viņa uzvaru pār nāvi un pār ļaunajiem pulkiem pat vēl ievērojamāku tieši visu šo piesardzības pasākumu dēļ, cenšoties panākt, lai tas nekad nenotiktu.

Arī šie vīri droši vien bija dzirdējuši par Jēzus brīnumiem – dažus no tiem pat redzējuši. Un tomēr viņi domāja, ka sargs pie kapa varētu Viņu apstādināt. Kā gan var neļaut augšāmcelties tam, kurš spēja izdarīt tik daudz brīnumu?! Un nolikt sargu pie kapa gadījumā, ja notiktu – kas? Lai mācekļi nevarētu nozagt ķermeni un tad pateikt, ka Jēzus ir augšāmcēlies no mirušajiem? Kad cilvēki jautātu, kur ir augšāmcēlies Jēzus, viņi varētu teikt: vienkārši ticiet mums.

Augsto priesteru darbi atklāja, cik ļoti viņi baidījās no Jēzus, pat pēc Viņa nāves. Varbūt dziļi sirdī viņi baidījās, ka Viņš patiešām varētu celties augšā.