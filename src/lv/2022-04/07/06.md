---
title:  Pirmie augļi no tiem, kas miruši
date:   10/11/2022
---

`Izlasi 1kor 15:20, ņemot vērā 5Moz 26:1–11. Kādā ziņā Pāvils atsaucas uz augšāmcelto Kristu kā uz “pirmo no mirušajiem”?`

“Pirmo augļu” upurēšana bija sena israēliešu lauksaimniecības prakse ar dziļi reliģisku nozīmi. Tā bija svēta Dieva kā žēlsirdīga Apgādnieka atzīšana, kas bija uzticējis Saviem namturiem zemi, kur auga labība un kas bija gatava pļaujai (sk. 2Moz 23:19, 2Moz 34:26, 3Moz 2:11–16, 5Moz 26:1–11). Pirmie augļi norādīja, ka pļaujas laiks ir ne tikai sācies, bet arī atklāja produktu kvalitāti.

Saskaņā ar Veinu Grudemu (Wayne Grudem), “nosaucot krustu par “pirmajiem augļiem” (grieķu val. “aparchē”), Pāvils izmanto metaforu no lauksaimniecības, lai norādītu, ka mēs būsim līdzīgi Kristum. Kā “pirmie augļi” jeb nogatavojušās ražas pirmā garša parāda, kāda būs pārējā raža šajā pļaujā, tāpat Kristus kā “pirmie augļi” parāda, kāda būs mūsu augšāmcelšanās miesa, kad Dieva noslēdzošajā 'pļaujā' Viņš mūs uzmodinās no mirušajiem un ievedīs savā klātbūtnē.” (Wayne Grudem “Systematic Theology” (Grand Rapids, MI: Zondervan, 1994), 615. lpp.)

Ir vērts pieminēt, ka Jēzus iznāca no kapa ar apskaidrotu cilvēka miesu, bet Viņam vēl joprojām bija krustā sišanas zīmes (Jņ 20:20, 27). Vai tas nozīmē, ka augšāmceltajiem Dieva bērniem arī būs fiziskas zīmes no viņu ciešanām? Apustuļa Pāvila gadījumā – vai viņa pagodinātajā miesā vēl joprojām būs “dzelonis miesā” (2kor 12:7) un “Kunga Jēzus zīmes” (Gal 6:17, NKJV)?

Līdz savai nāvei Pāvilam “savā miesā bija jānes Kristus pagodināšanas zīmes – savās acīs, ko debesu gaisma bija padarījusi aklas” [sk. Apd 9:1–9]. (Elena Vaita “The Story of Redemption”, 275. lpp.) Bet tas nenozīmē, ka viņš vai kāds cits apskaidrots izglābtais tiks uzmodināts ar ciešanu zīmēm (salīdzini ar 1kor 15:50–54). Kristus gadījumā “Viņš uz visiem laikiem nesīs šīs nežēlības zīmes. Katrs naglas dūriens stāstīs stāstu par cilvēka brīnišķīgo glābšanu un dārgo cenu, kas par to samaksāta”. (Elena Vaita “Agrīnie raksti”, 179. lpp.) Viņa zīmes ir tās, kas mums garantē, ka visas mūsu rētas būs pazudušas uz mūžīgiem laikiem.

`Kristus vienmēr nesīs krustā sišanas rētas. Ko tas stāsta par Dieva mīlestību pret mums, un ko maksāja mūsu glābšana? Kā tas arī parāda, cik ļoti daudz Trīsvienība ir ieguldījusi, lai mūs glābtu?`