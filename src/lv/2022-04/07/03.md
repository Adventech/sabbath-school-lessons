---
title:  “Viņš ir augšāmcēlies!”
date:   07/11/2022
---

Kristus uzvara pār sātanu un ļaunajiem spēkiem bija nodrošināta pie krusta, un to apstiprināja tukšais kaps. “Kad Jēzus gulēja kapā, sātans triumfēja. Viņš uzdrošinājās cerēt, ka Glābējs vairs neatdzīvosies. Viņš pieprasīja sev Kunga miesu un nolika sargus pie kapa, cenšoties paturēt Kristu kā cietumnieku. Viņš bija ārkārtīgi dusmīgs, kad viņa eņģeļi bēga, tuvojoties Debesu vēstnesim. Kad viņš redzēja, ka Kristus iznāk no kapa uzvarā, viņš zināja, ka viņa valstībai ir pienācis gals un ka viņam beigās būs jāmirst.” (Elena Vaita “Laikmetu ilgas”, 782. lpp.) Lai gan Kristus cilvēcība nomira, Viņa dievišķība negāja bojā. Savā dievišķībā Kristum bija spēks salauzt nāves važas.

`Izlasi Mt 28:1–6, Jņ 10:17, 18 un Rm 8:11. Kurš bija tiešā veidā iesaistīts Jēzus augšāmcelšanā?`

Kalpošanas laikā Samarijā Jēzus apliecināja, ka Viņam ir vara atdot Savu dzīvību un to atkal paņemt (Jņ 10:17, 18). Martai Viņš teica: “Es esmu augšāmcelšanās un dzīvība.” (Jņ 11:25) Citi panti runā par Viņa augšāmcelšanos kā par Dieva darbu (Apd 2:24, Rm 8:11, Gal 1:1, Ebr 13:20). Pat varenais Kunga eņģelis bija iesaistīts šajā godības pilnajā notikumā (Mt 28:1, 2).

Vienlaikus Mt 28:11–15 atklāj veltīgās un muļķīgās vadītāju pūles turpināt cīnīties pret Jēzu. Romiešu sargs pastāstīja vadītājiem “visas lietas, kas bija notikušas” (Mt 28:11, NKJV). Šajā ziņojumā ietverta doma, ka sargi redzēja augšāmcelšanos. Ja ne, ko tad varētu nozīmēt viņu vārdi? Eņģelis atnāca no debesīm, novēla akmeni, apsēdās uz tā un sargi paģība? Nākamais, ko viņi redzēja, ka kaps ir tukšs? Varbūt, kamēr romieši nebija pie apziņas, eņģelis paņēma Jēzus miesu? Varbūt to izdarīja mācekļi? Vai kāds cits to nozaga? Lai arī kas notika, Jēzus ķermenis bija pazudis.

Eņģelis, kas nonāk no debesīm; bailēs paģībuši vīri un tukšs kaps reliģiskajiem vadītājiem bija pietiekami satraucoši jaunumi. Bet tas, ka viņi “nolēma bagātīgi dot kareivjiem naudu” (Mt 28:12), lai šie vīri klusētu, norāda, ka, lai arī ko kareivji viņiem pastāstīja, tas viņus dziļi aizskāra. Un tas, ko viņi pastāstīja, protams, bija Jēzus augšāmcelšanās.

`Daži izsmej domu, ka pirmie cilvēki, kas redzēja Kristu augšāmceltu, bija romieši. Kāpēc? Kādā veidā šī patiesība ir simboliska attiecībā uz to, kam jānotiek – evaņģēlijam jātiek sludinātam arī pagāniem?`