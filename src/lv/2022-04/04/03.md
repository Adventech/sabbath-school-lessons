---
title:  No pazemes varas
date:   17/10/2022
---

`Izlasi Ps 49. Kas lika dziesminiekam būt tik pārliecinātam par savu augšāmcelšanos (Ps 49:15) salīdzinājumā ar tiem, kas gāja bojā bez šādas pārliecības (Ps 49:6–14)?`

49. psalms runā par nepareizo nesaprātīgo cilvēku pārliecību, kas “paļaujas uz savu padomu un lepojas ar savu lielo bagātību” (Ps 49:7), kas “savā vārdā nosauca veselas valstis” (Ps 49:12) un kas dzīvo, lai tikai svētītu sevi (Ps 49:18). Viņi rīkojas tā, it kā viņu mājas un viņu godība būtu mūžīga (Ps 49:12, 18).

Bet muļķi nožēlo, ka viņu gods izzūd un ka viņi iet bojā tieši tāpat kā dzīvnieki (Ps 49:13). “Kā avis viņi tiek guldīti kapā; nāve no tiem barosies; [..] un viņu skaistumu aprīs kaps, tālu no viņu mājokļa.” (Ps 49:15, NKJV)

Kā Ījabs apliecināja daudzus gadsimtus iepriekš: “Kails es esmu nācis no savas mātes klēpja, un kails es atkal aiziešu.” (Īj 1:21; 1Tim 6:7) Dziesminieks norāda, ka mirst gan gudrie, gan bezprāši, atstājot savu bagātību citiem (Ps 49:11).

Bet starp viņiem ir radikāla atšķirība. Vienā pusē ir bezprāši, kas iet bojā, kaut arī cenšas atrast drošību savos laicīgajos īpašumos un sasniegumos. Turpretī gudrie raugās pāri cilvēciskajam un pāri kapa cietumam, uz godības pilno atalgojumu, ko Dievs viņiem ir sagatavojis (1Pēt 1:4). Ar šādu prāta uztveri dziesminieks ar pārliecību varēja teikt: “Taču manu dvēseli atpestīs Dievs, no pazemes varas Viņš mani ņems pie Sevis.” (Ps 49:16)

Saskaņā ar Vecās Derības cerību šis apgalvojums nenorāda, ka nāves brīdī dziesminieka dvēsele tūlīt aizlidos uz debesīm. Dziesminieks vienkārši saka – viņš nepaliks kapā mūžīgi. Nāks laiks, kad Dievs atpestīs viņu no nāves un paņems viņu uz Debesu pagalmiem.

Atkal ir attēlota nākotnes augšāmcelšanās drošība, kas nes cerību, pārliecību un nozīmi tagadnes eksistencei. Tāpēc gudrais saņems daudz cēlāku un mūžīgu atalgojumu, salīdzinot ar to, ko bezprātis var sakrāt savā īsajā dzīves laikā virs zemes.

`Kādos veidos jūs esat redzējuši bezprāšus, kas uzticas savai bagātībai un sasniegumiem? Kā raudzīšanās uz krustu var palīdzēt jums pasargāt sevi no iekrišanas tajos pašos maldos?`