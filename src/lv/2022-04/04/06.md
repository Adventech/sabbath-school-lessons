---
title:  Tie, kas dus pīšļos
date:   20/10/2022
---

Jaunā Derība daudz runā par mirušo augšāmcelšanos. Taču, kā mēs jau redzējām, mirušo augšāmcelšanās ideja atrodama arī Vecajā Derībā. Cilvēkiem Vecās Derības laikā bija tāda pati augšāmcelšanās cerība, kāda ir mums. Marta, dzīvodama Jēzus laikā, jau bija iepazinusi šo cerību (Jņ 11:24). Nav šaubu, ka jau tad jūdiem bija zināšanas par augšāmcelšanos pēdējās dienās, pat ja ne visi tai ticēja (sk. Apd 23:8).

`Izlasi Dan 12. Kāda augšāmcelšanās cerība ir šeit atrodama lielā pravieša rakstos?`

Dan 12:1 atsaucas uz Mihaēlu, “lielo eņģeļu valdnieku”, kura identitāte ir daudz diskutēta. Tā kā katra no lielajām vīzijām Daniēla grāmatā kulmināciju sasniedz ar Kristu un Viņa valstības atklāšanos, tam pašam vajadzētu attiekties arī uz šiem pantiem. Daniēla grāmatā mēs atrodam norādes uz to pašu dievišķo Būtni kā “pulku vadoni” (Dan 8:11), “valdnieku Valdnieku” (Dan 8:25), “svaidīto valdnieku” (Dan 9:25) un visbeidzot “Mihaēlu, lielo eņģeļu valdnieku” (Dan 12:1). Tāpēc mums vajadzētu arī Mihaēlu identificēt kā Kristu.

Visi līdz šim aplūkotie Vecās Derības panti (Īj 19:25–27, Ps 49:15, Ps 71:20, Jes 26:19) runā par taisno cilvēku augšāmcelšanos. Bet Dan 12. nodaļa runā gan par taisno, gan netaisno augšāmcelšanos. Kad Mihaēls ceļas, “daudzi no tiem, kas dus zemes pīšļos, uzmodīsies: citi mūžīgai dzīvībai, citi mūžīgam negodam un kaunam” (Dan 12:2).

Daudzi uzskata, ka šis pants runā par kādu īpašu noteiktu cilvēku augšāmcelšanos, Kristum nākot otrreiz, kur būs gan uzticīgie, gan neuzticīgie.

“Atdarīsies kapi, un ‘daudzi no tiem, kas dus zemes pīšļos, uzmodīsies: citi mūžīgai dzīvībai, citi mūžīgam negodam un kaunam’ (Dan 12:2). Visi, kas miruši ticībā trešā eņģeļa vēstij, no kapa iznāks pagodināti, lai dzirdētu Dieva miera derību ar tiem, kas turējuši Viņa bauslību. ‘Un tie, kas Viņu dūruši’ (Atkl 1:7), kas smējās un ņirgājās par Kristus nāves mokām, kā arī Viņa mācības un Dieva ļaužu visniknākie pretinieki, tiks uzcelti, lai skatītu Viņa godību un redzētu uzticīgo un paklausīgo pagodināšanu.” (Elena Vaita “Lielā cīņa”, 637. lpp.)