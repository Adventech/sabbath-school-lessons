---
title:  “Es redzēšu Dievu”
date:   16/10/2022
---

`Izlasi Īj 19:25–27 un salīdzini to ar Jņ 1:18 un 1Tim 6:16. Kad un kādos apstākļos viņš gribēja “redzēt Dievu”?`

Dzīve nav godīga. Mēs to redzam īpaši tad, kad mēs redzam “labo” cilvēku ciešanas un “netaisno” labklājību (sk. Ps 73:12–17, Mal 3:14–18). Piemēram, Ījabs bija “sirdsskaidrs un taisns” un “bijās Dieva un vairījās no ļauna” (Īj 1:1). Dievs ļāva sātanam sagādāt viņam ciešanas vairākos briesmīgos veidos. Fiziski viņa ķermeni bija pārņēmusi sāpīga slimība (Īj 2:1–8). Materiāli viņš zaudēja lielu daļu sava ganāmpulka un īpašumu (Īj 1:13–17). Savā mājsaimniecībā viņš zaudēja kalpus un pat savus bērnus (Īj 1:16, 18). Un emocionāli viņam apkārt bija draugi, kas apvainoja viņu, nosaucot par nenožēlojošu grēcinieku, kas ir pelnījis to, ko viņš piedzīvo (Īj 4:1–5:27, Īj 8:1–22, Īj 11:1–20 u. c.). Pat viņa paša sieva apliecināja: “Vai tu stipri vēl turies pie savas sirds skaidrības? Atsaki Dievam un mirsti!” (Īj 2:9)

Ījabs neaptvēra, ka viņš bija kļuvis par epicentru dziļai kosmiskai cīņai starp Dievu un sātanu. Šo cīņu nomākts, Ījabs nožēloja pat savu dzimšanu un vēlējās, kaut viņš nekad nebūtu dzimis (Īj 3:1–26). Tomēr viņa beznosacījuma uzticība Dievam ir labi izteikta vārdos: “Kaut arī Viņš mani nokaus, es tomēr uzticēšos Viņam.” (Īj 13:15, NKJV) Pat iedomājoties, ka viņa dzīve drīz beigsies, viņš turējās pie savas pārliecības, ka nāvei nepiederēs pēdējais vārds. Ar spēcīgu pārliecību viņš apliecināja: kaut arī viņš mirs, viņa Glābējs kādu dienu celsies un viņš, Ījabs, vēl redzēs Dievu pats savā miesā (ĪJ 19:25–27). “Šis ir nekļūdīgs ieskats augšāmcelšanā.” (“SDA Bible Commentary”, 3. sēj., 549. lpp.)

Kāda godības pilna cerība tik lielas traģēdijas vidū! Sāpju un slimības, ekonomiska sabrukuma, sabiedrības nosodījuma un emocionāla sabrukuma apņemts, Ījabs tik un tā gaidīja dienu, kad viņš piecelsies no miroņiem un redzēs savu mīļo Glābēju. Patiesībā Ījaba apgalvojums par augšāmcelšanos bija pilns ar to pašu pārliecību, kādu Marta vēlāk izteica Jēzum: “Es zinu, ka Viņš celsies augšām, kad miroņi celsies augšām, pastarā dienā.” (Jņ 11:24) Līdzīgi Martai Ījabs šo apgalvojumu izteica ticībā, bet Martai atšķirībā no Ījaba drīz tika dots spēcīgs empīrisks pierādījums viņas ticībai.

`Kā mēs varam mācīties uzticēties Dievam pat tad, ja dzīvē piedzīvojam skarbu netaisnību?`