---
title:  “Tavi mirušie dzīvos”
date:   19/10/2022
---

`Izlasi Jes 26:14, 19. Kāds ir pretstats starp tiem, kas ies mūžīgi bojā (Jes 26:14, sk. arī Mal 4:1), un tiem, kas saņems mūžīgo dzīvību (Jes 26:19)?`

Jesajas grāmata atklāj lielu kontrastu starp Dieva majestātiskumu un mūsu cilvēcisko vājumu (sk. Jes 40). Lai gan mēs esam kā zāle, kas izkalst, un kā puķes, kas novīst, Dieva Vārds paliek mūžīgi (Jes 40:6–8). Neskatoties uz mūsu cilvēcisko grēcīgumu, Dieva glābjošā žēlastība tomēr ir pieejama visiem cilvēkiem un kļūst noderīga pat pagāniem, kas pieņem Viņa derību un ievēro sabatu (Jes 56).

Jesajas grāmatā augšāmcelšanās cerība ir ievērojami paplašināta. Lai gan iepriekšējās Bībeles norādes uz augšāmcelšanos bija izteiktas vairāk no personīgās perspektīvas (Īj 19:25–27, Ps 49:15, Ps 71:20), pravietis Jesaja runā par to, iekļaujot gan sevi, gan ticīgo kopienu (Jes 26:19).

Jes 26 salīdzina taisno un ļauno cilvēku atšķirīgos likteņus. No vienas puses, ļaunie paliks miruši, viņi netiks vairs uzmodināti dzīvei, vismaz pēc “otrās nāves” (Atkl 21:8). Viņi būs pilnībā iznīcināti, un visa viņu piemiņa būs beigusies uz visiem laikiem (Jes 26:14). Šie panti uzsver mācību, ka nav izdzīvojušu dvēseļu vai garu, kas paliek dzīvi pēc nāves. Runājot par ļauno galīgo iznīcību, kas notiek vēlāk, Kungs kādā citā vietā apliecina, ka ļaunie tiks pilnībā sadedzināti, neatstājot “ne saknes, ne stiebrus” (Mal 3:19).

No otras puses, taisnie mirušie tiks uzmodināti no nāves, lai saņemtu svētītu atalgojumu. Jes 25. nodaļa uzsver, ka Kungs Dievs “nāvi izdeldēs uz mūžīgiem laikiem” un “nožāvēs visas asaras no ļaužu vaigiem” (Jes 25:8). Jes 26. nodaļā mēs atrodam sekojošus vārdus: “Vai Tavi mirušie dzīvos, arī manējo mirušās miesas? Jā, tie celsies augšā! Mostieties un gavilējiet, jūs, kas dusat pīšļos! Jo Tava rasa ir kā zaļojoša lauka rasa; zeme mirušos atkal atdos dienas gaismai.” (Jes 26:19) Visi augšāmceltie taisnie piedalīsies priecīgā mielastā, ko Kungs sagatavos visiem cilvēkiem (Jes 25:6). Noslēdzošā augšāmcelšanās savedīs kopā visus taisnos no visiem laikmetiem, ieskaitot jūsu mīļos, kas jau ir nomiruši Kristū.

`Iedomājieties, ka mums nebūtu nekādas cerības, nekādas pārliecības, nekāda iemesla domāt, ka mūsu nāve varētu būt kas vairāk par absolūtu galu... Un drīz būs nomiris ikviens, kas mūs jelkad ir pazinis, un pēc kāda laika būs tā, it kā mūsu vispār nebūtu bijis un it kā mūsu dzīve neko nebūtu nozīmējusi. Cik pretējs šāds liktenis ir cerībai, kas mums pieder?`