---
title:  “No zemes dziļumiem”
date:   18/10/2022
---

`Izlasi Ps 71. Ko dziesminieks domā, sakot, ka Dievs atkal izvedīs viņu “no zemes dziļumiem” (Ps 71:20)?`

Ps 49 mēs atradām aizkustinošu augšāmcelšanās cerības izpausmi, salīdzinot ar bezprāšu viltus drošību, kas uzticas savai bagātībai. Ps 71 dziesminieks meklē drošību un cerību no Dieva, būdams ienaidnieku un nepatiesu apsūdzētāju ielenkts, kas mēģina iestāstīt, ka Dievs viņu ir atstājis (Ps 71:10, 11).

Pārbaudījumu vidū dziesminieks atrod mierinājumu un pārliecību, atceroties, kā Dievs rūpējies par viņu pagātnē. Vispirms viņš saprot, ka Dievs ir uzturējis viņu kopš dzimšanas un pat izņēmis viņu no mātes klēpja (Ps 71:6). Tad viņš atzīst, ka Dievs ir mācījis viņu jau no jaunības (Ps 71:17).

Ar pārliecību, ka Dievs ir viņa klints un viņa nocietinājums, dziesminieks lūdz Viņu: “Esi man par klinti, kur patverties, par stipro pili, kas lai mani pasargātu.” (Ps 71:3) “Nepamet mani vecuma dienās, neatstāj mani, kad spēks man zūd!” (Ps 71:9) “Dievs, neesi tālu no manis! Mans Dievs, steidzies man palīgā!” (Ps 71:12) Un tad dziesminieks piebilst: “Tu esi licis mums pieredzēt daudz bēdu un ciešanu, bet Tu mūs darīsi atkal dzīvus un izvedīsi mūs no zemes dziļumiem.” (Ps 71:20)

Izteicienu “no zemes dziļumiem” var saprast burtiski kā norādījumu uz dziesminieka fizisku augšāmcelšanos nākotnē. Bet šķiet, ka konteksts norāda uz metaforisku dziesminieka dziļās depresijas stāvokļa aprakstu, it kā zeme būtu viņu aprijusi (salīdzini ar Ps 88:6 un Ps 130:1). Tāpēc mēs varam teikt, ka tā ir galvenokārt tēlaina valoda, bet arī netieši norāda uz fizisku augšāmcelšanos.” (“Andrews Study Bible”, piezīme pie Ps 71:20)

Svarīgi ir saprast, ka, lai arī kāda ir mūsu situācija, Dievs ir klātesošs, Viņš rūpējas un beigās mūsu cerība ir atrodama nevis šajā dzīvē, bet nākamajā eksistencē – mūžīgajā dzīvē, kas mums būs Jēzū pēc mūsu augšāmcelšanās, Viņam atgriežoties uz zemes.

`Mums visiem ir bijuši grūti mazdūšības brīži. Kā pievēršanās tam, kā Kungs ir palīdzējis mums pagātnē, var palīdzēt doties uz priekšu ticībā un uzticēties tajos brīžos, kad liekas, ka Viņš ir tālu prom?`