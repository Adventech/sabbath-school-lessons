---
title:  “Šodien .. ar mani paradīzē”
date:   21/11/2022
---

Viens no plaši izmantotiem Bībeles pantiem, kas cenšas pierādīt dvēseles nemirstību, ir Lk 23:43: “Un Jēzus tam sacīja: ‘Patiesi Es tev saku: šodien tu būsi ar Mani paradīzē.’” Gandrīz visās Bībeles versijās (ar dažiem izņēmumiem) šis pants tulkots līdzīgi, radot iespaidu, ka tajā pašā dienā, kad Kristus nomira, Kristus un zaglis kopā bija paradīzē. Tam nevajadzētu mūs pārsteigt, jo šos tulkojumus ir veikuši Bībeles zinātnieki, kas tic dabiskajai dvēseles nemirstības mācībai. Bet vai šis ir labākais panta tulkojums?

`Salīdzini Lk 23:43 ar Jņ 20:17 un Jņ 14:1–3. Kā apsolījumu nožēlojošajam zaglim pie krusta vajadzētu saprast Marijai Magdalēnai izteikto Jēzus vārdu un mācekļiem dotā apsolījuma gaismā?`

Pieņēmums, ka Kristus un zaglis tajā pašā dienā devās uz paradīzi (uz Debesīm), ir pretējs Jēzus vārdiem Marijai Magdalēnai pēc Viņa augšāmcelšanās, kas apstiprina, ka Viņš vēl nav bijis Tēva klātbūtnē Debesīs (Jņ 20:17). Šie maldi, ka gan Jēzus, gan nožēlojošais zaglis devās tajā dienā uz Debesīm, ir pretrunā arī Jēzus apsolījumam Saviem mācekļiem, ka viņi tiks paņemti uz Debesīm tikai pie Viņa otrās nākšanas (Jņ 14:1–3).

Lk 23:43 problēma ir jautājums, vai apstākļa vārds “šodien” (grieķu val. “sēmeron”) ir jāsaista ar darbības vārdu, kas tam seko (“būt”) vai ar darbības vārdu, kas ir pirms tā (“teikt”). Vilsons Paroši atzīst, ka “no gramatiskā skatu punkta” ir realitātē neiespējami noteikt pareizo alternatīvu. “Lūkam tomēr ir tendence izmantot šo apstākļa vārdu ar iepriekšējo darbības vārdu. Tas notiek 14 no 20 gadījumiem, kur šis vārds “sēmeron” minēts Lūkas evaņģēlijā un Apustuļu darbu grāmatā.” (“Ministry”, 2013. gada jūnijs, 7. lpp.)

Tāpēc visdabiskāk Lk 23:43 būtu lasīt šādi: “Patiesi, Es tev saku šodien: tu būsi ar Mani paradīzē.” Šajā gadījumā idiomātiskais izteiciens “Es tev saku šodien” uzsver apgalvojuma derīgumu un svinīgumu – “tu būsi ar Mani paradīzē”. Īsāk sakot, Jēzus viņam apsolīja tieši tad un tur, ka viņš būs glābts.

`Izlasi stāstu par nožēlojošo zagli (Lk 23:39–43), kam, neskatoties uz savu grēku, neskatoties uz faktu, ka viņam nebija nekā, ko piedāvāt Dievam, tika apsolīta mūžīgā dzīvība Kristū. Kā šis stāsts spēcīgā veidā atklāj lielo patiesību par glābšanu tikai ticībā? Kādos veidos mēs esam kā tas zaglis? Kā mēs atšķiramies?`