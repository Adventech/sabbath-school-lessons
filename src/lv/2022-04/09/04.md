---
title:  Atraisīties un būt kopā ar Kristu
date:   22/11/2022
---

`Izlasi Fil 1:21–24 un 1tes 4:13–15. Kad Pāvils sagaidīja, ka būs “kopā ar Kristu” (Fil 1:23) un “ar Kungu” (1tes 4:17)?`

Pāvilu motivēja dedzība dzīvot “Kristū” tagad (2kor 5:17) un “ar Kristu” pēc Viņa otrās nākšanas (sk. 1tes 4:17). Apustulim pat nāve nevarēja salauzt pārliecību par piederību savam Glābējam un Kungam. Kā teikts Vēstulē romiešiem, “ne nāve, ne dzīvība” nevar mūs “šķirt no Dieva mīlestības, kas atklājusies Kristū Jēzū, mūsu Kungā” (Rm 8:38, 39). “Jo, ja dzīvojam, dzīvojam savam Kungam un, ja mirstam, mirstam savam Kungam. Tātad, vai dzīvojam, vai mirstam, mēs piederam savam Kungam.” (Rm 14:8)

Paturot prātā šo noteiktību, Pāvils runāja par ticīgajiem, kas jau bija nomiruši, kā par “tiem, kas dus Jēzū” (1tes 4:14, NKJV) un kas tiks uzmodināti, Kristum nākot otrreiz, lai saņemtu mūžīgo dzīvību (1kor 15:16–18, 1tes 4:13–18).

Kad Pāvils min savas ilgas “atraisīties un būt kopā ar Kristu” (Fil 1:23), vai viņš ar to domāja, ka pēc nāves viņa dvēsele atraisīsies, lai dzīvotu apzināti ar Kristu? Nepavisam. Šajā pantā “Pāvils verbalizē savas ilgas atstāt savu pašreizējo, grūtību pilno eksistenci un būt ar Kristu, bez atsauksmes uz laiku, kas varētu pastāvēt starp abiem notikumiem. Šis pants nemāca, ka Pāvils sagaidīja došanos uz Debesīm pēc nāves. Viņam bija skaidrs, ka viņš nesaņems savu atalgojumu līdz Kristus otrajai nākšanai (2Tim 4:8). (“Andrews Study Bible”, 1555. lpp.)

Īsāk sakot, Pāvils “pasaka, ka nākamais, ko viņš zinās pēc atraisīšanās (pēc nāves), būs Kristus nākšana debesu padebešos, lai uzmodinātu mirušos, kad viņš būs ‘kopā ar Kristu’ (1tes 4:17). Jāatzīmē arī, ka Bībeles rakstnieki reizēm atsaucas uz diviem notikumiem vienlaikus, kas var būt atdalīti ar ilgāku laika periodu”. (Turpat.)

Bet kāpēc Pāvils dod priekšroku mirt, nevis dzīvot? Jo tad viņš beidzot varēs atpūsties no visām savām grūtībām, bez vajadzības ilgāk ciest sāpes savā miesā (1kor 9:27). Un viņš to darīs pilnā pārliecībā, ka Kristus otrās nākšanas laikā viņš saņems “taisnības kroni” (2Tim 4:6–8). Lai gan Pāvils noteikti negribēja mirt, viņš zināja, kas sekos, kad viņš mirs.

`Kurš gan nebūtu domājis, cik jauki būtu aizvērt acis nāvē, īpaši grūtos brīžos, un ja nākamā lieta, ko mēs uzzinām, – “būt ar Kristu”? Kā šī doma palīdz mums saprast, ko Pāvils saka filipiešiem?`