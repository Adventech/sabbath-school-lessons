---
title:  Bagātais vīrs un Lācars
date:   20/11/2022
---

`Izlasi Lk 16:19–31. Kāpēc šis stāsts nav burtisks pēcnāves dzīves apraksts?`

Daži pētnieki domā, ka Lk 16:19–31 vajadzētu skaidrot burtiski, tas ir, kā mirušo stāvokļa aprakstu. Bet šāds skatījums noved pie vairākiem pretbībeliskiem secinājumiem un ir pretējs daudziem pantiem, ko mēs jau aplūkojām.

Pirmkārt, mums būtu jāatzīst, ka Debesis un elle ir pietiekami tuvu, lai varētu notikt sarunas starp abu vietu iemītniekiem (Lk 16:23–31). Mums arī būtu jāpieņem, ka pēc nāves, kamēr ķermenis dus kapā, ir palikusi apzināta garīgās dvēseles forma ar “acīm”, “pirkstiem”, “mēli”, kas pat spēj justies izsalkusi (Lk 16:23, 24).

Ja šie panti būtu cilvēka nāves stāvokļa apraksts, tad Debesis noteikti nebūtu prieka un laimes vieta, jo izglābtie varētu izsekot savu ellē esošo tuvinieku bezgalīgajām ciešanām un pat ar viņiem sarunāties (Lk 16:23–31). Kā māte varētu būt laimīga Debesīs, redzot sava mīļotā bērna nebeidzamās ciešanas ellē? Šādā kontekstā būtu neiespējami piepildīt Dieva apsolījumu, ka nebūs vairs ciešanu, raudāšanas un sāpju (Atkl 21:4).

Šādu nesakritību dēļ daudzi Bībeles pētnieki bagātā vīra un Lācara stāstu mūsdienās uzskata par līdzību, kurā ne katru detaļu var skaidrot burtiski. Džordžs Lads (George E. Ladd), kaut arī nav adventists, šeit noteikti izklausās kā tāds, sakot, ka šis stāsts, iespējams, bija “līdzība, kas izmantoja tā laika jūdu domāšanu un nav paredzēta mācīt neko par mirušo stāvokli”. (G. E. Ladd “Eschatology,” in “The New Bible Dictionary”, edited by J. D. Douglas (Grand Rapids, MI: Eerdmans, 1962), 388. lpp.)

Līdzība par bagāto vīru un Lācaru atklāj asu kontrastu starp labi ģērbušos “bagāto vīru” un “nabagu, vārdā Lācars, tas bija apklāts ar vātīm” (Lk 16:19, 20). Stāsts māca, ka (1) statuss un sociālais stāvoklis nav kritērijs nākotnes atalgojumam, un (2) katra cilvēka mūžīgais liktenis tiek izlemts šajā dzīvē, un to nevar izmainīt pēc nāves (Lk 16:25, 26).

`“Bet Ābrahāms viņam sacīja: ja tie neklausa Mozu un praviešus, tie neticēs arī tad, ja kāds no miroņiem celtos augšām.” (Lk 16:31) Kādu vēsti no Jēzus spēcīgajiem vārdiem mums vajadzētu paņemt sev attiecībā uz Bībeles autoritāti un to, kā mēs uz to reaģējam?`