---
title:  Sludinot gariem cietumā
date:   23/11/2022
---

`Izlasi 1Pēt 3:13–20. Kā Kristus sludināja “gariem cietumā .. Noas dienās”? (Sk. arī 1Moz 4:10.)`

Komentētāji, kas tic dabiskajai dvēseles nemirstībai, parasti norāda, ka Kristus sludināja “gariem cietumā” (1Pēt 3:19), kamēr Viņš vēl atradās kapā. Viņi uzskata, ka Viņa atdzimušais gars iegāja ellē un sludināja pirmsplūdu cilvēku bezķermeņa gariem.

Tomēr šī fantastiskā doma ir bībeliski nepieņemama, jo mirušajiem nepastāv otrās glābšanas iespējas (Ebr 9:27, 28). Tad kāpēc Jēzum būtu jāsludina tiem, kam vairs nav iespējas izglābties?

Šī teorija ir arī pretēja Bībeles mācībai, ka mirušie paliek bez apziņas kapā līdz pēdējai augšāmcelšanai (Īj 14:10–12, Ps 146:4, Māc 9:5, 10; 1kor 15:16–18, 1tes 4:13–15).

Ja šis pants patiešām pasaka, ka Jēzus bija ar ķermeni kapā, nogāja ellē un sludināja ļaunajiem pirmsplūdu cilvēkiem, tad kāpēc tikai viņi dzirdēja Viņa vēsti? Vai citi pazudušie cilvēki nedega ellē līdz ar viņiem? Kāpēc tikai pirmsplūdu cilvēki dzirdēja Viņa sludināšanu?

Tikpat bezjēdzīgi ir izvirzīt versiju, ka Kristus sludināja kritušajiem eņģeļiem, kas bija nepaklausīgi Noas dienās. Lai gan “gari cietumā” ir aprakstīti kā tādi, kas “iepriekš” bijuši nepaklausīgi (1Pēt 3:19, 20), Bībele runā par ļaunajiem eņģeļiem, kas vēl joprojām ir nepaklausīgi (Ef 6:12, 1Pēt 5:8). Pie tam kritušos eņģeļus “Viņš mūžīgās saitēs saistītus tur ieslēgtus tumsā lielās dienas tiesai” (Jūdas 1:6), bez kādas glābšanas iespējas.

Mums vajadzētu atzīmēt, ka 1Pēt 3. nodaļā 19. panta “gari cietumā” tiek identificēti kā “nepaklausīgie” pirmsplūdu cilvēki Noas dienās 20. pantā. Jēdziens “gars” (grieķu val. “pneuma”) ir izmantots gan šajā pantā, gan arī citur Jaunajā Derībā (1kor 16:18, Gal 6:18), runājot par dzīviem cilvēkiem, kas var dzirdēt un pieņemt glābšanas aicinājumu. Izteiciens “cietumā” acīmredzot neattiecas uz burtisku cietumu, bet uz grēka cietumu, kurā atrodas cilvēka neatjaunotā daba (Rm 6:1–23, Rm 7:7–25).

Kristus sludināšana nenožēlojošajiem pirmsplūdu cilvēkiem tika paveikta ar Noas palīdzību, kas bija Dieva pamācīts (Ebr 11:7) un kļuva par “taisnības sludinātāju” saviem laikabiedriem (2Pēt 2:5). Pētera panti rakstīti tādā kontekstā, ko nozīmē būt uzticīgam. Tie nav komentārs par mirušo stāvokli.