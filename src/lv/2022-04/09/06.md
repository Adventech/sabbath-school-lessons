---
title:  Dvēseles zem altāra
date:   24/11/2022
---

`Izlasi Atkl 6:9–11. Kā mirušo mocekļu “dvēseles” var brēkt “zem altāra”?`

Piektā apokaliptiskā zīmoga atvēršana atklāj neparastu ainu. Mocekļu dvēseles metaforiski bija redzamas “zem altāra”, brēkdamas uz Dievu pēc atriebības (Atkl 6:9–11). Daži komentētāji sliecas šo altāri identificēt kā kvēpināmo altāri, kas minēts zem septītā zīmoga (Atkl 8:1–6). Bet atsauksme uz “asinīm” (nevis “vīrāku”) Atkl 6:9–11 liek mums ieraudzīt šeit norādi uz dedzināmā upura altāri, kur tika izlietas upura asinis (3Moz 4:18, 30, 34). Kā šo upuru asinis mēdza izslacināt ap altāri, tā mocekļu asinīm bija simboliski jātiek izlietām pie Dieva altāra, kad, paliekot uzticīgiem Dieva vārdam un Jēzus liecībai (Atkl 6:9, sk. arī Atkl 12:17, Atkl 14:12), viņi zaudēja dzīvību.

"Dvēseles” zem altāra arī ir simboliskas. Ja tekstu uztveram burtiski, būtu jāsecina, ka mocekļi nav pilnīgi laimīgi Debesīs, jo viņi vēl joprojām brēc pēc atriebības. Neizklausās, ka viņi izbaudītu glābšanas atalgojumu. Vēlme pēc atriebības var padarīt tavu dzīvi nožēlojamu. Bet vai tavu nāvi arī?

Tāpat svarīgi atcerēties, ka Jānim netika parādīts reālistisks Debesu skats, kāds tas patiesībā ir. “Tur nav balta, sarkana, melna vai pelēka zirga ar karotājiem līdzīgiem jātniekiem. Jēzus šeit neparādās jēra formā ar asiņojošu naža brūci. Četri zvēri neaino īstus radījumus ar dzīvnieciskām īpašībām [..]. Tāpat nav arī “dvēseļu”, kas Debesīs gulētu pie altāra. Visa šī aina ir tēlaina un simboliska.” (“The SDA Bible Commentary”, 7.sēj., 778. lpp.)

Džordžs Lads, kas nebija adventists (bet atkal izklausās kā tāds), rakstīja: “Šajā gadījumā [Atkl 6:9–11] altāris noteikti ir upura altāris, uz kura tiek izlietas upura asinis. Fakts, ka Jānis redzēja mocekļu dvēseles zem altāra, nav saistīts ar mirušo stāvokli vai viņu situāciju pašreizējā stāvoklī. Tas vienkārši ir dzīvs veids, kā attēlot faktu, ka tās ir cietušas mocības Sava Dieva vārdā.” (“A Commentary on the Revelation of John” (Grand Rapids, MI: Eerdmans, 1972), 103. lpp.)

`Kurš (īpaši tie, kas ir bijuši netaisnības upuri) gan nav brēcis pēc taisnības, kas vēl nav atnākusi? Kāpēc mums ticībā ir jāuzticas, ka beigās taisnība, kuras tik ļoti trūkst šajā pasaulē, vienalga atnāks? Kādu mierinājumu tu vari gūt no šī brīnišķīgā apsolījuma?`