---
title:  Naines atraitnes dēls
date:   25/10/2022
---

Bībele ziņo, ka Jēzus “gājis apkārt, labu darīdams un dziedinādams visus velna nomāktos, jo Dievs bija ar Viņu” (Apd 10:38). Patiešām, visi evaņģēliji ir pilni ar ziņojumiem par Jēzus kalpošanu daudzām sāpošām dvēselēm, kurām bija kāda vajadzība. Tāpēc daudzi jūdi vēlāk sāka ticēt, ka Jēzus ir apsolītais Mesija.

“Bija veseli ciemi, kur nevienā namā vairs nedzirdēja slimnieku vaidus, jo tur bija gājis Jēzus un visus slimos dziedinājis. Kristus darbs liecināja par Viņa dievišķo svaidījumu. Katrā Viņa dzīves darbībā atklājās mīlestība, žēlastība un iejūtība. Kristus sirds kvēloja maigā līdzjūtībā pret cilvēku bērniem. Viņš pieņēma cilvēka dabu, lai saprastu un apmierinātu to vajadzības. Kristum nebaidījās tuvoties visnabadzīgākie un vienkāršākie ļaudis. Pat mazi bērni vēlējās būt pie Viņa.” (Elena Vaita “Ceļš pie Kristus”, 11., 12. lpp.)

`Izlasi Lk 7:11–17. Kādas svarīgas atšķirības ir starp to, kas notika šajā augšāmcelšanas gadījumā un vakar aplūkotajos?`

Savas kalpošanas laikā Galilejā Jēzus dziedināja slimos un izdzina dēmonus. Kādā reizē Viņš ar Saviem sekotājiem tuvojās Naines vārtiem, kad caur tiem gāja cauri bēru ceremonija. Atvērtajā zārkā gulēja atraitnes vienīgais dēls, un māte nevaldāmi raudāja. Līdzjūtības pilns pret raudošo māti Jēzus sacīja: “‘Neraudi!’ Un piegājis Viņš aizskāra zārku, un nesēji apstājās, un Viņš sacīja: ‘Jaunekli, Es tev saku: celies augšā!’” (Lk 7:13–15) Jēzus klātbūtne pilnībā izmainīja visu scenāriju, un daudzie cilvēki, kas bija brīnuma aculiecinieki, saprata ne tikai to, ka noticis kas pārsteidzošs, bet ka viņu vidū bija kāds īpašs cilvēks (ko viņi sauca par “lielu pravieti”).

Gan feniķiete (1ķēn 17:8–24), gan sunamiete (2ķēn 4:18–37) bija lūgušas pēc palīdzības – no Elijas un Elīsas. Bet Naines atraitnei palīdzība tika sniegta, to pat neprasot. Tas nozīmē, ka Dievs rūpējas par mums pat tad, ja mēs esam nespējīgi vai jūtamies nevērtīgi, lai lūgtu pēc Viņa palīdzības. Jēzus redzēja problēmu un rīkojās – tas ir tik raksturīgi Jēzum visā Viņa kalpošanā!

`Patiesa reliģija ietver rūpes par bāreņiem un atraitnēm ap mums (Jēk 1:27). Lai gan mēs nebūsim spējīgi darīt tādus brīnumus kā Jēzus, ko mēs varam darīt, lai kalpotu tiem cilvēkiem ap mums, kas cieš?`