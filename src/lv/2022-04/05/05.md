---
title:  Jaira meita
date:   26/10/2022
---

Augšāmcelšana pirms Jēzus paša nāves un augšāmcelšanās nebija ierobežota kādā īpašā etniskā grupā vai sabiedrības šķirā. Mozus, iespējams, bija izcilākais cilvēciskais Dieva ļaužu vadītājs, kāds jebkad dzīvojis (5Moz 34:10–12). Turpretī trūcīgā feniķiešu atraitne nebija pat israēliete (1ķēn 17:9). Sunamiete bija redzama sabiedrībā (2ķēn 4:8), bet arī nebija ebrejiete. Naines atraitnei bija viens dēls, no kā viņa, iespējams, bija atkarīga (Lk 7:12). Savukārt Jairs bija sinagogas priekšnieks, iespējams, Kapernaumā (Mk 5:22). Neskatoties uz dažādajiem kultūras kontekstiem un sociālo statusu, viņus visus svētīja Dieva dzīvību dodošais spēks.

`Izlasi Mk 5:21–24, 35–43. Ko mēs varam mācīties par nāvi no Kristus vārdiem: “Bērns nav miris, bet guļ” (Mk 5:39)?`

Jaira 12 gadus vecā meita gulēja mājās uz nāves gultas. Tāpēc viņš devās pie Jēzus lūgt, lai nāk uz viņa māju un uzliek Savas rokas, un dziedina. Bet, pirms viņš tur nokļuva, kāds atnesa skumjo vēsti: “Tava meita jau nomirusi, ko tu vēl apgrūtini Mācītāju.” (Mk 5:35) Tad Jēzus teica skumju pārņemtajam tēvam: “Nebaidies, tikai tici.” (Mk 5:36) Patiešām, viss, ko tēvs varēja darīt, bija pilnībā uzticēties Dieva aizgādībai.

Ieradies pie viņa mājas, Jēzus teica visiem, kas bija sanākuši: “Ko jūs trokšņojat un raudat? Tas bērns nav miris, bet guļ.” (Mk 5:39) Viņu izsmēja, jo (1) zināja, ka viņa ir mirusi, kā arī (2) nespēja saprast Viņa vārdu nozīmi. “Mierinošā metafora, kurā ‘miegs’ stāv ‘nāves’ vietā, šķiet, ir bijis Kristus iemīļotais veids, kā runāt par šo pieredzi (Mt 9:24, Lk 8:25, sk. Jņ 11:11–15). Nāve ir miegs, bet dziļš miegs, no kura var pamodināt tikai lielais Dzīvības Devējs, jo Viņam vienīgajam ir kapa atslēgas (sk. Atkl 1:18; salīdzini ar Jņ 3:16, Rm 6:23).” (“The SDA Bible Commentary”, 5.sēj., 609. lpp.)

Pēc meitenes augšāmcelšanas aculieciniekus “pārņēma liels uztraukums” (Mk 5:42). Nav nekāds brīnums. Jo šajā dzīvē nāve ir galīga, absolūta un šķietami neatgriezeniska. Redzēt kaut ko tādu savām acīm noteikti bija pārsteidzoša, dzīvi mainoša pieredze.

`Jēzus vārdi – “Nebīsties, tici vien” (Mk 5:36) – ir jēgpilni arī mums. Kā mēs varam mācīties to īstenot, pat atrodoties baisās situācijās, kad visvairāk būtu jātic?`