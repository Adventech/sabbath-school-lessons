---
title:  Lācars
date:   27/10/2022
---

`Izlasi Jņ 11:1–44. Kādā ziņā Jēzus tika “pagodināts” Lācara slimībā un nāvē (Jņ 11:4)?`

Arī šeit Jēzus izmanto gulēšanas metaforu, lai runātu par nāvi. “Mūsu draugs Lācars ir aizmidzis, bet Es eimu viņu modināt.” (Jņ 11:11) Ja kāds domāja, ka Viņš runā par burtisku miegu (Jņ 11:11–13), Jēzus skaidri apliecināja, ko Viņš ar to domāja: “Lācars ir miris.” (Jņ 11:12–14) Patiesībā, kad Jēzus ieradās Betānijā, Lācars bija miris jau četras dienas. Viņa līķis jau bija sācis trūdēt (Jņ 11:17, 39). Kad miesa sāk sadalīties un nelabi ož, nav šaubu: cilvēks ir miris.

Šajā kontekstā, kad Jēzus teica Martai: “Tavs brālis celsies augšām!” (Jņ 11:23), viņa apliecināja savu ticību augšāmcelšanai laika beigās. Bet Jēzus paziņoja: “ES ESMU augšāmcelšanās un dzīvība; kas Man tic, dzīvos, arī ja tas mirs, un ikviens, kas dzīvo un tic Man, nemirs nemūžam! Vai tu to tici?” (Jņ 11:23–26) Un Jēzus piebilda: “Ja tu ticēsi, tu redzēsi Dieva varenību.” (Jņ 11:40) Marta ticēja, un viņa piedzīvoja Dieva godību sava brāļa augšāmcelšanā.

Bībele ziņo, ka Dieva vārdi radīja dzīvību (Ps 33:6) un ar Viņa dzīvības vārdu dzīvība var tikt radīta no jauna, kā tas bija Lācara gadījumā. Pēc īsas lūgšanas Jēzus pavēlēja: “Lācar, nāc ārā!” (Jņ 11:43) Un klātesošie piedzīvoja dzīvību dodošo Dieva spēku, to pašu spēku, kas reiz izsauca esamībā mūsu pasauli, un to pašu spēku, kas laika beigās atsauks mirušos atpakaļ dzīvē augšāmcelšanas notikumā.

Uzmodinot Lācaru, Jēzus pierādīja, ka Viņam ir vara pār nāvi. Kas tādām būtnēm kā mums, kas neizbēgami reiz mirsim, var būt vēl lielāka Dieva godības atklāšanās?

`Izlasi Jņ 11:25, 26. Vienā vietā Jēzus runā par ticīgajiem, kas mirst, pēc tam par ticīgajiem, kas nekad nemirst. Ko Jēzus mums šeit māca, un kāpēc izpratne par to, ka nāve ir bezapziņas miegs, ir tik izšķiroša, lai saprastu Kristus vārdus? Kāpēc Viņa vārdi piedāvā mums, kapam nolemtām būtnēm, tik daudz cerības?`