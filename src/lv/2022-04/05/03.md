---
title:  Divi Vecās Derības gadījumi
date:   24/10/2022
---

`Izlasi 1ķēn 17:8–24 un 2ķēn 4:18–37. Kas līdzīgs un kas atšķirīgs šajos abos augšāmcelšanās gadījumos?`

Ebr 11. nodaļā mēs lasām, ka ticībā “sievas savus mirušos atguvušas ar augšāmcelšanos” (Ebr 11:35). Tā tas bija abos gadījumos, kas attēloti šodienas pantā.

Pirmais (sk. 1ķēn 17:8–24) notika Israēlā lielās atkrišanas laikā, kas notika ķēniņa Ahaba un viņa sievas pagānietes Izebeles laikā. Tā kā smags sausums plosījās zemē, Dievs pavēlēja Elijam doties uz Sareptu, pilsētu ārpus Israēla. Tur viņš satika trūcīgu feniķiešu atraitni, kas gatavojās pagatavot pēdējo maltīti sev un savam dēlam, lai pēc tam mirtu. Bet viņu dzīvības tika pasargātas, pateicoties brīnumam ar miltiem un eļļu, kas nebeidzās, līdz sausums bija pārgājis. Vēlāk viņas dēls saslima un nomira. Izmisumā māte lūdzās Elijam, kas sauca uz Kungu. “Un Tas Kungs paklausīja Elijas balsij, un Viņš lika bērna dvēselei atkal atgriezties tanī atpakaļ, un tas atdzīvojās.” (1ķēn 17:22)

Otrā augšāmcelšanās (sk. 2ķēn 4:18–37) notika Šunemā, mazā ciematā uz dienvidiem no Gilboas kalna. Elīsa bija palīdzējis trūcīgajai atraitnei samaksāt viņas parādus, brīnumainā veidā piepildot daudzus traukus ar eļļu (2ķēn 4:1–7). Vēlāk Šunemā viņš satika dižciltīgu precētu sievieti, kurai nebija bērnu. Pravietis pastāstīja, ka viņai būs dēls, un notika, kā viņš bija pravietojis. Bērns auga un bija veselīgs, bet kādu dienu viņš saslima un nomira. Sunamiete devās uz Karmela kalnu un lūdza Elīsu nākt viņai līdzi, lai apraudzītu viņas dēlu. Elīsa neatlaidīgi lūdza Kungu, un beigās bērns atkal atdzīvojās.

Šīm sievietēm bija dažādi apstākļi, bet tāda pati glābjoša ticība. Feniķiešu atraitne uzņēma pravieti Eliju ārkārtīgi grūtā laikā, kad viņam Israēlā nebija drošas vietas. Sunamiete un viņas vīrs bija sagatavojuši atsevišķu istabu, kur pravietim Elīsam palikt pa nakti, ceļojot cauri viņu reģionam. Kad abi bērni nomira, uzticīgās mātes vērsās pie šiem Dieva praviešiem un priecājās redzēt savus bērnus atkal dzīvus.

`Šie ir lieliski stāsti, taču cik daudziem citiem nav noticis nekas tik brīnumains. Ko šim skumjajam faktam vajadzētu mācīt mums par to, cik centrāla loma mūsu ticībā ir augšāmcelšanās apsolījumam laika galā?`