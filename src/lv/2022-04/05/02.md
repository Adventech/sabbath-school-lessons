---
title:  Mozus augšāmcelšanās
date:   23/10/2022
---

`Izlasi Jūdas 9 un Lk 9:28–36. Kādus pierādījumus tu vari atrast šajos pantos tam, ka Mozus cēlās augšā miesā?`

Daži grieķu baznīcas tēvi no Aleksandrijas apgalvoja, ka tad, kad Mozus nomira, bija redzami divi Mozi: viens dzīvs garā, otrs miris miesā; viens Mozus pacēlās debesīs kopā ar eņģeļiem, otrs tika apglabāts zemē. (Sk. Origen “Homilies on Joshua” 2.1; Clement of Alexandria “Stromata” 6.15). Šāda sadalīšana starp dvēseles pieņemšanu un miesas apbedīšanu varbūt noder tiem, kas tic grieķu nemirstīgās dvēseles konceptam, bet šāda ideja Bībelē nav atrodama. Jūdas 9. nodaļa apstiprina Bībeles mācību par Mozus ķermeņa augšāmcelšanos, jo strīds bija “par Mozus miesu”, nevis par izdzīvojušo dvēseli.

5Moz 34:5–7 stāsta, ka Mozus nomira 120 gadu vecumā. Kungs apglabāja viņu apslēptā vietā Moāba zemes ielejā. Bet Mozus nepalika ilgi kapā. “Pats Kristus kopā ar eņģeļiem, kuri to bija aprakuši, nonāca no Debesīm, lai uzmodinātu dusošo svēto. [..] Kristus nāca, lai pirmo reizi dotu dzīvību mirušajam. Kad Dzīvības Kungs un mirdzošās būtnes tuvojās kapam, sātans uztraucās par savām pārvaldnieka tiesībām. [..] Kristus neielaidās strīdā ar sātanu. [..] Bet Kristus visu nodeva sava Tēva ziņā, sacīdams: “Lai Kungs tevi rāj.” (Jūdas 9. p.). [..] Augšāmcelšanās bija nodrošināta uz visiem laikiem. Sātanam tika atņemts viņa laupījums; – taisnie mirušie atkal dzīvos.” (Elena Vaita “Sentēvi un pravieši”, 478., 479. lpp.)

Skaidrs pierādījums Mozus augšāmcelšanai atrodams apskaidrošanas notikumā. Tur Mozus parādījās kopā ar pravieti Eliju, kas bija pārvērsts, nāvi nepiedzīvojis (2ķēn 2:1–11). Mozus un Elija pat sarunājās ar Jēzu (sk. Lk 9:28–36). “Un, lūk, divi vīri sarunājās ar Viņu, tie bija Mozus un Ēlija. Tie parādījās debess spožumā un runāja par Viņa galu, kas to sagaidīja Jeruzālemē.” (Lk 9:30, 31) Mozus parādīšanās, pierādījums Kristus gaidāmajai uzvarai pār grēku un nāvi, šeit ir attēlota nepārprotami. Jēzum parādījās Mozus un Elija, nevis viņu “gari” (galu galā Elija nebija miris).

`Mozum neļāva ieiet laicīgajā Kānaānā (5Moz 34:1–4), bet viņš tika paņemts uz Debesu Kānaānu. Ko tas māca par to, kā Dievs, “darbodamies mūsos ar Savu brīnišķo varu, spēj darīt daudz vairāk par visu, ko lūdzam vai saprotam” (Ef 3:20)?`