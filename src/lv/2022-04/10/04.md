---
title:  Svētie šķīstītavā
date:   29/11/2022
---

Romas katoļu Baznīca uzskata, ka mirušie, kas nav pelnījuši būt ellē, bet nav vēl gatavi paradīzei, no saviem grēkiem var atbrīvoties šķīstītavā un tad doties uz paradīzi. Viņu ciešanas šķīstītavā mazināt var tuvinieku lūgšanas un grēku nožēlas.

Katoļu katehismā par šķīstītavu ir rakstīts tieši: “Visi, kas mirst Dieva žēlastībā un sadraudzībā, bet vēl joprojām nav pilnībā attīrīti, var būt droši par savu mūžīgo glābšanu, bet pēc nāves viņi nonāk šķīstītavā, lai sasniegtu svētumu, kas nepieciešams, lai ieietu Debesu priekā.” (“Catechism of the Catholic Church” (New York: Doubleday, 1995) 291. lpp.) Tas arī apliecina, ka viņu ciešanas atvieglot var tuvinieku lūgšanas, kā arī citi viņu darbi mirušo labā. “Baznīca arī atzinīgi vērtē žēlastības ziedojumus, indulgences un grēku nožēlas darbus, kas veikti mirušo labā.” (Turpat.)

`Izlasi Māc 9:10, Ec 18:20–22 un Ebr 9:27. Kā šie panti atspēko šķīstītavas teoriju?`

Dogma par šķīstītavu apvieno pagānu uzskatu par degošu elli ar pagānu aizlūgšanām par mirušajiem. Šī dogma nav pieņemama tiem, kas tic Bībeles mācībām, ka (1) mirušie paliek dusēt bez apziņas kapā (Māc 9:10); ka (2) viena krituša cilvēka taisnība nevar tikt pārnesta uz citu kritušu cilvēku (Ec 18:20–22); ka (3) mūsu vienīgais Vidutājs ir Jēzus Kristus (1Tim 2:5) un ka (4) nāve seko pēdējai tiesai, bez otrās iespējas nožēlot grēkus, kas radušies šīs dzīves slazdos (Ebr 9:27).

Vēl nopietnāka ietekme ir tam, kā pretbībeliskā šķīstītavas teorija izkropļo paša Dieva raksturu. Patiešām, “sātana darbs kopš krišanas ir nepariezi attēlot mūsu Debesu Tēvu. Viņš ierosina dvēseles nemirstības dogmu. [..] Ideja par mūžīgi degošu elli ir sātana izgudrojums. Šķīstītava ir viņa izdomājums. Šīs mācības nepariezi attēlo Dieva raksturu, ka Viņš būtu jāuzlūko kā bargs, atriebīgs, patvaļīgs un tāds, kas nepiedod.” (Elena Vaita “Manuscript 51”, 1890. g. 10. dec.) Dziļā miega vietā, gaidot Kristus atgriešanos, šis uzskats māca, ka viņi ir šķīstītavā, lai ciestu tik ilgi, līdz kādam izdodas viņus dabūt ārā.

`Ko tādi maldi kā šķīstītava un mūžīgās mokas māca mums par doktrīnu svarīgumu? Kāpēc tas, kādai mācībai – nevis tikai kurai Būtnei – mēs ticam, ir svarīgi?`