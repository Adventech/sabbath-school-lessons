---
title:  Nemirstīgi tārpi?
date:   27/11/2022
---

`Salīdzini Mk 9:42–48 ar Jes 66:24. Kā tu saproti izteicienu “viņu tārps nemirst” (Mk 9:48)?`

Daži lietvārda vienskaitļa formu “tārps” (Mk 9:48) skaidro kā norādi uz iespējamu iemiesotu dvēseli vai ļaunā garu, kas pēc nāves aizlido uz elli, kur nekad nemirst un cieš mūžīgas mokas.

Bet šis skaidrojums neatspoguļo Bībeles uzskatu par bezapziņas nāvi. Tas arī ignorē šīs rakstvietas Vecās Derības kontekstu. Patiesībā “vienskaitļa lietvārds “tārps” vispārīgi tiek izmantots, lai apzīmētu “tārpus” – tas nenozīmē vienu tārpu. Runa ir par tārpiem, kas barojas no trūdošiem ķermeņiem.” (Robert G. Bratcher and Eugene A. Nida “A Translator's Handbook on the Gospel of Mark” (London: United Bibles Societies, 1961), 304. lpp.)

Mk 9:48 Jēzus citē Jes 66:24, kur teikts: “Bet viņi izies ārā un skatīs mirušo miesas, kas atkrituši no Manis, jo viņu tārps nemirs, viņu uguns neizdzisīs un tie būs par biedinājumu visai miesai.”

Šī biedējošā metaforiskā aina attēlo kaujas lauku ar Dieva ienaidniekiem, kas ir miruši uz lauka un iznīcināti. Mirušās miesas, ko nav aprijusi uguns, sadala tārpi, vai varbūt vispirms tārpi un tad uguns. Katrā ziņā nav nekādas atsauces uz kādu iespējamo dvēseli, kas izbēgtu no ķermeņa iznīcināšanas un lidotu ellē.

Bet kā ir ar tārpiem, kas nekad nemirst? Metaforiskā Jes 66:24 valoda (citēta Mk 9:48) nenozīmē, ka šie tārpi bija nemirstīgi. (Tikai padomājiet – nemirstīgi tārpi!?) Uzsvars ir uz to, ka tārpi neatstāj savu iznīcinošo uzdevumu nepabeigtu. Citiem vārdiem, viņi turpina sadalīt ļauno miesas, kamēr šie ķermeņi ir iznīcināti. Turpretī Dieva uzticīgie bērni priecīgi mājos “jaunās debesīs un jaunā zemē” un pielūgs Dievu Viņa klātbūtnē (Jes 66:22, 23). Ar šādiem pretējiem likteņiem prātā nav brīnums, ka Jēzus teica: būtu daudz labāk, ja ieiesim Dieva valstībā bez kādas svarīgas ķermeņa daļas – bez rokas, kājas vai pat acs – , nekā ja ideālu ķermeni aprīs tārpi un uguns (Mk 9:42–48).

`Beigās mēs esam vai nu pilnībā glābti, vai pilnībā pazuduši. Vidusceļa nav. Mēs varam vai nu iemantot mūžīgo dzīvību, vai arī piedzīvot mūžīgu iznīcību. Kādu izvēli tu izdarīsi šodien? Kā šai realitātei – mūžīgai dzīvībai vai mūžīgai nāvei – vajadzētu ietekmēt tavu izvēli?`