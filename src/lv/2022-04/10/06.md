---
title:  Bībeles skatījums
date:   01/12/2022
---

`Izlasi 1Jņ 5:3–12. Kāpēc apustulis Jānis runā par “mūžīgo dzīvību” tikai tiem, kas ir Kristū?`

Bībeles mācība par nosacītu cilvēka nemirstību – pretēji nebībeliskajai teorijai par dvēseles dabisko nemirstību – ir skaidri atklāta 1Jņ 5:11, 12. Lai aptvertu šo nozīmīgo pantu nozīmi, mums ir jāatceras, ka tikai Dievībai “ir nemirstība” (1Tim 6:15, 16) un ka vienīgi Dievs ir dzīvības Avots (Ps 36:9, Kol 1:15–17, Ebr 1:2).

Kad grēks ienāca pasaulē ar Ādama un Ievas krišanu (1Moz 3. nod.), viņi un visi viņu pēcteči (ieskaitot mūs) nonāca zem fiziskas nāves lāsta un zaudēja mūžīgās dzīvības dāvanu. Bet mūsu mīlošais Dievs īstenoja glābšanas plānu, lai cilvēki atgūtu mūžīgo dzīvību – dzīvību, kam vajadzēja viņiem piederēt jau no paša sākuma. Kā Pāvils rakstīja: “Viņā Tas mūs pirms pasaules radīšanas izredzējis, lai mēs būtu svēti un nevainojami Viņa priekšā mīlestībā.” (Ef 1:4)

Apustulis Pāvils paskaidro: “Kā viena cilvēka vainas dēļ pasaulē ienācis grēks un ar grēku – nāve,” tā “viena Cilvēka, Jēzus Kristus,” mūžīgās dzīvības dāvana ir kļuvusi pieejam visiem cilvēkiem (Rm 5:12–21). Pāvils šeit viennozīmīgi atsaucas uz burtisko Ādamu, kas ienesa grēku un nāvi šajā pasaulē. Nekam Bībelē nevar būt jēga bez burtiskā Ādama, kurš ar pārkāpumu mūsu pasaulē ienesa grēku un nāvi.

Apustulis Jānis piebilst: “Un šī ir tā liecība, ka Dievs mums ir devis mūžīgu dzīvību, un šī dzīvība ir Viņa Dēlā. Kam Dēls ir, tam ir dzīvība, kam Dieva Dēla nav, tam nav dzīvības.” (1Jņ 5:11, 12)

Visa aina kļūst skaidrāka Jēzus apgalvojumu gaismā: “Jo tāda ir Mana Tēva griba, lai ikvienam, kas skata Dēlu un Viņam tic, būtu mūžīgā dzīvība un Es viņu celtu augšā pastarā dienā.” (Jņ 6:40) “ES ESMU augšāmcelšanās un dzīvība; kas Man tic, dzīvos, arī ja tas mirs.” (Jņ 11:25)

Tas nozīmē, ka mūžīgā dzīvība ir Dieva dāvana caur Kristu, kas ir nodrošināta tagad, bet pilnībā tiks izbaudīta tikai pēc taisno augšāmcelšanās. Secinājums ir ļoti vienkāršs: ja mūžīgā dzīvība tiek piešķirta tikai tiem, kas ir Kristū, tad tiem, kas nav Viņā, nav mūžīgās dzīvības (1Jņ 5:11, 12). Turpretī dvēseles dabiskās nemirstības teorija piešķir mūžīgo dzīvību vai nu paradīzē, vai ellē visiem cilvēkiem, pat tiem, kas nav Kristū. Lai arī cik populāra ir šī mācība, tā nesaskan ar Bībeli.