---
title:  “Es Viņu uzmodināšu”
date:   15/11/2022
---

Vienā no saviem brīnumiem Jēzus pabaroja piecus tūkstošus cilvēku ar nelielu daudzumu maizes un zivīm (Jņ 6:1–14). Saprotot, ka pūlis vēlas pasludināt Viņu par ķēniņu (Jņ 6:15), Jēzus ar Saviem mācekļiem kāpa laivā un brauca uz otru Galilejas jūras pusi. Bet nākamajā dienā pūlis sekoja Viņam tur, kur Viņš norunāja Savu spēcīgo svētrunu par Dzīvības Maizi, īpašu uzsvaru liekot uz mūžīgās dzīvības dāvanu (Jņ 6:22–59).

`Izlasi Jņ 6:26–51. Kā mūžīgās dzīvības dāvanu Jēzus sasaistīja ar pēdējo taisno ļaužu augšāmcelšanu?`

Attiecībā uz mūžīgo dzīvību Jēzus Savā svētrunā izgaismoja trīs pamatkonceptus. Pirmkārt, Viņš raksturoja Sevi: “Dieva maize ir tā, kas nāk no Debesīm un pasaulei dod dzīvību.” (Jņ 6:33) Pasludinot, ka “ES ESMU (grieķu val. “ego eimi”) dzīvības maize” (Jņ 6:35, 48), Jēzus Sevi atklāja kā Vecās Derības lielo “ES ESMU” (2Moz 3:14). Otrkārt, Jēzus paskaidroja, ka dzīvības maize var tikt nodrošināta Viņā: “Kas nāk pie Manis” un “kas tic Man”, saņems šo svētību (Jņ 6:35). Un visbeidzot nemirstības dāvanu Jēzus sasaistīja ar pēdējo augšāmcelšanu, trīs reizes Saviem klausītājiem apliecinot: “Es viņu celšu augšā pastarā dienā.” (Jņ 6:40, 44, 54)

Jēzus arī deva šo brīnišķīgo apsolījumu: “Patiesi, patiesi Es jums saku: kas tic, tam ir mūžīgā dzīvība.” (Jņ 6:47) Tāpēc mūžīgās dzīvības dāvana jau ir tagadnes realitāte. Bet tas nenozīmē, ka ticīgais nekad nemirs, jo pats izteiciens “celšu augšā” (Jņ 6:40) ietver atgriešanos dzīvē pēc nomiršanas.

Ideja ir skaidra. Cilvēkam bez Kristus nav mūžīgās dzīvības. Bet pat pēc Kristus pieņemšanas un mūžīgās dzīvības garantiju saņemšanas mēs tik un tā esam mirstīgi un tāpēc pakļauti dabīgai nāvei. Otrās nākšanas laikā Jēzus mūs uzmodinās un pasniegs mums nemirstības dāvanu, kas mums jau pieder. Šī dāvana ir nodrošināta ne tāpēc, ka dvēsele būtu nemirstīga, bet gan Jēzus taisnības dēļ, kas mums ir dota, pateicoties ticībai Viņam.

`Pakavējieties pie Jēzus vārdiem, ka, ja mēs Viņam ticam, tad mums pieder mūžīgā dzīvība (un tieši tagad). Kā šis brīnišķīgais apsolījums var palīdzēt jums tikt galā ar sāpīgo mirstības realitāti, kaut arī tā ir tikai laicīga?`