---
title:  “Es nākšu atkal”
date:   14/11/2022
---

`Izlasi Jņ 14:1–3. Ir jau pagājuši gandrīz 2000 gadi, kopš Jēzus apsolīja nākt atkal. Kā mēs varam palīdzēt citiem saprast, ka, neskatoties uz ilgo laiku (kam patiesībā nav nozīmes), šis apsolījums ir aktuāls arī mūsu paaudzei, kas esam tik tālu no tā laika, kad Jēzus to izteica?`

Atklāsmes grāmatā Jēzus četras reizes apliecina: “Es nāku drīz!” (Atkl 3:11; Atkl 22:7, 12, 20)

Viņa drīzās nākšanas gaidas motivēja apustuļu draudzes misiju un piepildīja ar cerību neskaitāmu kristiešu dzīves visos gadsimtos. Bet paaudze pēc paaudzes ir mirušas, un šis apsolījums vēl nav noticis. Tāpēc daudzi prasa: “Cik ilgi mums būs jāsludina, ka ‘Jēzus nāks atkal’?” Vai šie vārdi ir radījuši nereālistiskas gaidas? (Sk. 2Pēt 3:4.)

Daudzi kristieši ir sūdzējušies par ilgo “kavēšanos” (salīdzini ar Mt 25:5). Bet kā mēs varam droši zināt, ka tā ir ilga “kavēšanās”? Kas būtu bijis īstais laiks, lai Kristus atgrieztos? Vai tas būtu pēc 50 gadiem, 150, 500? Tas, kam ir nozīme, ir Bībeles apsolījums, ka “Kungs nevilcina Savu apsolījumu, kā dažiem tas šķiet, bet ir pacietīgs ar jums, negribēdams, ka kādi pazustu, bet ka visi nāktu pie atgriešanās” (2Pēt 3:9).

Neskatoties uz garajiem gadsimtiem kopš Jēzus debesbraukšanas, Viņa atgriešanās apsolījums paliek aktuāls arī mūsdienās. Kāpēc? Jo viss, kas mums pieder, ir mūsu īsais dzīves laiks (Ps 90:10), kam seko bezapziņas atpūta kapā (Māc 9:5, 10) un tad pēdējā augšāmcelšanās bez jelkādas vēlākas iespējas izmainīt savu likteni (Ebr 9:27). Attiecībā uz ikvienu nomirušo (kā tika aplūkots 3. tēmā) – tā kā visi mirušie guļ un ir bez apziņas, Kristus otrā nākšana nebūs ilgāk par vienu mirkli pēc nāves. Tātad arī tev Kristus atgriešanās būs vienu mirkli pēc tavas nāves. Tas ir ļoti drīz, vai ne?

Katra aizejošā diena ved mūs vienu dienu tuvāk Kunga Jēzus Kristus godības pilnajai nākšanai debesu padebešos. Lai gan mēs nezinām, kad Viņš nāks, mēs varam būt droši, ka Viņš to darīs, un tas patiešām ir svarīgi.

`Kāds mācītājs savā svētrunā apgalvoja, ka viņam nerūp, kad Kristus atgriezīsies. Viss, kas viņu satrauc, ir tas, ka Kristus atgriezīsies. Kā šī loģika palīdz tev? Kā tā varētu palīdzēt, ja tu jūties mazdūšīgs par to, ka Kristus vēl joprojām nav atgriezies?`