---
title:  Mūžīgā satikšanās
date:   17/11/2022
---

`Izlasi 1kor 15:51–55. Kādu “noslēpumu” (1kor 15:51) Pāvils skaidro?`

Daži populāri sludinātāji rosina domāt, ka šis “noslēpums” (1kor 15:51) ir draudzes “slepenā aizraušana”, kas notiks septiņus gadus pirms Kristus godības pilnās nākšanas. Šajā slepenajā paraušanā uzticīgie kristieši pēkšņi klusi un slepeni tiks aizrauti debesīs, kamēr pārējie paliks šeit, brīnīdamies, kur viņi palikuši. Cilvēki var pēkšņi atrasties automašīnā bez šofera, jo šoferis aizrauts debesīs, un viss, kas paliek, ir “viņu drēbes”. Šo viltus mācību reklamēja noveļu sērija 16 sējumos “Left behind” (“Atstātie”), kas pārtapa par 4 filmām, ko noskatījušies miljoni.

Protams, šādu mācību neapstiprina neviens Bībeles pants. Noslēpums, par ko runā Pāvils, vienkārši ir dzīvo taisno pārveidošana, lai viņi varētu pievienoties uzceltajiem taisnajiem pie Kristus otrās nākšanas. Tā arī ir šī “aizraušana”. Tādas “slepenās aizraušanas” nav, jo Otrā nākšana būs redzama visiem cilvēkiem (Atkl 1:7) un gan mirušo, gan dzīvo pārveidošana notiks, atskanot Kristus atgriešanās taures skaņām (1kor 15:51, 52).

Kristus otrā nākšana būs visbrīnišķīgākā satikšanās, kāda jelkad ir bijusi. Dzīvie taisnie tiek pārvērsti “vienā acumirklī” (1kor 15:52). Atskanot Dieva balsij, viņi tiek pagodināti; tad viņi tiek padarīti nemirstīgi un kopā ar augšāmceltajiem tiek pacelti debesīs, lai satiktos ar Kungu gaisā. Eņģeļi “sakrās Viņa izredzētos no četriem vējiem, no viena debess gala līdz otram” (Mt 24:31).

“Mazie bērni, ko nes svētie eņģeļi, tiek ielikti māšu rokās. Daudzi, ko nāve sen bija šķīrusi, ir satikušies, lai nekad vairs nešķirtos, un ar prieka dziesmām kopā paceļas uz Dieva Pilsētu.” (Elena Vaita “Lielā cīņa”, 645. lpp.)

`Šis ir tik brīnišķīgs apsolījums, kas ir tik atšķirīgs no jebkā, ko mēs esam piedzīvojuši, ka to ir grūti aptvert. Bet padomājiet par kosmosa milzīgumu, kā arī par dzīves apbrīnojamo sarežģītību. Radītā pasaule pati par sevi liecina par Dieva pārsteidzošo spēku. Ko tas viss māca mums par Dieva spēku pārvērst dzīvos un uzmodināt mirušos, Jēzum nākot otrreiz?`