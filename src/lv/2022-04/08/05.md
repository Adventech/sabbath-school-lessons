---
title:  Atskanot bazūnēm
date:   16/11/2022
---

Tesaloniķieši bija pārliecināti, ka mūžīgā dzīvība tiks dota tikai tiem, kas būs dzīvi, Jēzum nākot otrreiz. “Viņi rūpīgi sargāja savu draugu dzīves, lai viņi nemirtu un nezaudētu svētības, ko viņi gaidīja saņemt pie Kunga nākšanas. Bet viņu mīļie cilvēki viens pēc otra tika viņiem atņemti, un ciešanu pilni tesaloniķieši pēdējo reizi raudzījās savu mirušo sejās, neuzdrošinoties cerēt satikt viņus nākotnē.” (Elena Vaita “Apustuļu darbi”, 258. lpp.)

`Izlasi 1tes 4:13–18. Kā Pāvils izlaboja šo nepareizo uzskatu?`

Pastāv vēsturiska tendence izteicienā “aizmigušos caur Jēzu vedīs godībā” (1tes 4:14) ieraudzīt vairāk, nekā tajā ir pateikts. Daudzi, kas pieņem dvēseles nemirstības teoriju, izsaka domu, ka Kristus, nākot otrreiz, ņems Sev līdzi no Debesīm taisnos mirušos, kas jau ir Debesīs ar Dievu. Šīs dvēseles tiktu atkalapvienotas ar attiecīgajiem augšāmceltajiem ķermeņiem. Bet šāda interpretācija nav saskaņā ar Pāvila mācību par šo tematu.

Izlasi šī neadventistu teologa vārdus par šī panta patieso nozīmi: “Iemesls, kāpēc Tesalonikas kristiešiem var būt cerība, sērojot par mirušajiem draudzes locekļiem, ir tas, ka Dievs “vedīs” viņus, tas ir, cels augšā šos aizgājušos ticīgos un ļaus viņiem būt klātesošiem pie Kristus atgriešanās, un tādā veidā būs ‘ar Viņu’. Tas nozīmē, ka šie mirušie ticīgie Kristus nākšanas laikā nenonāks kaut kādā neizdevīgā stāvoklī, bet būs “kopā ar Viņu” tādā veidā, ka viņi vienlīdzīgi ar dzīvajiem ticīgajiem dalīs godību, kas saistīta ar Viņa atgriešanos.” (Jeffrey A. D. Weima “1–2 Thessalonians” Baker Exegetical Commentary on the New Testament (Grand Rapids, MI: Baker Academic, 2014), 319. lpp.)

Ja taisno mirušo dvēseles jau būtu ar Kungu Debesīs, Pāvilam nebūtu bijis vajadzīgs minēt pēdējo augšāmcelšanos kā kristiešu cerību. Viņš būtu varējis vienkārši pieminēt, ka taisnie jau ir ar Kungu. Bet tā vietā viņš saka: “Tie, kas aizmiguši Jēzū,” (1tes 4:14) tiks celti augšā no miroņiem gala laikā.

Cerība uz pēdējo augšāmcelšanu atnesa mierinājumu sērojošajiem tesaloniķiešiem. Tā pati cerība var palīdzēt mums ar pārliecību tikt pāri sāpīgajiem mirkļiem, kad nāves aukstais tvēriens atņem mūsu mīļos cilvēkus.