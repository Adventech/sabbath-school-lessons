---
title:  Cerība pēc šīs dzīves
date:   13/11/2022
---

Senais grieķu vēsturnieks Hērodots (5. gs. pirms Kristus) rakstīja par cilti, kas dzimšanas brīdī sāka apraudāšanu, jo paredzēja ciešanas, ko zīdainis piedzīvos, ja nodzīvos līdz pieaugušā vecumam. Lai arī cik nepieņemams mums var likties šis rituāls, tajā ir zināma loģika.

Tūkstoš gadus vēlāk kādā sludinājumā Amerikā 20. gs. sākumā bija teikts: “Kāpēc dzīvot, ja tevi var apbedīt par desmit dolāriem?”

Mēs zinām, ka dzīve var būt pietiekami grūta, pat ja mēs ticam Dievam un mūžības cerībai. Iedomājies, cik grūti ir tiem, kam nav cerības pēc šīs īsās un bieži grūtību pilnās eksistences. Vairāk nekā viens laicīgais rakstnieks ir rakstījis par cilvēka eksistences bezjēdzīgumu, jo mēs visi ne tikai mirstam, bet mēs visi dzīvojam aptverdami, ka mēs mirsim. Un tas, ka mēs to apzināmies, padara visu cilvēka dzīves projektu, kas bieži ir smags un ciešanu pilns jau pats par sevi, šķietami tukšu un veltīgu. Kāds domātājs nosauca cilvēku par neko vairāk kā “bojātiem gaļas gabaliņiem uz irstošiem kauliem”. Izklausās šausmīgi, bet ir grūti strīdēties pretī šai loģikai.

Protams, pretēji šim visam mums ir Bībelē dotais mūžīgās dzīvības apsolījums Jēzū. Un šī ir atslēga: cerība Jēzū un tajā, ko Viņa nāve un augšāmcelšanās mums piedāvā. Citādi kāda gan mums būtu cerība?

`Izlasi 1kor 15:12–19. Ko Pāvils šeit pasaka par to, cik cieši saistīta ar Kristus augšāmcelšanos ir cerība uz mūsu pašu augšāmcelšanos?`

Pāvils runā tieši: mūsu augšāmcelšanās ir nesaraujami saistīta ar Kristus augšāmcelšanos. Ja mēs necelsimies, tad tas nozīmē, ka Kristus nav augšāmcēlies, un, ja Kristus nav augšāmcēlies, ko tad? “Tad veltīga ir jūsu ticība, tad jūs vēl esat savos grēkos.” Citiem vārdiem, ja mēs mirstam, mēs paliekam miruši un uz visiem laikiem, tādējādi viss ir bezjēdzīgs. Pāvils to pasaka 1kor 15:32: “Ja mirušie neceļas augšām, tad: ēdīsim un dzersim, jo rīt mēs mirsim.”

Ja mūsu pašreizējā uz oglekļa protoplazmu balstītā eksistence ir viss, kas šeit ir, un mūsu “septiņdesmit” gadi (ja mums paveicas; jeb ja mēs nesmēķējam un neēdam pārāk daudz burgerus) ir viss, ko mēs varam nodzīvot, – tad mēs esam diezgan smagā situācijā. Nav brīnums, ka Elena Vaita piebilst: “Debesis mums ir vērtas visu, un, ja mēs zaudējam Debesis, mēs zaudējam visu.” (“Dieva dēli un meitas”, 349. lpp.)

`Padomājiet, cik dārga ir mūsu cerība un ticība. Kāpēc mums Dieva žēlastībā vajadzētu darīt visu, lai to saglabātu?` 