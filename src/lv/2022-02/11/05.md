---
title:  Jāzeps kā vergs Ēģiptē
date:   08/06/2022
---

Tagad atgriezīsimies pie Jāzepa piedzīvojumiem, ko “pārtrauca” notikumi ar Tamāru. Nu Jāzeps strādā kā vergs pie "sardzes virsnieka”, kas ir atbildīgs par faraona ierēdņu cietumu (1 Moz 40:3, 4; 1 Moz 41:10–12).

`Izlasi 1Moz 39. Domājot par Jāzepu kā paraugu, kad viņš strādā par Potifāra menedžeri, kas ir veiksmes faktori?`

Gandrīz nekavējoties Jāzeps tiek raksturots kā veiksmīgs cilvēks (1Moz 39:2, 3). Viņš ir tik labs un saimnieks viņam tik ļoti uzticas, ka "ielika visu, kas tam bija, viņa rokās" un pat “iecēla par sava nama pārvaldnieku” (1 Moz 39:4).

Taču Jāzepa veiksme viņu nesabojāja. Kad Potifāra sieva ievēro viņu un grib ar viņu pārgulēt, Jāzeps nešaubīgi atsaka un drīzāk zaudē darbu un drošību, nekā dara “tik lielu ļaunumu un grēko pret Dievu" (1Moz 39:9). Sieviete, Jāzepa atteikuma pazemota, nepatiesi ziņo saviem kalpiem un vīram, ka Jāzeps ir gribējis viņu izvarot. Jāzeps tiek iemests cietumā.

Jāzeps šeit piedzīvo to, ko mēs visi esam piedzīvojuši: sajūtu, ka Dievs ir pametis, lai gan pat šajā grūtajā laikā “Kungs bija ar Jāzepu” (1 Moz 39:21).

Visbeidzot Kungs rīkojās, un viņš ietekmēja Jāzepa attiecības ar cietuma priekšnieku. Šeit, tāpat kā saimnieka mājā, Kungs svētīja Jāzepu. Viņš acīmredzami bija apdāvināts cilvēks, un, neskatoties uz arvien ļaunākiem apstākļiem (galu galā pirms tam viņš bija vergs!), viņš centās to pārvērst par labu. Lai arī kādas būtu viņa dāvanas, pants tomēr skaidri pasaka, ka galu galā veiksmi viņam atnesa Dievs. “Un cietuma priekšnieks pats nerūpējās ne par vienu lietu, ko tas bija nodevis viņa rokā, tāpēc ka Tas Kungs bija ar viņu, un visam, ko vien viņš darīja, Tas Kungs lika labi izdoties." (1 Moz 39:23) Cik svarīgi, lai visi apdāvinātie un veiksmīgie atcerētos, no kā tas viss nāk!

`Izlasi 1Moz 39:7–12. Kā Jāzeps pretojās sievietes uzbrukumiem? Kāpēc Jāzeps teica, ka klausīt viņas prasībai būtu grēks pret Dievu? Kādu izpratni par grēka būtību viņš parāda?`