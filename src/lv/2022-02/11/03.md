---
title:  Uzbrukums Jāzepam
date:   06/06/2022
---

Lai arī cik šausmīgi bija tālākie notikumi, tos nav grūti aptvert. Būt tik tuvu gan fiziski, gan radniecībā ar kādu, ko jūs ienīstat, agri vai vēlu nozīmē iekulties nepatikšanās. Un tā arī notika.

`Izlasi 1Moz 37:12–36. Ko tas māca mums par to, cik bīstama un ļauna var būt neatjaunota sirds un uz kādu rīcību tā var pamudināt?`

Brāļi ienīda Jāzepu, jo viņi bija greizsirdīgi uz Dieva labvēlību (Apd 7:9), kas tika apstiprināta uz katra soļa turpmāko notikumu gaitā. Kad Jāzeps apmaldījās, kāds vīrs viņu atrada un izglāba (1Moz 37:15). Kad Jāzepa brāļi plānoja viņu nogalināt, iejaucās Rūbens un ierosināja iemest bedrē (1Moz 37:20–22).

Ir grūti iztēloties, cik liels naids tas bija - pie tam pret savu ģimenes locekli. Kā šie jaunie vīri varēja izdarīt kaut ko tik nežēlīgu? Vai viņi pat ne uz mirkli nepadomāja, kā viņu rīcība ietekmēs viņu tēvu? Lai arī kāds aizvainojums viņiem bija pret tēvu (jo viņš Jāzepu acīmredzot mīlēja vairāk), kaut ko tādu izdarīt ar vienu no viņa bērniem patiešām bija nožēlojami. Cik spēcīgi atklājas tas, cik ļauni var būt cilvēki!

“Daži no viņiem tomērjutās neērti, jo neizjuta nekādu apmierinājumu, ko bija gaidījuši no sava atriebības darba. Drīz tie ieraudzīja tuvojamies kādu ceļotāju pulku. Ta bija ismaēliešu karavāna no otrpus Jordānas, kas ar dažādām zālēm un citām precēm devās uz Ēģipti. Tad Jūda ieteica labāk pārdot brāli šiem pagānu tirgotājiem, nekā pamest viņu bada nāvei. Ja jauneklis tā tiktu aizvākts prom no viņu ceļa, tie paliktu tīri no viņa asinīm.” (Elena Vaita “Sentēvi un pravieši” 211. Ipp.)

Pēc tam, kad viņi bija to iemetuši bedrē, plānodami vēlāk nogalināt, garām gāja karavāna, un Jūda ierosināja pārdot Jāzepu tirgoņiem (1 Moz 37:26, 27). Savukārt šie midiānieši (1 Moz 37:28) viņu vēlāk pārdeva Ēģiptē (1Moz 37:36), kur viņš kļuva slavens.

`Kāpēc ir tik svarīgi meklēt Dieva spēku, lai mainītu sliktus rakstura ieradumus, pirms tie negaidītos veidos atklājas darbos?`