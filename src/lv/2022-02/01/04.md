---
title:  Sabats
date:   29/03/2022
---

`Izlasi 1Moz 2:2, 3 un 2Moz 20:8–11. Kāpēc septītās dienas sabats ir saistīts ar radīšanu? Kā šī saikne ietekmē to, kā mēs ievērojam sabatu?`

Tieši tāpēc, ka “Dievs pabeidza" Savu radīšanas darbu, Viņš iecēla sabatu. Septītās dienas sabats tāpēc ir mūsu ticības izpausme tam, ka Dievs toreiz pabeidza Savu darbu un uzskatīja to kā "ļoti labu”. Ievērot sabatu nozīmē pievienoties Dievam un atzīt viņa radības skaistumu un vērtību.

Mēs varam atpūsties no saviem darbiem, tieši tāpat kā Dievs atpūtās no saviem darbiem. Sabata ievērošana nozīmē pateikt “jā” Dieva “ļoti labajai” radīšanai, ieskaitot mūsu fiziskos ķermeņus. Pretēji dažiem senajiem (un mūsdienu) uzskatiem nekas Rakstos - ne Vecajā, ne Jaunajā Derībā – nepazemo ķermeni kā ļaunu. Tas ir pagānu, nevis Bībeles koncepts. Sabata ievērotāji ir pateicīgi par Dieva radību, kas ietver arī savu miesu –, un tieši tāpēc viņi var baudīt visu radīto un par to rūpēties.

Sabats, kas iezīmē cilvēces vēstures pirmo “noslēgumu”, ir arī ciešanās esošās cilvē- ces un vaimanājošās pasaules cerības zīme. Interesanti, ka frāze “pabeidza .. darbu” vēlreiz parādās tad, kad tika pabeigta svētnīcas būvniecība (2 Moz 40:33), un pēc tam arī Salamana tempļa celtniecības finišā (1ķēn 7:40,51) – abas šīs vietas māca evaņģēliju un glābšanu.

Pēc grēkā krišanas sabats nedēļas beigās norāda uz glābšanas brīnumu, kas notiks, tikai pateicoties jaunradīšanas brīnumam (Jes 65:17, Atkl 21:1). Sabats mūsu katras nedēļas beigās ir zīme, ka arī šīs pasaules ciešanām un pārbaudījumiem pienāks beigas. Tieši tāpēc Jēzus izvēlējās sabatu kā vispiemērotāko dienu, lai dziedinātu slimos (Lk 13:13–16). Pretēji tradicijām, kurās bija iestrēguši tautas vadītāji, ar sabata dziedināšanām Jēzus norādīja tautai un arī mums uz laiku, kad visas sāpes, nāve un ciešanas būs beigušās – tas būs glābšanas procesa noslēgums. Tādējādi katrs sabats norāda mums uz glābšanas cerību.

`Kā, atpūšoties sabata dienā, mēs piedzīvojam atpūtu un glābšanu, kas mums ir Jēzū tagad un kas galu galā piepildīsies jaunu debesu un jaunas zemes radīšanā?`