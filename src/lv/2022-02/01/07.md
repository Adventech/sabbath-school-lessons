---
title:  Tālākiem pētījumiem
date:   01/04/2022
---

Izlasi Elenas Vaitas grāmatā “The Story of Redemption” nodaļu “Radīšana” (21., 22. lpp.); grāmatā “Audzināšana” nodaļu “Bībele un zinātne" (128., 129. lpp.)

"Tā kā dabas grāmata un atklāsmes grāmata nes viena un tā paša prāta zīmogu, tās nevar nerunāt saskaņā. Ar dažādām metodēm un dažādām valodām tās liecina par tām pašām lielajām patiesībām. Zinātne vienmēr atklāj arvien jaunus brīnumus; bet tās pētījumos nav nekā tāda, kas, pareizi saprasts, būtu pretrunā dievišķajai atklāsmei. Dabas grāmata un rakstītais Vārds izlej gaismu viens pār otru. Tās iepazīstina mūs ar Dievu, mācot mums kaut ko par likumiem, ar kuru palīdzību Viņš strādā.

Tomēr pieņēmumi, kas kļūdaini ir ņemti no faktiem, kas novēroti dabā, ir vadījuši pie šķietama konflikta starp zinātni un atklāsmi; un, lai atjaunotu saskaņu, ir pieņemti tādi Rakstu skaidrojumi, kas samazina un iznīcina Dieva Vārda spēku. Ģeoloģija, domājams, ir pretēja burtiskai Mozus radišanas ziņojuma interpretācijai. Lai evolūcijas ceļā no haosa izveidotos zeme, runā, ka bijuši vajadzīgi miljoniem gadu; un, lai pielāgotu Bībeli šīm iedomātajām zinātnes atklāsmēm, radīšanas dienas ir pieņemts uzskatīt par milzīgiem, nekonkrētiem periodiem, aptverot tūkstošiem vai pat miljoniem gadu.

Šādi secinājumi ir pilnīgi nepamatoti. Bībeles ziņojums ir saskaņā ar sevi un ar dabas mācību." (Elena Vaita "Audzināšana" 128., 129. lpp.)

**Jautājumi pārrunām**:

`1. Kāpēc tiktu ietekmēta mūsu ticības kvalitāte, ja mēs uzskatītu, ka šie radīšanas stāsti ir leģendas, “mīti”, kas domāti, lai mācītu mums garīgas mācības bez vēsturiskas hronoloģijas? Kādi norādījumi Bībelē liek domāt, ka Bībeles autors zināja, vai tie ir “vēsturiski”, tieši tādi paši kā pārējie stāsti Pirmajā Mozus grāmatā? Kāda ir Jēzus liecība par šo stāstu vēsturisko patiesumu?`

`2. Ko Pirmās Mozus grāmatas stāsts māca mums par zemes pārvaldīšanas svarīgumu? Kā mēs varam būt labi savas planētas apsaimniekotāji, vienlaikus izvairoties no briesmām pielūgt pašu radību, nevis Radītāju, kas ir ļoti reāls kārdinājums? (Sk. Rm 1:25.)`

`3. Neskatoties uz grēka postījumiem daudzu tūkstošu gadu garumā, kādos veidos vēl joprojām mums atklājas sākotnējie brīnumi, skaistums un majestātiskums, spēcīgā veidā stāstot mums par Dieva labestību un spēku?`