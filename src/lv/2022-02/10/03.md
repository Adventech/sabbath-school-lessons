---
title:  Brāļi satiekas
date:   30/05/2022
---

No Pniēlas, “Dieva vaiga” (sk. 1 Moz 32:30), vietas, kur viņam bija pieredze ar Dievu, Jēkabs dodas satikt savu brāli. Pēc 20 gadu ilgas šķiršanās Jēkabs redz, ka viņš nāk ar 400 vīriem (1Moz 33:1). Jēkabs ir satraukts, tāpēc sagatavo sevi un savu ģimeni visam, kas var notikt.

`Izlasi 1 Moz 33. nodaļu. Kāda saistība šeit ir starp Jēkaba piedzīvoto, skatot Dieva vaigu Pniēlā, un Jēkaba piedzīvojumiem, redzot sava brāļa vaigu? Kāda ir šīs saistības ietekme uz mūsu attiecībām ar Dievu un ar saviem “brāļiem”, lai arī kas viņi būtu?`

Jēkabs brāļa priekšā noliecas septiņas reizes (1Moz 33:3) un nosauc viņu vairākas reizes “mans kungs” (1Moz 33:8, 13, 15), bet sevi – par kalpu (1 Moz 33:5; salīdzini ar1Moz 32:4, 18, 20). Zīmīgi, ka Jēkaba noliekšanās septiņas reizes atbalso tēva septiņas svētības (1 Moz 27:27-29); pie tam noliecoties viņš īpaši atkārto tēva svētību "ciltis lai zemojas tavā priekšā" (1Moz 27:29).

Izklausās, ka Jēkaba nodoms ir samaksāt parādu savam brālim un atgriezt nozagtās svētības (sk. 1 Moz 33:11). Kad Ēsavs ierauga savu brāli, viņš, pretēji jebkurām gaidām, skrien pretī Jēkabam un tā vietā, lai nogalinātu, "to skūpstīja, un tie raudāja" (1 Moz 33:4). Vēlāk Jēkabs Ēsavam saka: “Tavu vaigu redzot, man bija, it kā es redzētu Dieva vaigu." (1 Moz 33:10) lemesls Jēkaba neparastajam apgalvojumam ir viņa izpratne, ka Esavs viņam ir piedevis. Ebreju vārds “ratsah” (“apmierināts”, 1 Moz 33:10, NKJV) ir teoloģisks jēdziens, kas attiecas uz jebkuru upuri, kas ir“patīkams”, “pieņemams” Dievam, iekļaujot dievišķu piedošanu (3Moz 22:27, Am 5:22).

Jēkaba pieredze ar Dieva piedošanu pie Pniēlas, kur viņš redzēja Dieva vaigu, tagad atkārtojas viņa pieredzē ar brāļa piedošanu, ko viņš apzīmē kā Dieva vaiga redzēšanu. Jēkabs dzīvoja otrajā Pniēlā, un pirmā ir sagatavojusi otrajai. Dievs un brālis piedeva Jēkabam. Patiešām, tagad viņš saprata žēlastību vairāk nekā jebkad iepriekš.

`Ko tu esi iemācījies par žēlastību no tā, kā citi (ne Kungs) tev ir piedevuši?`