---
title:  Rahēles nāve
date:   02/06/2022
---

`Izlasi 1Moz 35:15–29. Ar kādām vēl likstām Jēkabs saskaras savas disfunkcionālās ģimenes iekšienē?`

Tiklīdz Jēkabs dodas prom no Bēteles, trīs savstarpēji saistīti notikumi iezīmē pēdējo soli viņa ceļojumā uz Apsolīto zemi: piedzimst Jēkaba pēdējais dēls; nomirst Rahēle; un Rūbens, Jēkaba pirmais dēls no Leas, pārguļ ar Jēkaba blakussievu. Lai gan teksts nepasaka, kāpēc jaunais vīrietis izdara kaut ko tik ļaunu, varētu būt, ka viņš gribēja kaut kādā veidā aptraipīt Jēkaba pēdējā dēla dzimšanu un Rahēles piemiņu. Mēs to nezinām.

Jēkaba pēdējā dēla dzimšana ir saistīta ar Betlēmi (1 Moz 35:19), kas atrodas Apsolītās zemes robežās. Šī dzimšana ir pirmais Dieva apsolījuma piepildījums nākamajam Israēlam. Vecmāte pravietiski uzrunā Rahēli ar paša Dieva vārdiem, ko viņš izmantoja, lai nomierinātu Abrahamu: "Nebīsties!" (1 Moz 35:17; salīdzini ar 1 Moz 15.1.)

Zīmīgi, ka Jēkabs izmaina vārdu Benons, ko Rahēle bija devusi savam dēlam mirstot un kas nozīmē “manu ciešanu dēls”, lai norādītu uz savām sāpēm, uz Benjamīnu, kas nozīmē “labās rokas dēls”, iespējams, ar to domājot dienvidu virzienu, lai izteiktu savu cerību uz Apsolīto zemi un visu, ko Dievs ir teicis, ka Viņš darīs Savu ļaužu labā pēc tam, kad viņi būs tur apmetušies.

Tomēr šajā laikā Rūbenam ir seksuālas attiecības ar Bilhu, tēva blakussievu un arī Rahēles kalponi (1Moz 35:25, 1 Moz 30:3). Mēs nezinām, kāpēc viņš tik skandalozi rīkojās, bet vienīgais, ko varam droši teikt - tas ir vēl viens piemērs cilvēku nožēlojamajam stāvoklim.

Pārsteidzoši, ka Jēkabs uz šo šausmīgo vardarbību nereaģē, kaut arī viņam par to pastāsta (1Moz 35:22). Varbūt šajā vietā savā dzīvē Jēkabs uzticas Dievam, ka Viņš piepildis Savu vārdu, neskatoties uz grēku un ļaunumu, kas reizēm notiek ap viņu.

Tieši šī mācība par ticību ir ietverta Jēkaba 12 dēlu sarakstā, kas būs Israēla sentēvi (1 Moz 35:22–26) – ne vissvētākie un laipnākie cilvēki, kā redzēsim. Tomēr Dieva griba caur šo ģimeni, kas nebija pilnīga, tika īstenota, neskatoties uz visām problēmām, disfunkciju, pat apzināto ļaunumu, piemēram, Rūbena rīcībā ar Bilhu.

`Pat neskatoties uz cilvēku kļūdām, Dieva mērķis tiks piepildīts. Tad iedomājieties, kas notiktu, ja cilvēki sadarbotos un Viņam klausītu. Cik daudz vieglāk, tas ir, ar mazākām ciešanām, bez stresa un bez kavēšanās varētu tikt īstenota Dieva griba?`