---
title:  Cīņa ar Dievu
date:   29/05/2022
---

Devies prom no Lābana, Jēkabs drīz vēlreiz piedzīvo Dievu. Zinot, ka viņa brālis Ēsavs nāk ar "četrsimt vīriem" (1Moz 32:6), Jēkabs dedzīgi lūdz Kungu, kaut arī viņš atzīst, ka “es esmu pārāk niecīgs visas tās žēlastības un uzticības priekšā, ko Tu Savam kalpam esi parādījis” (1Moz 32:11). Jēkabs patiešām jau saprata labāk, ko nozīmē žēlastība.

Ko Kungs atbildēja?

`Izlasi 1Moz 32:22–31 un Hoz 12:3, 4. Kāda ir šī notikuma garīgā nozīme?`

Jēkabs ir satraukts, un tas ir saprotami. Pēc tam, kad viņš bija izdarījis visu, ko varēja, lai pasargātu savu ģimeni, viņš devās pie naktsmiera. Tad viņam pēkšņi uzbrūk “Vīrs” (1Moz 32:24, NKJV). Šim jēdzienam var būtīpaša nozīme, kas atgādina dievišķu klātbūtni (sk. Jes 53:3). Daniēls izmanto to, lai runātu par debesu priesteri Mihaēlu (Dan 10:5); tas bija arī vārds, ko izmanto Jozua, lai runātu par “Tā Kunga karaspēka virspavēlnieku", ko Jozua sauc par pašu JHVH (Joz 5:13–15).

Patiešām, ņemot vērā Jēkaba teikto, cīņas vidū viņš acīmredzot skaidri ieraudzīja, ka cīnās ar pašu Dievu: “Es tevi neatlaidīšu, iekāms Tu mani nesvētīsi.” (1 Moz 32:27) Tomēr viņa dedzīgā pieķeršanās Dievam, viņa atteikšanās atlaist atklāj arī dedzīgas ilgas pēc piedošanas un būt taisnam Kunga priekšā.

“Tad arī Jēkabam skaidri tika atklāta kļūda, kas to noveda pie grēka, cenšoties iegūt pirmdzimtā tiesības ar viltu. Viņš nebija uzticējies Dieva apsolījumiem, bet pats saviem spēkiem centies panākt to, ko Dievs būtu izdarījis savā laikā un piemērotā veidā.” (Elena Vaita “Sentēvi un pravieši” 197., 198. Ipp.)

Pierādījums tam, ka viņam ir piedots, bija vārda maiņa-no tāda vārda, kas atgādināja par viņa grēku, uz tādu, kas kļuva par piemiņu uzvarai. Eņģelis teica: “Tavs vārds turpmāk nebūs Jēkabs, bet Israēls, jo tu ar Dievu un ar cilvēkiem esi cīnījies un esi uzvarējis.” (1Moz 32:28)

`Kāda ir tava pieredze, cīnoties ar Dievu? Ko nozīmē cīnīties ar Dievu, un kāpēc reizēm ir svarīgi, ka mums ir šāda pieredze?`