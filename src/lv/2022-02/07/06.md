---
title:  Lats Sodomā
date:   12/05/2022
---

`Izlasi 1 Moz 18:16–19:29. Kā Ābrahāma pravietiskā kalpošana ietekmē viņa atbildību pret Latu?`

Abrahāms tikko bija saņēmis atkārtotu Dieva apsolījumu par dēlu. Tomēr tā vietā, lai priecātos par labo vēsti, viņš iesaistās ar Dievu dedzīgā diskusijā par Lata likteni Sodomā. Ābrahāms ir ne tikai pravietis, kam Dievs atklāj Savu gribu; viņš ir arī pravietis, kas aizlūdz par samaitātajiem. Ebreju frāze "stāvēja vēl Tā Kunga vaiga priekšā” (1 Moz 18:22) ir idioma attiecībā uz lūgšanu.

Patiesībā Ābrahāms izaicina Dievu un kaulējas ar Viņu par Sodomas glābšanu, kur dzīvo viņa brāļa dēls. Sākot no 50 un noslīdot līdz 10, Dievs apsola glābt Sodomas iedzivotājus, ja kaut tikai 10 sodomieši būs taisni.

Tas, kas notika, kad divi eņģeļi nāca pie Lata, lai viņu brīdinātu (1 Moz 19:1–10), protams, liecina, cik cilvēki bija kļuvuši slimi un ļauni. Tā patiešām bija samaitāta vieta, gluži kā daudzas apkārtējās tautas; tas bija viens no iemesliem, kāpēc viņi beigās tika izdzīti no zemes (sk. 1 Moz 15:16).

“Tuvojās Sodomas pēdējā nakts. Atriebības mākoņi jau meta savu ēnu pār bojāejai nolemto pilsētu, bet cilvēki to neņēma vērā. Kamēr eņģeļi tuvojās ar nodomu visu iznīcināt, ļaudis turpināja sapņot par labklājību un izpriecām. Pēdējā diena tika aizvadīta kā visas pārējās, kuras bija nākušas un gājušas. Nesalīdzināmā skaistuma ainava rotājās rietošās saules staros. Vakara vēsums pilsētas iedzīvotājus bija izvilinājis ārā, un izpriecu meklētāji pastaigājās baros, gatavi nodoties līksmībai.” (Elena Vaita “Sentēvi un pravieši” 157., 158. lpp.)

Beigās Dievs izglāba tikai Latu, viņa sievu un divas meitas (1 Moz 19:15), gandrīz pusi no minimālajiem desmit. Znoti, kas neņēma nopietni Lata brīdinājumu, palika pilsētā (1 Moz 19:14).

Skaistā zeme tika iznīcināta. Ebreju darbības vārds “hafakh" ("atmeta") parādās šajos pantos vairākas reizes (1Moz 19:21, 25, 29) un raksturo Sodomas iznīcināšanu (2 Moz 29:23, Am 4:11). Doma ir tāda, ka zeme tika “anulēta”. Kā plūdi “atsauca” sākotnējo radīšanu (1 Moz 6:7), tieši tāpat Sodomas gals ir Edenes dārza "anulēšana" (1 Moz 13:10). Sodomas bojāejā mums ir dots priekšvēstnesis arī gala laika iznīcināšanai (sk. Jūdas 1:7).