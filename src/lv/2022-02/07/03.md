---
title:  Ābrahāma šaubas
date:   09/05/2022
---

`Izlasi 1Moz 16:1–16. Kāda nozīme ir Ābrāma lēmumam doties pie Hagaras, neņemot vērā Dieva doto apsolījumu? Kā abas sievietes aino divas ticības attieksmes (Gal 4:21–31)?`

Kad Ābrāms šaubījās (1Moz15:2), Dievs nepārprotami viņu nomierināja, ka viņam būs dēls. Tagad, pēc 10 gadiem, Abrāmam dēla joprojām nav. Pat pēc Dieva pēdējā spēcīgā pravietojuma Abrams, šķiet, ir zaudējis ticību: viņš vairs netic, ka viņam ir iespējams no Sāras sagaidīt dēlu. Sāra, juzdamies bezcerīga, uzņemas iniciatīvu un aicina viņu ķerties pie vispārējas tā laika prakses senajos Tuvajos Austrumos: paņemt aizvietotāju. Šim pakalpojumam tiek nozīmēta Hagara, Sāras kalpone. Sistēma strādā. Ironiski, ka cilvēka stratēģija šķiet efektīvāka nekā ticība Dieva apsolījumiem.

Panti, kas apraksta Sāras attiecības ar Abramu, atbalso stāstu par Ādamu un levu Edenes dārzā. Abiem tekstiem ir daudz kopīgu motīvu (Sāra – līdzīgi levai – ir aktīva; Ābrāms- līdzīgi Ādamam-pasīvs) un kopīgu darbības vārdu un frāžu (“ņemt vērā balsi”, "ņemt" un "dot”). Šī paralēle starp abiem stāstiem ietver Dieva nepatiku pret šādu rīcību. Apustulis Pāvils atsaucas uz šo stāstu, izsakot savu domu par darbiem un žēlastību (Gal 4:23–26). Abos ziņojumos rezultāts ir vienāds: cilvēka centienu ātrais ieguvums ne pēc Dieva gribas rada sarežģījumus nākotnē. Ievērojiet, ka Dievs visā notikumā nav klātesošs. Sāra runā par Dievu, bet nekad nerunā ar Viņu; arī Dievs nerunā ar kādu no viņiem. Šī Dieva prombūtne ir satriecoša, īpaši pēc pastāvīgās Dieva klātbūtnes iepriekšējā nodaļā.

Tad Dievs parādās Hagarai, bet tikai pēc tam, kad viņa bija aizbēgusi no Ābrāma nama. Ši negaidītā parādīšanās pauž Dieva klātbūtni, neskatoties uz cilvēka pūlēm darboties bez Viņa. Atsauce uz “Kunga Eņģeli” (1 Moz 16:7) ir nosaukums, kas bieži tiek identificēts ar Kungu, JHVH (sk. 1 Moz 18:1, 13, 22). Šajā reizē Dievs ir tas, kas uzņemas iniciatīvu un paziņo Hagarai, ka viņai piedzims dēls, Ismaēls, kura vārds nozīmē “Dievs dzird” (1 Mo 16:11). Ironiski, ka stāsts, kas noslēdzas ar dzirdēšanas ideju ("šama"), atbalso dzirdēšanu stāsta sākumā, kad Ābrams "ņēma vēra” (“šama") Sāras balsi (1 Moz 16:2).

`Kāpēc mums ir tik viegli pieļaut tādu pašu kļūdu, kādu šajā gadījumā pieļāva Ābrāms?`