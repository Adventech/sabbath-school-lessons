---
title:  Plūdu beigas
date:   19/04/2022
---

1Moz7:22–24 apraksta ūdeņu pārņemošo un visaptverošo ietekmi, kas “iznīcināja visu dzīvo" (1 Moz 7:23) un “pieņēmās spēkā zemes virsū simt piecdesmit dienas” (1 Moz 7:24). “Dievs atcerējās Noa” (1Moz 8:1) šajā pilnīgās iznīcības un bezcerības kontekstā. Šī frāze atrodas plūdu apraksta vidū, kas norāda, ka šī doma ir plūdu stāsta centrālā vēsts.

`Izlasi 1Moz 8:1. Ko nozīmē tas, ka Dievs “atcerējās” Noa?`

Darbības vārds“zakhar” (“atcerēties”) nozīmē, ka Dievs nebija aizmirsis. Tas ir vairāk nekā tikai mentāls vingrinājums. Bībeles kontekstā “Dievs, kas atceras” nozīmē Viņa apsolījuma piepildīšanos un bieži attiecas uz glābšanu (sk. 1 Moz 19:29). Plūdu kontekstā “Dievs atcerējās” nozīmē, ka ūdeņi “mitējās” (1 Moz 8:2) un ka Noa drīz varēs atstāt šķirstu (1 Moz 8:16).

Lai gan vēl nebija dota pavēle atstātšķirstu, Noa uzņemas iniciatīvu un izsūta vispirms kraukli un tad dūju, lai pārbaudītu situāciju. Visbeidzot, kad dūja neatlido atpakaļ, viņš saprot, ka “ūdeņi bija izsīkuši zemes virsū; tad Noa noņēma šķirsta jumtu un redzēja, ka zemes virsa bija apžuvusi” (1 Moz 8:13).

Noa uzvedība ir pilna ar praktiskām mācībām. No vienas puses, tā māca mums uzticēties Dievam, pat ja Viņš vēl nerunā tiešā veidā. No otras puses, ticība nenoliedz domāšanas un pārbaudīšanas vērtību. Ticība neizslēdz pienākumu domāt, meklēt un redzēt, vai tas, ko mēs esam mācījušies, ir patiesība.

Un tomēr Noa iet ārā tikai tad, kad Dievs beidzot liek viņam to darīt (1Moz 8:15–19). Tas ir, pat ja izskatās droši atstāt šķirstu, Noa vienalga paļaujas uz Dievu un gaida Dieva signālu. Viņš pacietīgi gaidīja šķirstā. “Kā viņš bija iegājis ar Dieva pavēli, tāpat viņš gaidīja īpašas norādes izkāpt. [..] Visbeidzot eņģelis nolaidās no Debesīm, atvēra masīvās durvis un lūdza sentēvu un viņa saimi izkāpt uz zemes un ņemt līdzi katru dzīvo radību.” (Elena Vaita “Sentēvi un pravieši” 105. Ipp.)

`Izlasi 1Moz 8:1, 1Moz 19:29 un Ps 106:4. Ko nozīmē izteiciens “Dievs atcerējās”? Košī patiesība nozīmē mums tagad – tas ir, kā Dievs ir tev parādījis, ka Viņš tevi “atceras”?`