---
title:  Derība. 1. daļa
date:   20/04/2022
---

Tagad ir pienācis laiks, kad jātiek piepildītai apsolītajai derībai. “Bet ar tevi Es celšu derību. Tu iesi šķirstā, tu, tavi dēli, tava sieva un tavu dēlu sievas līdz ar tevi.” (1Moz 6:18) Pretēji dievišķajiem draudiem iznīcināt (1Moz 6:17) šī derība ir dzīvības apsolījums.

`Izlasi 1Moz 8:20. Ko Noa darīja vispirms, kad viņš iznāca no šķirsta, un kāpēc?`

Līdzīgi Ādamam un levai, kas pavisam noteikti pielūdza Dievu sabatā uzreiz pēc sešām radīšanas dienām, Noa pielūdza Dievu uzreiz pēc plūdiem, kas pēc būtības arī bija radīšanas notikums. Tomēr pastāv atšķirība starp diviem pielūgsmes aktiem. Atšķirībā no Ādama un levas, kas pielūdza Kungu tiešā veidā, Noam bija jāizmanto upuris. Šī ir pirmā reize, kad Rakstos ir minēts altāris. Upuris ir“dedzināmais upuris” (olah'), senākais un visbiežākais upuris. Noam šis upuris bija pateicība (salīdzini ar 4 Moz 15:1–11), un tas tika pienests, lai izteiktu pateicību Raditājam, kas bija viņu izglābis.

`Izlasi 1Moz 9:2–4. Kā plūdi ietekmēja cilvēku uzturu? Kāds princips saskatāms aiz Dieva ierobežojumiem?`

Plūdu dēļ augu valsts pārtika vairs nebija pieejama kā kādreiz. Tāpēc Dievs ļāva cilvēkiem ēst dzīvnieku gaļu. Šī izmaiņa uzturā ieviesa izmaiņas cilvēku un dzīvnieku starpā, jo attiecības vairs nebija tādas kā sākotnējās radīšanas laikā. Radīšanas ziņojumā cilvēki un dzīvnieki ēda vienu un to pašu augu valsts uzturu un cits citu neapdraudēja. Pēcplūdu pasaulē dzīvnieku nogalināšana, lai iegūtu pārtiku, ietvēra baiļu attiecības (1Moz 9:2). Kad tie sāka cits citu ēst, starp cilvēkiem un dzīvniekiem, bez šaubām, izveidojās pavisam atšķirīgas attiecības salīdzinājumā ar tām, kādas viņi baudīja Ēdenē.

Dieva tolerancei tomēr bija divi ierobežojumi. Ne visi dzīvnieki bija piemēroti pārtikai. Pirmais ierobežojums bija netieša atšķirība starp “šķīstiem un nešķīstiem” dzīvniekiem, kas bija daļa no radīšanas kārtības (sk. 1 Moz 8:19, 20; salīdzini ar 1 Moz 1:21, 24). Otrais ierobežojums bija tiešs un jauns, tas bija-atturēties no asiņu ēšanas, jo asinīs ir dzīvība (1 Moz 9:4).