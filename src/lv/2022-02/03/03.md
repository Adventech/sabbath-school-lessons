---
title:  Divi upuri
date:   11/04/2022
---

Atšķirība starp Kainu un Ābelu, kā tā atspoguļota viņu vārdos, nav saistīta tikai ar viņu personībām. Tā atklājās arī viņu nodarbošanās veidā. Kains bija “zemes kopējs” (1 Moz 4:2), kas prasīja fiziski smagu darbu, bet Ābels bija “avju gans” (1 Moz 4:2), kas prasīja izjūtu un līdzjūtību.

Kains bija augļu ražotājs. Ābels-avju gans. Šīs divas nodarbošanās ne tikai izskaidro abu upuru būtību (augļi no Kaina un avis no Ābela), bet arī divas atšķirīgas psiholoģiskas attieksmes un mentalitātes, kas saistītas ar abiem upuriem: Kains strādāja, lai “iegūtu” augļus, ko viņš saražoja, bet Ābels gādāja par avīm, ko viņš bija saņēmis.

`Izlasi 1Moz 4:1-5 un Ebr 11:4. Kāpēc Dievs pieņēma Ābela upuri, bet atmeta Kaina upuri? Kā mums jāsaprot, kas šeit notika?`

“Bez asins izliešanas nav grēka atlaišanas; un viņiem [Kainam un Ābelam] bija jāparāda sava ticība Kristus asinīm kā apsolītajai salīdzināšanai, pienesot kā upuri ganāmpulka pirmdzimtos. Pie tam pirmie zemes augļi bija jāpienes Kunga priekšā kā pateicības upuris.” (Elena Vaita "Sentēvi un pravieši" 71. Ipp.)

Ābels saskaņojās ar Dieva pamācībām un pienesa dārzeņu upuri kopā ar dedzināmo dzīvnieku upuri, bet Kains tā nedarīja. Viņš nepienesa dzīvnieku kā upuri, bet tikai“zemes augļus”. Tā bija atklāta nepaklausība. Šis stāsts bieži tiek uzskatīts par klasisku piemēru glābšanai ticībā (Ābels un viņa asins upuris) pretstatā mēģinājumam nopelnīt glābšanu ar darbiem (Kains un viņa zemes augļu upuris).

Lai gan šiem upuriem bija garīga nozīme, tiem pašiem par sevi nebija nekādas maģiskas vērtības. Tie vienmēr bija tikai simboli, tēli, kas norādīja uz Dievu, kas nodrošināja grēciniekiem ne tikai uzturu, bet arī glābšanu.

`Izlasi Mih 6:7 un Jes 1:11. Kā mēs varam šajos pantos ietverto principu attiecināt uz mūsu katra dzīvi un pielūgsmi?`