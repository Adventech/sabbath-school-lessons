---
title:  Slēpšanās no Dieva
date:   05/04/2022
---

`Izlasi 1Moz 3:7–13. Kāpēc Ādams un leva izjuta vajadzību slēpties Dieva priekšā? Kāpēc Dievs uzdeva jautājumu: “Kur tu esi?" Kā Ādams un leva mēģināja attaisnot savu uzvedību?`

Pēc tam, kad viņi bija grēkojuši, Ādams un leva jutās kaili, jo viņi bija zaudējuši godības drēbes, kas atstaroja Dieva klātbūtni (sk. Ps 8:5, salīdzini ar Ps 104:1, 2). Dieva tēls bija grēka skarts. Darbības vārds “taisīt" frāzē “taisīja sev gurnu apsējus” (1 Moz 3:7) līdz šim tika attiecināts tikai uz Dievu Radītāju (1Moz 1:7,16, 25 u.c.). Cenšoties aizsegt savu grēku, viņi it kā aizstāja Radītāju – šādu rīcību Pāvils nosauc par taisnošanu ar darbiem (Gal 2:16).

Kad Dievs tuvojas, Viņš uzdod retorisku jautājumu: “Kur tu esi?" (1 Moz 3:9), un tādu pašu jautājumu Dievs vēlāk uzdos Kainam (1Moz 4:9). Protams, Dievs zināja atbildes uz jautājumiem. Viņa jautājumi tika uzdoti vainīgā dēļ, lai palīdzētu viņiem saprast, ko viņi ir izdarījuši, un vienlaikus vadītu viņus pie nožēlas un glābšanas. Kungs darbojās cilvēku glābšanas labā jau no brīža, kad viņi apgrēkojās.

Viss scenārijs atspoguļo domu par izmeklēšanas tiesu, kas sākas ar tiesnesi, kas izjautā grēcinieku (1Moz 3:9), lai sagatavotu viņu spriedumam (1 Moz 3:14–19). Bet Viņš to dara arī tāpēc, lai izsauktu nožēlu, kas beigās novedīs pie glābšanas (1 Moz 3:15). Šis motīvs ir redzams visā Bībelē.

Sākumā, kā tas ir ar grēciniekiem, Ādams un leva abi mēģināja izvairīties no apsūdzības, mēģinot vainot kādu citu. Uz Dieva jautājumu Ādams atbildēja, ka viņam to likusi darīt sieviete, ko Dievs viņam devis (1Moz 3:12). Tā esot sievietes vaina (kā arī Dieva vaina).

Ieva atbildēja, ka čūska bija tā, kas viņu piekrāpa. Ebreju valodas vārds “naša” (“piekrāpt”) (1Moz 3:13) nozīmē “dot cilvēkiem viltus cerības un likt viņiem domāt, ka viņi dara pareizi" (2ķēn 19:10, Jes 37:10, Jer 49:16).

Ādams vainoja sievu, sakot, ka tā viņam devusi augli (kaut kāda taisnība tajā ir), un leva vainoja čūsku, sakot, ka tā viņu piekrāpusi (arī šeit ir zināma taisnība). Tomēr viņi abi bija vainīgi.

`Vainot kādu citu tajā, ko pats esi izdarījis? Kāpēc mums ir tik viegli iekrist tajā pašā slazdā?`