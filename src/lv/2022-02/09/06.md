---
title:  Jēkabs dodas prom
date:   26/05/2022
---

Šajā stāstā Jēkabs, kas bija piekrāpis savu tēvu un brāli, lai iegūtu pirmdzimtā tiesibas, un kas bija nozadzis svētību, ko Izāks bija paredzējis dot savam vecākajam dēlam, vienalga paliek miermīlīgs pret Lābanu un uzticīgi viņam kalpo. Jēkabs zina, ka sievastēvs viņu ir piekrāpis, un tomēr viņš neturēja aizvainojumu savā sirdī, lai arī cik grūti saprast Jēkaba pasīvo rīcību, ja pārdomājam viņa temperamentu. Jēkabs varēja sacelties vai vismaz pretoties Lābanam, vai kaulēties ar viņu. Bet viņš to nedara. Viņš dara to, ko Lābans viņam liek, lai arī cik tas bija negodīgi.

Tomēr tad, kad piedzimst Rahēles pirmais dēls Jāzeps, Jēkabs beidzot ir sasniedzis četrpadsmito savas kalpošanas gadu (1 Moz 30:26) un tagad domā par Lābana atstāšanu, lai atgrieztos Apsolītajā zemē. Bet Jēkabs ir nobažījies par “sava nama" apgādāšanu (1 Moz 30:30).

`Izlasi 1Moz 30:25–32. Kas šeit notiek, un kā Jēkabs spriež? Ko atbild Lābans?`

Jēkabam, kas bija atstājis mājas, lai atrastu sievu, tas bija garš apkārtceļš. Iespējams, ka sākotnējais nodoms nebija būt tik ilgi prom no dzimtenes, bet notikumi neļāva viņam atgriezties agrāk. Tagad ir laiks doties mājās, un viņš atgriezīsies kopā ar ģimeni.

Kāpēc Jēkabs tomēr nepamet Lābanu agrāk? Jēkaba netipiskā piekāpība liek domāt, ka Jēkabs varbūt ir mainījies; viņš ir sapratis ticības mācību. Tas ir, Jēkabs gaidīja Dieva signālu iet. Tikai tad, kad Dievs viņu uzrunā, Jēkabs nolemj doties.

Dievs atklāj Sevi Jēkabam kā “Bēteles Dievu” un pavēl viņam atstāt Lābana namu, lai atgrieztos "savā dzimtenē" (1Moz 31:13), - ar tiem pašiem vārdiem, ko Dievs izmantoja, lai aicinātu Abrāmu atstāt "savu dzimteni" (1 Moz 12:1).

To, ka bija laiks iet, viņam palīdzēja ieraudzīt arī Lābana dēlu un paša Lābana attieksme (sk. 1Moz 31:1, 2). “Jēkabs jau sen būtu atstājis blēdīgo radinieku, ja vien nebaidītos sastapties ar Ēsavu. Bet tagad viņš saprata, ka briesmas draud arī no Lābana dēliem, kas viņa īpašumu uzskatīja par savu un varēja to paņemt ar varu.” (Elena Vaita “Sentēvi un pravieši” 193. lpp.)

Tāpēc viņš ar savu ģimeni un īpašumiem devās prom, iesākot nākamo fāzi lielajā sāgā par Dieva derības ļaudīm.