---
title:  Ģimenes svētība
date:   25/05/2022
---

Jēkabam pēdējie septiņi gadi trimdā bija nasta, tomēr tie bija arī visauglīgākie gadi. Jēkabs kļuva par tēvu 11 no 12 bērniem, kas kļūs par Dieva tautas sentēviem.

Šī daļa ir Jēkaba stāsta centrs (1Moz 25:19–35:26), un tas sākas un beidzas ar atslēgfrāzi: Dievs “atvēra klēpi” attiecībā uz Lea (1Moz 29:31) un Rahēli (1Moz 30:22). Katru reizi šim apgalvojumam seko dzimšana, pierādījums, ka šie bērni bija Dieva brīnumpilnās rīcības rezultāts.

`Izlasi 1Moz 29:31–30:22. Kā mums šodien saprast, ko nozīmē šeit aprakstītais?`

Dievs atvēra Leas klēpi, un viņai piedzima dēls Rūbens, kura vārds satur darbības vārdu “ra'ah”, kas nozīmē “redzēt”. Tā kā Dievs “redzēja”, ka Jēkabs viņu nemilēja (1Moz 29:31), šis bērns bija viņai kompensācija par sāpēm un ciešanām.

Savam otrajam dēlam viņa dod vārdu Simeons, kas satur darbības vārdu “šama", "dzirdēt”, jo Dievs bija “dzirdējis” (“šama”) viņas sāpju dziļumu un pazemojumu, tāpēc Viņam bija viņas žēl, tāpat kā Viņš uzklausīja Hagaras pārestību (1Moz 29:33).

Leas dēls Simeons arī atgādina Hagaras dēlu Ismaēlu, kas nozīmē “Dievs uzklausīs” (sk. 1Moz 16:11). Kad Leai piedzimst viņas pēdējais dēls, viņa nosauc to par Jūdu, kas nozīmē “slava". Lea vairs neatsaucas uz savu sāpi vai pat svētību. Viņa vienkārši pievēršas Dievam un slavē Viņu par Viņa žēlastību.

Dīvaini, ka tikai tad, kad Leai vairs nevar būt bērnu, Dievs “atceras” Rahēli un atver Rahēles klēpi (1Moz 30:22). Rahēle, mīļotā sieva, bija gaidījusi septiņus gadus pēc laulībām un 14 gadus kopš saderināšanās ar Jēkabu, līdz piedzima viņas pirmais dēls (1Moz 28:18, 27; salīdzini ar 1 Moz 30:25). Viņa dod viņam vārdu “Jāzeps”, kas nozīmē, ka Dievs "ir atņēmis ("asaf”) viņas kaunu" un "lai pieliek vēl vienu dēlu" (1 Moz 30:23, 24). Lai arī cik nepareiza bija kāda rīcība, Dievs tik un tā spēja to izmantot, lai radītu tautu no Abrahāma sēklas, pat ja Viņš nepareizo ricību nepiedeva.

`Kādos veidos šis stāsts atklāj, ka Dieva nodoms debesīs un virs zemes tiks piepildīts, neskatoties uz cilvēku vājībām un kļūdām?`