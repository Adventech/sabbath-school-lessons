---
title:  Jāzeps izaicina brāļus
date:   13/06/2022
---

`Izlasi 1Moz 42. nodaļu. Kas šeit notika, un kā tas atklāj Dieva aizgādību, pat neskatoties uz cilvēku ļaunumu un noziegumiem?`

Bads liek Jēkabam sūtīt savus dēlus uz Ēģipti, lai pirktu labību. Ironiski, ka šo projektu ierosina Jēkabs (1Moz 42:1). Neveiksmīgais vecais vīrs, ārpus viņa kontroles esošu apstākļu upuris, nezinot iesāk brīniškigu notikumu ķēdi, kas viņu atkal savienos ar dēlu, ko viņš jau tik ilgi bija apraudājis.

Šīs satikšanās dievišķais raksturs atklājas divos pamatfaktos. Pirmkārt, tas tiek uzskatīts par Jāzepa sapņu piepildījumu. Tagad norisinās notikumi, par kuriem ziņoja Jāzepa pravietiskie sapņi:“..jūsu apkārtstāvošie kūlīši klanījās .. mana kūlīša priekšā.” (1 Moz 37:7) Jāzeps nosaukts par“zemes pārvaldnieku” (1Moz 42:6) un “zemes kungu" (1Moz 42:30, 33). Jāzepa ietekmīgais postenis ir pretstats brāļu grūtajam stāvoklim, klanoties "līdz zemei viņa priekšā” (1 Moz 42:6) - tiem pašiem desmit brāļiem, kas izsmēja Jāzepu par viņa sapni un apšaubīja tā iespēju piepildīties (1 Moz 37:8).

Otrkārt, šī dievišķās aizgādības vadītā satikšanās ir aprakstīta kā atbilde. Lingvistiskās un tematiskās atbalsis starp abiem notikumiem pasvītro taisnīgās tiesas raksturu. Frāze “tie cits citam sacīja” (1Moz 42:21) tika izmantota arī tad, kad viņi sāka kalt plānus pret Jāzepu (1 Moz 37:19). Brāļu uzturēšanās cietumā (1 Moz 42:17) atbalso Jāzepa uzturēšanos cietumā (1 Moz 40:3,4). Patiesībā Jāzepa brāļi saista to, kas šobrīd notiek ar viņiem, ar to, ko viņi bija izdarījuši varbūt pirms 20 gadiem. “Un tie cits citam sacīja: “Patiesi, mums tagad jāizpērk vaina mūsu brāļa dēļ; mēs redzējām viņa dvēseles bēdas, kad viņš lūdzās, lai mēs to apžēlotu, bet mēs viņu nepaklausījām; tāpēc tagad pār mums nāk šīs bēdas.'" (1 Moz 42:21)

Rūbena vārdi “viņa asinis tiek atprasītas” (1 Moz 42:22), kas atbalso pagātnes bridinājumu –“neizlejiet asinis” (1 Moz 37:22) –, pastiprina saikni starp to, ko viņi tagad piedzīvoja, un to, ko viņi bija izdarījuši.

`Lielākā daļa no mums esam izdarījuši kaut ko tādu, ko mēs nožēlojam. Kā mēs varam kaut kādā mērā izpirkt to, ko esam izdarījuši? Kāpēc Dieva piedošanas apsolījumu pieņemšana Jēzū mums ir tik izšķiroša (sk. Rm 5:7–11)?`