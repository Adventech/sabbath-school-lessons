---
title:  Pirmās Mozus grāmatas ciltsraksti
date:   25/04/2022
---

Hronoloģiskā informācija par Noa vecumu liek mums saprast, ka Noa kalpo kā saikne starp pirmsplūdu un pēcplūdu civilizācijām. Pēdējie divi iepriekšējā stāsta panti (1Moz 9:28, 29) aizved mūs atpakaļ pie pēdējās saiknes ar Ādama ciltsrakstiem (1Moz 5:32). Tā kā Ādams nomira, kad Lamehs, Noa tēvs, bija 56 gadus vecs, Noa noteikti bija dzirdējis stāstus par Ādamu, ko viņš droši vien bija nodevis saviem pēcnācējiem pirms un pēc plūdiem.

`Izlasi 1Moz 10. nodaļu. Kāds ir šo Bībelē uzrakstīto ciltsrakstu mērķis? (Sk. arī Lk 3:23–38.)`

Bībeles ciltsrakstiem ir trīs funkcijas. Pirmkārt, tie uzsver Bībeles notikumu vēsturisko raksturu; tie saistīti ar reāliem cilvēkiem, kas dzīvoja un mira un kuru dienas ir precīzi skaitītas. Otrkārt, tie parāda nepārtrauktību no senatnes līdz pat rakstnieka laikam, izveidojot skaidru saikni starp pagātni un "tagadni”. Treškārt, tie atgādina mums par cilvēka trauslumu un grēka lāsta traģiskajām sekām un tā nāvējošo ietekmi uz visām nākamajām paaudzēm.

Ievērojiet, ka klasifikācija “hamīti”, “semīti" un "afetīti” neseko skaidriem kritērijiem. Septiņdesmit tautas vēstī par Jēkaba ģimenes 70 locekļiem (1Moz 46:27) un 70 Israēla vecajiem tuksnesi (2Moz 24:9). Ideja par saikni starp 70 tautām un 70 vecajiem norāda uz Israēla misiju starp tautām: “Kad Visuaugstais tautām dalīja viņu daļas un kad Viņš šķīra cilvēku bērnus citu no cita, tad Viņš noteica tautām robežas pēc Israēla bērnu skaita.” (5Moz 32:8) Arī Jēzus sūtīja 70 mācekļus nest evaņģēliju tautām (Lk 10:1).

Tas, ko šī informācija mums parāda, ir tieša saikne starp Ādamu un sentēviem; tie visi ir vēsturiski tēli, reāli cilvēki, sākot ar Ādamu. Tas arī palīdz mums saprast, ka sentēviem ir tieša piekļuve lieciniekiem, kam bija personīgas atmiņas par šiem senajiem notikumiem.

`Izlasi Mt 1:1–17. Ko tas māca mums par to, cik vēsturiski bija visi šie cilvēki? Kāpēc zināšana un ticēšana tam, ka viņi bija reāli cilvēki, ir svarīga mūsu ticībai?`