---
title:  Tālākiem pētījumiem
date:   13/03/2026
---

“Kad Dieva Gars pārvalda prātu un sirdi, tad atgrieztās dvēseles dzīvē sāk skanēt jauna dziesma, jo tā savos piedzīvojumos redz piepildāmies Dieva apsolījumu piedot pārkāpumus un apklāt grēkus. Kunga priekšā tā ir nožēlojusi dievišķo likumu pārkāpšanu un tic Kristum, kurš mira, lai cilvēks varētu dzīvot. Ticībā taisnotai, šai dvēselei ir “miers ar Dievu caur mūsu Kungu Jēzu Kristu”. (Rom. 5:1)

Tomēr arī tad, kad kristietim jau ir šādi piedzīvojumi, viņš tomēr nedrīkst salikt rokas, apmierinādamies ar to, kas viņa labā darīts. Tas, kurš nolēmis kļūt par garīgās valstības pilsoni, piedzīvos, ka, tumsas valsts varu atbalstīti, pret viņu sacelsies visi neatdzimušās dabas spēki un kaislības. Katru dienu tam būs jāatjauno sava svētīšanās un katru dienu jācīnās pret ļaunumu. Vecie ieradumi un mantotās sliktās tieksmes kāros pēc virskundzības, un viņam vienmēr būs jāpaliek modram, lai Kristus spēkā uzvarētu. [..] Mums ļoti, ļoti vajadzīgs augstākas, skaidrākas un cēlākas dzīves spēks. Pārāk daudz mūsu domu pieder pasaulei un nevis Debesu valstībai.

Pūloties sasniegt Dieva paredzēto ideālu, ticīgais nekad nedrīkst zaudēt cerību. Kristus žēlastībā un spēkā visiem ir apsolīta tikumīga un garīga pilnība. Jēzus ir mūsu dzīvības un spēka avots. [..] Mūsu labā Viņš liek darboties visām varenajām Debesu struktūrām. Ikkatrā solī mēs sajūtam Viņa dzīvinošo spēku.” (Elena Vaita “Apustuļu darbi”, 476.–478. lpp.)

**Jautājumi pārrunām:**

`Kāda ir tava personīgā pieredze ar apsolījumu, ka tu esi “taisnots ticībā”? Kā šis brīnišķīgais apsolījums ir mainījis tavu dzīvi? Kā šis apsolījums ir saistīts ar domu, ka tu arī “esi augšāmcēlies kopā ar Kristu”?`

`Ko tev nozīmē būt domājošam par Debesīm? Vai tas ir svarīgāk nekā darīt labu zemes dzīvē? Kāds ir pareizais līdzsvars?`

`Padomā par to, kādu ietekmi tava dzīve atstāj uz citiem. Lai gan parasti mēs domājam par savu individuālo ietekmi, kā ir ar mūsu draudzes ietekmi? Kā tava vietējā draudze ietekmē sabiedrību?`

`Izlasi Kol. 3:11. Ko šis pants stāsta mums par vienotību, kas mums jāiemanto Kristū?`