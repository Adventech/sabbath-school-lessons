---
title:  Uz Debesīm vērsta domāšana
date:   08/03/2026
---

`Izlasiet Kol. 3:1-4. Kādu stāvokli Pāvils norāda kā nepieciešamu, lai mēs būtu domājoši par Debesu lietām? Kā tu domā, ko tas nozīmē?`

No kalna virsotnes var apskatīt plašu apkārtni. Kopš seniem laikiem kalni ir bijuši vietas, kur meklēt Dieva tuvumu (sk. Ps. 121:1, 2). Pat cilvēku celtās zikurātu veida kalnu celtnes bija pagānu būvētas, lai tiktos ar dieviem. Interesanti, ka Ūras pilsētā, kuru Ābrams tika aicināts pamest, bija liels zikurāts, kas bija redzams no liela attāluma. Tomēr vienkārša fiziska pacelšanās augstākā punktā pati par sevi neaizved garīgi tuvāk Debesīm. Cilvēka pūles to nevar nodrošināt.

Tuvums Debesīm iespējams, tikai pateicoties žēlastības brīnumam, kad mēs “esam miruši Kristū un augšāmcēlušies kopā ar Viņu” (par to simboliski runā kristība [Kol. 2:12, 13]).

Jau Kolosiešiem 3. nodaļas sākumā atkārtoti tiek uzsvērts, kas ir augšā – Debesīs: “kas ir augšā”, “kur ir Kristus”, “tas, kas ir augšā”, “kopā ar Kristu Dievā”, “kopā ar Viņu godības valstībā” (Kol. 3:1-4, NKJV).

Protams, daudz kas kristīgajā dzīvē ir grūti saprotams. Kā var patiesi “nomirt” un “augšāmcelties”, ja šķiet, ka mēs esam tie paši cilvēki un neesam piedzīvojuši fizisku nāvi un augšāmcelšanos? Daudzas lietas ir nesaprotamas dabiskajam prātam bez Svētā Gara ietekmes. Bet garīgi domājošajiem, kuri ir saņēmuši Dieva apsolīto jauno sirdi, nāve grēkam un augšāmcelšanās Kristū ir īstākā realitāte. Kā teikts dziesmā: “Tu jautā, kā es zinu, ka Viņš dzīvo? Viņš dzīvo manā sirdī.”

Pāvils šos norādījumus dod tāpēc, ka garīgajai dzīvei pastāvīgi jāatjaunojas (sk. 2. Kor. 4:16). Mēs varam atkrist un pazust. Un šajā dzīvē mēs nekad neesam pilnībā pasargāti no kārdinājumiem.

Tāpēc mums katru dienu jāizvēlas “meklēt to, kas ir augšā” (Kol. 3:1). Mūsu mūžīgā dzīve ir droši “paslēpta kopā ar Kristu Dievā” (Kol. 3:3), bet tās ārējā izpausme nebūs nekāds noslēpums.

`Kur visbiežāk kavējas tavas domas – pie Debesu vai zemes lietām? Ja pārsvarā pie zemes, kā tu vari to mainīt?`