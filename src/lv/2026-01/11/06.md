---
title:  Dzīvojot jaunu dzīvi
date:   12/03/2026
---

Pāvils skaidri pauž rūpes par mieru un saskaņu draudzē Vēstules kolosiešiem pēdējās nodaļas pantos. Mēs jau esam runājuši par Dieva mieru (sk. 7. tēmu). “Pax Christi”, atšķirībā no “pax Romana”, nav ārēji uzspiests miers, bet tam mūs “jāpārvalda” no iekšienes. Tas iespējams tikai tad, ja Kristus ir pārvaldnieks.

`Izlasi Kol. 3:16, 17. Kas tieši ļauj Kristum valdīt, un kāda nozīme mūzikai šajā procesā?`

Teksts ir ļoti tēlains. Tas apraksta Kristus vārdu, kas mājo mūsos. Tas notiek, kad lasām Bībeli uzmanīgi, lai dzirdētu un mācītos no Dieva gudrības. Lai gan grieķu teksts ir nedaudz neskaidrs, mūzikai ir nozīmīga loma, pamācot un pamudinot “vienam otru” (Kol. 3:16).

Taču ne jebkura mūzika. Pāvils šeit un arī Ef. 5:19 lieto ļoti konkrētus terminus: “psalmi, himnas un garīgas dziesmas”.

Lai gan nevaram būt pilnīgi droši, šķiet, ka šeit tiek atsevišķi izdalīta Vecās Derības psalmu kolekcija un Jaunās Derības himnas. “Garīgas dziesmas” var būt vispārīgāks apzīmējums jebkurai dziesmai, kas saistīta ar garīgo dzīvi vai draudzi. Dziesmu vārdi ir līdzeklis patiesības mācīšanai un mācībām par jauno kristieša dzīvi. Daudzas lieliskas himnas pēdējo gadsimtu laikā satur spēka pilnus, drošību un cerību iedvesmojošus vēstījumus – tik vajadzīgus pasaulē, kas tik viegli mūs nomāc.

Mūzikas ietekme ir spēcīga. Dāvids ar arfu nomierināja ķēniņu Saulu (1. Sam. 16:23). Taču, kad Dāvids kļuva par viņa konkurentu, Saula dusmas un skaudība pieauga (1. Sam. 18:10, 11). Mierīga klasiskā mūzika ir pierādīta kā līdzeklis trauksmes mazināšanai, smadzeņu darbības uzlabošanai, relaksācijai, sāpju mazināšanai un sociālo prasmju veicināšanai.

Kurš no mums nav piedzīvojis, cik spēcīga ietekme mūzikai var būt uz mūsu emocijām un domām – gan labā, gan sliktā nozīmē? Pareiza mūzika mūs var garīgi pacelt.

`Mums ir teikts: ko vien dari, “dari visu Kunga Jēzus vārdā” (Kol. 3:17). Vai tu patiesi to vari teikt par savu dzīvi? Ja ne, ko tev vajadzētu pārtraukt darīt, lai varētu to teikt?`