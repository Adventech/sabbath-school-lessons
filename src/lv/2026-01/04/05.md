---
title:  Kristus prāts
date:   21/01/2026
---

Bokseris Muhameds Ali reiz teica: “Es esmu labākais.” 1963. gada augustā, sešus mēnešus pirms viņš kļuva par pasaules čempionu smagajā svarā, viņš pat izdeva ierakstu albumu ar nosaukumu “Es esmu labākais”. Ali, bez šaubām, bija lielisks sportists, bet viņš nebija paraugs, kam sekot, ja vēlamies Kristus prātu.

Savukārt Jēzus bija pilnīgi bezgrēcīgs. Lai gan Viņš tika kārdināts “visās lietās ... kā mēs” (Ebr. 4:15), Viņš nekad negrēkoja, pat ne domās. Tomēr Ebr. 5:8 norāda: “Dēls būdams, tomēr ir mācījies paklausību no tā, ko cietis.” Jēzus pilnībā pieņēma Tēva gribu. Nebija ne mirkļa, kad Viņš atteiktos pakļauties, lai gan tas, bez šaubām, bija grūti.

`Izlasi Fil. 2:5-8, ko daži uzskata par vienu no spēcīgākajiem un skaistākajiem Bībeles tekstiem. Ko Pāvils mums šeit saka? Ko šie vārdi nozīmē? Un, visbeidzot, kā mēs varam īstenot šos principus savā dzīvē?`

Jēzus, kurš ir viens ar Dievu, pats Dievs, ne tikai pieņēma cilvēka miesu, bet kļuva par “kalpu” (“doulou” – “kalps”, “vergs”) un piedāvāja sevi kā upuri mūsu grēku dēļ! Citā vietā Pāvils saka, ka Viņš kļuvis par “mūsu labā .. par lāstu” (Gal. 3:13). Dievs, mūsu Radītājs, nomira pie krusta, lai kļūtu par mūsu Pestītāju, un tāpēc Viņam bija jāuzņemas lāsts mūsu vietā.

`Kā mēs varam izprast šādu domu? Vēl vairāk, kā mēs varam izpildīt to, ko šie teksti mums māca, proti – būt gataviem pazemoties un upurēties citu labā?`

Citā vietā Jēzus sacīja: “Bet lielākais jūsu starpā lai ir jūsu kalps. Un, kas pats paaugstināsies, tas tiks pazemots; un, kas pats pazemosies, tas tiks paaugstināts” (Mt. 23:11, 12). Tas daudzos veidos atspoguļo to, ko Pāvils mums atklāj Fil. 2:5-8.

Pāvils šeit spēcīgāk un tēlaināk atkārto, ko jau bija teicis, ka neko nedrīkst darīt “ar savtīgu godkāri vai augstprātīgi” (Fil. 2:3, NKJV).

`Kā mums jāatsaucas uz to, ko Kristus ir darījis mūsu labā, kā aprakstīts Fil. 2:5-8? Kāda atbilde būtu patiesi “adekvāta” vai vērtīga, ņemot vērā to, ko Kristus mūsu labā ir darījis, ja ne vienkārši nokrist ceļos un Viņu pielūgt? Kāpēc ir tik nepareizi domāt, ka mūsu darbi varētu papildināt to, ko Kristus jau ir izdarījis mūsu labā?`