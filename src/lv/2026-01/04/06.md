---
title:  Dievbijības noslēpums
date:   22/01/2026
---

Viens no populāriem Bībeles pantiem ir 1. Kor. 8:2: “Ja kāds domā, ka zina kaut ko, viņš vēl īsti nezina, kā vajadzētu zināt” (NKJV). Nav nevienas tēmas, par kuru mēs zinātu visu. Mēs vienmēr varam kaut ko jaunu iemācīties par jebko. Cik daudz vairāk tas attiecas uz mūžīgajām patiesībām, kas saistītas ar Dieva būtību un iemiesošanos!? Pāvils bieži atsaucas uz Kristus brīnišķīgo pazemību, kļūstot par cilvēku. Šī tēma ir tik plaša, ka pat mūžība nebūs pietiekama, lai to pilnībā izprastu.

`Izlasi Rm. 8:3, Ebr. 2:14-18 un 4:15. Kas raksturoja Jēzus pazemību un cilvēka dabas pieņemšanu?`

Kā bija iespējams, ka mūžīgais Dieva Dēls, Svētā Gara darbības rezultātā (sk. Lk. 1:35), kļuva par dievišķi cilvēcisku būtni Marijas miesās? Grūti aptvert, kā bezgalīgais un mūžīgais varēja pēkšņi kļūt par ierobežotu cilvēku, kurš var nomirt. Lūk, būtība tam, ko Pāvils sauc par “dievbijības noslēpumu” (1. Tim. 3:16).

Fil. 2. nodaļas skaistajā dziesmā Pāvils šo pazemību apraksta vēl plašāk nekā citur Bībelē: “Dieva veidā būdams” (Fil. 2:6). Vārds “morphē” (“veids”) attiecas uz Viņa dievišķo būtību; tas nozīmē, ka Jēzus bija vienlīdzīgs ar Tēvu (salīdzini ar Jņ. 1:1).

“Sevi iztukšoja” (Fil. 2:7). Jēzus noslēpumainā darbība, atraisoties no Savām dievišķajām privilēģijām, lai kļūtu patiesi cilvēks un taptu kārdināms kā mēs, ir pārsteidzoša.

“Pazemojās” (Fil. 2:8). Uzņemoties cilvēka dabu, Jēzus pārgāja no vispārēja pārākuma uz pilnīgu kalpošanu – kas ir pilnīgs pretstats Lucifera mērķim.

“Līdz pat krusta nāvei” (Fil. 2:8). Nebija nekā pazemojošāka par to nāvi, ko Jēzus izvēlējās, to plānojot kopā ar Tēvu “miera padomes” laikā (Cah. 6:13), to ilustrējot ar Mozus pacelto čūsku (4. Moz. 21:9, Jņ. 3:14) un tādējādi kļūstot “mūsu labā .. par grēku, lai mēs Viņā kļūtu Dieva taisnība” (2. Kor. 5:21).

`Kā un kāpēc mums vajadzētu pievērst uzmanību tam, ko Jēzus ir darījis pie krusta, – uztvert krustu kā paraugu paklausībai un pazemībai – lai tas mūs darītu pazemīgākus un pakļāvīgākus Dievam?`