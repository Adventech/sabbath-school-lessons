### Apvienojot: Debesis un zemi

Padomā par grūtāko darbu, ko jebkad esi darījis. Kas to padarīja grūtu? Vai tās bija cerības, kas uz tevi tika liktas, vai varbūt laiks, kas tika atvēlēts šim darbam, vai varbūt abi? Vai problēma bija tava attieksme pret šo uzdevumu? Vai arī cilvēki, ar kuriem tev nācās strādāt? Varbūt vienkārši šķita, ka panākumi šajā darbā ir neiespējami?

Pārdomā pestīšanas plāna mērķi – Debesu un zemes savienošanu. Izklausās neiespējami? Cilvēcīgi spriežot, tas tiešām tā ir. Tomēr tieši pirms savas uzbraukšanas Debesīs Jēzus deva apustuļiem šķietami neiespējamu uzdevumu: “Tāpēc eita un darait par mācekļiem visas tautas, tās kristīdami Tēva, Dēla un Svētā Gara Vārdā, tās mācīdami turēt visu, ko Es jums esmu pavēlējis” (Mt. 28:19, 20).

Jēzus sūtīja Pāvilu pie pagāniem, lai paveiktu šo šķietami neiespējamo uzdevumu: “Atvērt viņu acis, lai tie atgriežas no tumsas gaismā, no sātana varas pie Dieva, un ticībā uz Mani dabū grēku piedošanu un mantojumu svēto pulkā” (Ap. d. 26:18).

Daži, saņemot šādus uzdevumus, varētu vienkārši nolaist rokas. Tomēr mums nevajadzētu palaist garām apsolījumus, ko Jēzus deva abās šajās reizēs. Apustuļiem Viņš piebilda: “Un redzi, Es esmu pie jums ik dienas līdz pasaules galam” (Mt. 28:20). Pāvilam Jēzus sacīja: “Es tev esmu parādījies, lai tu Man kalpotu un apliecinātu, kā tu Mani esi redzējis un kā Es tev parādīšos” (Ap. d. 26:16).

Īsāk sakot, Jēzus dod cilvēciski neiespējamus uzdevumus, lai to veikšanā mēs paļautos uz Viņu, nevis sevi. Viņš nekad mums nedod uzdevumu, nenodrošinot arī spēku tā izpildei. “Kad cilvēka griba sadarbojas ar Dieva gribu, tā spēj visu. Viss, kas pēc Viņa pavēles jādara, ir paveicams Viņa spēkā. Visi Viņa norādījumi reizē arī sekmē to izpildīšanu.” (Elena Vaita “Kristus līdzības”, 333. lpp.)

Pārsteidzoši, bet laikā, kad Pāvils rakstīja Vēstuli kolosiešiem, evaņģēlijs jau bija “sludināts visai radībai apakš debesīm” (Kol. 1:23). Protams, ne visi to pieņēma. Bet, ja uzmanīgi aplūkojam uzdevumus, ko Jēzus deva mācekļiem (Mt. 28:18-20) un apustulim Pāvilam, Viņš nekad nav apsolījis, ka visi kļūs par mācekļiem vai ka visi tiks atgriezti. Evaņģēlijs ir jāpasludina “visā pasaulē par liecību visām tautām, un tad nāks gals” (Mt. 24:14).

Kāda ir šī liecība? Kā tieši tā tiek īstenota?

Šajā ceturksnī mēs pētīsim Pāvila vēstules filipiešiem un kolosiešiem. Tās ir savstarpēji saistītas un satur būtiskas līdzības. Pāri visam tās atklāj Kristu – vienīgo, kurš spēj apvienot Debesis un zemi. Viņš ir tās kāpnes, ko Jēkabs redzēja sniedzamies no zemes līdz Debesīm (1. Moz. 28:12; salīdzini ar Jņ. 1:51). Kā Cilvēka Dēls un Dieva Dēls Viņš mūs izpērk no grēka un aizlūdz par mums.

Pētot šīs vēstules, mēs redzēsim Jēzus būtības abas šīs puses. Mēs pārdomāsim dažus viscildenākos apgalvojumus par Kristus dievišķumu, kā arī to, kā Viņš visu atstāja, lai mūs glābtu. Mēs redzēsim, kā Pāvils no cietuma cīnījās ar problēmām draudzē, kuru pats bija dibinājis (Filipos), un draudzē, kuru viņš nekad nebija apmeklējis (Kolosā). Saites, ko Pāvils bija izveidojis visā tā laika “pasaules draudzē”, ļāva viņam reaģēt uz izaicinājumiem pat no Romas cietuma. Viņš zināja, ka laika viņam ir maz, un darīja visu, lai tuvinātu draudzes Debesīm un savā starpā. Tā darot, viņš mums parāda, kā mūsdienu Dieva draudze var savienoties ar Debesīm, lai izpildītu Atkl. 14. nodaļā doto pēdējo dienu uzdevumu, ko mēs pazīstam kā “trīs eņģeļu vēsti”.

_Dr. Klintons Vālens (Clinton Wahlen, Ph.D.) ir Ģenerālkonferences Bībeles pētījumu institūta asociētais direktors. Viņa specialitāte ir Jaunā Derība, hermenētika un adventistu vēsture. Viņš ir dzīvojis un strādājis Vācijā, Jaunzēlandē, Krievijā, Apvienotajā Karalistē un Filipīnās. Viņam un sievai Džīnai ir divi pieauguši bērni, vedekla un divi mazbērni._