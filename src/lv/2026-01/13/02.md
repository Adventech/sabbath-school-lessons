---
title:  Mācības par evaņģelizāciju
date:   22/03/2026
---

Mēs daudz ko mācāmies no Pāvila par evaņģēlija izplatīšanu. Viņa ceļojumu kopgarums bija aptuveni 13 400 jūdzes. Tas ir pārsteidzoši, jo lielāko daļu ceļa viņš mēroja kājām un zināmu laiku nevarēja ceļot vispār, jo atradās apcietinājumā.

Pāvils daudz laika pavadīja tirdzniecības centros, piemēram, Korintā un Efezā, no kuriem vēsts varēja izplatīties tālāk uz iekšzemes pilsētām. Viņš arī mēdza atgriezties pie draudzēm, kuras bija dibinājis, lai stiprinātu un iedrošinātu jaunos ticīgos. Ja viņš nevarēja apmeklēt draudzi personīgi, tad sūtīja vēstules. Tā ticīgie uzzināja, ka viņš par tiem atceras un rūpējas.

`Izlasi Kol. 4:7-9 un salīdzini ar Ef. 6:21. Kā tiek aprakstīts Tihiks, un kādi iemesli tiek minēti, kāpēc viņu un Onēzimu grib sūtīt uz Kolosas draudzi?`

Dažas lietas ir vislabāk paziņot mutiski, nevis rakstiski. Būtu interesanti uzzināt, kādas ziņas šiem vīriem bija jānodod kolosiešiem. Ņemot vērā Pāvila nodomu viņus “iepriecināt” (NKJV) un “iedrošināt” (ESV), visticamāk, tās bija ziņas par Pāvila apstāk­­ļiem cietumā. Katrā ziņā šāda saziņa bija svarīga arī tāpēc, lai uzturētu personīgās saites, kas vieno ticīgos.

Ir skaidrs, ka Tihiks, kura vārds nozīmē “laimīgais”, bija uzticams sūtnis. Viņš aprak­­stīts kā “uzticams kalps” un “biedrs kalpošanā”. Viņš bija viens no diviem Āzijas vīriem, ko Pāvils izvēlējās (Ap. d. 20:4), lai viņam palīdzētu ar ziedojumu vākšanu trūkumā nonākušajiem Jeruzalemē. Viņš arī bija kopā ar Pāvilu otrā apcietinājuma laikā Romā, no kurienes viņu sūtīja uz Efezu, lai tur stiprinātu darbu (2. Tim. 4:12). Pāvils domāja sūtīt viņu arī pie Tita Krētā (Tit. 3:12). Kopā ar viņu devās Onēzims, kuru Pāvils bija kristījis Romā (sk. 1. tēmu) un raksturojis kā “uzticamu”.

Izskatās, ka Pāvils vēlējās arī uzzināt par ticīgo kolosiešu stāvokli. Nav grūti iedomāties, ka kurš varētu nosūtīt atbildi, ja ne pats Tihiks. Tas bija vēl viens veids, kā Pāvils izrādīja savu mīlestību un rūpes par ticīgajiem citviet, pat ja pats draudzi nebija apmeklējis, un kā viņš mēdza stiprināt ticību, lai viņi varētu aizsniegt citus cilvēkus.

`Kā šīs personiskās detaļas Pāvila vēstulēs ne tikai parāda viņa cilvēcību, bet arī liecina par viņa kalpošanas patiesumu?`