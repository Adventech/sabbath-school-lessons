---
title:  Tālākiem pētījumiem
date:   27/03/2026
---

“Kad dvēsele pakļaujas Kristum, jaunajā sirdī ienāk jauns spēks. Notiek pārmaiņa, kādu cilvēks pats sevī nekad nevar īstenot. Tas ir pārdabisks process, kas cilvēka dabā ienes pārdabisku elementu. Dvēsele, kas sevi ir nodevusi Kristum, kļūst šajā dumpīgajā pasaulē par Viņa cietoksni, kurā Viņš ir vienīgā autoritāte. Dvēsele, ko tādā veidā pārvalda Debesu spēki, sātana uzbrukumiem ir nepieejama. Bet, ja mēs Kristum nepakļaujamies, mūs pārvaldīs ļaunais. Mēs neizbēgami esam pakļauti vienai no abām lielajām varām, kas cīnās par pasaules virsvaldību. Lai nokļūtu tumsības valsts varā, nav noteikti jāizvēlas tai kalpot. Mums tikai jāizturas nevērīgi, kad tiekam aicināti pievienoties gaismas valstībai. Ja mēs nesadarbojamies ar Debesu spēkiem, sātans sāks pārvaldīt sirdi un padarīs to par savu mājvietu. Vienīgā aizsardzība pret ļaunumu ir Kristus iemājošana sirdī, ticot Viņa taisnībai. Nebūdami dzīvā savienībā ar Dievu, mēs nekad nespēsim atvairīt egoisma nesvēto ietekmi, izdabāšanu savām iegribām un kārdinājumu grēkot. Mēs varam atstāt daudz ļaunu ieradumu, varam uz laiku pārtraukt attiecības ar sātanu, bet bez dzīvas sadraudzības ar Dievu, bez mūsu pakļaušanās Viņam ik mirkli mēs tiksim uzvarēti. Neiepazīstoties personīgi ar Kristu, neuzturot ar Viņu pastāvīgu sadraudzību, mēs esam atkarīgi no ienaidnieka žēlastības un visbeidzot būsim spiesti izpildīt viņa pavēles.” (Elena Vaita “Laikmetu ilgas”, 324. lpp.)

**Jautājumi pārrunām:**

`Pārlasi minēto Elenas Vaitas citātu. Jā, lielajā cīņā ir tikai divas puses, un, ja mēs apzināti neizvēlamies Kristu, mēs esam sātana pusē (Lk. 11:23). Lai arī cik ļoti šī doma var aizskart mūsu jūtas, Dievam nav nekāda pienākuma nodrošināt, lai Viņa patiesības tās neaizskartu. Ko šī realitāte stāsta par to, cik svarīga ir savas gribas nodošana Kristum?`

`Izlasi Atkl. 14:14-16. Vasarsvētku agrais lietus padarīja iespējamu uzdīgt un augt evaņģēlija sēklai, bet vēlais lietus sagatavo zemi pēdējai pļaujai. Kā Atkl. 14:12 ir saistīts ar šo perspektīvu?`

`Kādos dažādos veidos mūs kā draudzi kopumā un katru atsevišķi ietekmē kultūra un pasaule? Kā mēs varam tikt pasargāti no pasaules negatīvās ietekmes, kas Dieva ļaudīm bijusi problēma visos laikos?`