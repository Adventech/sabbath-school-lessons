---
title:  “Stāviet stingri Kunga spēkā”
date:   09/02/2026
---

`Izlasi Fil. 3:20, 21. Kā Pāvils spilgti apraksta, kāda izskatās kristieša “pilsonība”?`

Atšķirībā no krusta ienaidniekiem, kuriem “prāts vērsts uz zemes lietām” un kam nav augstāka dieva par viņu vēderiem (Fil. 3:19), kristieša pilsonība ir Debesīs, un mūsu Valdnieks ir pats Jēzus Kristus. Lai uzsvērtu šo domu, Pāvils pievērš uzmanību tam, ka “mūsu zemības miesas” (Fil. 3:21) – pakļautas slimībām, novecošanai un nāvei – tiks pārvērstas, lai līdzinātos godības pilnajam Kristus augšāmcelšanās ķermenim.

**Kā šie Bībeles panti apraksta pagodināto stāvokli?**

`Īj. 19:25-27`

`Lk. 24:39`

`1. Kor. 15:42-44`

`1. Kor. 15:50-54`

`Kol. 3:4`

Galu galā, pateicoties Jēzum, nāve – “pēdējais ienaidnieks” – tiks iznīcināta (1. Kor. 15:26). Un tas ir mūsu lielākais cerības avots, galvenā apsolījuma daļa, ko esam saņēmuši Jēzū: ne tikai nāves beigas, bet pilnīgi jauns ķermenis, vēl vairāk – “pagodināts ķermenis” (Fil. 3:21, ESV).

Grāmatā par to, kā atrast “glābšanu” bez Dieva, neprātīgi apgalvojot, ka “glābšana” ir nāves baiļu pārvarēšana, autors Lūks Ferijs atzīst, ka kristietība “ļauj mums ne tikai pārvarēt bailes no nāves, bet arī uzvarēt pašu nāvi. Un, darot to individuālās identitātes, nevis anonimitātes vai abstrakcijas kontekstā, tā šķiet vienīgā versija, kas piedāvā patiesu personīgās nemirstības uzvaru pār mūsu mirstīgo stāvokli.” (Ferry L. “A Brief History of Thought”, 2011, “Kindle” izdevums, 90. lpp.) Šis ir pārsteidzošs ateista atzinums.

Tādējādi Pāvila redzējums attiecībā uz mūsu Debesu pilsonību ietver apsolījumu par augšāmcelšanos un mūžīgo dzīvi pilnīgi jaunā eksistencē, ko mums tagad ir grūti pat iedomāties.

`Kāpēc apsolījums par mūžīgo dzīvi ir tik ļoti svarīgs visā, kam ticam? Ko šī pasaule vispār var piedāvāt, kas būtu vērtīgāks par to, ko mums piedāvā Kristus?`