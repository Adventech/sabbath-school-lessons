---
title:  Laimes atslēgas
date:   12/02/2026
---

`Izlasi Fil. 4:10-13, 19. Kādas atslēgas Pāvils sniedz laimīgai un apmierinātai dzīvei?`

Kad mūs skar skarbas grūtības (bads, slimība, ievainojums, zaudējums), mēs sākam pārdomāt, kas patiesi ir svarīgs, un apzināties svētības, ko parasti uzskatām par pašsaprotamām. Kad esam “nolaisti” (Fil. 4:12, ESV), “trūkumā” (NIV) vai palikuši “praktiski bez nekā” (NLT), mūsu ticība kļūst stipra un lielās grūtībās izpaužas pilnībā.

Savukārt, kad “dzīvojam labklājībā” (NASB), mums jāatceras, ka tā var pazust acumirklī (sk. Sal. pam. 23:5). Gan Ījabs, gan Pāvils mums atgādina – mēs pasaulē neko neesam ienesuši un arī līdzi neko nepaņemsim (Īj. 1:21; 1. Tim. 6:7).

Apskatiet šādus Bībeles apsolījumus:

- Ps. 23:1 – “Kungs ir mans gans; man nekā netrūkst” (GNB).
- Mt. 6:32 – “Tavs Debesu Tēvs zina, ka tev vajadzīgas visas šīs lietas” (NKJV).
- 1. Pēt. 5:7 – “Atdod Dievam visas savas raizes un rūpes, jo Viņš par tevi rūpējas” (NLT).
- Fil. 4:19 – “Mans Dievs pēc Sava bagātības daudzuma slavas Kristū Jēzū piepildīs visas jūsu vajadzības” (NKJV).

Un visbrīnišķīgākais no visiem apsolījumiem: “Es visu spēju Tā spēkā, kas mani dara stipru” (Fil. 4:13). Varbūt neviens no mums pilnībā nesaprot, ko nozīmē “visu”, taču, kā jebkurā lūgšanā, arī šeit mums jājautā pēc Viņa gribas. Bieži vien mēs pat nelūdzam to, ko zinām, ka Viņš gribētu dot, – tāpēc Jēk. 4:2 saka: “Jums nav tāpēc, ka jūs nelūdzat” (ESV).

Lūk, lietas, ko mēs varam droši lūgt, zinot, ka tās ir saskaņā ar Dieva gribu:

- Glābšanu mīļotajam vai draugam (1. Tim. 2:3, 4).
- Drosmi liecināt par savu ticību (Atkl. 22:17).
- Piedošanu, ja atzīstam un atmetam grēku (1. Jņ. 1:9).
- Spēku paklausīt Dieva baušļiem (Ebr. 13:20, 21).
- Mīlestību pret tiem, kas mūs ienīst un ļaunprātīgi izturas pret mums (Mt. 5:44).
- Gudrību sarežģītās situācijās (Jēk. 1:5).
- Patiesības izpratni Dieva vārdā (Jņ. 8:32).

`Kā tu rīkojies, ja esi par kaut ko lūdzis, bet tas vēl nav piepildījies vai varbūt nekad nepiepildīsies?`