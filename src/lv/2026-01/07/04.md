---
title:  Priecājies Kunga priekšā vienumēr
date:   10/02/2026
---

`Izlasi Fil. 4:4-7. Kā mēs varam pieredzēt “Dieva mieru”?`

Pēc tam, kad Pāvils atkal piemin vienotības nepieciešamību (Fil. 4:1-3), viņš pāriet uz citu tēmu: priecāšanos Kunga priekšā (Fil. 4:4-7).

Cik reižu esat satraukušies par lietām, kas galu galā bez piepūles izgaisa tikpat ātri, cik parādījās? Ar pilnām tiesībām Jēzus atkārtoti uzsver, ka mums nevajadzētu raizēties (sal. Mt. 6:25-34; 10:19), un Pēteris mums atgādina, ka mēs varam nodot visus savus satraukumus un raizes Kunga rokās, “jo Viņš gādā par jums” (1. Pēt. 5:7). Pieaugošās pasaules problēmas mums īstenībā jāuztver kā cerība – ka Kunga nākšana ir tuvu (sal. Mt. 24:33; Lk. 21:28; Jēk. 5:8).

Pretinde trauksmei jebkurā situācijā ir ticības lūgšana (Fil. 4:6, 7). Skaidrs, ka mums jātic un jāuzskata mūsu lūgšana par atbildētu, jau pirms mēs redzam tās piepildījumu, jo mums jālūdz “ar pateicību”. Vārds “lūgšana” (grieķu valodā “deēsis”) norāda uz situācijām, kas ir galējas un steidzamas (sk. piemēram, Lk. 1:13; Fil. 1:19; 1. Tim. 5:5; Jēk. 5:16). Mūsu lūgšanas joprojām ir “lūgumi”, bet mēs varam būt pārliecināti, ka tās ir uzklausītas, ja lūdzam “pēc Viņa prāta” (1. Jņ. 5:14). Tad mēs varam atpūsties un iegūt mieru, zinot, ka visas mūsu vajadzības ir Dieva rokās.

`Kā šie Bībeles panti paplašina mūsu izpratni par Dieva mieru? Ps. 29:11; Jes. 9:6; Lk. 2:14; Jņ. 14:27; 1. Kor. 14:33.`

Dieva miers ir tas, ko pasaule nevar iedot, jo Dieva miers nāk no drošības apziņas, ka mums ir mūžīgās dzīvības dāvana caur Jēzu, mūsu Pestītāju (Rm. 5:1; 6:23). Šis miers ietekmē katru dzīves aspektu un “ir augstāks par visu saprašanu” (Fil. 4:7). To nevar saprast tikai ar prātu, kā norāda šeit lietotais grieķu vārds “nous” (“prāts”).

`Kā tu kādam aprakstītu, ko nozīmē piedzīvot “Dieva mieru”?`