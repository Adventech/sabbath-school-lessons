---
title:  Paraugi – cilvēki, kuriem līdzināties
date:   08/02/2026
---

Mēs visi reiz esam sastapuši cilvēkus, kurus apbrīnojam un kuriem vēlamies līdzināties. Bērniem īpaši svarīgi ir labi paraugi – ideālā gadījumā viņu tēvs un māte. Augot viņi atradīs citus paraugus, iespējams, saistītus ar viņu izvēlēto profesiju vai biogrāfijām, ko viņi ir lasījuši. Viņi var arī mācīties no tā, kā dažādi Bībeles tēli ir risinājuši izaicinājumus, un salīdzināt to ar savu dzīves pieredzi.

Diemžēl mūsdienu medijos ir daudz sliktu piemēru. Mūs bombardē ar klikšķu vilinājumiem – atvērt un lasīt stāstus par slavenību skandāliem un sagrautām dzīvēm. Pāvila lasītāji Filipos, lai gan tolaik nebija interneta, tomēr saskārās ar līdzīgiem izaicinājumiem.

Patiesība ir tāda, ka pasaule, kurā Pāvils dzīvoja, bija ļoti korumpēta, amorāla un ļauna, tāpat kā pasaule mūsdienās. Vienmēr ir bijis – un vienmēr būs (vismaz līdz pasaules beigām) – vairāk ļaunuma nekā pietiekami. Jautājums mums visiem ir: kā uz to reaģēsim?

`Izlasi Fil. 3:17-19. Kā šajā pantā tiek raksturoti labie un sliktie piemēri? Kādi atslēgas vārdi palīdz tos atšķirt?`

Mēs nedrīkstam palaist garām Pāvila mīlestību arī pret tiem, ar kuriem viņš nav vienisprātis, – viņš par tiem raud! Pievērs uzmanību arī tam, ka viņš tos nesauc par saviem ienaidniekiem, bet gan par “krusta ienaidniekiem” (Fil. 3:18). Pāvils saprata, ka jautājums ir daudz plašāks – krusts nojauc barjeras un nostāda mūs visus vienā līmenī, kā grēciniekus, kam vajadzīgs Pestītājs (salīdzini ar Ef. 2:11-14).

Tāpat nedrīkst aizmirst, ka Pāvils aicina filipiešus koncentrēties uz labajiem, nevis sliktajiem piemēriem; uzmanīgi vērot tos, kuru dzīvesveids ir līdzīgs viņa paša dzīvei. Interesanti, ka Pāvils līdzīgu valodu izmanto, brīdinot romiešus: “Ņemiet vērā tos, kas rada šķelšanos un pretestību tai mācībai, ko esat mācījušies: vairieties no viņiem” (Rom. 16:17). Romā maldinātāji tiek aprakstīti kā tādi, kas “nekalpo mūsu Kungam Kristum, bet savam vēderam” (Rm. 16:18).

`Protams, Jēzus ir vienīgais pilnīgais paraugs, tomēr ir vēl citi, kas vismaz dažās dzīves jomās var kalpot kā labi piemēri. Tajā pašā laikā – kāds piemērs tu pats esi citiem?`