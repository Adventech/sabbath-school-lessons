---
title:  “Sākums” (un Iniciators)
date:   18/02/2026
---

`Izlasi Kol. 1:18. Kāda ir saikne starp Kristu kā galvu un Viņu kā “sākumu”?`

Ebreju valodā vārdi “galva” (“ro’š”) un “sākums” (“rēʾšît”) ir radniecīgi. Pirmo reizi šis pēdējais vārds Bībelē parādās 1. Moz. 1:1: “Iesākumā [rēʾšît] Dievs radīja debesis un zemi.” Jēzus ir cilvēces un draudzes galva ne tikai Savas iemiesošanās dēļ, bet arī tāpēc, ka Viņš ir Radītājs.

Grieķu valodā vārdam “sākums” (“archē”) ir plaša nozīme. Šeit “sākums” attiecas uz Jēzu kā draudzes avotu jeb iesācēju (Kol. 1:18), tāpēc arī Viņš ir tās galva, tāpat kā Viņš ir “sākums” jeb radīšanas iniciators.

Jēzus nav tikai iniciators radīšanā un draudzē – Viņš ir arī jaunās radības iniciators, pateicoties Savai augšāmcelšanai no miroņiem (Rm. 6:3, 4). Tā kā grēka alga ir nāve, Viņa uzvara pār nāvi nozīmē arī uzvaru pār grēku un spēju mūs pārradīt pēc Savas līdzības. Tas viss parāda, kāpēc Viņš ir “pirmdzimtais no miroņiem” (par vārda “pirmdzimtais” nozīmi bija pirmdienas tēmā). Viņa augšāmcelšanās ir visizcilākā, lai arī ne pirmā (Mozus bija pirmais, tāpēc par viņa miesu bija strīds ar velnu [Jūdas 9]).

Šajā brīdī ir noderīgi īsi pārskatīt visus iemeslus, ko Pāvils min, lai pamatotu Jēzus pārākumu:

1. Viņš ir neredzamā Dieva pilnīgā izpausme.
2. Viņš ir instruments, caur kuru viss tika radīts.
3. Jēzus pastāvēja pirms visām lietām, un viss ir savienots Viņā.
4. Jēzus ir draudzes (Viņa miesas) galva.
5. Viņš ir radīšanas un arī jaunās radības iniciators.
6. Viņš ir uzvarējis grēku un nāvi un tādējādi ieguvis tiesības augšāmcelt visus, kas Viņam uzticas kā Glābējam.
7. Jēzus vienmēr ir eksistējis, bet tagad, pateicoties visam šim, Viņam pienākas pārākums kā cilvēces un draudzes Galvai.

`Kas tev būtu jāmaina, lai tu labāk izjustu Kristus pārākumu savā dzīvē?`