---
title:  Visas radības pirmdzimtais
date:   16/02/2026
---

Jaunajā Derībā termini “pirmdzimtais” un “pirmais piedzimušais” gandrīz vienmēr attiecas uz Jēzu (sk. Lk. 2:7; Rm. 8:29; Ebr. 1:6; Atkl. 1:5), tostarp abi gadījumi Vēstulē kolosiešiem. Bet pat tad, kad šie termini tiek lietoti attiecībā uz citiem, tie nenozīmē obligāti to, kurš dzimis pirmais hronoloģiski. Bībelē “pirmdzimtā” jēdziena uzsvars ir uz īpašajām attiecībām starp dēlu un tēvu, neatkarīgi no dzimšanas secības. Turklāt ir gadījumi, kad jaunākie dēli ir bijuši nozīmīgāki – Īzāks, Jēkabs un Jāzeps ir daži no tiem. Dāvids, lai gan jaunākais no astoņiem dēliem, tika svaidīts par ķēniņu (1. Sam. 16:10-13), un ar dziesminieka starpniecību Dievs saka: “Es viņu iecelšu par pirmdzimto, par visaugstāko zemes ķēniņu starpā” (Ps. 89:28). Dievs arī Mozum saka: “Israēls ir Mans dēls, Mans pirmdzimtais” (2. Moz. 4:22). Šajā nozīmē šis termins apzīmē pārākumu vai izcilību.

`Izlasi Kol. 1:15-17. Kādi iemesli, pēc Pāvila domām, ļauj Jēzu saukt par “visas radības pirmdzimto”?`

Pāvils acīmredzami negrib teikt, ka Jēzus bija pirmā radītā būtne. Patiesībā viņš kategoriski izslēdz šādu iespēju. Divreiz, divos dažādos veidos, viņš saka, ka Jēzus radīja visas lietas. Tās tika radītas caur Viņu un Viņam (Kol. 1:16). Abos gadījumos Jēzus tiek norādīts kā personīgais Aģents, caur kuru Dievs īstenoja radīšanas procesu (sk. arī Ef. 3:9; Jņ. 1:1-3; Atkl. 4:11).

Pāvila izteikums ir pēc iespējas visaptverošāks. “Viss” nozīmē visu – telpiski (Debesīs un uz zemes), ontoloģiski (redzamais un neredzamais) un funkcionāli (troņi, valdības, valdnieki, varas). Šie pēdējie termini parasti attiecas uz eņģeļiem (sk. Ef. 3:10; 6:12). Lai viņu nevarētu pārprast, Pāvils arī norāda, ka Jēzus pastāvēja jau pirms visām lietām (Kol. 1:17). Grieķu izteiciens var nozīmēt pārākumu gan rangā, gan laikā, bet visos citos Pāvila rakstos tas attiecas uz laiku (piem., 1. Kor. 2:7; Gal. 1:17; Ef. 1:4).

Vēl viens iemesls, ko Pāvils min kā Jēzus pārākuma iemeslu, ir tas, ka “viss pastāv Viņā” (Kol. 1:17). Grieķu vārds “synistēmi” burtiski nozīmē “savest kopā” vai “vienot”. Jēzus ir Visuma vienojošais Faktors, ne tikai tādēļ, ka Viņš ir Radītājs, bet arī tāpēc, ka Viņš ir Pestītājs.

`Dievs – Radītājs – nomira par mums. Ko mūsu darbi varētu tam vēl pievienot? Kādēļ uzskats, ka mūsu darbi varētu pievienot kaut ko jau Kristus paveiktajam, ir zaimojošs?`