---
title:  Draudzes Galva
date:   17/02/2026
---

`Izlasi Ef. 1:22 un Kol. 2:10. Ko šajos pantos nozīmē vārds “galva”? Ko Pāvils domā, saucot Jēzu par “draudzes galvu” (Ef. 5:23)?`

Ir dabiski lietot vārdu “galva” pārnestā nozīmē, atsaucoties uz vadību, kā tas atspoguļojas daudzās pasaules valodās. Šādu lietojumu mēs atrodam arī daudzviet Vecajā un Jaunajā Derībā. Pievērsiet uzmanību, kā vārds “galva” tiek lietots šādos pantos:

1) 2. Moz. 18:25 – Mozus izvēlējās “spējīgus vīrus no visa Israēla un iecēla tos tautai par priekšniekiem pār tūkstošiem, simtiem, piecdesmitiem un desmitiem”.
2) 4. Moz. 31:26 – “tēvu namu galvas” (ESV).
3) 5. Moz. 28:13 – Dievs darīs Israēlu “par galvu un ne par asti”, ja Viņam paklausīs.
4) Jes. 7:8 – “Sīrijas galva ir Damaska, tā Damaskas galva ir Recīns”.
5) Hoz. 1:11 – “Jūdas bērni un Israēla bērni .. sev iecels vienu galvu” (NKJV).
6) Mih. 3:9 – “Jēkaba nama galvas un Israēla nama valdnieki” (NKJV).
7) 2. Kor. 11:3 – “ikviena vīra galva ir Kristus”.

Tātad Kristus kā draudzes galva nodrošina draudzes vienotības un augšanas vadību, virzību un uzturēšanu (sk. Kol. 2:19).

`Izlasi 1. Kor. 12:12-27. Arī šeit Pāvils raksturo draudzi kā “ķermeni”. Kādi citi draudzes aspekti tiek atklāti šajā salīdzinājumā?`

Tāpat kā ķermenis nevar dzīvot bez galvas, arī tad, kad kāda ķermeņa daļa ir zaudēta vai ievainota, dzīve kļūst ievērojami grūtāka. Mēs bieži vien neapzināmies, cik kaut kas ir svarīgs, līdz to pazaudējam.

`Ja tev nāktos atteikties no kādas ekstremitātes vai acs, ko tu izvēlētos? Ko tas tev māca par to, cik būtisks ir katrs cilvēks kā draudzes loceklis?`