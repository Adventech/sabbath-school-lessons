---
title:  Lai visu samierinātu
date:   19/02/2026
---

`Izlasi Kol. 1:19, 20. Kas ir šī samierināšana, kas notiek ar krusta starpniecību, un cik visaptveroša tā ir?`

Pāvils izmanto ļoti interesantu izteicienu grieķu valodā, lai aizvestu līdz kulminācijai savu Jēzus aprakstu, netieši norādot atpakaļ uz Tēvu, kas minēts Kol. 1:12. Tieši Viņa pilnība bija tā, par ko Tēvs bija priecīgs, ka tā iemājo Jēzū (salīdzini ar Kol. 2:9). Kas ir šī “pilnība”? Jānis to sauc par Tēva godību – “pilnu žēlastības un patiesības” (Jņ. 1:14).

Bet, balstoties uz šo rakstvietu, šī “pilnība” ietver ļoti daudz. Tā ietver Dieva mūžību un pašeksistenci, kā arī Viņa spēku radīt un atjaunot. Vissvarīgāk – tā uzsver Viņa gudrību uzvarēt grēku un nāvi ar visneiedomājamāko līdzekli – krustu. Un tādējādi Viņš pārvērta šo netaisnīgo objektu par liecību Savai mūžīgajai mīlestībai pret ikkatru radītu būtni. “Jo tik ļoti Dievs pasauli mīlējis, ka Viņš devis Savu vienpiedzimušo Dēlu, lai neviens, kas Viņam tic, nepazustu, bet dabūtu mūžīgo dzīvību” (Jņ. 3:16).

Vienīgais veids, kā grēku patiesi varētu uzvarēt uz visiem laikiem un visu samierinātu, ir apkopots šajā vienā brīnišķīgajā patiesībā: Dievs mīlēja mūs un visu Visumu tik ļoti, ka riskēja ar visu, lai mūs izglābtu ar Kristus nāvi pie krusta. Grieķu vārds “pasaule” ir “kosmos”, kas var ietvert visu kosmosu. Pāvils atsaucas uz šo universālo parādību, runājot par sekošanu Kristum: “Mēs esam kļuvuši par izrādi pasaulei [“kosmos”], gan eņģeļiem, gan cilvēkiem” (1. Kor. 4:9, NKJV).

“Ar izbrīnu un sāpēm Debesis vēroja Kristu pie krusta. [..] Ar sacelšanos un netaisnu dzīvi sātans un visi viņa līdzgaitnieki aiziet tik tālu no Dieva, ka pat Dieva klātbūtne tiem kļūst par rijošu uguni. Lielās Mīlestības godība tos iznīcinās. Lielās cīņas sākumā eņģeļi to nesaprata. [..] Bet, noslēdzoties lielajai cīņai, tas tā nebūs. Kad cilvēces glābšanas plāns būs pilnīgi pabeigts, visām radītajām saprātīgajām būtnēm būs skaidri saskatāms Dieva raksturs. [..] Tāpēc toreiz, raudzīdamies uz Pestītāja krustu, eņģeļi tiešām varēja gavilēt. [..] Kristus pats ļoti labi saprata, kādi būs Golgātā pienestā upura rezultāti. Raudzīdamies uz tiem nākotnē, Viņš pie krusta izsaucās: ‘Viss piepildīts!’” (Elena Vaita “Laikmetu ilgas”, 760., 764. lpp.)