---
title:  Pāvils un Kolosa
date:   31/12/2025
---

Nav pierādījumu, ka Pāvils jebkad būtu apmeklējis Kolosu, kas atkal norāda uz viņa evaņģelizācijas stratēģijas efektivitāti. Vispirms evaņģēliju uz šo pilsētu atnesa Epafra – Kolosas iedzīvotājs (Kol. 4:12; 1:7). Bet kā viņš tika atgriezts? Visticamāk, tas notika 50. gadu vidū, kad Pāvils bija tuvajā Efezā, kur “visi, kas Āzijā dzīvoja, dzirdēja Tā Kunga vārdu” (Ap. d. 19:10; salīdzini ar 20:31).

Atklāsmes grāmata liecina, cik plaši evaņģēlijs tika izplatīts šajā reģionā (Atkl. 1:4). Ticamākais skaidrojums šai izplatībai, tostarp Kolosā, ir Pāvila atgriezto cilvēku darba rezultāts – kuri pirmo reizi dzirdēja vēsti Efezā, nozīmīgākajā Mazāzijas pilsētā un svarīgā ostas centrā. Epafra bija dzirdējis Pāvila sludināšanu Efezā, kļuva par viņa līdzstrādnieku un aizveda evaņģēliju uz savu dzimto pilsētu – Kolosu.

Kolosā, kas atrodas aptuveni 15 kilometru uz dienvidaustrumiem no Laodiķejas, tikai nesen sākti arheoloģiskie izrakumi, tādēļ par to zināms mazāk nekā par citām reģiona pilsētām. Zināms, ka tur dzīvoja ievērojama jūdu kopiena – “līdz pat desmit tūkstošiem jūdu šajā Frīģijas reģionā”. (Arthur G. Patzia “New International Biblical Commentary: Ephesians, Colossians, Philemon” (Peabody, MA: Hendrickson Publishers Inc., 1990), 10. sēj., 3. lpp.) Kolosā kaltās monētas liecina, ka arī tur, tāpat kā daudzās Romas pilsētās, pielūdza dažādus dievus. Pagānu prakse un spēcīga kultūras ietekme radīja kristiešiem lielus izaicinājumus – ne tikai evaņģelizēt pilsētu, bet arī palikt uzticīgiem evaņģēlija šķīstajai ticībai. Vēl viena nozīmīga figūra Kolosā bija Filemons, kurš, iespējams, tika atgriezts ap to pašu laiku kā Epafra.

`Izlasi Filem. 15, 16. Sk. arī Kol. 4:9. Kādu ceļu Pāvils maigi pamudina Filemonu izvēlēties attiecībā uz Onēzimu?`

Lai gan Romas likums pieprasīja Pāvilam atgriezt Onēzimu Filemonam, Pāvils apelē pie Filemona kā ticības biedra sirds un sirdsapziņas un aicina viņu izturēties pret Onēzimu nevis kā pret vergu, bet kā pret brāli (Filem. 16).

`Kaut arī mēs jebkādā formā noraidām verdzību un vēlamies, lai Pāvils būtu šo praksi stingri nosodījis, kā mums samierināties ar to, ko viņš šeit saka? (Pārsteidzoši, ka Amerikas verdzības laikā Elena Vaita īpaši mudināja adventistus nepakļauties likumam, kas prasīja atdot izbēgušos vergus.)`