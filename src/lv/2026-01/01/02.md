---
title:  Pāvils – Jēzus Kristus gūsteknis
date:   28/12/2025
---

Vēstules filipiešiem un kolosiešiem tiek dēvētas par ieslodzījuma vēstulēm, jo tās tika rakstītas laikā, kad Pāvils atradās cietumā (pārējās no cietuma sarakstītās ir Vēstules efeziešiem un Filemonam). Lielākā daļa komentētāju uzskata, ka tās tika sarakstītas Romā apmēram 60.–62. gadā (sk. Ap. d. 28:16).

`Izlasi Ef. 3:1 un Filem. 1. Kāda nozīme ir tam, kā Pāvils raksturo savu ieslodzījumu?`

Pāvils savu dzīvi ir veltījis kalpošanai Jēzum Kristum. Ja šajā kalpošanā ietilpst būt apcietinājumā, viņš tam ir gatavs. Pāvils sevi raksturo kā “važās kalto vēstnesi” (Ef. 6:20). Viņš bija devies misijas ceļojumos, dibinājis draudzes un apmācījis kalpotājus Kungam. Viņš varēja jautāt: “Kāpēc es esmu šeit, ja ārpus šīm važām varētu paveikt daudz vairāk?” Pāvils tika ieslodzīts arī vēlāk, kad viņš sarakstīja otro vēstuli Timotejam, ko uzskata par vienu no pastorālajām vēstulēm. Tātad vismaz piecas Jaunās Derības grāmatas tika sarakstītas, Pāvilam atrodoties cietumā.

Nevienā no ieslodzījuma vēstulēm Pāvils konkrēti nemin vietu, kur viņš ir ieslodzīts, tāpēc daži kā iespējamās vietas min Efezu vai Cēzareju. Tomēr nav nekādu bībelisku pierādījumu tam, ka Pāvils būtu bijis ieslodzīts Efezā. Cēzareja varētu šķist ticamāka, izņemot to, ka šajā pilsētā, šķiet, viņa dzīvībai nevajadzētu draudēt briesmām. Taču draudi viņa dzīvībai laikā, kad tiek rakstīta Vēstule filipiešiem, noteikti pastāv (sk. Fil. 1:20; 2:17).

Šī vēstule sniedz arī citus pavedienus attiecībā uz to, kur Pāvils tolaik atradās ieslodzījumā. Pirmkārt, tiek minēts pretorijs. Šis vārds var apzīmēt provinces pārvaldnieka oficiālo dzīvesvietu, piemēram, Jeruzalemē, kur Pilāts pratināja Jēzu (Mt. 27:27; Jņ. 18:33), un arī Cēzarejā, kur Pāvils tika ieslodzīts (Ap. d. 23:35). Tomēr Pāvils šo terminu acīmredzami izmanto nevis vietas, bet cilvēku apzīmēšanai. Viņš saka, ka “visa virssardze” bija dzirdējusi evaņģēliju (Fil. 1:13). Romā tie bija elites karavīri, līdz pat 14 000 vīru, kas sargāja imperatoru un viņa ieslodzītos.

Otrkārt, Pāvils arī sūta sveicienus no ticīgajiem “Cēzara namā” (Fil. 4:22). Tas norāda uz to, ka Pāvils bija ieslodzīts Romā un sazinājās ar tiem, kas kalpoja impērijas galmā.

`Kā mēs varam iemācīties gūt vislabāko no jebkuras grūtas situācijas, kurā nonākam? Un kāpēc tas ne vienmēr ir viegli?`