---
title:  Filipu un Kolosas draudzes
date:   01/01/2026
---

`Izlasi Fil. 1:1-3 un Kol. 1:1, 2. Kā aprakstītas draudzes Filipos un Kolosā, un kāda nozīme ir šim attēlojumam?`

Pāvila ierastajā ievadrunā viņš Kristus draudzes locekļus šajās vietās sauc par “svētajiem” – viņi, pateicoties kristībām, ir nošķirti kā Dieva īpašie ļaudis, līdzīgi kā Israēla tauta ar apgraizīšanu tika nošķirta kā “svēta tauta” (2. Moz. 19:5, 6; salīdzini ar 1. Pēt. 2:9-10). (Šis jēdziens nav saistīts ar Katoļu baznīcas praksi kanonizēt cilvēkus kā “svētos”.)

Interesants ir paralēlisms abu vēstuļu ievados. Pāvils, rakstot filipiešiem, atsaucas uz “bīskapiem un diakoniem” (Fil. 1:1), bet Vēstulē kolosiešiem – uz “ticīgajiem brāļiem Kristū” (Kol. 1:2). Jaunajā Derībā “ticīgie brāļi” minēti kā nozīmīga kalpošana draudzē (sk. Ef. 6:21; Kol. 4:7; 1. Pēt. 5:12). Tātad Pāvils uzrunā ne tikai draudzes locekļus, bet arī vadītājus abās vietās. Atsauce uz amatpersonām, kas specifiskāk aprakstītas citviet (piem., 1. Tim. 3:1-12, Tit. 1:5-9), liecina par organizācijas nozīmi jau draudzes agrīnajā vēsturē.

Pāvila prioritāte bija apmācīt līdzstrādniekus kā Timoteju un Epafru un nodrošināt vietējo draudžu vadību. Tas pastiprināja viņa evaņģelizācijas centienus, piemērojot stratēģisku pieeju gan cilvēku aizsniegšanā, gan noturēšanā draudzē. Adventistu celmlauži sekmīgi sekoja Jaunās Derības draudzes organizācijas modelim, kā skaidri redzams daudzās 1850. gadu “Review and Herald” publikācijās. Piemēram, Džeimss Vaits rakstīja: “Jaunās Derības dievišķā kārtība ir pietiekama, lai organizētu Kristus draudzi. Ja būtu vajadzīgs kas vairāk, tas būtu dots caur inspirāciju.” (“Gospel Order”, The Advent Review and Sabbath Herald, 1853. g. 6. dec., 173. lpp.) Vēl pirms Pāvils rakstīja šīm draudzēm, apustuļi jau bija sākuši iecelt kalpotājus Jeruzalemē (sk. Ap. d. 6:1-6; 11:30), kas “noderēja par paraugu draudžu izveidei citās vietās, kur patiesības vēstneši mantoja dvēseles Evaņģēlijam”. (Elena Vaita “Apustuļu darbi”, 91. lpp.)

Vēstuļu sastādīšanā Pāvils dažkārt izmantoja literāros palīgus. Piemēram, Timotejs tiek minēts kā līdzautors citās vēstulēs (sk. 2. Kor. 1:1; Filem. 1). Tomēr fakts, ka Pāvils turpina ar “es”, nevis “mēs”, liecina, ka viņš ir galvenā autoritāte arī šajās vēstulēs.