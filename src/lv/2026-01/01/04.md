---
title:  Pāvils Filipos
date:   30/12/2025
---

Pāvila otrā misijas ceļojuma laikā, neilgi pēc tam, kad Timotejs pievienojās komandai, Svētais Gars viņiem aizliedza doties tālāk pāri Mazāzijai (Ap. d. 16:6). Naktī Pāvils redz vīziju, kurā kāds vīrs viņu lūdz: “Nāc uz Maķedoniju un palīdzi mums” (Ap. d. 16:9). Tūlīt viņi dodas uz tuvāko ostas pilsētu Maķedonijas virzienā un no Troadas dodas pāri Egejas jūrai uz Neapoli Eiropā. Taču viņi tur nevis sāk evaņģelizēt, bet gan dodas uz Filipiem – Pāvils, Sīla, Timotejs un Lūka, kurš viņiem pievienojās Troadā (par ko liecina vietniekvārds “mēs” Ap. d. 16:11).

Pāvils savā evaņģelizācijas darbā vienmēr domāja stratēģiski. Filipu pilsēta bija “galvenā pilsēta kādā Maķedonijas novadā” (Ap. d. 16:12). Īstenībā tā bija viena no iecienītākajām pilsētām Romas impērijā, tai bija piešķirts “Ius Italicum” statuss – augstākais iespējamais statuss, kādu pilsēta varēja saņemt. Tās iedzīvotājiem bija tādas pašas privilēģijas kā Itālijā dzīvojošajiem – atbrīvojums no zemes nodokļa un vēlētāja nodokļa, un ikviens pilsētā dzimušais automātiski kļuva par Romas pilsoni. Tā bija arī svarīga pietura uz “Via Egnatia” – galvenā sauszemes ceļa, kas savienoja Romu ar Austrumiem. Kristīgās klātbūtnes nostiprināšana tur ļāva evaņģēliju aiznest uz daudzām tuvējām pilsētām: Amfipoli, Apoloniju, Tesalonīku un Bereju (sk. Ap. d. 17:1, 10).

Interesanti, ka 1. gadsimta Filipos oficiālā valoda bija latīņu, par ko liecina daudzās latīņu uzrakstu liecības. Fil. 4:15 Pāvils viņus pat uzrunā ar latīniskās valodas skanējumu – “Philippēsioi” – , acīmredzot atzīstot īpašo viņu kā romiešu statusu. Tomēr grieķu valoda bija tirgus vietu, apkārtējo pilsētu un ciemu valoda un evaņģēlija izplatīšanas līdzeklis. Lūka apraksta, kā Pāvils un viņa komanda pievienojās ticīgo lūgšanām pie upes, kur tika atgriezta Līdija un viņas saime (Ap. d. 16:13-15). Kā tirgotāja (“purpura pārdevēja”) viņa, iespējams, bija viena no galvenajām Pāvila kalpošanas atbalstītājām Filipos. Laiks, ko Pāvils un Sīla pavadīja cietumā, noveda pie vēl vienas veselas saimes – cietuma uzrauga ģimenes – atgriešanās.

Svētais Gars zināja, ka Filipi būs ideāla sākuma vieta evaņģēlija izplatīšanai Eiropā, lai arī tur būs vajāšanas. Lai cik ļaunas tās būtu, noteiktos apstākļos vajāšanas var ļaut evaņģēlijam aizsniegt cilvēkus, kurus citādi tas nesasniegtu.

`Izlasi Ap. d. 9:16. Kā šis pants palīdz mums saprast dažus no Pāvila pārbaudījumiem? Un kā tas var palīdzēt arī saprast mūsu pašreizējos pārbaudījumus?`