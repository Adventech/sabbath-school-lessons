---
title:  Pāvils važās
date:   29/12/2025
---

Atrodoties Maķedonijā, Pāvils piemin vairākus ieslodzījumus (2. Kor. 6:5; 11:23; 7:5). Pirmais dokumentētais gadījums bija Filipos (Ap. d. 16:16-24). Vēlāk viņš tika īslaicīgi ieslodzīts Jeruzālemē, pirms tika pārvests uz cietumu Cēzarejā.

Citviet Pāvils runā par to, ka viņš ir “savās važās” (Filem. 10, 13). Lai gan Romā viņš bija mājas arestā, viņš tika pieķēdēts pie elites Romas karavīra. Ignācijs, 2. gadsimta sākuma kristietis, kurš arī tika tā pieķēdēts, karavīru izturēšanos raksturoja kā “mežonīgus zvērus... kas kļūst vēl ļaunāki, kad pret tiem izturas labi”. (Michael W. Holmes “The Apostolic Fathers” (Grand Rapids, MI: Baker Academic, 2007), 231. lpp.)

`Izlasi 2. Kor. 4:7-12. Ko šajā rakstvietā mēs uzzinām par to, kā Pāvils spēja izturēt pārbaudījumus? Kas, šķiet, bija viņa dzīves galvenais fokuss?`

Neatkarīgi no tā, cik grūta kļuva dzīve, Pāvils spēja saskatīt gaišo pusi, un tas viņam deva drosmi izturēt spiedienu. Neskatoties uz visu, ko sātans lika viņam ceļā, Pāvils zināja, ka nav pamests.

`Izlasi 2. Kor. 6:3-7. Kādi garīgie resursi bija pieejami Pāvilam, lai viņš spētu stāties pretī šīm grūtībām?`

Bieži vien mēs tiekam kārdināti skatīties uz mūsu apstākļiem, vājībām vai iepriekšējām kļūdām un krist izmisumā. Tieši šādos brīžos mums ir jāatceras visas apbrīnojamās iespējas, ko Dievs mums ir devis, lai mēs spētu gūt uzvaru pār ļauno. Viens no svarīgākajiem ir pati Bībele, “patiesības vārds”, jo mēs varam mācīties no citu kļūdām, kā arī uzzināt, kā šie cilvēki ir guvuši panākumus. Tāpat arī Svētais Gars “dara pilnvērtīgu to, ar ko nodrošinājis pasaules Pestītājs. Svētais Gars šķīsta sirdi. Ar Svētā Gara starpniecību ticīgais iegūst dievišķo dabu. Kristus Savu Garu deva kā dievišķu spēku, lai ar to varētu uzvarēt visas iedzimtās un iegūtās tieksmes uz ļaunu un piešķirt draudzei Savu raksturu.” (Elena Vaita “Laikmetu ilgas”, 671. lpp.)

`Kā mēs – gan kā laji, gan garīdznieki – vienmēr varam “sevi parādīt kā Dieva kalpus” (2. Kor. 6:4)? Ko tas nozīmē?`