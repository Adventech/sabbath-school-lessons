---
title:  Pāvila “pagājušās dzīves” pārdomas
date:   02/02/2026
---

Kristiešu atgriešanās pieredzē ir ierasts domāt par saviem dzīves posmiem kā “pirms” un “pēc” Kristus pieņemšanas, tieši tā, kā to dara Pāvils Fil. 3. nodaļā. Tomēr, pareizi vai nepareizi, mēs dažkārt saucam par “labiem cilvēkiem” tos, kas nav kristieši, – un pasaules acīs daudzi tādi patiešām ir. Vienlaikus, salīdzinot ar Dieva standartiem, neviens nav labs, pat kristieši.

`Pāvils Fil. 3:4-6 min vairākas lietas savā dzīvē, ar kurām reiz lepojās. Kas tās ir? Un kā tu tagad aprakstītu “labās lietas” savā dzīvē – gan pirms, gan pēc Kristus?`

Pāvils šeit veido netiešu kontrastu starp ticīgajiem jūdu izcelsmes cilvēkiem, kas izplata aplamas mācības, un neapgraizītajiem ticīgajiem, kas pilnībā paļaujas uz Kristu un nepaļaujas uz miesas darbiem – piemēram, apgraizīšanu (sk. Ebr. 6:1; 9:14; salīdzini ar Rm. 2:25-29). Lai gan Pāvila dzīve un izcelsme noteikti bija ievērojama viņa līdzcilvēku acīs, neviena no šīm lietām nepalīdzēja viņam tikt glābtam. Patiesībā tās viņam traucēja, jo kādu laiku tās padarīja viņu aklu attiecībā uz viņa nepieciešamību pēc Kristus.

Pāvils nebija tikai apgraizīts – viņš bija astotās dienas apgraizītais, t.i., dzimis israē­lietis un cilvēks, kurš saņēmis apgraizīšanu astotajā dzimšanas dienā. Viņš piederēja Benjamīna ciltij, kuras teritorija varēja lepoties ar daudzām svarīgām Israēla pilsētām. Turklāt Pāvils prata ebreju valodu un kā Gamaliēla skolnieks (Ap. d. 22:3; 26:4, 5) un farizejs bija ļoti iedziļinājies bauslības zināšanās un tās tradicionālajā izpildījumā.

Viņš bija tik dedzīgs bauslības aizstāvis, ka vajāja draudzi, jo uzskatīja to par draudu jūdu dzīvesveidam, kas, kā viņš uzskatīja, izrietēja no bauslības. Kaut gan viņš bija “nevainojams” attiecībā uz cilvēku izpratni par “taisnību”, Pāvils visbeidzot saprata, ka pats bauslības princips ir daudz dziļāks un prasīgāks, nekā viņš varēja iedomāties, un ka bez Kristus tās priekšā viņš būtu pazudis.

`Salīdzini Rm. 7:7-12 ar Mt. 5:21, 22, 27, 28. Kādu svarīgu atziņu par bauslību uzsver gan Jēzus, gan Pāvils? Kāpēc ticība Kristum (Fil. 3:9) ir vienīgais taisnības avots, nevis bauslība? Padomā, cik labi tu ievēro bauslību, vismaz tādā ziņā, kā Jēzus to mācīja?`