---
title:  Lietas, kas patiešām ir svarīgas
date:   03/02/2026
---

Kā tika norādīts vakardienas pārskatā, tās lietas, ar kurām Pāvils agrāk lepojās, patiesībā kļuva par šķēršļiem viņa ticībai, jo tās aizsedza viņa vajadzību pēc Kristus. Viņš atsaucas uz tirdzniecības terminoloģiju – peļņu un zaudējumiem – , lai aprakstītu savu garīgo bilanci pirms ticības iegūšanas. Lai gan mēs par to negribam domāt, katram cilvēkam ir sava garīgā “bilance”. Iepriekš Pāvila bilance tika mērīta pēc jūdu sabiedrības vērtībām, nevis pēc Jēzus mācītajām Bībeles vērtībām.

Pēc atgriešanās viņa garīgā bilance strauji mainījās – vērtību mērogs pārgāja no “jūdaisma valūtas” uz “Debesu valūtu”.

“Tas, Kurš nāca no Debesīm, var runāt par Debesīm un taisnīgi izklāstīt tās lietas, kas veido Debesu valūtu, uz kuras Viņš iekausējis Savu attēlu un uzrakstu. Viņš zina briesmas, kādās atrodas tie, ko Viņš nāca pacelt no samaitātības līdz vietai Sev blakus uz troņa. Viņš norāda uz to, ka cilvēki izšķiež savas pieķeršanās jūtas pret nederīgām un bīstamām lietām. Viņš centās novērst prātu no zemes uz Debesīm, lai mēs netērētu laiku, talantu un iespējas lietām, kas ir veltīgas.” (Elena Vaita “The Advent Review and Sabbath Herald”, 1890. g. 1. jūl.)

Pirmajā gadsimtā jūdu vidē Pāvils bija uzlecoša zvaigzne, līdz, kļūstot akls un satiekoties ar paaugstināto Jēzu uz Damaskas ceļa (Ap. d. 9), viņa garīgās acis tika atvērtas un viņš sāka redzēt skaidri.

`Jņ. 9. nodaļa stāsta par vēl vienu cilvēku, kas bija akls un tad skaidri ieraudzīja Jēzu. Jēzus teica, ka Viņš ir nācis pasaulē, “lai tie, kas neredz, kļūst redzīgi, un tie, kas redz, akli” (Jņ. 9:39). Kā šis princips varētu attiekties uz tavu dzīvi?`

Kas gan varētu būt vērtīgāks par mūžīgo dzīvību Debesīs un uz Jaunās Zemes? Taču pasaules vērtības tik daudziem novērš acis no šīs realitātes. Starp to, kas šeit tiek augstu vērtēts (sk. Mt. 13:22; Lk. 4:5, 6; 1. Jņ. 2:16), un to, ko augstu vērtē Debesis – līdzība Kristum un izglābtas dvēseles – , pastāv mūžīga sacensība.

`Pasaule var padarīt mūs aklus attiecībā uz garīgām patiesībām un to patieso svarīgumu. Kas ir atslēga, lai mūsu acis fokusētos uz patiesi svarīgo?`