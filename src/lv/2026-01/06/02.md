---
title:  Prieks Kungā
date:   01/02/2026
---

`Izlasi Fil. 3:1-3. Kādas pozitīvas un negatīvas piezīmes Pāvils šeit izsaka, un kā tās ir savstarpēji saistītas? Kā viņš apraksta ticīgos?`

Pāvils sāk uz ļoti pozitīvas nots, un gandrīz izklausās, it kā viņš grasītos noslēgt savu vēstuli. Taču viņš vēl nav pabeidzis. Viņš atgriežas pie vienas no galvenajām šīs vēstules tēmām: priecāšanās Kungā. Un šeit viņš min vairākus iemeslus tam. Vissvarīgākais – mums jāpaļaujas nevis uz sevi, bet Kristu: “Mēs .. lepojamies ar Kristu Jēzu un neuzticamies miesai” (Fil. 3:3). Kurš no mums kaut kādā veidā nav guvis sāpīgu mācību, ka nevajag paļauties uz “miesu”?

Spēcīgais brīdinājums “sargieties” (trīs reizes!) nekur citur Rakstos neparādās. Acīmredzot filipieši ļoti labi zināja, par kādiem draudiem Pāvils runā. Brīdinājums drīzāk attiecas uz konkrētu viltus skolotāju grupu, kas aprakstīta trīs dažādos veidos, nevis runā par trim atsevišķām problēmām.

Bezdievji jeb bezdievīgi cilvēki Israēlā dažkārt tika saukti par “suņiem” (Fil. 3:2; salīdzini ar Ps. 22:16; Jes. 56:10; Mat. 7:6; 2. Pēt. 2:21, 22). Viltus skolotāji varētu arī būt pamatoti raksturoti kā “ļaunie strādnieki”. Viņus nosaucot par “apgraizīšanas kropļotājiem” (Fil. 3:2, NBĪ) jeb “tiem, kas kropļo miesu” (ESV), tiek norādīts, ka – tāpat kā Galatijā un citās vietās – viņi pagānu ticīgajiem centās uzspiest apgraizīšanu, bet tas bija pretrunā ar Apustuļu koncila lēmumu (sk. Ap. d. 15).

Interesanti, ka viens no garīgo problēmu risinājumiem, tostarp viltus mācību izplatībai, ir “priecāties Kungā” (Fil. 3:1; salīdzini ar Fil. 4:4).

Viss, par ko mēs priecājamies, mums sagādā prieku (angļu valodā, tāpat arī grieķu valodā šie abi vārdi ir radniecīgi). Dievs vēlas, lai mēs būtu priecīgi, un Viņa Vārds ir kā rokasgrāmata īstam priekam un ilgstošai laimei. Tas ietver Dieva žēlastības saņemšanu (Ps. 31:8), paļaušanos uz Viņu (Ps. 5:12), pestīšanas svētību baudīšanu (Ps. 9:15), Dieva bauslības pieņemšanu kā savu dzīvesveidu (Ps. 119:14), tai skaitā Sabata svinēšanu (Jes. 58:13, 14), ticību Viņa Vārdam (Ps. 119:162) un dievbijīgu bērnu audzināšanu (Sal. pam. 23:24, 25).

`Dzīve mums visiem var būt ļoti grūta, pat ja pagaidām viss šķiet labi. Bet arī tad, ja šobrīd tev nav labi, par ko tu vari un tev vajadzētu priecāties? Kas tev šobrīd traucē to darīt?`