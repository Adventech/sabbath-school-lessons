---
title:  Kristus ticība
date:   04/02/2026
---

Pāvila galvenā doma ir būtiska – viņš piedzīvoja brīnišķīgu pārmaiņu uz Damaskas ceļa, nomainot savu veco, bauslībā balstīto dzīvi pret paša Kristus klātbūtni – “lai Kristu iegūtu un atrastos Viņā” (Fil. 3:8, 9).

`Būt atrastam “Viņā” ir interesants izteiksmes veids. Izlasi Ef. 1:4; 2. Kor. 5:21; Kol. 2:9 un Gal. 2:20. Balstoties uz šajos pantos minētajām atziņām, ko, tavuprāt, Pāvils ar to domāja?`

Pāvila doma par atrašanos Kristū ir bijusi plaši apspriesta. Iespējams, labākais skaidrojums nāk no Pāvila paša: “Tas, laikiem piepildoties, bija apņēmies novest līdz galam, visu apvienojot zem vienas galvas – Kristus, gan to, kas debesīs, gan to, kas virs zemes.” (Ef. 1:10)

Tāda ir bijusi Dieva nodoma būtība jau no paša sākuma. Un Pāvils skaidri norāda, kā tas notiek: “Pateicoties Viņam, esat jūs vienībā ar Kristu Jēzu, kas mums kļuvis par Dieva gudrību, par taisnību, par dzīves svētumu un pestīšanu” (1. Kor. 1:30).

Atrašanās Kristū ietver visu, ko ietver pestīšanas plāns, sākot ar garīgo izpratni (gudrību), taisnošanu ticībā (taisnību), sagatavošanos Debesīm (svētdarīšanu) un beidzot ar pagodināšanu Otrajā atnākšanā (izpirkšanu). Pestīšana ir Kristus darbs sākumā, turpinājumā un beigās – mums un mūsos. Tādējādi, iegūstot Kristu, mēs iegūstam visu.

`Izlasi Fil. 3:9. Kādas divas lietas Pāvils te salīdzina, un kāpēc ir svarīgi to vienmēr atcerēties?`

Kā Pāvils saprata – mūsu “pašu taisnība” nav īsta taisnība, jo bauslība nevar panākt dzīvību (sk. Gal. 3:21, 22); tikai Kristus to var panākt ar ticības palīdzību. Un ne jebkādas ticības – galu galā arī velni tic un dreb (Jēk. 2:19). Vienīgā glābjošā ticība ir “Kristus ticība”. Vienīgi Viņa ticība ir pilnīga un var paklausīt pilnībā. (Grieķu vārds, kuru latviski tulko kā “ticība”, var nozīmēt arī “uzticība”.) Tātad, ja mēs esam Kristū un Viņš dzīvo mūsos (Gal. 2:20), tad mēs dzīvojam Viņa ticībā, pateicoties mūsu ticībai Viņam.