---
title:  Tikai viena lieta – pazīt Kristu
date:   05/02/2026
---

`Izlasi Fil. 3:10-16. Kādas ir dažas galvenās domas, ko Pāvils šeit uzsver?`

Noteikti nav nekā svarīgāka par Kristus pazīšanu, kas galu galā garantē, ka Viņš mūs pazīs un atzīs pie Tēva (sk. Mt. 7:21-23; 10:32, 33). Kā mēs Viņu pazīstam? Caur Vārdu – lasot un īstenojot to dzīvē. Mēs nevaram Viņu satikt kā mācekļi tiešā veidā, taču, lai gan tie dzirdēja Viņa vārdus, tomēr nesaprata līdz galam, kas pasvītro to, cik ļoti mums nepieciešama Svētā Gara vadība (sk. Jņ. 16:13). Jo vairāk mēs Viņu pazīstam, jo tuvāki Viņam kļūstam, jo piedzīvojam “Viņa augšāmcelšanās spēku” (Fil. 3:10), kas paceļ mūs “atjaunotā dzīvē” (Rm. 6:4).

Cilvēks pietuvinās Kristum arī “Viņa ciešanu sadraudzībā” (Fil. 3:10). Katrs pārbaudījums un sāpīgā pieredze palīdz labāk izprast, ko Viņš mūsu labā ir pārdzīvojis, un skaidrāk izprast Viņa gribu.

Trešais veids, kā mēs tuvojamies: virzoties uz mērķi (Fil. 3:14). Kas ir šis mērķis? Šis termins (“skopos”) Jaunajā Derībā parādās tikai šeit – tas norāda uz sacensību finišu un uzvarētāja balvu. Pāvils to sauc par “Dieva debesu aicinājumu Kristū Jēzū” (Fil. 3:14). Kā Jēzus pēc nāves un augšāmcelšanās uzkāpa Debesīs, tāpat Dievs mūs aicina saņemt to pašu Debesu balvu – mūžīgo dzīvību.

Nav šaubu – mēs vēl neesam to sasnieguši. Pilnībā tiksim izmainīti tikai tad, kad mūsu “zemības miesa” tiks pārveidota “līdzīga [Viņa] apskaidrotai miesai” (Fil. 3:21). Taču, pazīstot Viņu un ieaicinot Viņa klātbūtni katru dienu savā dzīvē, mēs virzāmies uz mērķi – būt pēc iespējas līdzīgāki Jēzum jau tagad. Šī bija “vienīgā lieta”, uz ko Pāvils koncentrējās – tāpat kā mēs, skrienot sacensībās (sk. 1. Kor. 9:24-27), nepievēršam uzmanību tam, kur tikko bijām vai kas skrien mums aizmugurē. Mūsu vienīgā uzmanība ir pievērsta priekšā esošajam mērķim – Debesu balvai, kas mūs gaida. Šis salīdzinājums ir spilgts: skrējējs visiem spēkiem cenšas sasniegt finiša līniju.

`Kāpēc tavā ceļā ar Kungu ir tik svarīgi neskatīties atpakaļ – vismaz ne uz savām kļūdām un grēkiem, bet skatīties uz to, ko Kristū esam jau saņēmuši un kas mums ir apsolīts?`