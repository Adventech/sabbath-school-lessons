---
title:  “Kristus tiks pagodināts”
date:   11/01/2026
---

`Izlasi Fil. 1:19, 20. Kāds, šķiet, ir Pāvila gaidītais tiesas iznākums? Kas viņam ir vēl svarīgāks par to, lai viņu attaisno?`

Lai gan Pāvils nebija noziedznieks, šī nebija viņa pirmā ieslodzījuma reize, un vajāšanas viņam nebija svešas. Korintiešiem viņš aprakstīja savas līdzšinējās ciešanu epizodes – “cietumos, bez mēra sitienus ciezdams, bieži nāves briesmās. No jūdiem es esmu dabūjis piecas reizes četrdesmit sitienu bez viena. Trīs reizes dabūju rīkstes, vienreiz mani mētāja akmeņiem, trīs reizes biju ūdens briesmās, visu dienu un nakti biju jūras viļņu varā. Bieži biju ceļojumos, ūdens briesmās upēs, laupītāju briesmās, briesmās savu ļaužu vidū, briesmās pagānu vidū, briesmās pilsētā, briesmās tuksnesī, briesmās uz jūras, briesmās viltus brāļu starpā, darbā un pūlēs, daudzās bezmiega naktīs, izsalkumā un slāpēs, daudzreiz badā, salā un kailumā” (2. Kor. 11:23–27).

Taču, lai nerunātu tikai par šīm ciešanām, Pāvils tūlīt piebilst: “Bez tam vēl viss pārējais, ļaužu pieplūdums ik dienas, rūpes par visām draudzēm” (2. Kor. 11:28).

`Izlasi 1. Kor. 4:14–16; 1. Tes. 2:10, 11; Gal. 4:19 un Filemonam 10. Kāda rakstura attiecības Pāvilam bija ar draudzēm, kuras viņš izveidoja, un ar cilvēkiem, kurus viņš mantoja Kristum?`

Tāpat kā Jēzus, kurš nesavtīgi ziedojās mūsu glābšanas labad, Pāvils bija gatavs darīt to pašu: “Par jūsu dvēselēm es labprāt visu atdošu un atdošu pats sevi” (2. Kor. 12:15). Bet paradoksāli – jo vairāk cilvēks līdzinās Jēzum, jo mazāk viņu mīl un novērtē citi. “Bet visi, kas grib svētbijīgi dzīvot Kristū Jēzū, arī tiks vajāti” (2. Tim. 3:12). Taču uzticīgie kristieši paliek varbūt visjaudīgākais veids, kā pagodināt Dievu un atklāt evaņģēlija patiesību (salīdzini ar Fil. 1:7). “Pāvila pacietība un priecīgais prāts garajā un netaisnajā ieslodzījumā, viņa drosme un ticība bija nepārtraukta Dieva Vārda sludināšana.” (Elena Vaita “Apustuļu darbi”, 464. lpp.)

`Paskaties uz savu dzīvi un to, kā tu izturies pret cilvēkiem, īpaši pret tiem, kas pret tevi nav jauki. Kādu liecību par Jēzu tu sniedz?`