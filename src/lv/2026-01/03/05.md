---
title:  Stāviet stipri vienotībā
date:   14/01/2026
---

Jēzus pēdējā lūgšana par saviem mācekļiem bija vērsta uz svarīgu tēmu – vienotību. Jēzus raudzījās tālāk par krustu – uz atkalapvienošanos ar Savu Tēvu un mums: “Tēvs, Es gribu, lai, kur Es esmu, arī tie ir pie Manis, ko Tu Man esi devis, lai viņi redzētu Manu skaidrību, ko Tu Man esi devis” (Jņ. 17:24). Jēzus lūdza, lai Tēvs pasargā Savus bērnus tā, “lai viņi ir viens, itin kā mēs” (Jņ. 17:11). Viņš arī uzsvēra sašķeltības smagās sekas – tā kļūst par iemeslu daudziem neticēt. Divreiz šajā īsajā lūgšanā Jēzus uzsver mūsu vienotību ar Viņu un Tēvu, “lai pasaule ticētu” un “lai pasaule atzīst, ka Tu esi Mani sūtījis” (Jņ. 17:21, 23).

`Izlasi Fil. 1:27 un salīdzini ar Jņ. 17:17-19. Ko gan Jēzus, gan Pāvils nosauc par neatņemamu priekšnoteikumu draudzes vienotībai?`

Grieķu vārds Fil. 1:27, kas tulkots kā “dzīvojiet tā, lai tas būtu cienīgi,” ir “politeuomai”, kas nozīmē “dzīvot kā pilsonim” – ne jau kādā šīszemes valstībā, bet kā Debesu valstības pilsonim. Kalna svētruna skaisti apraksta, ko nozīmē būt Debesu Tēva bērniem un Viņa valstības locekļiem: garā nabagiem, lēnprātīgiem, izsalkušiem un izslāpušiem pēc taisnības, žēlsirdīgiem, sirdsšķīstiem, miera nesējiem, piedodot pretiniekiem, mīlot ienaidniekus, tādiem, kas svētī tos, kas viņus nolād, darot labu tiem, kas viņus ienīst. Vienvārdsakot – “darīt taisnību, mīlēt žēlastību un pazemīgi staigāt sava Dieva priekšā” (Mih. 6:8).

Ir grūti būt dusmīgam vai aizvainotam uz tādu cilvēku, vai ne? Dažkārt mēs pat apvainojamies uz cilvēkiem, kas šķiet pārāk labi, varbūt pat vēlamies viņus padarīt sliktākus vai atrast kādu vājību, lai pierādītu, ka viņi nav tik labi, kā izskatās, – tikai tāpēc, lai paši justos labāk. Bet kāpēc gan necensties būt mīlošākiem, dāsnākiem, žēlsirdīgākiem un pazemīgākiem?

Elenai Vaitai pieder vārdi par tiem, kas “mīl pasauli un tās labumus vairāk nekā Dievu vai patiesību”. (“Liecības draudzei” 5. sēj., 277. lpp.)

Pārāk bieži nesaskaņas draudzē rodas no lepnuma. “Kad tiek lolots lepnums un pasaulīga godkāre, Kristus gars aiziet prom un iestājas sacensība, nesaskaņas un strīdi, kas novērš un vājina draudzi”. (“Liecības draudzei” 5. sēj., 240., 241. lpp.)

`Cik svarīgi ir mums katram iemācīties pazemību un maigumu, ko Jēzus mums parādīja! Cik atšķirīga tad mums draudze būtu, vai ne?`