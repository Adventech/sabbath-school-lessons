---
title:  Paļāvība
date:   13/01/2026
---

`Izlasi Fil. 1:23, 24. Ko Pāvils domā, sakot, ka “atraisīties un būt kopā ar Kristu” ir “daudz, daudz labāk”?`

Šos pantus gadsimtiem ilgi ir nepareizi sapratuši. Šonedēļ pētāmajā fragmentā Pāvils apspriež dzīves un nāves kontrastu. Kristietis dzīvo Kristum un pat var nomirt Viņa dēļ. Šajā nozīmē mirt ir “ieguvums”, jo mūsu liecība tad ir daudzkārt spēcīgāka un pārliecinošāka (Fil. 1:21). Nav šaubu, ka cilvēks patiesi tic, ja ir gatavs mirt par šo pārliecību.

Taču mums jāatzīst, ka mirušie ir tiešām miruši. Viņi “neko nezina”. Viņi guļ kapā līdz augšāmcelšanai (sk. Sal. māc. 9:5; Jņ. 5:28, 29). Tāpēc Jēzus teica par mirušo Lācaru: “Mūsu draugs Lācars ir aizmidzis, bet Es eimu viņu modināt.” (Jņ. 11:11)

Ja pieņemtu, ka cilvēki pēc nāves uzreiz dodas uz Debesīm, iedomājieties, kā būtu ar Lācaru. Pēc četru dienu priekiem Paradīzē atnāktu eņģelis ar “sliktām” ziņām: “Atvaino, Lācar, bet Jēzus tevi sauc atpakaļ uz zemi. Šeit tu palikt nedrīksti.”

Izsekojot līdz šīs kļūdas loģiskajam iznākumam, mēs redzam, cik tā ir maldinoša. Nāve ir kā bezsapņu miegs, no kura Jēzus modinās savus uzticīgos otrās atnākšanas laikā; tad kopā ar dzīvajiem svētajiem tie tiks pacelti un aizrauti debesīs, lai paliktu pie Jēzus mūžīgi (sk. 1. Tes. 4:16, 17).

Pāvila “aiziešana” no šīs dzīves, lai būtu kopā ar Kristu, nozīmē būt kopā ar Viņu ciešanās un nāvē (2. Tim. 4:6), “cerībā sasniegt augšāmcelšanos no miroņiem” (Fil. 3:11). Viņš, bez šaubām, arī apzinājās, ka viņš mirs un ka nākamais, ko viņš piedzīvos, būs Jēzus skatīšana vaigā, kas viņu – kopā ar visiem Dieva ļaudīm – aizvedīs uz vietu, ko Jēzus ir sagatavojis visiem, kas Viņu mīl (Jņ. 14:3; 1. Kor. 2:9).

Lai gan Pāvils bija gatavs mirt Kristus dēļ, viņš zināja, ka filipiešiem būtu labāk, ja viņš “paliktu miesā” (Fil. 1:24). Interesanti, ka kristietim nav vienkārši atbildēt, vai ir labāk dzīvot Kristum vai nomirt Viņa dēļ. Pāvils teic, ka viņu “spiež no abām pusēm” (Fil. 1:23) – dzīvot vai atpūsties kapā.

`Vēlreiz – lai arī cik ļoti neviens nevēlas mirt, vai tu esi kādreiz domājis, ka nākamais brīdis pēc nāves būs Kristus atnākšana? Kā šī doma tev var palīdzēt labāk saprast Pāvila domu gaitu?`