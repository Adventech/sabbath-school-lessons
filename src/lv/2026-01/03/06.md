---
title:  Vienoti un bezbailīgi
date:   15/01/2026
---

`Izlasi Fil. 1:27-30. Kā mūsu vienotība un “vienprātīgi kopā cīnīšanās par evaņģēlija ticību” saistās ar bezbailību?`

Sātana stratēģija ir dalīt un iekarot. Nesaskaņas ir nāvējošas. Jēzus sacīja: “Ja kāds nams pats ar sevi sanāk naidā, tad tāds nams nevar pastāvēt” (Mk. 3:25). Tā ir vienkārša patiesība, un sātans priecājas, ja mēs to piemirstam. Vienotība palīdzēs mums izpildīt savu pravietisko lomu kā Bībeles pravietojumu atlikumam (Atkl. 12:17), pasludinot “mūžīgo evaņģēliju” “katrai tautai, ciltij, valodai un tautībai” (Atkl. 14:6). Tā kā vienotība ir būtiska, lai īstenotu mūsu misiju izplatīt šo Dieva doto vēsti, un tā kā Jēzus lūgšanā Jņ. 17. nodaļā Dieva Vārda “patiesība” ir viena no svarīgākajām vienotības atslēgām (Jņ. 17:17, 19), mūsu vēsts nav atdalāma no mūsu misijas vai vienotības. Visi trīs – vēsts, misija un vienotība – stāv vai krīt kopā. Ja kādas no šīm trim atslēgām trūkst, mēs nevaram gūt panākumus. Taču, ja ir visas trīs, nav jābaidās. Mums nevajag “nekādā lietā .. no pretinieku draudiem” baidīties (Fil. 1:28). Sātans ir sakauts ienaidnieks. Pat ja mūs vajātu un nogalinātu mūsu ticības dēļ, nekas mums nevarētu kaitēt, ja mēs “no visas sirds dzīsimies pēc tā, kas labs” (1. Pēt. 3:13). Velns ir bezspēcīgs apturēt Dieva patiesības uzvaras gājienu.

`Izlasi šos Bībeles pantus un īsi apkopo to kopīgo tēmu: Mt. 10:38, Ap. d. 14:22, Rm. 8:17, 2. Tim. 3:12.`

Dzīve šajā kritušajā pasaulē ir grūta pat “labākajiem” no mums. Ījabs bija taisns cilvēks. Bībele saka, ka viņš “bija sirdsskaidrs un taisns, jo viņš bijās Dieva un vairījās no ļauna” (Īj. 1:1). Taču pēkšņi viņu un viņa ģimeni piemeklēja nelaime. Kurš nav mācījies – personīgā pieredzē vai vērojot citus –, ka dzīve šeit ir kā uz kraujas malas un tu nekad nezini, kad nokritīsi? Ciešanas vismaz kādā mērā mums visiem ir kopīgas. Tomēr beigās ir labāk ciest Kristus dēļ nekā kāda cita iemesla dēļ.

`Kādu cerību un mierinājumu mēs kā kristieši varam atrast savās ciešanās?`