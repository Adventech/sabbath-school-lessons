---
title:  Mirt ir ieguvums
date:   12/01/2026
---

Ja vēl neesi pamanījis, mēs visi, it īpaši ticīgie, esam iesaistīti lielajā cīņā, kas plosās apkārt un pat mūsos pašos. Mēs visi, vienā vai citā veidā, piedzīvojam šīs kosmiskās cīņas realitāti un piedzīvosim to līdz dienai, kad nomirsim, lai arī kad un kā tas notiks.

`Izlasi 2. Kor. 10:3-6. Kas ir garīgā kara pamatā, un kādi ir mūsu ieroči?`

Nāvējošākie garīgie ieroči ir idejas – gan labas, gan sliktas. Sātans izmanto kritiku, nodevību, pazemojumu, bailes, vienaudžu spiedienu un virkni līdzīgu līdzekļu, ko kristiešiem nekad nevajadzētu izmantot. Tā vietā mums jāizmanto mīlestība, žēlsirdība, miers, maigums, pacietība, laipnība un paškontrole. Mūsu visjaudīgākais ierocis, lietots gudri, ir “Dieva Vārds,” ko vada Gars (Ef. 6:17), jo tikai Dievs spēj patiesību ieaicināt cilvēka sirdī. Mēs esam vienkārši instruments, ko Dievs lieto, lai īstenotu Savu gribu.

`Izlasi Fil. 1:21, 22. Kā mēs saprotam šo Pāvila domu, it īpaši lielās cīņas kontekstā?`

Tā kā šī cīņa ir garīga, mēs piedalāmies ideju un vērtību karā. Tomēr Kristus ir guvis uzvaru pie krusta mūsu labā, un tik ilgi, kamēr mēs esam ar Viņu savienoti, mēs nekad netiksim sakauti, pat ja mūs nogalinātu. Pāvils nodeva savu dzīvi visam, kas ar viņu šeit uz zemes notika, lai arī kas tas būtu un lai arī cik netaisnīgi, jo viņš uzticēja savu dzīvi un nākotni augstākai pārvaldībai.

Kā kristiešiem mums nevajadzētu cīnīties tik ļoti par savām tiesībām, bet vairāk par to, kas ir taisnība. Nav tā, ka “varas dēļ ir taisnība”, bet gan “taisnība dod varu”. Pakļaušanās Dieva gribai ir godājama; īstenībā tas ir vienīgais ceļš uz uzvaru karā, kurā esam ierauti. Jēzus, protams, ir izcils piemērs, kā pakļauties Dieva gribai, kā to Pāvils vēl atklās Fil. 2. nodaļā.

`Kādās situācijās tu pašlaik piedzīvo lielās cīņas realitāti? Kā tu vari rast mierinājumu un spēku, zinot, ka Kristus mums jau ir sagādājis uzvaru?`