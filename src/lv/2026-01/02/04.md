---
title:  Garīgā izpratne dzīvē
date:   06/01/2026
---

Filipieši, protams, uztraucās, uzzinot par Pāvila ieslodzīšanu. Tagad viņa darbs bija būtiski ierobežots. Viņš nevarēja ceļot, sludināt, apmeklēt sinagogas un mācīt cilvēkiem par Jēzu kā Mesiju. Viņš vairs nevarēja dibināt draudzes. Filipieši nosūtīja Epafroditu, lai noskaidrotu apustuļa stāvokli, uzmundrinātu viņu un nodrošinātu viņa fiziskās vajadzības.

`Izlasi Fil. 1:12–18. Kā Pāvils uztvēra savu ieslodzījumu? Kādas mācības mēs varam gūt no viņa attieksmes, neskatoties uz apstākļiem?`

Ziņa, ko viņš atsūtīja, filipiešus noteikti pārsteidza. Pāvils skatījās uz saviem ap­­stākļiem citām acīm. Viņa garīgā izpratne lika viņam raudzīties uz cietumu nevis kā šķērsli, bet kā iespēju – “drīzāk sekmējis evaņģēliju” (Fil. 1:12). Tur, kur citi saskatīja tikai ķēdes un restes, Pāvils redzēja savus romiešu sargus kā iespējamos Dieva valstības kandidātus. Viņš arī saprata, ka viņa ieslodzījumam bija spēcīga, iedvesmojoša ietekme draudzē – ļaudis kļuva drosmīgāki un apņēmīgāki sludināt evaņģēliju, Kristus vārdā runāt drosmīgi un nebaidoties no sekām.

Grūti iedomāties, bet daži pat cerēja gūt labumu no Pāvila ieslodzījuma. Acīmredzot viņi domāja, ka Pāvila noslēpumainība izraisīs plašāku interesi par viņiem un viņu sludināšanu. Cik spēcīgs un traģisks piemērs cilvēku egocentriskumam – pat draudzē! Kā Jeremija jau rakstījis: “Sirds ir ļaunprātīgi lokana pret visu, tā ir viltīga. Kas to var izdibināt?” (Jer. 17:9)

Par laimi, uzticīgi darbinieki evaņģēlija izplatīšanā kļuva vēl dedzīgāki. Viņi mīlēja Pāvilu tik ļoti, ka ciešanas, ko redzēja viņu pārdzīvojam ticības dēļ, lika viņiem vēl vairāk uzticēties Kristum un mudināja būt aktīvākiem Kungā. Tas deva viņiem spēku doties tur, kur viņi iepriekš baidījās, runāt tur, kur agrāk klusēja, un tas veicināja cilvēku atgriešanos pie Kristus un pestīšanas vēsts izplatību.

`Kādu mācību tu esi guvis no sāpīgām pieredzēm, kas tomēr radīja arī pozitīvas lietas? Kā mēs varam iemācīties paļauties uz Dievu neatkarīgi no situācijas – pat tad, kad nav saskatāms nekāds labums?`