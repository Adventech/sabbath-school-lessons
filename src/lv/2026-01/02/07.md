---
title:  Tālākiem pētījumiem
date:   09/01/2026
---

“Daudzi cilvēki nespēj izstrādāt noteiktus nākotnes plānus. Viņu dzīve nav stabila. Viņi neprot paredzēt notikumu iznākumu, un tas bieži rada rūpes un nemieru. Atcerēsimies, ka Dieva bērnu dzīve šajā pasaulē ir ceļinieku dzīvesveids. Mums nepietiek gudrības, lai izplānotu savu dzīvi. Mums nav jānosaka sava nākotne. “Ticības spēkā Ābrahāms ir paklausījis aicinājumam un gāja uz to vietu, ko nācās saņemt par mantojumu, un gāja nezinādams, kurp viņš iet.” (Ebr. 11:8)

Zemes dzīves laikā Kristus neplānoja sev neko. Viņš bija atvērts Dieva plāniem, un katru dienu Tēvs tos Viņam atklāja. Arī mums jābūt tā atkarīgiem no Dieva, lai mūsu dzīve būtu acīmredzama Viņa gribas izpausme. Ja uzticēsim Viņam savas gaitas, Viņš vadīs mūsu soļus.

Pārāk daudzi, plānojot sev spožu nākotni, cieš pilnīgu neveiksmi. Ļaujiet, lai jūsu vietā plāno Dievs. Kā bērni ticiet, ka “tā kājas, kas paļaujas uz Viņu, Viņš pasargā”. (1. Sam. 2:9) Dievs nekad nevada savus bērnus citādi, nekā tie vēlētos būt vadīti, ja varētu redzēt visu no sākuma līdz beigām un izprast mērķi, kuru viņi realizē kā Dieva darbabiedri.” (Elena Vaita “Kristus dziedinošā kalpošana”, 478., 479. lpp.)

**Jautājumi pārrunām:**

`Pārdomā pagājušo nedēļu un uzskaiti lietas, par kurām esi pateicīgs. Varbūt tev ir vairāk iemeslu pateicībai, nekā tu apzinies?`

`Apdomā pēdējo Elenas Vaitas citāta rindu. Tā ir ļoti spēcīga ticības izteiksme. Kā tu vari iemācīties tik dziļi uzticēties Dievam?`

`Ņemot vērā Kol. 1:6, 23, pārrunājiet šādu apgalvojumu: “Četrdesmit gadus neticība, kurnēšana un sacelšanās senajam Israelam neļāva ieiet Kānaānā. Tie paši grēki ir atturējuši jauno laiku Israēlu no ieiešanas Debesu Kānaānā. Nevienā no šiem gadījumiem vaina nav meklējama Dieva apsolījumos. Tieši neticība, pasaulīgums, nesvētums un strīdi Kungu apliecinošo ļaužu vidū likuši mums tik daudzus gadus vēl kavēties šajā grēku un bēdu pasaulē. Ja Kristus draudze būtu paveikusi Kunga uzdoto darbu, tad visa pasaule tagad jau būtu brīdināta un Kungs Jēzus ar spēku un lielu godību jau būtu atnācis uz mūsu Zemi.” (Elena Vaita “Pēdējo dienu notikumi”, 38. lpp.) Kādos veidos mēs šodien varam būt vainīgi tajos pašos grēkos?`