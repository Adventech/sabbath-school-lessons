---
title:  Pāvila lūgšanu vajadzības
date:   05/01/2026
---

Pirms pāris gadiem kāds mācītājs runāja par lūgšanām, kas ir par “mani, mani, mani un manām vajadzībām un vēlmēm”. Viņš veiksmīgi raksturoja tās kā “savtīgās mazās lūgšanas”, jo Dievam ir lielāka vīzija.

`Izlasi Fil. 1:9-11. Kāds ir šīs lūgšanas fokuss, un kādas lielās lūgšanu vajadzības viņš izsaka? Ko tas mums māca par lūgšanu?`

Šī lūgšana grieķiski sastāv tikai no četrdesmit trim vārdiem, taču tā apkopo visas Pāvila bažas, ko viņš plašāk attīsta vēstulē: mīlestību, zināšanas, izpratni, patiesumu, izvairīšanos no uzbrukumiem un taisnīgumu, ko mums dod Jēzus Kristus. Šīs lūgšanas, kā arī Pāvila iepriekšējie pateicības izteikumi ietver uzsvaru uz draudzes kopumu. Pāvila lūgšana ir vērsta pilnīgi citā virzienā – tā ir par visu draudzi un tās labklājību.

Izpētīsim dažus atsevišķus šīs lūgšanas elementus:

Mīlestībai jāpieaug vēl un vēl. Pāvils nelūdzas tikai pēc vairāk mīlestības, bet mīlestībai ir konkrēts virziens: “atziņā un izjūtā” (Fil. 1:9). Zināšanas šeit nav tikai intelek­­tuālas, bet arī garīgas, ko var iegūt tikai kopā ar Dievu un pētot Viņa Vārdu (sk. Ef. 1:17; 4:13; 1. Tim. 2:4).

Izpratne. Pāvils to paskaidro kā spēju “svarīgāko pārbaudīt” – atšķirt to no morāli kaitīgā – “lai .. būtu tīri un nevainojami” (Fil. 1:10).

Patiesums. Grieķu vārds nozīmē “pārbaudīts saules gaismā” un attiecas uz nevainojamu rīcību: “Visam, ko kristieši dara, jābūt tik caurspīdīgam kā saules stari.” (Elena Vaita “Reflecting Christ”, 71. lpp.)

Izvairīšanās no uzbrukumiem. Tas nozīmē nedarīt vai nesacīt neko tādu, kas varētu kļūt par šķērsli kādam ticēt.

Taisnīgums Kristū. Pāvils pievērš tam plašāku uzmanību vēstulēs romiešiem un galatiešiem un turpina arī Fil. 3. nodaļā. Mums nav sava taisnīguma – tas nāk vienīgi no Kristus.

`Kā mēs varam ļaut savai mīlestībai “pieaugt” (Fil. 1:9)? Kāpēc kristīgajā dzīvē tas ir tik būtiski? (Sk. arī 1. Kor. 13:1-8.)`