---
title:  Lūgšanu spēks
date:   08/01/2026
---

`Izlasi Kol. 1:9-12. Kādus konkrētus lūgumus tu atrodi Pāvila lūgšanā?`

Pāvils lūdz, “lai jūs visā pilnībā izprastu Viņa gribu”. Pāvils Dieva gribas izpratni apraksta kā “garīgu gudrību un atziņu” (Kol. 1:9). Gudrība nāks, pilnībā uzticoties Dievam, esot gatavam pildīt Viņa gribu (Jņ. 7:17) un nepaļaujoties uz savu saprašanu (Sal. pam. 3:5). Bet bieži rodas jautājums: “Kāda ir Dieva griba man šajā situācijā?” Ir četri galvenie avoti, no kuriem varam uzzināt Dieva gribu, meklējot to lūgšanās:

1\. Visbūtiskākais gudrības avots ir pati Bībele. “Tavs vārds ir manu kāju spīdeklis un gaišums uz maniem ceļiem” (Ps. 119:105).

2\. Īpašu gudrību pēdējām dienām Dievs mums ir devis ar Praviešu Garu (Atkl. 12:17, 19:10), kas izpaužas Elenas Vaitas rakstos. Bībele mudina: “Ticiet Tam Kungam, savam Dievam, – un jūs būsit nodrošināti! Ticiet Viņa praviešiem, tad jūs uzvarēsit!”“ (2. L. 20:20).

3\. Dieva gribu un vadību var atklāt arī ar Aizgādības radītajiem apstākļiem, lūdzot Viņam atvērt vai aizvērt durvis (sk. Kol. 4:3).

4\. Svētais Gars vada mūs, kad esam iemācījušies atpazīt Viņa balsi: “Tavas ausis dzirdēs aiz tevis šos vārdus: šis ir tas ceļš, staigājiet pa to! – kaut jūs arī ietu pa labi vai novērstos pa kreisi” (Jes. 30:21).

Pāvils lūdz, lai kolosieši “staigā Kungam cienīgi” (Kol. 1:10, NKJV). Protams, neviens nav pats par sevi “cienīgs”, bet Dievs uzskata mūs par cienīgiem caur Savu žēlastību un aicina dzīvot atbilstoši šim augstajam aicinājumam (Ef. 4:1; 1. Tes. 2:12). Pāvils šajā vēstulē vēl trīs reizes lieto darbības vārdus “staigāt” vai “staigāja” (Kol. 2:6, 3:7, 4:5). Tas nozīmē dzīvot un rīkoties saskaņā ar Dieva likumu (2. Moz. 18:20), ko iespējams, tikai pateicoties Svētā Gara darbam (Ec. 36:27).

Pāvils arī lūdz, lai viņu (un mūsu) dzīve būtu “pilnīgi patīkama Kungam”, un pēc tam min vairākus veidus, kā to panākt: “Nesīsit augļus ar visāda veida labiem darbiem” (Kol. 1:9, 10); pēc tam “pieaugsit Dieva atziņā” (Kol. 1:10) un, visbeidzot, “pateiksities” (Kol. 1:12).

`Ja kāds tev jautātu: “Kā tu zini, ka Dievs vada tevi vienā vai otrā virzienā?” – kā tu atbildētu un kāpēc?`