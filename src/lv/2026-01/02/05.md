---
title:  Evaņģēlija augļi
date:   07/01/2026
---

Pāvila attiecības ar kolosiešiem atšķīrās no attiecībām ar filipiešiem. Viņš tos pieskaita tiem, “kas manu miesīgo vaigu nav redzējuši” (Kol. 2:1). Tomēr Pāvils viņiem, tāpat kā filipiešiem, apliecina, ka viņš pateicas Dievam par viņiem un “vienmēr” lūdz par viņiem.

`Izlasi Kol. 1:3-8. Par kādām trim lietām Pāvils pateicas Dievam?`

Pāvils apvieno trīs tikumus, kurus viņš min arī citur: ticību, cerību un mīlestību (sk. 1. Kor. 13:13; 1. Tes. 1:3, 5:8). Pievērs uzmanību, ka Pāvils nopelnu par šīm lietām kolosiešiem nepieskaita. Viņš pateicas Tēvam, jo, kā saka Jēkabs, tās ir dažas no “labajām un pilnīgajām” dāvanām, ko mēs saņemam no Viņa (Jēk. 1:17). Kad mēs redzam Dieva mīlestību pret mums, tas ved mūs pie ticības Kristum (Ef. 2:4-8) un mēs iegūstam cerību uz Debesīm. Pēteris to raksturo kā “neiznīcīgu, neaptraipītu un nevīstošu mantojumu, kas ir uzglabāts Debesīs jums” (1. Pēt. 1:4).

Pāvils arī uzsver, ka evaņģēlijs ir uzticams, jo balstās uz “patiesības vārdu”. Šo izteicienu Pāvils izmanto arī citur, atsaucoties uz Dieva iedvesmoto vārdu (sk. 2. Kor. 6:7; 2. Tim. 2:15). Atšķirībā no “cilvēku vārda” tas darbojas ticīgajos “efektīvi” (1. Tes. 2:13) un piepilda Dieva gribu (Jes. 55:11). Tātad, kad evaņģēlijs tiek sludināts, Dieva spēks izpaužas klausītāju sirdīs caur Svētā Gara darbu, un cilvēki atsaucas. Evaņģēlijs nes augļus, jo tas ir “dzīvības vārds” (Fil. 2:16).

Varbūt vispārsteidzošākais ir evaņģēlija izplatība tik īsā laikā. Apmēram trīsdesmit gadu pēc Kristus nāves un augšāmcelšanās Pāvils jau varēja teikt, ka tas izplatījies “visā pasaulē” (Kol. 1:6). Nedaudz vēlāk tajā pašā nodaļā viņš saka, ka evaņģēlijs “tika sludināts visai radībai apakš debesīm” (Kol. 1:23). Plašā Romas ceļu sistēma ļāva ātri sazināties un ceļot, tādēļ Pāvila vēstules varēja ātri un plaši izplatīties. Taču tieši Dieva spēks, kas darbojas caur vārdu, rada cilvēkā garīgo dzīvību (Jēk. 1:18; 1. Pēt. 1:23), pārvēršot viņu par jaunu radību Kristū (2. Kor. 5:17).

`Kol. 1:5 Pāvils raksta par cerību, “kas jums nolikta debesīs”. Kā tu izproti šo cerību, un kāpēc tā attiecas arī uz katru mums, kaut arī mēs patiesi esam necienīgi?`