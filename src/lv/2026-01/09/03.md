---
title:  Ja jūs paliekat ticībā
date:   23/02/2026
---

`Izlasi Kol. 1:23. Ko, tavuprāt, Pāvils domā ar aicinājumu palikt “ticībā stipri un nesatricināti”? (Sk. arī Kol. 2:5 un Ef. 3:17.)`

Ir četri dažādi “ja” veidi grieķu valodā, katrs ar savām niansēm. Tas, ar kuru sākas Kol. 1:23, pieņem, ka nosacījums ir patiess. Tātad Pāvils iedrošina kolosiešus ar domu, ka viņi patiešām turpinās ticībā. Kā Pāvils drīz pēc tam norāda, viņš jau ir redzējis pierādījumus viņu ticībai un nelokāmībai (Kol. 2:5). Tomēr viņu cerība joprojām ir atkarīga no tā, vai viņi paliks uzticīgi sāktajam ticības ceļam.

Šī noturības ideja ir ietverta grieķu vārdā, kas tulkots kā “paliekat” (Kol. 1:23). Tas tiek lietots, piemēram, runājot par rakstu mācītājiem un farizejiem, kuri turpināja pieprasīt no Jēzus atbildi par sievieti, kas pieķerta laulības pārkāpšanā (Jņ. 8:7); kā arī par Pēteri, kurš turpināja klauvēt pie durvīm pēc tam, kad Roda atpazina viņa balsi, bet aizskrēja, atstājot durvis aizslēgtas, lai pastāstītu citiem (Ap. d. 12:16). Pāvils šo vārdu izmanto, arī mudinot Timoteju palikt uzticīgam mācībai un praktiskiem norādījumiem, ko viņš ir atstājis (1. Tim. 4:16). Arī šeit nozīme ir līdzīga, taču tā ir piemērojama ticīgajiem vispārīgi.

Kā redzēsim nākamnedēļ, Pāvils ir noraizējies, ka kolosieši varētu sākt sekot cilvēciskiem glābšanas veidiem, nevis stingri turēties pie cerības, ko piedāvā evaņģēlijs (sk., piem., Kol. 2:8, 20-22).

Vārds “nesatricināmi” attiecas uz stingru ticības un mīlestības pamatu, kas bal­­stīts Dieva Vārdā (sk. Mt. 7:25; Ef. 2:20; 3:17). Ar šo domu saistīts arī grieķu vārds, kas tulkots kā “nesatricināmi”, liekot domāt par neizkustāmu struktūru un līdz ar to arī par kristieti, kuru nevar atraut “no cerības, kas dota evaņģēlijā” (Kol. 1:23). Tas pats vārds ir lietots arī 1. Kor. 15:58: “Topiet pastāvīgi, nešaubīgi, pilnīgāki Tā Kunga darbā vienumēr, zinādami, ka jūsu darbs Tā Kunga lietās nav veltīgs.”

Pretēji plaši izplatītajam uzskatam “vienreiz glābts – uz visiem laikiem glābts” Pāvils saka pilnīgi ko citu.

`Kāda ir tava pieredze attiecībā uz ticības praktizēšanas nepieciešamību? Kāpēc ir svarīgi apzināti turpināt dzīvot ticībā? Kas notiek, ja tā nedarām?`