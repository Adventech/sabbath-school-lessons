---
title:  Izpirkti no ļauniem darbiem
date:   22/02/2026
---

`Izlasi Kol. 1:21, 22. Uz ko Pāvils norāda, runājot par atsvešināšanos un ienaidu? Un kāds ir sagaidāmais Kristus nāves rezultāts (sk. arī Ef. 5:27)?`

Pāvils vienmēr ir zīmējis drūmu cilvēces ainu – vismaz tās cilvēces, kas dzīvo bez Kristus taisnības. Un kurš gan šodien, gandrīz divus tūkstošus gadu vēlāk, varētu iebilst šim uzskatam? Kāds reiz teicis, ka vienīgā kristīgā mācība, kuru nav nepieciešams pieņemt ticībā, ir cilvēces grēcīgums.

Tomēr kopš grēka ienākšanas Dievs ir uzņēmies iniciatīvu izlīgt ar mums, tik sliktiem, kādi mēs esam. Tas ir – jau pašā sākumā Dievs sāka risināt grēka problēmu, pat ja vienīgais risinājums bija Viņa paša nāve pie krusta.

Ēdenes dārzā Viņš sauca Ādamu, Savu radīšanas meistardarbu: “Kur tu esi?” (1. Moz. 3:9) Un arī šodien Viņš turpina meklēt Savu vienīgo pazudušo avi – mūs. Viņš meklē mūs katru atsevišķi. Viņam ir pilnīgs plāns, kā mūs aizsniegt, izmantojot sākotnējo evaņģēlija apsolījumu no 1. Moz. 3:15 – radot naidu starp mums un sātanu.

Dažreiz evaņģēlijs tiek padarīts tik sarežģīts un teorētisks, ka tam ir maz praktiskas nozīmes 21. gadsimta dzīvē. Taču patiesībā tas ir pavisam vienkāršs un skaidrs.

Evaņģēlijs sastāv no trim daļām:

1\. Tā kā mēs esam bezpalīdzīgi izglābt paši sevi, Jēzus nāca un nomira par mūsu grēkiem. (Sk. Rm. 5:6-8.)

2\. Ticībā pieņemot Viņa nāvi, grēku nožēlu un kristību kā savējo, mēs tiekam attaisnoti un atbrīvoti no grēka nosodījuma. (Sk. Rm. 5:9-11; 6:6, 7.)

3\. Dzīve, ko mēs tagad dzīvojam, ir Kristus dzīves rezultāts mūsos – piedzīvojot Viņa radīšanas spēku un Viņam dzīvojot mūsos. (Sk. 2. Kor. 5:17-21; Gal. 2:20.)

Šie nav obligāti atsevišķi soļi vai notikumi. Tie var notikt vienlaikus, tiklīdz mēs esam gatavi pieņemt Jēzu savā dzīvē. Un tie var tikt atjaunoti katru dienu, kad katru rītu sevi nododam Viņam. Lai cik mēs būtu pieredzējuši Kristus glābjošo darbu savā dzīvē, pamats vienmēr ir Jēzus nāve. Pie tās mums vienmēr jāatgriežas.

`Raugoties uz sevi, savu raksturu un dziļāko būtību, ko tu tur saskati? Ko šis skats tev stāsta par tavu vajadzību pēc krusta?`