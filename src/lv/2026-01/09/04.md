---
title:  Dieva mūžīgais plāns
date:   24/02/2026
---

`Izlasi Kol. 1:24, 25. Ko Pāvils saka par savām ciešanām Kristus dēļ?`

Lai gan Pāvils kolosiešiem rakstīja, būdams mājas arestā Romā, varbūt viņa lielākās ciešanas bija tas, ka viņš vairs nevarēja intensīvi kalpot dažādās vietās un no mājas uz māju, kā to bija darījis iepriekš (Ap. d. 20:20). Šīs ciešanas (vai vajāšanas), par kurām Kristus jau iepriekš bija brīdinājis (Mt. 24:9; Jņ. 16:33), “ir nenozīmīgas, salīdzinot ar nākamo godību, kas atspīdēs pār mums” (Rm. 8:18). Tā ir plašāka perspektīva. Kā Pāvils rakstīja filipiešiem un arī kolosiešiem – viņš priecājas par savām ciešanām, kas nāk viņiem par labu (Kol. 1:24).

Pat ja Pāvils atrodas cietumā, tomēr “Dieva vārds nav saistīts” (2. Tim. 2:9). Šī ieslodzījuma laikā tika sarakstītas arī vēstules filipiešiem, efeziešiem un Filemonam. Pēc atbrīvošanas Dievs viņu iedvesmoja rakstīt svarīgus padomus vēstulēs Timotejam un Titam. Tad, savā pēdējā ieslodzījumā Romas cietumā, viņš sarakstīja otro vēstuli Timotejam. Īsāk sakot, šie pēdējie gadi deva Pāvilam iespēju uzrakstīt ievērojamu Jaunās Derības daļu, iespējams, pat Vēstuli ebrejiem.

Dieva mūžīgajā plānā tas viss bija paredzēts – un vēl vairāk. Grieķu vārds, ko Pāvils lieto Kol. 1:25 un kas bieži tiek tulkots kā “pārvaldība” vai “uzticētais pienākums”, ir “oikonomia”. Šaurākā nozīmē (piemēram, 1. Tim. 1:4) tas attiecas uz “Dieva kārtību lietās”. (Luke Timothy Johnson, The First and Second Letters to Timothy, New York: Doubleday, 2001, 164. lpp.). Tas ietver arī Pāvila apustuļa kalpošanu. Plašākā nozīmē tas ietver visus Dieva nodrošinājumus pestīšanas plānā. Pāvila, pārējo apustuļu un pat Vecās Derības praviešu (Ef. 2:20; 3:5), tai skaitā Mozus kalpošana bija paredzēta, lai “tiktu piepildīts Dieva vārds” (Kol. 1:25) – tas viss sasaistīts ar šo dievišķo plānu.

Lai gan rīt šiem tematiem pievērsīsimies padziļinātāk, jau tagad ir lietderīgi pamanīt, ka Pāvils savu kalpošanu uztvēra kā vienu nelielu daļu daudz lielākā ilgtermiņa plānā, ko Dievs uzsāka “kopš pasaules iesākuma” (Mt. 13:35; Ef. 1:4).

`Padomā par savu dzīvi. Kā tavi lēmumi – gan lieli, gan mazi – var ietilpt Dieva lielajā plānā? Vai mēs patiešām varam zināt, vai kāds lēmums ir “mazs”? Kā šādam “mazam” lēmumam varētu būt lielas sekas, kas atklāsies tikai vēlāk?`