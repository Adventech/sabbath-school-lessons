---
title:  Dieva noslēpums atklāts
date:   25/02/2026
---

`Izlasi Kol. 1:26, 27. Pāvils divas reizes runā par “noslēpumu”. Par kādu noslēpumu ir runa?`

Citviet Pāvils atsaucas uz “Dieva noslēpumu” – Dieva mūžīgo nolūku, “kas Dieva priekšā mums bija nolemts jau pirms mūžīgiem laikiem mūsu godam” (1. Kor. 2:7) un kas ir atklāts pestīšanas plānā. Pēteris runā par šo patiesību kā par kaut ko tādu, ko pravieši ilgojušies izprast un kur pat “eņģeļi kāro ielūkoties” (1. Pēt. 1:10-12). Tā tika izplānota “pirms pasaules radīšanas” (1. Pēt. 1:20) un “turēta noslēpumā kopš mūžības” (Rm. 16:25, NKJV). Taču ar Kristus dzīvi, nāvi un augšāmcelšanos šis noslēpums ir ticis atklāts (2. Kor. 3:14).

**Kā zemāk minētie Bībeles panti par Dieva noslēpumu izgaismo dažādus pestīšanas plāna aspektus?**

`Ef. 1:7-10`

`Ef. 3:3-6`

Galu galā “visas lietas” Debesīs un virs zemes tiks apvienotas pilnīgā vienotībā Kristū. Tas bija Kristus lūgšanas centrā Jāņa evaņģēlija 17. nodaļā. Kā tieši tas notiks, bija noslēpums, kas tagad ir atklāts ar evaņģēlija palīdzību.

Kāpēc Dievs mūs mīl tik ļoti, ka Viņš deva Jēzu, Debesu visdārgāko dārgumu, mūsu glābšanai – tas būs mūsu pārdomu objekts visas mūžības garumā. Taču vienu mēs zinām: Kristus “ir miris par visiem, tātad visi ir miruši. Un Viņš mira par visiem, lai tie, kas dzīvo, nedzīvo vairs sev pašiem, bet Tam, kas par viņiem miris un uzmodināts” (2. Kor. 5:15).

Tādējādi visi, kas tic Kristum, gan jūdi, gan pagāni, ir Dieva apsolījumu līdzdalībnieki caur evaņģēliju un ir apvienoti vienā miesā – draudzē.

“Kristus jūsos” (Kol. 1:27) nozīmē, ka Kristus mājo cilvēka sirdī ar ticības starpniecību (Ef. 3:17; salīdzini ar Gal. 2:20). Šī garīgā vienotība ar Kristu ļauj ticīgajiem jau tagad “sēdēt debesu vietās” (Ef. 2:6, NKJV) un baudīt “nākamā laikmeta spēkus” (Ebr. 6:5). Ar Savu klātbūtni mūsu dzīvē Viņš jau sāk mūs vienot ar Debesīm. Tieši evaņģēlijs, kas darbojas ticīgo sirdīs, “darījis cienīgus dabūt savu tiesu pie svētajo mantojuma gaismā” (Kol. 1:12).