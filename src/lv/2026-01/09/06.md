---
title:  Evaņģēlija spēks
date:   26/02/2026
---

`Izlasi Kol. 1:28, 29. Kas ir Pāvila uzmanības centrā? Kāpēc, tavuprāt, vārds “ikvienu” (angļu val. “everyone”) tiek atkārtots trīs reizes?`

Pāvila sludināšanas centrā bija Kristus un Viņa piesišana krustā (1. Kor. 1:23). Saskaņā ar Ef. 5:27, Kristus upura mērķis ir sagatavot “Sev Savu draudzi cienīgu, bez traipa, bez krunkas vai cita tamlīdzīga trūkuma, lai tā būtu svēta un bez vainas”. Tādējādi Pāvila evaņģēlija sludināšanas mērķis ir, lai “ikvienu cilvēku darītu pilnīgu Kristū” (Kol. 1:28).

To viņš dara, mācot un brīdinot: mācot kristīgās ticības aspektus un praktiskās lietas (2. Tes. 2:15; 1. Tim. 4:11; 5:7; Tit. 1:9) un brīdinot par sekām, ja tiek noraidīts evaņģēlijs, un par viltus mācītāju briesmām (Ap. d. 20:29-31; Rm. 16:17).

Tieši tā mēs augam par nobriedušiem kristiešiem – pieņemot mācību un ieklausoties Rakstu brīdinājumos. Briedums ir būtisks jēdziens. Jauna bērna vecāki priecājas par katru attīstības soli – pirmajiem vārdiem, mācīšanos staigāt, lasīt. Kurš vecāks nebūtu nobažījies, ja pēc vairākiem gadiem bērns joprojām neprastu staigāt vai runāt? Izaugsme ir normāla un gaidāma. Tas pats attiecas arī uz kristieša dzīvi.

Grieķu vārds, kas tulkots kā “pilnīgs” (“teleios”), nozīmē pilnību – bez defektiem. Kristīgās izaugsmes procesā mēs arvien dziļāk izprotam Dieva likuma plašumu un ka tā prasības ir “ļoti plašas” (Ps. 119:96). Mēs saprotam, ka tas attiecas arī uz “domām un sirds nodomiem” (Ebr. 4:12, NKJV).

Tomēr mums jābūt piesardzīgiem – tāpēc Pāvils lieto vārdu “brīdināt” (Kol. 1:28). Ceļš, “kas cilvēkam šķiet pareizs,” var būt nāves ceļš (Sal. pam. 14:12). Garīgā atpazīšana nāk no Gara vadītas Dieva Vārda izpratnes. Viltus mācības bieži satur daļēju patiesību, vai nu pievienojot, vai atņemot kaut ko no tā, ko saka Bībele (sk. Jes. 8:20). Tās bieži gūst panākumus nevis ar tiešu Dieva Vārda noliegšanu, bet gan ar šaubu iedēstīšanu: vai tas tiešām ir iespējams; vai tas mūsdienās vēl attiecas uz mums?

Kad jāatšķir patiesība no maldiem, mums jābūt gudriem kā čūskām un bez viltus kā baložiem.

`Kā tu saproti vārdu savienojumu “pilnīgs Kristū Jēzū” (Kol. 1:28)? Kā izpratne par to, ko Jēzus paveica pie krusta, palīdz saprast, ko nozīmē būt “pilnīgam Kristū”?`