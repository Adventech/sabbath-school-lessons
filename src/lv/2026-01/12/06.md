---
title:  Dzīvojot gudri
date:   19/03/2026
---

Kāds ir pats svarīgākais patiesības fakts, ko mēs, kristieši, varam zināt? Protams – tas, ka Jēzus Kristus nomira par mūsu grēkiem un ka ticībā Viņam mēs varam saņemt mūžīgo dzīvību. Tā ir patiesība, ko mēs nekad paši nevarētu atklāt. Tā bija patiesība, kas mums bija jāpasaka vai jāatklāj. Un tā ir atklāta Dieva Vārdā.

Ir daudz patiesību, zināšanu un gudrību, ko mēs nekad neuzzinātu, ja Dievs tās nebūtu atklājis Savā Vārdā. Taču šīs zināšanas un gudrība nav dotas tikai kā informācija. Tās ir jāīsteno savā dzīvē.

`Izlasi Kol. 4:5, 6. Kādos apstākļos Pāvils īpaši mudina “staigāt gudrībā”? Kāpēc?`

Diemžēl mēs, kristieši, dažkārt rīkojamies pilnīgi nekristīgi! Kā Pāvils norādīja (citējot Jes. 52:5), arī Israēls bija klupšanas akmens neticīgajiem: “Jūsu dēļ Dieva Vārds tiek zaimots citu tautu starpā” (Rm. 2:24). Tas, kā mēs izturamies pret citiem, īpaši pret tiem, kuri nav mūsu ticībā, ir ārkārtīgi nozīmīgi (sk. Tit. 2:5; 2. Pēt. 2:2). Kristīga ģimene, jauniešu pulcēšanās uz lūgšanām, nevis palaidnībām, vienkārša laipnība un mierīgs, pacietīgs gars daudz ko pasaka tiem, kas vēro, vai mūsu ticības apliecinājums ir patiess.

Kol. 4:6 Pāvils īpaši pievēršas mūsu teiktajam: “Jūsu runa lai aizvien ir tīkama, ar sāli sālīta.” Mūsu vārdiem – vairāk nekā tikai laipniem vai pieklājīgiem – jābūt caurstrāvotiem ar Dieva žēlastību Svētā Gara ietekmē.

“Ar sāli sālīta.” Pretstatā pasaules “sālītās” runas definīcijai mūsu vārdiem jābūt klausītājam atbilstošiem un uzrunājošiem.

“Lai jūs zinātu, kā ikvienam atbildēt.” Tikai Svētais Gars var dot mums pareizos vārdus īstajā laikā ar pareizo mērķi un sagatavot klausītāju sirdis vēstij, kas mums jāsludina (arī šeit lietots vārds “dei” – sk. komentāru par Kol. 4:4).

`Pārdomā savus vārdus, rīcību un to, kāda ir tava dzīve citu priekšā. Kādu vēstījumu tu nodod par savu ticību un to, ko nozīmē būt kristietim?`