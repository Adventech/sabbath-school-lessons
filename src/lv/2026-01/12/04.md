---
title:  Darba attiecības
date:   17/03/2026
---

`Izlasi Kol. 3:22-25 un Kol. 4:1. Kādas norādes ir dotas vergiem? Kādi principi šeit ir vispārēji attiecināmi uz darba attiecībām?`

Mūsdienās dažreiz tiek pieminēta verdzība, lai atceltu daļu Bībeles padomu kā pagātnei domātus vai pat noliegtu Rakstu autoritāti. Tomēr ironiski, ka tādējādi tiek ignorēta vēsturiskā konteksta nozīme Vecās Derības Israēlā un Jaunās Derības draudzē. Cilvēki ir radīti pēc Dieva tēla un – tāpat kā visi saprātīgie Dieva radījumi – ir radīti brīvībai. Mozus likumi aizliedza israēliešiem būt mūžīgiem vergiem (5. Moz. 15:12) un noteica sešu gadu maksimālo kalpošanas termiņu par parādu dzēšanu (2. Moz. 21:2-6; 3. Moz. 25:39-43). Tomēr Bībeles laiku verdzība, lai arī šodien mums nepieņemama, nebija līdzīga šausmīgajām verdzības formām Rietumu pasaulē, kas bija nežēlīgs noziegums pret cilvēci.

Jaunajā Derībā draudze darbojās romiešu likumu ietvaros, kas atļāva īpašumā turēt vergu, “taču, atšķirībā no mūsdienu verdzības, romiešu likumi vergiem nodrošināja daudzas tiesības un iespējas, un mēģinājums šo praksi apgāzt varēja apdraudēt evaņģēlija izplatību.” (Clinton Wahlen, “Culture, Hermeneutics, and Scripture: Discerning What Is Universal,” in Frank M. Hasel, ed., Biblical Hermeneutics: An Adventist Approach (Silver Spring, MD: Biblical Research Institute/Review and Herald Academic, 2020), 166)

Patiesībā draudzē, atšķirībā no plašākās Romas impērijas, vergu pirmā atbildība bija Kungs, un viņu kungi tika aicināti izturēties pret viņiem taisnīgi, zinādami, ka “arī jums ir Kungs – debesīs” (Kol. 4:1). Pāvils pat lika Filemonam neizturēties pret Onesimu kā pret vergu, bet kā brāli (Filem. 16). Vecajā un Jaunajā Derībā ticīgie tiek saukti arī par Dieva kalpiem (piem., Ps. 34:22; Lk. 17:10; 1. Pēt. 2:16).

Pat ja mums nepatīk kultūras apstākļi, kuros daži Bībeles teksti ir rakstīti, mums jāpieņem pati Rakstu autoritāte. Pretējā gadījumā mēs esam nolikuši sevi un savu kultūru augstāk par Rakstiem. Labāks risinājums ir vispirms aplūkot visu, ko Bībele saka par kādu tematu, pirms izdarām secinājumus.

`Padomā, kā šis pants varētu attiekties uz taviem darba attiecību jautājumiem. Kā šie principi varētu būt noderīgi tev kā vadītājam vai darbiniekam?`