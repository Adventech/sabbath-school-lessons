---
title:  Lūdzot citam par citu
date:   18/03/2026
---

`Izlasi Kol. 4:2-4. Kādi lūgšanu principi ir atrodami šajos pantos? Par ko Pāvils lūdz?`

Daži no svarīgākajiem vārdiem, ko varam pateikt cilvēkam, kurš cieš dažādu problēmu dēļ (vai tās būtu ģimenes, veselības, finanšu vai citas problēmas), ir: “Es lūdzu par tevi.” Tā ir Debesu izvēlētā saziņas un mijiedarbības forma. “Tā ir daļa no Dieva plāna – atbildēt uz ticības lūgšanām, dot to, ko Viņš nedotu, ja mēs nelūgtu.” (Elena Vaita “Lielā cīņa”, 525. lpp.)

Ievēro iedarbīgos lūgšanu raksturojumus, ko lieto Pāvils: “turieties pie tās”, “dedzīgi”, “esiet nomodā” un “ar pateicību” – tas viss norāda uz ticības lūgšanu (Kol. 4:2, NKJV). Viņš mudina lūgt “vienmēr” (Ef. 6:18) un “nepārtraukti” (1. Tes. 5:17). Vēl pārsteidzošāk – pat ja “mēs nezinām, ko mums būs lūgt un kā; .. pats Gars aizlūdz par mums ar bezvārdu nopūtām” (Rm. 8:26).

`Pārlasi Kol. 4:3. Kādas “durvis” Dievs varētu tev atvērt, lai tu dalītos savā ticībā?`

Zīmīgi, ka Pāvils arī lūdza pēc īstajiem vārdiem, ko runāt. Dažkārt, lasot viņa vēstules vai runas Apustuļu darbos, mums var šķist, ka apustulis vienmēr runāja izteik­smīgi, nešauboties par sakāmo. Taču šeit viņš lūdz par to, lai viņš varētu vēsti sludināt “skaidri” (Kol. 4:4, NIV). Viņš arī lieto ļoti nozīmīgu grieķu vārdu (“dei”) šī panta pēdējā frāzē, kuru var tulkot “kā man jārunā”, norādot uz dievišķu nepieciešamību sludināt evaņģēliju. Viņš apzinājās vēsts nozīmi cilvēkiem visaugstākajos Romas varas slāņos, tostarp Cēzara namā.

“Ne vienmēr ir nepieciešams mesties ceļos, lai lūgtu. Radinies runāt ar Glābēju, kad esi viens, kad ej vai esi aizņemts ikdienas darbos. Lai sirds nepārtraukti tiek pacelta klusā lūgšanā pēc palīdzības, gaismas, spēka, zināšanām. Lai katra elpa ir lūgšana.” (Elena Vaita “Kristus dziedinošā kalpošana”, 510., 511. lpp.)