---
title:  Dieva gudrība un atziņa
date:   01/03/2026
---

Ījabs jautāja: “Kur atrodama gudrība? Un kur ir izpratnes mājoklis?” (Īj. 28:12) Pāvils atbild: Kristū, “kurā apslēptas visas gudrības un atziņas bagātības” (Kol. 2:3; salīdzini ar 1. Kor. 1:30). Ja mums ir Kristus, mums ir viss, pat “atziņas pilnība” par dzīves jēgu (Kol. 2:2). Viņā ir atklāts Dieva noslēpums, kas aptver visu pestīšanas plānu.

`Izlasi Kol. 2:1-7. Kāds ir Pāvila mērķis, rakstot šo vēstuli?`

Grieķu vārds “paraklēthōsin” nozīmē “iedrošināti” vai “stiprināti” (Kol. 2:2). Pāvila vēlme nav tikai palīdzēt kolosiešiem atpazīt maldu mācības, bet arī “vienot viņus” (“sumbibasthentes”) kristīgā mīlestībā. Abi darbības vārdi – “stiprināt” un “vienot” – ir lietoti tādā grieķu valodas laika formā, kas parāda Pāvila pārliecību, ka šī vēstule sasniegs savu mērķi. Viņš arī uzslavē par “jūsu labās kārtības un ticības stingrību Kristū” (Kol. 2:5).

Grieķu vārds “taksis” (tulkojumā – “kārtība”) Jaunajā Derībā tiek lietots attiecībā uz Ārona (Lk. 1:8; Ebr. 7:11) un Melhisedeka priesterību (Ebr. 5:6, 10; 6:20; 7:11, 17), bet šeit Pāvils to attiecina uz kārtību draudzē (1. Kor. 14:40). Dažkārt mēs mēdzam uzskatīt, ka draudzes kārtība un organizācija ir tikai formāla lieta bez garīgas nozīmes.

Taču Pāvils, dodot norādes attiecībā uz pielūgsmes kārtību (piem., 1. Kor. 11) un nosakot prasības draudzes vadītājiem (1. Tim. 3; Tit. 1), ļoti rūpējās par kārtību. Ar šo pasākumu palīdzību tiek saglabāta un nodota Dieva gudrība un Bībeles mācība.

Pateicoties pareizajām mācībām, ko kolosieši bija saņēmuši no Pāvila līdzstrādniekiem, viņiem bija ticības stingrība, kas nevar tikt sašūpota, jo balstās uz drošu Bībeles pamatu – un tas viņus varēja pasargāt no maldiem, ko izplatīja viltus mācītāji.

`Kāda ir bijusi tava pieredze attiecībā uz “kārtības” nepieciešamību tavā garīgajā dzīvē?`