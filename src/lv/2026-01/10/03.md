---
title:  Sakņoti un augoši Kristū
date:   02/03/2026
---

Vēstules kolosiešiem tēma ir viens no skaidrākajiem kristīgās dzīves principiem: “Tad nu, Kristu Jēzu pieņēmuši, dzīvojiet Viņā” (Kol. 2:6). Mēs saņemam pestīšanu, pieņemot nevis tikai kādu mācību kopumu, bet Personu. Taču Jēzus pieņemšana ietver arī visu Viņa mācību pieņemšanu, kā tās sniegtas ar apustuļu un Bībeles praviešu starpniecību (sk. Ef. 2:20).

Pats svarīgākais – Kristus pieņemšana nozīmē nomiršanu sev, pilnīgu sevis nodošanu dzīvajam Kristum.

Dzīvo Vārdu (Jēzu) nevar atdalīt no Rakstītā Vārda (Bībeles) – tie ir kā vienas monētas divas puses. Patiesībā tikai Rakstos mēs varam iepazīt Jēzu. Mēs “staigājam” jeb dzīvojam Viņā, kas nozīmē ļaut Viņa Vārdam un Garam vadīt mūs visos lēmumos un darbībās.

Kol. 2:7 Pāvils lieto bieži sastopamu Bībeles metaforu, kas salīdzina kristiešus ar augiem. Mēs tiekam sakņoti Kristū, pieņemot Viņu par Glābēju un veidojot savu dzīvi saskaņā ar Viņa Vārdu. Tā mēs kļūstam stipri ticībā.

`Kā sekojošie panti palīdz izprast salīdzinājumu ar augiem kā ticīgo simbolu? (Sk. Jes. 61:3; Mt. 3:10; Lk. 8:11-15; 1. Kor. 3:6.)`

Pāvils skaidri iezīmē divas alternatīvas ticīgajiem. Viena ir – kļūt par “Kunga dēstītu” (Jes. 61:3) un turpināt būt pilnīgiem Kristū, turoties pie Viņa un Viņa mācībām. Otru varētu salīdzināt ar mākslīgu augu, kas var izskatīties īsts, bet patiesībā ir nedzīvs.

Pieņemot cilvēku filosofijas un tradīcijas, mēs kļūstam par gūstekņiem (Kol. 2:8). Lai gan Kristus mūs ir atbrīvojis, ir iespējams atkal nonākt verdzībā (Gal. 5:1; salīdzini ar Ap. d. 15:10).

Nebībelisku mācību pieņemšana faktiski nozīmē Kristus noraidīšanu, jo šādi cilvēki pieņem citu evaņģēliju un cilvēku autoritāti Rakstu vietā (sk. Gal. 1:6-9). Šīs briesmas bija aktuālas agrīnajā draudzē, un tā tas ir arī šodien.

`Kāda bijusi tava pieredze attiecībā uz “nomiršanu sev”, lai pieņemtu Kristu? Kāpēc šim procesam jābūt nepārtrauktam?`