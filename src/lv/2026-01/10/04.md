---
title:  Piesists krustā
date:   03/03/2026
---

`Izlasi Kol. 2:11-15. Par kādiem jautājumiem Pāvils šeit, šķiet, iestājas?`

Cik bieži šie panti, īpaši Kol. 2:14, tiek nepareizi izmantoti kā arguments pret bauslību un sabata ievērošanu?

Lai izprastu šos pantus, septītās dienas adventisti ir piedāvājuši divus galvenos skaidrojumus:

Pirmkārt, “parādu raksts”, kas piesists krustā, ir apsūdzību saraksts, kas bija “pret mums”, līdzīgi kā uzraksts, ko Pilāts pienagloja pie Jēzus krusta (Mt. 27:37; Jņ. 19:19-20). Vai arī otrs skaidrojums – tas attiecas uz ceremoniālo bauslību, ko sarakstīja Mozus (sk. 5. Moz. 31:24-26), – šī bauslība tika piesista krustā.

Ja skatāmies kontekstā, redzam, ka Pāvils skaidri runā par ceremoniālo bauslību.

Pāvils arī min apgraizīšanu “ne cilvēku rokām” (Kol. 2:11), tas ir – sirdī (Rm. 2:28, 29; salīdzini ar 5. Moz. 30:16), kas pretstatīta miesas apgraizīšanai, vienai no svarīgākajām ceremoniālās bauslības prasībām (3. Moz. 12:3; 2. Moz. 12:48).

Tad Pāvils šo iekšējo pārmaiņu saista ar atbrīvošanos no grēcīgās miesas un kristību pagremdējot. Ar kristību mēs pieņemam Kristus nāvi un augšāmcelšanos (Kol. 2:11, 12).

Šī pārvērtība tiek salīdzināta ar nāvi pārkāpumos un atdzīvināšanu Kristū, kurš ir piedevis “mums mūsu pārkāpumus” (Kol. 2:13).

Vārds “prasības” (Kol. 2:14) attiecas uz juridiskiem dekrētiem, gan pasaulīgiem (Lk. 2:1; Ap. d. 17:7), gan reliģiskiem (Ap. d. 16:4). Šis grieķu vārds citviet Pāvila rakstos tiek lietots tikai vēl vienu reizi un attiecas uz ceremoniālo bauslību, kas veidoja šķīrējsienu starp jūdiem un pagāniem (Ef. 2:14, 15).

Tā kā Pāvils jau runā par grēku piedošanu un iekšējām pārmaiņām, ko simbolizē kristība, maz ticams, ka viņš pēkšņi pārietu pie pilnīgi jaunas tēmas ar neierastu metaforu, kas nav nekur citur Bībelē. Drīzāk viņš uzsver to pašu domu kā Vēstulē efeziešiem – ka pagānu ticīgajiem Kolosā nav jāuztraucas par ceremoniālā likuma ievērošanu – ne par apgraizīšanu, ne arī šķīstīšanas likumiem, kas nāca līdz ar ticības pieņemšanu (salīdzini Ap. d. 10:28, 34, 35).

`Ir skaidrs – Pāvils neapgalvo, ka desmit baušļi tika piesisti krustā, īpaši tāpēc, ka citviet viņš definē grēku kā bauslības pārkāpšanu (Rm. 7:7).`