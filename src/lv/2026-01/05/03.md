---
title:  Gaisma tumšā pasaulē
date:   26/01/2026
---

Fil. 2:14 Pāvils aicina filipiešus darīt “visu bez kurnēšanas un šaubīšanās”. Draudzes vienotības izaicinājumi ir tik nopietni, ka to nevar uzturēt bez būtiskām pūlēm no mūsu puses. Vienotība draudzē ir rezultāts mūsu vienotībai ar Kristu un paklausībai Viņa Vārdam. Ļoti svarīga tā ir mūsu liecībai, kā Pāvils turpina norādīt, aicinot mūs “mirdzēt kā spīdekļiem pasaulē” (Fil. 2:15).

Bezmēness naktī, prom no pilsētu un ielu gaismām, redzams vairāk zvaigžņu, un tās šķiet daudz spožākas. Atšķirību padara redzamu kontrasts. Jo tumšākas debesis, jo skaidrāk izceļas zvaigznes. Ar mūsu liecību ir tāpat. Jo lielāka morālā tumsība ap mums, jo asāks kontrasts starp Dieva īstajiem sekotājiem un pasaulīgajiem cilvēkiem. Tāpēc ir tik svarīgi neļaut pasaulīgo ideju, spiedienu un paražu mākslīgajām gaismām padarīt blāvāku mūsu liecību vai pat ļaut tai pilnībā izzust.

`Izlasi Fil. 2:15, 16. Kā Pāvils apraksta to, kādiem mums kā Dieva bērniem jābūt un kas jādara?`

“Bez vainas” nozīmē “nevainojams, bez trūkumiem”. To īpaši lieto, runājot par Ījabu un viņa nevainojamo raksturu (sk. Īj. 1:1, 8; 2:3; sk. arī 11:4; 33:9). Grieķu vārds, kas tulkots kā “nekaitīgs”, burtiski nozīmē “nesajaukts”, “tīrs”. Ņemot vērā nežēlīgos uzbrukumus, ar ko Viņa liecinieki, iespējams, saskarsies, Jēzus mudina mūs būt “nekaitīgiem kā baloži” (Mt. 10:16, NKJV). Pāvils līdzīgi aicina mūs būt “vientiesīgiem uz ļaunu” (Rm. 16:19). Mūsdienu masu mediji nav slaveni ar tīru, iedvesmojošu un paceļošu saturu. Dāvida prakse mums šādos apstākļos būtu lielisks likums: “Es neraudzīšos uz ļaunām un kauna pilnām lietām” (Ps. 101:3).

Mums nekad nevajadzētu baidīties būt citādiem – mūsu ticībai vajadzētu mūs atšķirt arvien vairāk. Mērķis ir “mirdzēt kā spīdekļiem pasaulē” (Fil. 2:15). Vienīgais veids, kā to izdarīt, ir noraidīt pielāgošanos šai pasaulei (Rm. 12:2), “turoties stingri pie dzīvības vārda” (Fil. 2:16, NKJV). Mūsu izvēles nosaka, vai mēs esam dzīvojuši, gaidīdami “Kristus dienu”, vai arī “skrējuši velti” (Fil. 2:16, NKJV; salīdzini ar 1. Kor. 9:24-27).

`Ja tavā dzīvē ir kādas jomas, ko tu uzskati par “pasaulīgām” (un, iespējams, tādas arī ir), kā tu vari no tām attīrīties?`