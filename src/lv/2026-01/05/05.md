---
title:  Pārbaudīts raksturs
date:   28/01/2026
---

Timoteja kā līdzautora loma šajā vēstulē pieminēta jau iepriekš (Fil. 1:1). Tagad Pāvils sāk sīkāk aprakstīt, cik vērtīgs Timotejs ir kā viens no viņa līdzstrādniekiem. Viņš tiek raksturots kā evaņģēlists (2. Tim. 4:5), kuru Pāvils bija sūtījis uz Maķedoniju (1. Tes. 3:2; salīdzini ar Ap. d. 18:5; 19:22) un vairākas reizes arī uz Korintu (1. Kor. 4:17; 16:10). Iepriekš viņš bija strādājis ar Pāvilu un Sīlu Korintā (1. Tes. 1:1; 2. Tes. 1:1), vēlāk arī Efezā (1. Tim. 1:2, 3; sal. Ap. d. 19:22). Pāvils raksturo Timoteju kā “līdzīgi domājošu” (Fil. 2:20, NKJV). Grieķu vārds (burtiski: “vienāds dvēselē”) liecina, ka Timotejs Pāvilam bija līdzīgs daudzējādā ziņā – ieskaitot viņa uzticību Kristum, aktīvo evaņģēlija izplatīšanu un īpašo rūpi par filipiešiem.

`Kāpēc, tavuprāt, Pāvils šeit runā tik pozitīvi un plaši par Timoteju (sk. Fil. 2:19-23)? Ko vēl Pāvils par viņu saka (sk. 1. Kor. 4:17; 2. Tim. 1:5)?`

Vēl viena Timoteja īpašība, ko Pāvils piemin, ir viņa “pārbaudītais raksturs” (Fil. 2:22, NKJV). Šeit izmantotais grieķu vārds raksturo cilvēku, kurš ir rūpīgi pārbaudīts caur ciešanām (Rom. 5:4) un kura raksturs un kalpošana ir pierādījusies kā patiesa (2. Kor. 2:9; 9:13). Pāvils un Timotejs bija kopā strādājuši evaņģēlija labā, tāpēc tas daudzkārt tika piedzīvots.

Tieši grūtie dzīves brīži pārbauda mūsu iekšējo būtību un parāda, kas mēs esam patiesībā. Elena Vaita to raksturo šādi: “Dzīve ir audzinoša... Būs izaicinājumi, kas pārbaudīs raksturu; un, pareizi, konkrēti reaģējot uz tiem, tiek attīstītas kristīgās īpašības. Ja ievainojumi un apvainojumi tiek panesti pacietīgi, ja uz aizskarošiem vārdiem atbild laipni, un uz netaisnīgiem darbiem ar laipnību, tas ir pierādījums tam, ka sirdī mīt Kristus Gars.” (“Liecības draudzei” 5. sēj., 344. lpp.)

Viņa turpina: “Ja ‘grūtības un neērtības, kuras mums jāpanes’, tiek pacietīgi izturētas, tās attīsta Kristus līdzību raksturā un atšķir kristieti no pasaulīgā cilvēka.” (“Liecības draudzei” 5. sēj., 344. lpp.)

`Padomā par izaicinājumiem, grūtībām un kaitinošām situācijām, ar kurām tev nesen nācies saskarties. Vai tu tās esi “pazemīgi panesis” un “labi izturējis”? Ko tu vari darīt, lai gūtā pieredze palīdzētu tev kļūt disciplinētākam?`