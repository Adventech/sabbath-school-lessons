---
title:  Tālākiem pētījumiem
date:   30/01/2026
---

“Kristum vistuvāk stāvēs tas, kas šeit virs zemes būs visvairāk dzēris no Viņa pašaizliedzīgās mīlestības gara, no mīlestības, kas ‘nelielās’, kas ‘nav uzpūtīga’, kas ‘nemeklē savu labumu’, kas ‘neskaistas’, kas ‘nepiemin ļaunu’ (1. Kor. 13:4,5); no mīlestības, kas, tāpat kā mūsu Kungu, arī mācekli spiedīs atdot visu cilvēces glābšanas labā, dzīvot, strādāt un nest upurus līdz pat nāvei. Šis gars izpaudās apustuļa Pāvila dzīvē. Pāvils sacīja: ‘Jo dzīvot man ir Kristus’, tas ir, viņa dzīve cilvēkiem atklāja Kristu, ‘un mirt – ieguvums’, ieguvums Kristus dēļ, jo nāve pierādītu Viņa žēlastības spēku un pulcētu dvēseles pie Viņa. ‘Kristus tiks pagodināts manā miesā,’ viņš sacīja, ‘vai ar dzīvību, vai ar nāvi.’ (Fil. 1:21, 20).” (Elena Vaita “Laikmetu ilgas”, 549. lpp.)

“Nav tālu laiks, kad katrai dvēselei būs jāiztur pārbaude. Mūs spiedīs pieņemt zvēra zīmi. Tiem, kas soli pa solim pakļāvušies pasaules prasībām un piemērojušies pasaules ieradumiem, nebūs grūti pakļauties pastāvošajām varām, lai tikai izbēgtu no izsmiekla, apvainojumiem, cietuma un nāves draudiem. [..] Kad liels pulks viltus brāļu tiks saskaitīti un atšķirti no patiesajiem, tad skatam atklāsies tie, kas bija neredzami, un ar ‘Ozianna’ saucieniem tie nostāsies zem Kristus karoga. Kautrīgie un tie, kas neuzticējās saviem spēkiem, atklāti nostāsies Kristus un Viņa patiesības pusē. Visvājākais un nedrošākais draudzē būs kā Dāvids — drošs un gatavs strādāt. Jo tumšāka nakts būs Dieva ļaudīm, jo spožāk mirdzēs šīs zvaigznes. Sātans ļoti traucēs uzticīgos, bet Jēzus vārdā viņi izies vairāk nekā uzvarētāji.” (Elena Vaita “Liecības draudzei” 5. sēj., 81., 82. lpp.)

**Jautājumi pārrunām:**

`Pārdomājiet brīdinājumu iepriekšējā citātā tiem, kas “soli pa solim pakļāvušies pasaules prasībām un piemērojušies pasaules ieradumiem”. Kas tajā varētu ietilpt? Apspriediet, kā tas varētu attiekties ne tikai uz indivīdiem, bet arī draudzi kopumā.`

`Dievs saka: “To, kas Mani turēs godā, to arī Es pagodināšu” (1. Sam. 2:30). Kādos veidos mēs godājam Dievu? Vai tas ir tas pats, kas “dot Viņam godu” (Atkl. 14:7)? Kāpēc jā vai nē?`

`Kā mēs varam izprast vārdus “gādājiet .. ka topat svēti” (Fil. 2:12) bez iekrišanas burta kalpībā?`