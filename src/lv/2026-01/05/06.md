---
title:  “Turiet šādus cilvēkus godā”
date:   29/01/2026
---

`Izlasi Fil. 2:25-30. Kā Pāvils raksturo Epafroditu? Kādas konkrētas attieksmes un darbības atklāj šī kristīgā kalpotāja raksturu?`

Epafroditu Bībelē piemin tikai šajā vēstulē, taču no dažiem īsiem pieminējumiem mēs par viņu uzzinām diezgan daudz. Spriežot pēc viņa vārda (kas saistīts ar Afrodītes kultu), viņš bija atgriezies no pagānu vides. Pāvils viņu dēvē par “līdzstrādnieku”, kas liecina, ka viņš aktīvi kalpoja evaņģēlija labā, iespējams, strādājot kopā ar Pāvilu Filipos. Viņu dēvē arī par “līdzkarotāju” (sal. ar Fil. 1:27), kas, visticamāk, attiecas uz grūtībām, ko Epafroditam nācās pārciest evaņģēlija izplatīšanā, – viņš pat bija gatavs riskēt ar savu dzīvību (Fil. 2:30).

Epafroditam kā “vēstnesim” (grieķu val. “apostolos”), ko bija nozīmējusi Filipu draudze, uzdevums bija kalpot Pāvilam cietumā un rūpēties par citām viņa vajadzībām (Fil. 2:25). Viņš bija arī tas, kam filipieši uzticēja savus Pāvilam domātos finansiālos ziedojumus (Fil. 4:18). Šie ziedojumi bija ārkārtīgi svarīgi, jo romiešu ieslodzītajiem pašiem bija jāmaksā par pārtiku, apģērbu un segām vai arī jāsaņem šīs lietas no ģimenes un draugiem (sal. ar Ap. d. 24:23).

Otrā ieslodzījuma beigās Pāvils lūdza Timotejam: “Steidzies atnākt pirms ziemas,” un “mēteli, ko esmu atstājis Troadā pie Karpa, atved šurp” (2. Tim. 4:21, 13). Uz cietuma kameras aukstajiem akmeņiem Pāvilam šis vilnas mētelis ļoti noderētu. Epafroditam tika uzticēts arī aiznest vēstuli atpakaļ uz Filipiem (sk. Elena Vaita “Apustuļu darbi”, 479. lpp.).

Iespējams, Filipos radušos problēmu dēļ (sk. 4. tēmu) Pāvils uzskatīja par “nepieciešamu” sūtīt Epafroditu atpakaļ agrāk, nekā bija plānots, un aicināja filipiešus viņu “uzņemt Kungā ar lielu prieku” (Fil. 2:29, NIV). Pāvils vēlas, lai viņi neuztrauktos par viņa stāvokli apcietinājumā. Viņš arī uzsver, ka Epafrodits ir tāds cilvēks, kādus kristiešiem vajadzētu turēt godā – ne viņu bagātības vai sociālā statusa dēļ, bet gan viņu pašaizliedzīgā gara dēļ, sekojot Jēzus piemēram (Fil. 2:6-11, 29, 30; sal. ar Lk. 22:25-27).

Grieķu vārds “godāt” vai “turēt cieņā” Jaunajā Derībā parādās tikai dažas reizes: par virsnieka kalpu, kas “ļoti dārgs” (Lk. 7:2, NRSV), par tiem, kuri tiek godināti pie svētku galda (Lk. 14:8), un par Jēzu kā “dārgo” stūra akmeni (1. Pēt. 2:4, 6). Ja reiz Epafrodits tika iekļauts godājamo skaitā, viņš noteikti bija uzticams un patiesi ticīgs cilvēks.