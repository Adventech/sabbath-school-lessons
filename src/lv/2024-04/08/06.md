---
title:  No apakšas
date:   21/11/2024
---

Līdz šim, pētot Jāņa evaņģēliju, mēs redzējām, kā Jānis parāda, ka Jēzus patiešām ir apsolītais Mesija, lielā cerība, pēc kuras jūdu tauta bija ilgojusies.

Un tomēr daudzi reliģiskie vadītāji, tautas garīgie līderi, bija Viņa lielākie ienaidnieki. Kāpēc?

`Izlasi Jņ. 8:12–30. Kāda dinamika valdīja starp Jēzu un šiem reliģiskajiem vadītājiem? Kuri panti vislabāk palīdz izskaidrot, kāpēc daudzi Viņu noraidīja?`

Jēzus atklāj, ka viņi nepazīst ne Viņu, ne Tēvu (Jņ. 8:19). Viņiem vajadzēja pazīt abus, taču dzīvoja maldu varā. Viņi bija tā aizrāvušies ar savām tradīcijām un filozofijām, ka pat tad, kad Jēzus stāvēja tieši viņu priekšā, tik daudz ko darīja un runāja – visas spēcīgās Tēva atklāsmes – , joprojām Viņu noraidīja.

Otrkārt, Jēzus viņiem saka: “Jūs esat no zemes” (Jņ. 8:23). Citiem vārdiem sakot, lai cik reliģiozi viņi būtu, tie nebija garīgi, dievbijīgi cilvēki. Viņiem bija “ārēja svētbijība” (2. Tim. 3:5), bet tas arī bija viss. Viņiem bija ārēja dievbijība, bet iekšēja neticība.

Tas nebija nekas jauns: “.. šī tauta Man tuvojas tikai ar savu muti un Mani godā tikai ar savām lūpām, bet ar savu sirdi ir tālu nost no Manis, un viņu bijība Manā priekšā ir tikai ārīgi iemācīta cilvēku ieraža” (Jes. 29:13). Tieši šo domu gadsimtiem vēlāk atkārtoja Jēzus, sakot: “Bet tie Mani velti cienī, mācīdami tādas mācības, kas ir cilvēku pavēles” (Mk. 7:7). Viņu cilvēciskās mācības un cilvēku baušļi bija “no šīs pasaules” (Jņ. 8:23), un, kā Jēzus toreiz teica, “Es nepiederu šai pasaulei” (Jņ. 8:23). Pietiekami slikti jau bija tas, ka šie vīri bija sevi maldinājuši; traģēdiju padarīja vēl ļaunāku tas, ka viņi maldināja arī citus, lai gan interesanti – Jānis raksta, ka šajos pantos aprakstītās sarunas dēļ “daudzi sāka Viņam ticēt” (Jņ. 8:30).

Tādējādi, pat neskatoties uz sliktu vadību, daudzi ebreji spēja tikt tālāk par vadītājiem un paši ieraudzīt, kas ir Jēzus.

`Ko jūs gūstat no Jēzus sarunas ar reliģiskajiem vadītājiem? Kā mēs varam būt “no augšienes”, nevis “no zemes” – un kā mēs varam pamanīt atšķirību?`