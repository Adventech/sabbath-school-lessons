---
title:  Tālākiem pētījumiem
date:   22/11/2024
---

Izlasi Elenas Vaitas grāmatā “Laikmetu ilgas” nodaļu “Jūsu sirdis lai neizbīstas” (662.–680. lpp.).

“Kā zelta dārglietas patiesība tika uzticēta ebreju tautai. Pats Kristus bija dibinājis jūdu sabiedrisko iekārtu, kura nesa Debesu zīmogu. Prototipos un simbolos tika apslēptas lielās pestīšanas patiesības. Tomēr, kad Kristus atnāca, jūdi nepazina To, uz kuru šie simboli norādīja. Viņu rokās bija Dieva Vārds, taču tradīcijas, kuras tika nodotas no paaudzes paaudzē, un cilvēciskie Rakstu izskaidrojumi apslēpa no tiem patiesību, kāda tā ir Jēzū. Svēto Rakstu garīgā nozīme bija zaudēta. Tautas priekšā bija atvērta visu zināšanu krātuve, taču tie to nezināja.

Dievs neslēpj savu patiesību no cilvēkiem. Cilvēki ar savu rīcību paši to padara neskaidru. Kristus jūdu tautai sniedza neskaitāmus pierādījumus, ka Viņš ir Mesija, taču Viņa mācība aicināja izšķirties par zināmām pārmaiņām dzīvē. Tie saprata, ka, pieņemot Kristu, viņiem būs jāatsakās no tik ierastajiem priekšrakstiem un tradīcijām, no saviem savtīgajiem, bezdievīgajiem darbiem. Nemainīgās, mūžīgās patiesības pieņemšana prasīja upuri. Tādēļ viņi neļāva īstenoties izšķirošajam pierādījumam, ko Dievs būtu devis, lai radītu ticību Kristum. Jūdi apgalvoja, ka tic Vecās Derības Rakstiem, taču nepieņēma tur uzrakstīto liecību par Kristus dzīvi un raksturu. Viņi baidījās, ka tas viņus var pārliecināt, likt atgriezties un atteikties no saviem aizspriedumiem. Pie viņiem bija Evaņģēlija bagātība – Ceļš, Patiesība un Dzīvība, taču viņi noraidīja lielāko dāvanu, kādu Debesis tiem varēja dot.” (Elena Vaita “Kristus līdzības”, 105. lpp.)

**Jautājumi pārrunām**:

`Kā Jēzus dzīvē piepildītie pravietojumi vairo ticību?`

`Kādi ir trīs vai četri galvenie šķēršļi, kas traucēja reliģiskajiem vadītājiem ticēt Jēzum? Kā šie paši principi izpaužas arī mūsdienās?`

`Veic personīgo izpēti, kāda šodien ir tava pārliecība. Kādi soļi, tavuprāt, varētu stiprināt tavu ticību?`

`Ko tavai atbildei uz jautājumu pirmdienas pētījuma beigās vajadzētu mācīt par Svēto Rakstu autoritāti, un kāpēc mums ir jānoraida jebkas, kas liek šaubīties par Svēto Rakstu pilnīgo un galīgo autoritāti?`