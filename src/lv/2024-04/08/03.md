---
title:  Svēto Rakstu autoritatīvā loma
date:   18/11/2024
---

Papildus īpašajām zīmēm un liecībām, ko Jānis izmantoja, lai norādītu uz Jēzu kā Mesiju, Jānis arī izmantoja Vecās Derības autoritāti un tās pravietojumus, kas vēstīja par Kristus darbu. Vecā Derība ieņem centrālo vietu ne tikai Jāņa evaņģēlijā, bet arī visā Jaunajā Derībā. Pamatojums tam – kas Jēzus bija, no kurienes Viņš nāca, ko Viņš darīja un ko darīs, – ir balstīts uz Svētajiem Rakstiem, šajā gadījumā uz Veco Derību.

`Izlasi šādus tekstus: Jņ. 5:39, 40, 46, 47. Ko tie mums māca par Jēzus attieksmi pret
Svēto Rakstu autoritāti?`

Visos evaņģēlijos Jēzus atkal un atkal norādīja uz Svēto Rakstu autoritāti kā galveno liecinieku par Viņu. Piemēram, Jēzus bieži izmantoja Vecās Derības notikumus, lai norādītu uz Sevi un to, ko Viņš dara. Lūk, viens gadījums, kad Viņš paņēma notikumu no 4. Moz. 21:5–9. “Kā Mozus paaugstinājis čūsku tuksnesī, tāpat jātop paaugstinātam Cilvēka Dēlam” (Jņ. 3:14). Šeit Jēzus ne tikai atsaucas uz stāstu, bet, izmantojot to, lai norādītu uz Sevi, būtībā sniedz mums autoritatīvu skaidrojumu tam, kādu vēstījumu stāstam bija paredzēts nodot.

Ne tikai Jēzus, bet arī citi izmantoja Veco Derību, lai norādītu uz Jēzu. Piemēram, Jāņa evaņģēlija sākumā mēs lasījām Filipa vārdus: “Mēs esam To atraduši, par ko Mozus bauslībā un pravieši rakstījuši” (Jņ. 1:45).

`Izlasi šādus pantus: Jņ. 13:18; Jņ. 17:12; Jņ. 19:24, 28, 36. Ko tie māca par Svēto Rakstu autoritāti, kā to saprata Jēzus un Jānis? Ko tam vajadzētu mums atklāt par izšķirošo lomu, kādai mūsu ticībā ir jābūt visiem Rakstiem?`

`Kādi spēki mūsdienās smalki vai atklāti darbojas, lai grautu mūsu ticību Bībeles autoritātei? Līdzdaliet savu atbildi Bībeles izpētes grupā.`