---
title:  Zīmes un brīnumi
date:   17/11/2024
---

Papildus īpašajiem brīnumiem, ko Jānis izmantoja, lai norādītu uz Jēzu kā Mesiju, viņš pierakstīja arī plašāku diskusiju par zīmēm un brīnumiem, ko Jēzus veica.

Zīmes un brīnumi paši par sevi nebija pierādījums, ka Viņš ir Mesija, jo daudzi pravieši, pat viltus pravieši, dažkārt paveica brīnumus. Jānis nepierakstīja zīmes tikai tādēļ, ka tās norādīja uz lielu brīnumdari. Zīmēm, par kurām rakstīja Jānis, bija unikāls raksturs, norādot uz Jēzu kā Mesiju un parādot, ka Viņš patiešām ir nācis no paša Dieva Tēva.

`Izlasi Jņ. 5:17, 20, 36–38. Kā šie panti raksturo attiecības starp Jēzu un Dievu Tēvu,
īpaši zīmju kontekstā?`

Jēzus izmantoja zīmes, lai parādītu savas ciešās darba attiecības ar Tēvu. Abi bija viens. Darbi parādīja, ka “Tēvs ir Manī un es Viņā” (Jņ. 10:38; sk. arī Jņ. 14:10, 11). Jēzus atnākšanas mērķis bija darīt tā darbus, kas Viņu sūtījis, lai šie darbi tiktu atklāti pasaulei. Tas ir, Viņš nāca darīt darbu, ko Tēvs Viņu sūtīja darīt, un darbi, ko Viņš darīja, skaidri liecināja, ka Viņš ir no Tēva.

Un tomēr, kā mēs jau redzējām, pat neskatoties uz spēcīgajām zīmēm un daudzu cilvēku liecībām, daudzi joprojām izvēlējās neticēt.

Reliģiskie vadītāji jautāja Jēzum: “‘Cik ilgi Tu mūs turēsi neziņā? Ja Tu esi Kristus, saki mums to skaidri!’ Jēzus viņiem atbildēja: ‘Es jums esmu teicis, bet jūs neticat. Darbi, ko Es daru Sava Tēva Vārdā, nodod liecību par Mani’” (Jņ. 10:24, 25).

Ja Jēzus būtu nācis uzreiz atklātībā un sacījis, ka Viņš ir Mesija, reliģiskie vadītāji, meklēdami jebko, ko varētu atrast pret Viņu, būtu metušies Viņam virsū. To zinādams, Jēzus norādīja uz darbiem, ko Viņš bija darījis. Ja Jēzus būtu teicis, ka Viņš ir Kristus, viņi varētu viegli mēģināt to noliegt. Bet kā viņi varēja noliegt zīmes, darbus un brīnumus? Tie bija spēcīga liecība par to, kas Viņš ir un no kurienes Viņš nācis.

`Kā mēs varam pasargāt sevi no tik cietām sirdīm, kādas redzam šo reliģisko vadītāju
vidū? Kā mēs paši varbūt cīnāmies pret Dieva darbu savā dzīvē?`