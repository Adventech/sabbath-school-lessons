---
title:  Redziet, kāds cilvēks!
date:   16/12/2024
---

`Izlasi Jņ. 18:38–19:5. Kā Pilāts mēģināja pārliecināt cilvēkus lūgt Jēzus atbrīvošanu?`

Pilāts negaidīja no Jēzus atbildi, kas ir patiesība. Tā vietā viņš devās atpakaļ, lai mēģinātu pārliecināt tautu. Sarunājoties ar viņiem, nevis vienkārši atbrīvojot Jēzu, Pilāts nostādīja sevi nelabvēlīgā situācijā. Reliģiskie vadītāji atzina, ka viņi ar pārvaldnieku var manipulēt ar pūļa palīdzību.

Pilāts atsaucas uz paražu atbrīvot vienu ieslodzīto Pashā svētku laikā un jautā, vai cilvēki vēlas, lai viņš atbrīvotu ”jūdu ķēniņu”. Pārsteidzoši un diezgan ironiski, ka tauta lūdz atbrīvot Barabu, nevis nevainīgo Jēzu.

Tad sākās Jēzus izsmiešana un kaunināšana. Romiešu karavīri pina ērkšķu vainagu, uzvilka Viņam purpursarkanu tērpu, turpināja izsmiet Viņu kā jūdu ķēniņu. Kareivju sasveicināšanās veids bija līdzīgs tam, kā viņi sveica imperatoru, taču šeit tas tika darīts ņirgājoties.

Spēlējot uz cilvēku žēlumu, Pilāts, šķiet, meklē veidu, kā atbrīvot Jēzu. Viņš izved Jēzu ērkšķu kronī un purpursarkanā tērpā. Ainā, ko Jānis nekomentē, Jēzus attēlots izsmietā ķēniņa tērpā, un pārvaldnieks uzrunā ļaudis: “Redziet, kāds cilvēks!” (Jņ. 19:5) Tas lasītājam atgādina Jāņa Kristītāja vārdus Jņ. 1:29: “Redzi, Dieva Jērs, kas nes pasaules grēku!” Ironiski, ka pagānu pārvaldnieks iepazīstina Israēlu ar Mesiju šajā ķēniņā tērpā.

Tomēr, kā liecina Jņ. 19:6–16, pūlis aicina sist Jēzu krustā, pamatojoties uz Viņa apgalvojumu, ka viņš ir Dieva Dēls. Tas biedē Pilātu, kurš vēl jo vairāk cenšas panākt Jēzus atbrīvošanu. Taču vadītāji apzīmogo Jēzus likteni, apgalvojot, ka Viņu atbrīvot nozīmē pretoties ķeizaram. Viņi zina, ka Pilāta lojalitāte Cēzaram nozīmētu, ka viņš nedrīkst atbrīvot kādu, kas pretendē uz to pašu lomu. Vadītāji saka, ka viņiem nav karaļa, izņemot Cēzaru. Tādējādi viņu dziļais naids pret Jēzu bija lielāks nekā viņu nacionālie centieni. Lai atbrīvotos no šī Jēzus, viņi bija gatavi upurēt savu nostāju attiecībā uz valsts autonomiju.

`Cik biedējoši – pagānu valdnieks vēlas atbrīvot Jēzu, kamēr tautas garīgie vadītāji,
kuriem vajadzēja Viņu atpazīt, gribēja, lai Viņu sit krustā! Kādu mācību mēs varam
no tā gūt?`