---
title:  Tukšais kaps
date:   18/12/2024
---

`Izlasi Jņ. 20:1–7. Kas svarīgs mums ir tajā, kas šeit attēlots?`

Jēzus nomira vēlā piektdienas pēcpusdienā un svētdien agri augšāmcēlās. Tā kā sabats bija tuvu, kad Viņš tika ielikts kapā (Jņ. 19:42), apbedīšanas process tika veikts steidzīgi un netika pabeigts. Lai cik ļoti viņi mīlēja Jēzu, Viņa sekotāji ievēroja sabata dienu un negāja pie kapa (sal. ar Mk. 16:1, Lk. 23:56). Pēc sabata vairākas sievietes nopirka smaržvielas, ko svētdienas rītā nest uz kapu. Viņām par pārsteigumu akmens bija novelts un kaps bija tukšs.

Marija Magdalēna bija viena no sievietēm, kas rīta agrumā bija ieradusies pie kapa. Viņa skrēja, lai pastāstītu Pēterim un Jānim, ko bija redzējusi. Abi vīrieši skrēja turp. Jānis apsteidza Pēteri un ieradās pirmais. Noliecies, viņš ielūkojās iekšā un ieraudzīja tur lina audumu, kurā Jēzus bija ietīts. Bet viņš iekšā neiegāja.

Taču Pēteris iegāja iekšā un arī ieraudzīja lina audumu. Viņš redzēja arī sejas drānu, kas bija bijusi uz Jēzus galvas, bet tā nestāvēja kopā ar pārējām drānām. Tā bija salocīta un nolikta atsevišķi.

`Izlasi Jņ. 20:8–10. Ko nozīmēja salocīta sejas drāna?`

Kad Pēteris iegāja kapā, Jānis viņam sekoja. Jņ. 20:8 teikts, ka viņš iegāja, redzēja un ticēja. Kāpēc, ieraugot šos apbedīšanas audumus un atsevišķi salocītu sejas drānu, Jānis noticēja, ka Jēzus ir augšāmcēlies no miroņiem?

Lai atbildētu uz šo jautājumu, ir jāpārdomā, kāpēc kaps vispār bija tukšs. Visparastākā atbilde būtu – kaps ir aplaupīts. Taču šis skaidrojums neder trīs iemeslu dēļ. Pirmkārt, Matejs stāsta, ka kaps tika apsargāts (Mt. 27:62–66), tāpēc kapa aplaupīšana ir maz ticama. Otrkārt, kapu aplaupītāji parasti zog vērtīgas lietas, nevis trūdošus ķermeņus. Treškārt, kapu aplaupītāji steidzas un neloka drānas. Tāpēc nav brīnums, ka Jānis, redzot salocītu sejas drānu, ticēja, ka Jēzus ir augšāmcēlies no mirušajiem.