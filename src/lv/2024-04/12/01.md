---
title:  Godības stunda – krusts un augšāmcelšanās
date:   14/12/2024
---

### Nedēļas pētījumiem
Jņ. 18:33–19:5, Jņ. 19:17–22, Jņ. 19:25–27, Lk. 2:34, 35, Jņ. 20:1–18, 1. Kor. 15:12–20.

> <p>Atmiņas pants</p>
> “Tad Pilāts Viņam sacīja: ‘Tad Tu tomēr esi Ķēniņš?’ Jēzus atbildēja: ‘Tu pareizi saki, Es esmu Ķēniņš. Tāpēc Es esmu dzimis un pasaulē nācis, lai apliecinātu patiesību. Ikviens, kas ir no patiesības, dzird Manu balsi’” (Jņ. 18:37).

Jēzus krustā sišana un augšāmcelšanās ir Jāņa evaņģēlija kulminācija. Pirmās desmit nodaļas aptver aptuveni trīsarpus gadus. Savukārt 11.–20. nodaļa aptver apmēram vienu līdz divas nedēļas.

Četri evaņģēliji atspoguļo Jēzus nāvi dažādos veidos. Lai gan šie četri stāsti ir saderīgi, katrs autors uzsvēris tās detaļas, kas īpaši sasaucas ar izvēlētajām tēmām. Matejs uzsver Svēto Rakstu piepildījumu, Marks uzsver paralēli starp Jēzus kristībām un krustu, bet Lūka pievēršas krustam kā dziedināšanai un pestīšanai (zaglis pie krusta).

Savukārt Jānis runā par krustu kā par Jēzus kāpšanu tronī, īpaši sasaistot ar stundas ideju, kas daudzviet pieminēta šajā evaņģēlijā (Jņ. 7:30, Jņ. 8:20, Jņ. 12:27). Šī ideja par kāpšanu tronī ir savā ziņā ironiska, jo krustā sišana tolaik bija vispazemojošākais un apkaunojošākais nāves veids, ko praktizēja romieši. Šis pretstats norāda uz Jāņa dziļi paradoksālo ainojumu: Jēzus mirst apkaunojošā nāvē, bet vienlaikus tā ir Viņa kā Glābēja godības pilnā kāpšana tronī.

_Iepazīsimies ar šīs nedēļas tēmu, lai sagatavotos Bībeles izpētei 21. decembrī._