---
title:  Jēzus un Marija
date:   19/12/2024
---

`Izlasi Jņ. 20:11–13. Kas šeit notika, kas parāda, kāpēc Marija Magdalēna joprojām nesaprata tukšā kapa nozīmi?`

Pēdējā atsauce uz Mariju iepriekšējā pantā ir viņas liecība Pēterim un Jānim par tukšo kapu (Jņ. 20:2). Viņi skrēja pie kapa, un Marija tur nonāca nedaudz vēlāk. Kad Pēteris un Jānis bija apskatījuši kapu, viņi to atstāja. Bet Marija atgriezās un raudādama tur uzkavējās. Nav šaubu, ka pēdējo dienu laikā viņa bija daudz raudājusi. Un tagad – arī šis? Noliekusies viņa paskatījās iekšā.

Viņai par pārsteigumu kapā atradās divi eņģeļi baltā apģērbā un sēdēja vietā, kur iepriekš bija noguldīts Jēzus ķermenis. Eņģeļi tai jautāja: “Sieva, kāpēc tu raudi?” (Jņ. 20:13) Viņas sāpīgā atbilde bija, ka kādi cilvēki ir atņēmuši viņai Kungu, un viņa nezina, kur Viņš tagad nolikts.

`Izlasi Jņ. 20:14–18. Kas Marijai visu mainīja?`

Ar asarām aizmiglotām acīm Marija pagriezās un ieraudzīja kādu stāvam aiz viņas. Ar vārdiem, kas līdzīgi eņģeļu vārdiem, Svešinieks jautāja: “Sieva, kāpēc tu raudi? Ko tu meklē?” (Jņ. 20:15) Viņa padomāja, ka runā ar dārznieku, un lūdza viņa palīdzību, lai atrastu Jēzus ķermeni.

Svešinieks saka vienu vārdu: “Marija!” Tā bija viena vārda atklāsme, kas mainīja pasauli. Pēkšņi pārsteigtā Marija atpazīst, ka tas ir augšāmcēlies Jēzus, kas runā ar viņu! Jēzus uzstāja, lai Viņu neaiztiek, jo Viņam ir jāiet pie Sava Tēva. Tikmēr viņas uzdevums ir iet un pastāstīt mācekļiem, ka Viņš paceļas “pie Sava Tēva un jūsu Tēva, pie Sava Dieva un jūsu Dieva” (Jņ. 20:17). Marija izpildīja savu misiju. Viņa pastāstīja mācekļiem, ka ir redzējusi Kungu, kā arī pastāstīja visas pārējās detaļas, kuras Viņš bija atklājis (Jņ. 20:18).

`Izlasi 1. Kor. 15:12–20. Kāds labums, pēc Pāvila domām, būtu no mūsu kristīgās ticības, ja Kristus nebūtu augšāmcēlies no miroņiem?`