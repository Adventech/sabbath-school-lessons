---
title:  “Viss piepildīts!”
date:   17/12/2024
---

Kā liecina Jņ. 19:17–22, Pilāts izgatavoja uzrakstu latīņu, grieķu un ebreju valodā, kurā bija teikts: “Jēzus no Nācaretes, jūdu ķēniņš” (Jņ. 19:19). Reliģiskie vadītāji vēlējās to mainīt. Pilātam nebija intereses, un uzraksts palika kā kluss liecinieks patiesībai par Jēzu un kā viena no zīmēm, ka Jēzus ir kronēts pie krusta kā ķēniņš. Šeit bija Jēzus, patiesi, viņu Ķēniņš, jūdu Ķēniņš, kas karājās pie krusta kā parasts noziedznieks.

“Augstāks spēks nekā Pilāts vai ebreji bija pavēlējuši novietot šo uzrakstu virs Jēzus galvas. Dieva aizgādībā tam bija jāpamodina domas un Svēto Rakstu izpēte.” (Elena Vaita “Laikmetu ilgas”, 745. lpp.)

`Izlasi Jņ. 19:25–27. Kāda aizkustinoša aina pie krusta bija ar Jēzus māti?`

Starp tiem, kas tajā dienā stāvēja krusta pakājē, bija arī Jānis, mīļotais māceklis, Marija, Jēzus māte un citi. Daudzus gadus iepriekš Simeons bija paredzējis tieši šos notikumus, kad Jāzeps un Marija atveda Jēzu uz templi, lai Viņu svētītu (sal. ar Lk. 2:34, 35). Tagad pirms nāves Jēzus runā ar Savu māti. “Sieviete, redzi tavs dēls!”, un Jānim Viņš saka: “Redzi, tava māte!” (Jņ. 19:26, 27)

`Izlasi Jņ. 19:28–30. Kāda nozīme ir Jēzus vārdiem mirstot: “Viss piepildīts”?`

Grieķu darbības vārds “teleō” (pabeigt, veikt) 28. pantā (“viss tagad bija pabeigts”, ESV) ir tas pats vārds, kas lietots 30. pantā (“Ir pabeigts”). Turklāt radniecīgs vārds “teleioō” (pabeigt, padarīt pilnīgu) parādās arī 28. pantā, atsaucoties uz Svēto Rakstu piepildīšanos (“piepildīt Rakstus”, ESV). Lai cik šausminoša bija aina, viss bija izpildīts, paveikts, pabeigts.

Sakot “Viss piepildīts!”, Jēzus ir visu pabeidzis, izpildījis darbu, ko Tēvs Viņam bija uzdevis.

`Ko katram no mums nozīmē Jēzus vārdi “Viss piepildīts”? Kas tika pabeigts, un kā tas attiecas uz manu un tavu dzīvi?`