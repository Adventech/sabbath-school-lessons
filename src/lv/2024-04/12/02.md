---
title:  Kas ir patiesība?
date:   15/12/2024
---

Jēzus tiesa Jņ. 18:28–32 nav sīki aprakstīta. Galvenā uzmanība tiek pievērsta Jēzum, kas tika atvests Poncija Pilāta priekšā.

`Izlasi Jņ. 18:33–38. Par ko runāja Pilāts un Jēzus?`

Pārvaldnieks jautā Jēzum, vai Viņš ir jūdu ķēniņš (Jņ. 18:33). Tā ir pirmā atsauce uz šo nosaukumu, taču tā nebūs pēdējā. Jēzus jautā Pilātam, vai viņš to jautā pats, vai arī citi tā teikuši. Jēzus pretjautājums maina pārvaldnieka pozīciju – tagad viņam jāatbild, vai viņš saprot, ar ko viņš runā. Lasītājs jau zina, ka Jēzus ir Ķēniņš. Bet vai pārvaldnieks?

Pilāts atbild ar jautājumu: “Vai tad es esmu jūds? Tava tauta un augstie priesteri man Tevi ir nodevuši. Ko Tu esi darījis?” (Jāņa 18:35) Tā bija izvairīšanās, kas sakņojas aizkaitinājumā par Jēzus nepārprotamo jautājumu. Tas bija pirmais pārvaldnieka solis prom no patiesības, ļaujot aizspriedumiem bloķēt viņa uztveri.

Jēzus atbild, ka Viņa valstība nav no šīs pasaules (Jņ. 18:36). Pēc tam Pilāts izsecina, ka Jēzus apgalvo, ka ir ķēniņš (Jņ. 18:37). Tas noved pie Jēzus svarīgā skaidrojuma, ka Viņš ir dzimis, lai liecinātu par patiesību un ka katrs cilvēks, kas ir “no patiesības”, dzird Viņa balsi (Jņ. 18:37).

Tad Pilāts jautā: “Kas ir patiesība?” (Jņ. 18:38) Bet viņš negaida atbildi. Tā vietā viņš iziet ārā, lai mēģinātu glābt Jēzu no pūļa.

Patiesība ir Jāņa evaņģēlija tēma. Kā mūžīgais Vārds (“logos”, Jņ. 1:1–5) Jēzus ir Gaisma un Patiesība. Tas viss ir pretstatā tumsai un kļūdām. Viņš ir pilns žēlastības un patiesības (Jņ. 1:14). Žēlastība un patiesība nāca caur Viņu (Jņ. 1:17). Jānis Kristītājs liecināja par patiesību (Jņ. 5:33). Jēzus apstiprināja, ka Viņa Tēvs ir “patiess” (Jāņa 7:28). Pats Jēzus dzirdēja patiesību no Sava Tēva (Jņ. 8:40). Jēzus ir “ceļš, patiesība un dzīvība” (Jņ. 14:6). Dieva Vārds ir “patiesība” (Jņ. 17:17). Neskatoties uz savu jautājumu, Pilāts palaida garām iespēju uzzināt patiesību – savu aizspriedumu, agrāko lēmumu un uz viņu izdarītā spiediena dēļ.

`Kā jūs saprotat ideju par Jēzu kā Patiesību?`