---
title:  Nikodēma liecība
date:   24/10/2024
---

`Izlasi Jņ. 3:1–21. Kā Nikodēma liecība atbalsta Jāņa evaņģēlija tēmu?`

Nikodēms bija cienījams skolotājs Israēlā un bagāts sinedrija loceklis. Viņa liecībai ir liela nozīme Jāņa evaņģēlijā vairāku iemeslu dēļ. Viņš Jēzu sauca par “rabīnu” un norādīja uz zīmēm, ko Jēzus darīja, lai pierādītu Savu dievišķo misiju. Tādā veidā, pats vēl daudz nesaprazdams, ko dara, Nikodēms sniedza liecības, kas atbalstīja Jēzu kā Mesiju.

Nikodēms pašas zīmes uzskatīja par pierādījumu Jēzus dievišķajam aicinājumam, taču neuzskatīja, ka tās norāda uz Jēzu kā uz Vecās Derības pravietojumu par gaidāmo Mesiju. Tātad Nikodēms ieradās ar zināmām šaubām. Šajā brīdī viņš neatzina Jēzu par Kristu.

`Izlasi Jņ. 3:3–21. Ko Jēzus teica Nikodēmam, lai parādītu, ka spēj ieskatīties sirdī?`

Jēzus pazīst katra cilvēka sirdi. Viņa atbilde Nikodēmam var šķist pēkšņa, taču Viņš pievēršas tieši šim jautājumam. Lai gan ebreji uzskatīja, ka pagāniem ir jāatgriežas, daudzi nesaprata, ka arī pašiem izredzētajiem ir vajadzīga atgriešanās pieredze. Neviens nepiedzimst izglābts, lai arī kāda būtu viņa izcelsme vai baznīca, kurā audzis.

Ebreju brīnišķīgais mantojums, sākot ar Ābrahāmu, piedāvāja viņiem daudzas priekšrocības (sk. Rm. 3:1, 2). Taču ar to nepietika. Jēzus stāstīja Nikodēmam neiedomājamo, ka viņam, Israēla skolotājam un valdniekam, ir jāpiedzimst no augšienes!

Tad Jēzus norādīja uz Nikodēma garīgo zināšanu trūkumu: “Tu esi Israēla mācītājs un to nezini?” (Jņ. 3:10) Kā tu, cildenais skolotāj, varēji to nezināt? Pārmetums noteikti bija satriecošs.

Neskatoties uz to, kādi jautājumi Nikodēmam toreiz bija par Jēzu, Nikodēms vēlāk nostājās Jēzus sekotāju pusē (sk. Jņ. 19:39).

`Ko nozīmē “piedzimt no jauna”, un kāpēc Jēzus to tik ļoti uzsvēra?`