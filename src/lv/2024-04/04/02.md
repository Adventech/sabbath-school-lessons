---
title:  Jāņa Kristītāja liecība
date:   20/10/2024
---

Kā atklāja pagājušās nedēļas tēma, Jāņa evaņģēlijs sākas ar Jēzu Kristu, Vārdu, Viņa mūžīgajā pastāvēšanā pirms radīšanas. Bet tajā pašā prologā Jānis Kristītājs parādās kā Jēzus liecinieks. Daži ebreji Jēzus laikā gaidīja divus mesijas – vienu kā priesteri un otru karalisko. Jānis skaidri māca, ka Jānis Kristītājs nepretendēja būt kāds no šiem mesijām, bet gan liecināja par vienīgo un patieso Mesiju.

`Izlasi Jņ. 1:19–23. Kā Jānis Kristītājs izskaidroja savu kalpošanu un misiju?`

Reliģiskie vadītāji nosūtīja priesterus un levītus, lai jautātu Jānim, kas viņš ir. Tā kā Jūdejā valdīja lielas mesiāniskās cerības, Jānim Kristītājam bija svarīgi skaidri atklāt savu saikni ar šīm gaidām. Viņš nebija Gaisma, bet tika sūtīts no Dieva, lai liecinātu par Gaismu un sagatavotu ļaudis Mesijas atnākšanai (Jņ. 1:6–8). Tāpēc viņš tiem atbildēja, cik vien skaidri varēja, sakot: “Es neesmu Kristus” (Jņ. 1:20).

Pie tam Jānis kristīja ar ūdeni, bet Kristus kristīja ar Garu (Jņ. 1:26, 33). Jānis nebija cienīgs atraisīt Jēzus kurpju siksnu (Jņ. 1:27). Kristum tika dota priekšroka pirms Jāņa, jo Viņš bija pirms Jāņa (Jņ. 1:30). Jēzus bija Dieva Dēls, un Jānis tikai norādīja uz Viņu (Jņ. 1:34).

`Izlasi Jes. 40:1–5 un Jņ. 1:23. Kā Jānis lieto šos pantus?`

Laikā, kad ceļi bija grambaini un akmeņiem pilni, kalpus dažkārt sūtīja pa priekšu ķēniņam, lai tie izlīdzinātu brauktuves virsmu un asos pagriezienus, lai valdnieka ceļš būtu gludāks. Tātad, piepildot pravietojumu, Jānis bija ieradies, lai sagatavotu cilvēku sirdis Jēzum.

`Kādā veidā mums kā septītās dienas adventistiem būtu jāveic tāda pati kalpošana kā
Jānim Kristītājam? Kādas ir paralēles?`