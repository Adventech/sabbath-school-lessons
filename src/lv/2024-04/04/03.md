---
title:  Dieva Jērs
date:   21/10/2024
---

Ebreju tauta meklēja Mesiju, kas viņus atbrīvotu no Romas. Jāņa evaņģēlija mērķis bija mainīt viņu izpratni par Mesiju, lai viņi Jēzū varētu atpazīt pravietojuma par gaidāmo Ķēniņu piepildījumu. Mesija nebūs laicīgs valdnieks. Viņš nāks, lai izpildītu visus Vecās Derības apsolījumus attiecībā uz Sevi, kas ietver Viņa pašaizliedzību pasaules labā, un atjaunotu attiecības starp Dievu un Viņa tautu.

`Izlasi Jņ. 1:29–37. Ko Jānis Kristītājs sludināja par Jēzu? Kādu salīdzinājumu viņš izmantoja, lai attēlotu Viņu, un kāpēc tas ir tik nozīmīgi, lai saprastu, kas bija Jēzus un kāda būs Viņa misija?`

Jāņa Kristītāja apgalvojums, ka Jēzus ir Dieva Jērs, atbalsta Jāņa evaņģēlija mērķi, proti, radīt jaunu izpratni par Mesijas darbu un būtību. Jēzum patiešām jābūt upurēšanas sistēmas apsolījuma piepildījumam, atgriežoties pie apsolījuma par Pestītāju, kas pirmo reizi dots 1. Moz. 3:15.

“Kad kristību laikā Jānis uz Jēzu norādīja kā uz Dieva Jēru, Mesijas darbs tam atklājās jaunā gaismā. Pravieša domas pievērsās Jesajas vārdiem. ‘Viņš padevās (..) kā jērs, ko ved nokaušanai’ (Jes. 53:7).” (Elena Vaita “Laikmetu ilgas”, 136. lpp.)

`Izlasi Mk. 10:45, Rm. 5:6 un 1. Pēt. 2:24. Kā šie panti mums palīdz izprast Jēzus kā
”Dieva Jēra” lomu?`

Lai vai cik daudz vai maz Jānis Kristītājs izprata Jēzus kalpošanu, viņš bija pārliecināts, ka Jēzus ir apsolītais Mesija, Tas, kurš bija nācis, lai piepildītu pravietojumu.

`Padomājiet par šo Jēzus titulu – “Dieva Jērs”. Kādus attēlus tas rada prātā, un kā tā saistība ar Vecās Derības upurēšanas sistēmu palīdz jums novērtēt mūsu pestīšanas augsto cenu?`