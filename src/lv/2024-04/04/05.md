---
title:  Filips un Nātānaēls
date:   23/10/2024
---

`Izlasi Jņ. 1:43–46. Ko Filipa vēsts atklāj par viņa jauno ticību Jēzum?`

Filips bija no Betzatas, tāpat kā Andrejs un Pēteris. Viņš atrada savu draugu Nātānaēlu un pastāstīja viņam par Jēzu. Jānis Kristītājs Jēzu bija nosaucis par “Dieva Jēru”. Andrejs bija teicis Pēterim, ka ir atradis ”Mesiju”. Bet Filips raksturoja Jēzu kā to, par kuru rakstīja Mozus un pravieši, un pievieno vārdu “Jēzus no Nācaretes”. Viņa atsauce uz Nācareti izraisīja asu drauga reakciju.

Šķiet, ka Nātānaēlam bija aizspriedumi pret mazo Nācaretes pilsētiņu. Ķēniņš noteikti nenāktu no tādas nomaļas vietas. Aizspriedumi viegli aizmiglo acis, nepamanot cilvēkos to, ko viņi patiešām ir vērti. Šķiet, ka Filips, iespējams, no iepriekšējām sarunām ar Nātānaēlu ir atzinis, ka īstais veids, kā tikt galā ar aizspriedumiem, nav kaut kāda cildena filozofiska vai teoloģiska argumentācija, bet gan aicinājums cilvēkam pašam piedzīvot patiesību. Viņš vienkārši saka: “Nāc un redzi!” Un tieši to viņš arī darīja. Viņš aizgāja un ieraudzīja.

`Izlasi Jņ. 1:47–51. Kā Jēzus pārliecināja Nātānaēlu par to, kas Viņš ir, un kāda bija
Nātānaēla reakcija?`

Starp 46. un 47. pantu trūkst svarīgas detaļas par to, kā Nātānaēls atbildēja uz Filipa aicinājumu. Viņš piecēlās un devās skatīties. Draudzība ar Filipu bija stiprāka par aizspriedumiem, un no šī brīža viņa dzīve mainījās.

Par Nātānaēlu Jēzus teica jaukus vārdus, nosaucot viņu par israēlieti, kurā nav viltības (Jņ. 1:47), kas ir liels pretstats tam, ko Nātānaēls bija teicis par Jēzu (Jņ. 1:46). Nātānaēls atbild ar izbrīnu, jo viņš iepriekš nebija saticis Jēzu.

Tad Jēzus teica, ka gara acīm bija redzējis viņu sēžam zem vīģes koka, un šis īsais paziņojums pārliecina Nātānaēlu. Dievišķā atklāsmē Jēzus bija redzējis Nātānaēlu lūdzam zem šī koka, meklējot patiesību (sk. Elena Vaita “Laikmetu ilgas”, 140., 141. lpp.). Pēc tam Nātānaēls izteica cildenu apliecinājumu, nosaucot Jēzu par rabīnu, Dieva Dēlu un Israēla ķēniņu. Ņemiet vērā, kā šķietami mazākā atklāsme noveda pie vislielākās ticības atzīšanas.