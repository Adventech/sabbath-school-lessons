---
title:  Divi Jāņa mācekļi
date:   22/10/2024
---

Kad Jēzus gāja garām, Jānim Kristītājam blakus stāvēja divi viņa mācekļi. Jānis viņiem teica: “Redzi, Dieva Jērs!” (Jņ. 1:36) Abi mācekļi bija klausījušies Jāņa vēsti par Kristu, kurš piepildīs Vecās Derības pravietojumus par Mesiju. Nu šie mācekļi atstāja Jāni, lai sekotu Jēzum, apzinoties, ka Jēzus ir lielāks par Jāni Kristītāju un ka Viņš ir Jāņa vēsts piepildījums.

`Izlasi Jņ. 1:35–39. Ko šie divi mācekļi darīja pēc tam, kad bija dzirdējuši Jāņa liecību par Jēzu?`

Vēlēdamies būt kopā ar Jēzu, viņi pavadīja dienu kopā ar Viņu. Kas zina, kādas pārsteidzošas lietas viņi toreiz iemācījās un piedzīvoja?

Tas noteikti bija kaut kas lielisks, jo drīz pēc tam viņi vēlējās dalīties pieredzē ar citiem. Andrejs, viens no diviem mācekļiem, nekavējoties uzmeklēja savu brāli Sīmani un sacīja: “Mēs esam atraduši Mesiju” (tulkojumā: “svaidītais”)” (Jņ. 1:41). Andrejs atveda savu brāli pie Jēzus, un Jēzus uzreiz parādīja, ka pazīst viņu, sacīdams: “Tu esi Sīmanis, Jāņa dēls. Tevi sauks Kēfa” (Jņ. 1:42). Jēzus pazina un saprata Pēteri. Tas, ka Jēzus pazīst cilvēkus, ir Jāņa evaņģēlija motīvs. (Sk. piem., Jņ. 2:24, 25.)

“Ja Jānim un Andrejam būtu tas pats neticības gars, kas priesteriem un rakstu mācītājiem, tad viņi nekad kā mācekļi nesēdētu pie Jēzus kājām. Tie būtu nākuši kā kritiķi, lai nosodītu Viņa vārdus. [..] Bet pirmie mācekļi tā nedarīja. Kad Jānis Kristītājs sludināja, viņi atsaucās uz Svētā Gara aicinājumu. Tagad tie pazina Debesu Mācītāja balsi. [..] Pār Vecās Derības rakstu mācībām izlējās dievišķa gaisma. Daudzpusīgās patiesības tēmas parādījās jaunā krāšņumā. (Elena Vaita “Laikmetu ilgas”, 139. lpp.)

Jāņa evaņģēlijā viss uzsvars ir celt gaismā to, kas ir Jēzus, lai šī labā vēsts tiktu izplatīta pasaulē.

`Kā Kristus un jūsu ticība Kristum ir mainījusi jūsu dzīvi? Kādas citas izmaiņas jūs joprojām vēlētos piedzīvot?`