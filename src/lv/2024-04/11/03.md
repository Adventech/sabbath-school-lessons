---
title:  Jēzus un Tēvs
date:   09/12/2024
---

Dievs mūs ir radījis personīgām attiecībām ar Viņu (1. Moz. 1:26, 27). Tomēr grēka dēļ šīs attiecības tika radikāli izjauktas. Šo traucējumu tūlītējo ietekmi varam redzēt stāstā par Ēdenes dārzu.

`Izlasi 1. Moz. 3:7–9. Kā tas atklāj grēka radīto pārkāpumu, un ko tas nozīmē, ka Dievs meklēja viņus, nevis otrādi?`

Dievības nolūks bija piedāvāt dziedināšanu no grēka radītajām sekām visai cilvēcei, pat ja visa cilvēce nepieņemtu Viņa piedāvāto.

Lai atjaunotu šīs attiecības, viena Dievības persona kļuva par cilvēku. Tādējādi Vārds kļuva miesa un mājoja mūsu vidū, parādot Dieva godību (Jņ. 1:14–18). Tā rezultātā cilvēce ir saņēmusi Viņa pilnību un žēlastību. Tieši to Jēzus mums atnesa, lai pasludinātu Dieva godību, lai tiktu atjaunotas grēka salauztās attiecības, vismaz tiem, kas ir gatavi ticībā pieņemt to, kas viņiem piedāvāts Kristū Jēzū.

`Kāda brīnišķīga cerība mums ir redzama šajos tekstos? Jņ. 1:1, 2; Jņ. 5:16–18; Jņ. 6:69; Jņ. 10:10, 30; Jņ. 20:28.`

“Kristū ir dzīvība – sākotnējā, neaizgūtā un neatvasinātā” (Elena Vaita “Laikmetu ilgas”, 530. lpp). Tomēr, būdams iemiesotais Dēls, kurš “iztukšoja sevi” (Fil. 2:7) un neizmantoja Savas priekšrocības, Kristus, runājot par Savu eksistenci uz zemes kā cilvēks starp cilvēkiem, varēja atsaukties uz Viņā esošo dzīvību kā Dieva dāvanu. “Kristus dievišķība ticīgam cilvēkam ir mūžīgās dzīvības garantija” (“Laikmetu ilgas”, 530. lpp.).

Cilvēce neatzina Dievu (Jņ. 17:25). Tādējādi Viņš sūtīja Savu vienpiedzimušo Dēlu (Jņ. 9:4, Jņ. 16:5), lai Viņš, Tēvs, tiktu atpazīts.

`Kosmosa kontekstā kāds ateists rakstījis: “Mūsu tumsā, visā šajā plašumā nav nevienas norādes, ka palīdzība nāks no citurienes, lai glābtu mūs no mums pašiem.” Ko māca Bībele, kas parāda, cik ļoti šis cilvēks kļūdās?`