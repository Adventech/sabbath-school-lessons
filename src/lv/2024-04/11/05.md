---
title:  Svētais Gars
date:   11/12/2024
---

Svētais Gars Jāņa evaņģēlijā nav tik pamanāms kā Tēvs un Dēls. Tomēr Viņa loma ir ļoti svarīga Jēzus misijas panākumiem.

`Izlasi Jņ. 1:10–13. Ko šie panti mums māca par Svētā Gara nozīmi cilvēka atgriešanā?`

Pašā Jāņa evaņģēlija pirmajā nodaļā mēs vērojam, cik svarīga ir Svētā Gara loma. Jānis stāsta, ka visi, kas saņēma Vārdu, tas ir, kas ticēja Viņam, kļuva par Dieva bērniem, “kas nav dzimuši ne no asinīm, ne no miesas iegribas, ne no vīra gribas, bet no Dieva” (Jņ. 1:13). Tas nāk tikai no Svētā Gara darba.

`Ko par Svētā Gara darbību stāsta šīs Rakstu vietas? Jņ. 3:5–8, Jņ. 6:63, Jņ. 14:26, Jņ. 15:26, Jņ. 16:7–11.`

“Aprakstīdams mācekļiem Svētā Gara darbības sfēru, Jēzus centās tiem iedvest prieku un cerību, kas iedvesmoja Viņa paša sirdi. Viņš priecājās par bagātīgo palīdzību, ko bija nodrošinājis Savai draudzei. Svētais Gars bija visaugstākā no visām dāvanām, ko savu ļaužu uzturēšanai Viņš varēja izlūgt no Tēva. Garam bija jānāk kā visu atjaunojošam spēkam, jo bez Tā Kristus upuris būtu veltīgs. Gadsimtu gaitā ļaunuma vara ir nostiprinājusies, un cilvēka padošanās sātaniskajai verdzībai ir kļuvusi pārsteidzoša. Grēku var atvairīt un uzvarēt tikai ar Dievības Trešās Personas spēcīgo līdzdalību, kurai nav jānāk kā pārveidotai enerģijai, bet dievišķā spēka pilnumā” (Elena Vaita “Laikmetu ilgas”, 671. lpp.).

Kāda svētība ir saņemt Svēto Garu, kas apliecina, ka Dievs ir patiess (Jņ. 3:33)! Tas ir Gars, kas pārliecina par grēku, taisnību un tiesu (Jņ. 16:8–11). Tādējādi atslēga, lai mēs zinātu, kas ir pareizi, kas ir patiesi un kas ir labi, ir mūsu saprāta un dzīves pieredzes pakļaušana Dieva Vārdam ar pārliecinošā Svētā Gara spēka palīdzību.