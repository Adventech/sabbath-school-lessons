---
title:  Pazīt Dēlu nozīmē pazīt Tēvu
date:   10/12/2024
---

Visā Jāņa evaņģēlijā apustulis apraksta, kā Jēzus, Dēls, veic darbības, kas norāda uz Tēvu. Jēzus paskaidro, kas ir Tēvs, un parāda, kādas ir Viņa attiecības ar mūsu pasauli. Tas viss saskan ar Jņ. 1:18, kurā teikts, ka Viņš dara zināmu Tēvu (grieķu val. “exēgeomai” – “izskaidrot, interpretēt, izklāstīt”). Jēzus to dara atkal un atkal. Vārds Tēvs (“patēr”) parādās 136 reizes Jāņa evaņģēlijā un 18 reizes Jāņa 1.–3. nodaļā, kas ir vairāk nekā viena trešdaļa no šī vārda lietojuma Jaunajā Derībā. Atvadu runa ir viena no galvenajām evaņģēlija vietām, kur Jēzus dara zināmu Tēvu.

Jēzus bija Tēva pārstāvis uz zemes, un Viņš nāca, lai cilvēka miesā īstenotu Tēva gribu. Patiesībā Jēzus teica, ka Viņš visās lietās centās darīt Tēva gribu, nevis Savu (Jņ. 5:30). Sākumā tas var šķist pārsteidzošs apgalvojums, taču tas parāda, cik Jēzus kā cilvēks bija pilnībā nodevies Tēvam.

Jēzus arī teica, ka Tēvs Viņu ir sūtījis, lai pabeigtu Savu darbu – cilvēces glābšanu – , un ka Tēvs pats liecinājis par Savu darbu (Jņ. 5:36–38).

Jēzus pasludināja, ka Tēvs Viņu sūtījis, lai kalpotu kā vienīgais, ar kura starpniecību cilvēce var nākt pie Tēva (Jņ. 6:40, 44). Tēvs vēlas, lai cilvēkiem būtu mūžīgā dzīvība Jēzū, kurš apsola tos augšāmcelt.

`Ko šie panti mums māca par Jēzus un Tēva attiecībām? Jņ. 7:16; Jņ. 8:38; Jņ. 14:10, 23; Jņ. 15:1, 9, 10; Jņ. 16:27, 28; Jāņa 17:3.`

Jēzus apgalvojumi par Viņa attiecībām ar Tēvu ir pārsteidzoši. Viņš apgalvo, ka visas Viņa mācības ir Tēva mācības; ka visu, ko Viņš saka, ir personīgi dzirdējis no Tēva; ka ticība Viņam ir tas pats, kas ticība Tēvam; ka gan Viņa vārdi, gan Viņa darbi ir visi no Tēva; un ka Viņš un Tēvs ir vienoti mīlestībā un darbā cilvēces glābšanas labā. Cik spēcīga liecība par Jēzus tuvumu Viņa Tēvam Debesīs!

`Kā jūsu dzīve mainītos, ja jūsu domas un rīcība pilnībā atspoguļotu Dieva gribu jūsu dzīvē? Tas ir, kā mēs varam labāk īstenot to, ko mēs no Jēzus parauga zinām, ka tā ir Dieva griba mūsu dzīvē?`