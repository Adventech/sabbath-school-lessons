---
title:  Tālākiem pētījumiem
date:   13/12/2024
---

Izlasiet Elenas Vaitas grāmatā “Laikmetu ilgas” nodaļu “Jūsu sirdis lai neizbīstas” (662.–680. lpp.), “Papildu piezīme [Jāņa] 1. nodaļai”, “The SDA Bible Commentary” (5. sēj., 911.–919. lpp.).

Novērtējot, kas ir Jēzus, Viņa pretinieki vērtēja pēc cilvēka standartiem, “pēc miesas” (Jņ. 8:15, NKJV). Tas, iespējams, ir vēl sliktāk, nekā spriest “pēc ārienes” (Jņ. 7:24). Šeit viņi ķērās pie miesas kritērijiem, vadījās pēc kritušās cilvēces kritušajā pasaulē, neņemot vērā neatvairāmo Gara kontroli (sk. Jņ. 3:3–7). Viņi it kā redzēja Viņa “miesu”, bet nekad neapdomāja iespēju, ka Viņš varētu būt par miesu tapis Vārds (Jņ. 1:14). Uzlūkot Kristu ar tik ierobežotu kritēriju kopumu nozīmē Viņu izvērtēt no pasaulīgā viedokļa (2. Kor. 5:16).

“Iepriecinātājs tiek nosaukts par ‘Patiesības Garu’. Viņa darbs ir apliecināt un uzturēt patiesību. Vispirms Viņš sirdī ienāk kā Patiesības Gars un tad kļūst par Iepriecinātāju. Patiesībā ir ieprieca un miers, bet nepatiesībā un maldos īsts miers un prieks nav atrodami. Tieši ar maldu teorijām un tradīcijām sātans iegūst varu pār prātu. Novirzīdams cilvēkus uz neīstiem standartiem, viņš izkropļo tiem raksturu. Lasot Rakstus, Svētais Gars runā uz cilvēka prātu un iedēsta sirdī patiesību. Tā Viņš atklāj un izdzen no dvēseles maldus. Ar Patiesības Garu, kas darbojas caur Dieva Vārdu, Kristus dara sev paklausīgus izredzētos ļaudis.” (Elena Vaita “Laikmetu ilgas”, 671. lpp.)

**Jautājumi pārrunām**:

`Mūžīgā dzīvība ir Dieva pazīšana (Jņ. 17:3). Ko nozīmē pazīt Dievu pretstatā dažu faktu par Viņu zināšanai, tas ir, ka Viņš ir varens, mīlošs un taisnīgs Dievs? Ja kāds tev jautātu: “Vai tu pazīsti Dievu?” ko tu teiktu? Kā Jēzus iederas tavā atbildē?`

`Ko praktiskajā dzīvē nozīmē Jēzus vārdi: “Tavs vārds ir patiesība” (Jņ. 17:17)?`

`Jēzus lūdza: “Es nelūdzu, lai Tu viņus paņemtu no pasaules, bet lai Tu viņus pasargātu no ļaunā” (Jņ. 17:15). Kā tava izvēle ietekmē to, cik labi uz šo lūgšanu būs iespējams atbildēt?`