---
title:  Es noteikti nākšu vēlreiz
date:   02/12/2024
---

`Izlasi Jņ. 14:1–3. Kādā kontekstā Jēzus teica šos vārdus?`

Jāņa 13. nodaļas beigās Jēzus teic, ka Viņš iet prom (Jņ. 13:33). Tas izsauc Pēterī jautājumu, kurp tad Viņš dodas (Jņ. 13:36). Mācekļi nesaprot, ka Jēzus runā par Savu nāvi, augšāmcelšanos un debesbraukšanu. Pēteris saka, ka ir gatavs par Viņu atdot savu dzīvību (Jņ. 13:37). Tajā brīdī Jēzus klātesošajiem paredz, ka Pēteris Viņu aizliegs (Jņ. 13:38).

Šajā kontekstā Jēzus Saviem mācekļiem mudina neļaut savām sirdīm izbīties (Jņ. 14:1). Darbības vārds “izbīties” grieķu valodā ir “tarassō”, kas nozīmē “satraukt, satraukties, krist apjukumā”. Nav pārsteidzoši, ka Jēzus vārdi varēja radīt mācekļos apjukumu.

Taču, cīnoties pret viņu bailēm, Viņš runā par Sava Tēva mājām, kur ir daudz istabu (nevis savrupmājas, bet istabiņas kā viesnīcā). Viņš dodas uz turieni, lai sagatavotu viņiem vietu. Viņa vārdi sniedzas tālāk par gaidāmo krusta notikumu vētru; Viņš runā par laiku, kad atgriezīsies, lai atpestītu Savu tautu. Viņš runā par laiku, kad visa šī grēka traģēdija būs beigusies reizi par visām reizēm (sk. Dan. 7:27).

Jēzus saka: “Kad Es būšu nogājis .., tad Es nākšu atkal un ņemšu jūs pie Sevis, lai tur, kur Es esmu, būtu arī jūs” (Jņ. 14:3). Tas nepārprotami ir Viņa otrās atnākšanas apsolījums.

Kāds ir pamats uzticēties šim apsolījumam? Daudzi teiktu, ka piepildās Bībeles pravietojumi, un tā noteikti ir taisnība. Bet Jņ. 14:3 pamats ir norādīts citādi. Šajā pantā “es nākšu” grieķu valodā ir tagadnes formā (“Es nāku”). Šis ir tagadnes laika lietojums grieķu valodā, ko sauc par futūristisko tagadni. Tas ir nākotnes notikums, par kuru tiek runāts tik droši, it kā tas jau notiktu. Tāpēc pareizāk būtu šo frāzi tulkot: “Es noteikti nākšu vēlreiz.”

Cerības uz mūsu Kunga atgriešanos pamatā nav tikai Bībeles pravietojuma piepildījums. Tas arī – un it īpaši – ir balstīts uz mūsu uzticību Cilvēkam, kurš deva šo apsolījumu. Viņš teica, ka noteikti atgriezīsies pēc Saviem ļaudīm. Mēs varam paļauties uz šo solījumu, pateicoties tam, kurš to ir devis.

`Ko krusts mums māca par pārliecību, ka Kristus otrā atnākšana noteikti notiks? Ko Jēzus nāve mums sagādāja pirmajā atnākšanā (nemaz nerunājot par otro atnākšanu)?`