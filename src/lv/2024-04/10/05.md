---
title:  ES ESMU Patiesība
date:   04/12/2024
---

`Izlasi Jņ. 1:14, 17; Jņ. 8:32, Jņ. 14:6 un Jņ. 15:26. Kā Jānis patiesības jēdzienu tiešā veidā saista ar Jēzu?`

Jāņa evaņģēlijā atkal un atkal patiesība ir saistīta ar Jēzu, Viņa Tēvu un Svēto Garu. Patiesība ir saistīta ar Jēzu, Vārdu (“logos”) un ar gaismu – pretstatā tumsai (Jņ. 1:1–14, Jņ. 3:19–21). Un arī meli ir saistīti ar velnu un grēku (Jņ. 8:44–46). Līdz ar to patiesība Jāņa evaņģēlijā nav tikai faktu un skaitļu jautājums. Tā ietver arī tos, bet vairāk par to patiesības ideja ietver morālo aspektu – uzticību Dievam un Viņa gribai.

“Daudzi sauc pēc dzīvā Dieva, ilgodamies sajust dievišķo klātbūtni. Lai arī cik izcilas nebūtu filozofijas teorijas un literārie darbi, tie tomēr nespēj apmierināt sirdi. Cilvēciskiem apgalvojumiem un izgudrojumiem nav vērtības. Ļaujiet, lai uz cilvēkiem runā Dieva Vārds; lai tie, kas ir dzirdējuši tikai tradīcijas, cilvēciskas teorijas un priekšrakstus, ieklausās Tajā, kurš dvēseli spēj atjaunot mūžīgai dzīvībai.” (Elena Vaita “Kristus līdzības”, 40. lpp.)

Padomājiet par to, ko Jēzum nozīmē būt Patiesībai. Jēzus ir “logos”, Vārds, kas bija pie Dieva no sākuma un kurš bija visa radītā Radītājs (Jņ. 1:1–4). Būdams viens ar Tēvu no mūžības uz mūžību, Jēzum piemīt Tēva īpašības, un tādējādi arī Viņš ir “ES ESMU”. Viņa būtne nav pakļauta nevienam un nekam. Nekas, kas pastāv, ieskaitot zināšanas, nepastāv atsevišķi no Viņa. Un viss, kas pastāv, kas ir radīts, ir tikai Jēzus radīts un arī pastāv tikai Viņā. “Viņā radītas visas lietas debesīs un virs zemes, redzamās un neredzamās, gan troņi, gan kundzības, gan valdības, gan varas. Viss ir radīts caur Viņu un uz Viņu, bet Viņš pats ir pirms visa, un viss pastāv Viņā.” (Kol. 1:16, 17).

Jēzus nav tikai patiesības iemiesojums. Viņš ir Patiesība. Patiesība nav jēdziens vai konstrukcija. Tā ir Persona!

Patiesību, Jēzu Kristu, var pielīdzināt saulei, kas apgaismo pasauli (Jņ. 8:12). Tas sakrīt ar to, ko K. S. Lūiss (C. S. Lewis) teica par kristietību: “Es ticu kristietībai, jo es ticu, ka Saule ir uzlēkusi, ne tikai tāpēc, ka es to redzu, bet arī tāpēc, ka es redzu visu pārējo.” (“Is Theology Poetry” (n. p.: Samizdat University Press, 2014), 15. lpp., sākotnēji prezentēts 1944. gadā.)

Pateicoties Jēzum, Patiesībai, mēs varam pareizi saprast apkārtējo pasauli.