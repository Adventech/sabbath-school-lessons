---
title:  Svētie Raksti un Patiesība
date:   05/12/2024
---

Visā evaņģēlijā Svētajiem Rakstiem ir svarīga loma, atklājot mums To, kas ir ceļš, patiesība un dzīvība. Evaņģēlijos, tāpat kā Bībelē, Vecajā un Jaunajā Derībā, Svētajiem Rakstiem patiesības atklāšanā ir galvenā loma. Jo īpaši tas attiecas uz gadījumiem, kas māca par to, kas ir Jēzus un ko Viņš ir atnācis darīt.

`Izlasi Jņ. 5:38–40. Ko Jēzus šeit saka par Svētajiem Rakstiem?`

Jēzus un Viņa mācekļi atkal un atkal norādīja uz Rakstiem, lai apstiprinātu Viņu kā Mesiju. Kristus teica: “Jo, ja jūs ticētu Mozum, jūs ticētu arī Man, jo par Mani viņš ir rakstījis. Bet, ja jūs neticat viņa rakstiem, kā jūs ticēsit Maniem vārdiem?” (Jņ. 5:46, 47)

`Izlasi Lk. 24:27. Kāpēc ir svarīgi, ka Jēzus vispirms norādīja uz Svētajiem Rakstiem, lai atklātu savas kalpošanas nozīmi?`

Citā vietā, citējot no 2. Mozus grāmatas, Kristus sacīja: “Vai tad jūs neesat lasījuši .., ko Dievs jums ir sacījis?” (Mt. 22:31). Caharija atsaucās uz Dieva apsolījumiem, “kā tas sendienās solījis ar Savu svēto praviešu muti” (Lk. 1:70). Savā uzrunā Vasarsvētku dienā Pēteris teica: “Brāļi, bija jāpiepildās rakstiem, ko Svētais Gars runājis ar Dāvida muti” (Ap. d. 1:16).

Bībele nav zinātnes mācību grāmata. Tajā nav paskaidrots, kā sadalīt atomu vai veikt smadzeņu operāciju. Bet tā dara kaut ko vēl nozīmīgāku. Tā nodrošina kontekstu, kurā mūsu Visumam ir nozīme. Tā ir atslēga, kas atver durvis, gaisma, kas ļauj redzēt. Bez tās mēs būtu neziņā par Dieva esamību, Viņa lomu Visumā, mūsu pašu izcelsmi, dzīves jēgu un nākotni.

`Kādas patiesības ir mācītas Bībelē, ko zinātne, pat teorētiski, mums nevar iemācīt?`