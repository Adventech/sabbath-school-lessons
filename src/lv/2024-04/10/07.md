---
title:  Tālākiem pētījumiem
date:   06/12/2024
---

Izlasiet Elenas Vaitas grāmatā “Laikmetu ilgas” nodaļu “Dzīvības gaisma” (463.–475. lpp.); E. Edvards Zinke “Bībeles autoritāte un otrās atnākšanas pārliecība”, “Otrās atnākšanas pārliecība” (23.–36. lpp.).

Kad Jēzus teica “Es esmu pasaules gaisma”, Viņš “atradās dievnama pagalmā, kas tobrīd bija sagatavots Lieveņu svētku dievkalpojumam. Pagalma vidū pacēlās divi augsti stabi, pie kuriem bija piestiprināti milzīgi lukturu turētāji. Pēc vakara dievkalpojuma visas lampas tiks aizdedzinātas, un tās izlies savu gaismu pār Jeruzalemi. Šī ceremonija bija par piemiņu uguns stabam, kas Israēlu vadīja tuksnesī, un to uzskatīja arī kā norādījumu uz Mesijas nākšanu. Vakarā apgaismotais pagalms kļuva par īstu gaviļu vietu. Sirmgalvji, dievnama priesteri un tautas vadītāji, instrumentālās mūzikas un levītu dziesmu pavadīti, apvienojās svētku dejās.

Liekot atmirdzēt visai pilsētai, ļaudis izteica cerību, ka nāks Mesija, lai izlietu gaismu pār Jeruzalemi. Jēzum šis skats nozīmēja daudz vairāk. Kā starojošie dievnama lukturi darīja apkārtni gaišu, tā Kristus, garīgās gaismas avots, apgaismoja pasaules tumsu. Taču šis simbols bija nepilnīgs. Lielais spīdeklis, kuru Viņa paša rokas bija likušas pie debesīm, bija daudz atbilstošāks Kristus misijas godības attēls.

Bija rīts, saule tikko pacēlās pār Eļļas kalnu, un tās stari ar žilbinošu spožumu izlējās pār marmora pilīm, likdami uzliesmot tempļa sienu zeltam, kad Jēzus, uz to norādīdams, sacīja: ‘Es esmu pasaules gaisma.’” (Elena Vaita “Laikmetu ilgas”, 463., 464. lpp.)

**Jautājumi pārrunām**:

`Grupā pastāstiet savu atbildi uz ceturtdienas pēdējo jautājumu. Kādas būtiskākās patiesības, ko māca Bībele, mēs nekad, pat principu līmenī, nevarētu iemācīties no zinātnes? Piemēram, krusts. Vai augšāmcelšanās. Vai Otrā atnākšana. Kādas citas svarīgas Bībeles patiesības mums ir jāatklāj – pretējā gadījumā mēs tās nekad neuzzinātu?`

`Padomājiet par Lucifera krišanu, kas sākotnēji bija pilnīga būtne ar tik lielām intelektuālām zināšanām par Dievu un to, kāds Dievs ir. Un tomēr, neskatoties uz to, viņš sacēlās pret Dievu. Ko tas mums atklāj par brīvās gribas realitāti, par to pašu brīvo gribu, kas mums ir, un kāpēc mums katru brīdi ir jāizvēlas nodot šo gribu Dievam?`