---
title:  Es esmu Ceļš, Patiesība un Dzīvība
date:   03/12/2024
---

`Izlasi Jņ. 14:5, 6. Kādu jautājumu Toms uzdeva attiecībā uz to, kurp Jēzus dodas?
Kā Jēzus atbildēja?`

Toma jautājums šķiet pietiekami loģisks. Ja jūs nezināt, uz kurieni cilvēks dodas, kā jūs varat zināt veidu, kā viņam sekot? Jēzus noslēdz jautājumu, norādot, ka Viņš pats ir ceļš. Ceļš uz ko? Ceļš pie Tēva. Prologā (Jņ. 1:1–18) tiek uzsvērta ciešā saikne starp Vārdu (“logos”), Jēzu Kristu un Tēvu.

Jņ. 1:18 teikts, ka vienpiedzimušais (labāk šeit būtu tulkot kā “vienīgais”) Dievs ir Tas, kurš ir darījis zināmu Tēvu. “Darīt zināmu” šajā tekstā ir grieķu darbības vārds “exēgeomai”, kas nozīmē “izskaidrot, interpretēt, izstādīt”. No tā mēs iegūstam vārdu “ekseģēze”. Tas nozīmē “izskaidrot nozīmi”. Tādējādi Jēzus Kristus ir saikne ar Tēvu, Tas, kurš izskaidro Tēvu kritušajai pasaulei. Līdz ar to Viņš ir ceļš pie Tēva. Bez Viņa mūsu izpratne ir ierobežota.

`Izlasi Jņ. 14:7–11. Kā Jēzus noskaidroja Filipa pārpratumus?`

Filips lūdza redzēt Tēvu, bet to neviens grēcīgs cilvēks nevar pieredzēt un palikt dzīvs (sal. 2. Moz. 33:17–34:9, Jņ. 1:18). Jēzus aizrāda izpratnes trūkumu un norāda: Ja tu Mani esi redzējis, tu esi redzējis Tēvu (Jņ. 14:9). Līdz ar to top skaidrs, ka Jēzus ir ceļš pie Dieva. Bez Viņa ceļš kļūst tumšs un nenoteikts. Viņš ir gaisma, kas apgaismo ceļu pie Dieva.

Jēzus saista trīs terminus: ceļš, patiesība un dzīvība. Termins “ceļš” ir lietots tikai Jņ. 1:23 – Jānis Kristītājs gatavo ceļu Jēzum, un tas tiek lietots arī šeit (Jņ. 14:6). Taču patiesība un dzīve ir galvenās evaņģēlija tēmas. Mūsu pētījums trešdien un ceturtdien akcentēs patiesības jēdzienu, kas ir ļoti svarīga tēma, īpaši pasaulē, kurā tiek apšaubīta pati “patiesības” ideja.

`Kāpēc ir tik mierinoši apzināties, ka Jēzus ir labākā atklāsme, kas mums šeit uz Zemes ir dota par to, kāds ir Dievs Tēvs?`