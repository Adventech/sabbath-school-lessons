---
title:  Tikšanās Galilejā
date:   22/12/2024
---

`Izlasi Jāņa 21:1–19. Kādas būtiskas patiesības šeit tiek atklātas, īpaši par Dieva žēlastību un cilvēka pazemību?`

Jāņa evaņģēlija 20. nodaļa beidzas ar grāmatas mērķi, kas būtu loģiskā noslēguma vieta, taču ir vēl viena nodaļa. 21. nodaļa sākas ar to, ka daži mācekļi ir Galilejā un Pēteris ierosina palikt pa nakti uz ezera. Šķiet, ka vecie laiki ir atgriezušies, un mācekļi atkal ķērušies pie vecā amata – zvejošanas. Taču viņi tajā naktī neko nenozvejoja.

No rīta kāds noslēpumains svešinieks krastā liek izmest tīklu laivas labajā pusē. Pateicoties tam, viņi noķer tik daudz zivju, ka nevar ievilkt tīklu laivā. Tas bija kā sākums viņu kalpošanai kopā ar Jēzu (sk. Lk. 5:1–11). Jānis uzreiz atpazīst Jēzu un pastāsta Pēterim, kurš tūlīt lec ūdenī un peld uz krastu.

Jēzus uzdod Pēterim trīs jautājumus, kas visi attiecas uz mīlestību pret Skolotāju. Pirms krustā sišanas Pēteris uzstāja, ka atdos savu dzīvību par Jēzu (Jņ. 13:37). Tieši tad Jēzus paredzēja, ka viņš trīs reizes Viņu noliegs (Jņ. 13:38). Šajā tikšanās reizē Galilejā Pēteris neuzliek sevi par atskaites punktu, bet gan Jēzu: “Kungs, tu visu zini; tu zini, ka es tevi mīlu” (Jņ. 21:17, ESV).

Daži atzīmē, ka Jēzus izmanto darbības vārdu “agapaō”, kas nozīmē mīlēt, iztaujājot Pēteri (izņemot pēdējo reizi), un ka Pēteris vienmēr atbild ar “phileō”, kas nozīmē mīlēt kā draugu. Tas nozīmē, ka Pēteris nav sasniedzis augstāko mīlestības veidu.

Pētera atbilde raksturo pazemību. Tā kā Pēteris nesen piedzīvoja neveiksmi, tieši tāpēc viņš, visticamāk, pazemīgi lieto “zemāku terminu”, neuzdrošinoties būt par sevi pārāk augstās domās. Un Jēzus pieņem šo pazemību, kas ir izšķiroša, lai Pēteri atgrieztu kalpošanā. Nav šaubu, pazemība ir viena no augstākajām kalpošanas prasībām, jo tad uzmanības centrā ir Jēzus Kristus, nevis cilvēks pats.

Pētera atjaunošana un vadītāja loma agrīnajā baznīcā ir viens no spēcīgākajiem pierādījumiem tam, ka Jēzus augšāmcēlās no miroņiem. Būtu grūti izskaidrot Pētera kā draudzes vadītāja lomu, ja Jēzus citu mācekļu klātbūtnē nebūtu viņu atgriezis kalpošanā.

`Kāpēc pazemība ir tik svarīga ikvienam, kas vēlas iepazīt Kungu? Ar ko ikvienam no mums, ņemot vērā krustu, ir jālepojas?`