---
title:  Teoloģija “no augšas” vai “no apakšas”
date:   25/12/2024
---

`Izlasi Jņ. 4:46–54. Kāda problēma atveda amatpersonu pie Jēzus, un kāda bija šī problēma pēc būtības?`

Šis cilvēks nāca pie Jēzus, pasaules Gaismas, bet viņš bija apņēmies ticēt tikai tad, ja Jēzus izdziedinās viņa bērnu. Mēs varētu teikt, ka šī cilvēka teoloģija bija “teoloģija no apakšas”. Tāda teoloģija Dievam un Viņa Vārdam izvirza noteikumus un standartus. Cilvēka idejas, lai arī cik kļūdainas, ierobežotas un subjektīvas tās mēdz būt, kļūst par galīgo autoritāti tam, kā interpretēt Dieva Vārdu. Cik bīstamās lamatās šādi var iekrist!

Turpretim teoloģija “no augšas” atbild ar ticību, vispirms ticot Dievam un Viņa Vārdam (Jņ. 4:48; Jņ. 6:14, 15; 2. Tim. 3:16). Kad Bībele tiek pieņemta ticībā, tā sāk skaidrot sevi pati. Svēto Rakstu pasaules uzskats, nevis attiecīgā laikmeta filozofija, ir Svēto Rakstu izpratnes un interpretācijas ceļvedis. Cilvēku uzskati ir jāpakļauj Dieva Vārdam, nevis otrādi.

Mums ir jātic Svēto Rakstu vārdiem, ja gribam ticēt Jēzus vārdiem (Jņ. 5:46, 47). “Ja jūs paliekat manos vārdos, jūs patiesi esat Mani mācekļi” (Jņ. 8:31). Ja mēs šaubāmies par Dieva Vārdu, Viņa Vārds nevar palikt mūsos (Jņ. 5:38). “Kas Mani nievā un nepieņem Manus vārdus, tam jau ir savs tiesas spriedējs: Mans vārds, ko esmu runājis, spriedīs par viņu tiesu pastarā dienā. Jo Es nerunāju no Sevis, bet Tēvs, kas Mani sūtījis, Tas Man ir pavēlējis, ko lai saku un ko lai runāju” (Jņ. 12:48, 49).

Dzirdēt Dieva Vārdu ir vairāk nekā pasīva informācijas uzņemšana. Tas nozīmē arī pildīt Dieva gribu. Un tā ir aktīva atbilde uz Vārda dzirdēšanu. “Ja kāds grib darīt Viņa prātu, tas sapratīs, vai Mana mācība ir no Dieva vai Es runāju pats no Sevis” (Jņ. 7:17).

Un Dieva Vārda klausīšanās un darīšana ir mīlestības pret Viņu izpausme. “Kas Mani mīl, tas Manus vārdus turēs, un Mans Tēvs to mīlēs, un mēs nāksim pie Viņa un ņemsim pie Viņa mājas vietu” (Jņ. 14:23).

`Kāda ir saistība starp mūsu mīlestību pret Jēzu un paklausību? Kāpēc jebkāda veida “paklausība”, kas nav balstīta uz mīlestību, var kļūt par burta kalpību?`