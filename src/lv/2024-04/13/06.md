---
title:  Paliekot Jēzū
date:   26/12/2024
---

`Izlasi Jņ. 12:32. Kā šis pārsteidzošais apgalvojums raksturo Jēzus Kristus autoritāti?`

Kā mēs redzējām šī ceturkšņa tēmās, Jāņa evaņģēlijs mūs vada pie Jēzus, bet tikai tad, ja mēs vēlamies iepazīt Dievu un pildīt Viņa gribu. Visā Jāņa evaņģēlijā cilvēki, kas sastopas ar Jēzu, vai nu pieņem gaismu un aug, vai noraida gaismu un kļūst akli. Nikodēms, sieviete pie akas, karaļa galminieks, vīrietis pie Betzatas dīķa, 5000 ar maizi un zivīm pabarotie, Jēzus brāļi, reliģiskie vadītāji, no dzimšanas aklais vīrietis, Marija un Marta, Pilāts – visi satikās ar Jēzu un izdarīja izvēli par vai pret patiesību un gaismu, ko Viņš atnesa.

Teoloģija no apakšas sākas ar cilvēka argumentāciju, lai noteiktu un pārbaudītu Dieva esamību un būtību. Cilvēka perspektīva – kļūdaina, kritusi, aizspriedumaina – paceļ sevi pāri dievišķajam, svētajam, pilnīgajam, viszinošajam. Teoloģija no apakšas noteikti novedīs cilvēkus no ceļa, kā tas ir noticis pagātnē un notiks arī turpmāk (sk. Atkl. 14:1–12), kad cilvēku gudrība, cenšoties aizstāt dievišķo, mēģinās uzspiest pasaulei viltus pielūgsmi.

`Izlasi Jņ. 15:1–11. Kāds ir garīgās izaugsmes un veselības noslēpums?`

Noslēpums ir saglabāt saikni ar Jēzu. Viņš ir Dieva Vārds, Dzīvības Maize, Pasaules Gaisma, Durvis, Labais Gans, Augšāmcelšanās un Dzīvība, Ceļš, Patiesība un Dzīvība, un īstais Vīnakoks.

Dievības Personas un viņu Vārds, Bībele, ir kā magnēti. Ja mēs nepretosimies, tie mūs vilks pie sevis. “Dieva balss runā uz mums caur Viņa Vārdu, un ir daudz balsu, ko mēs dzirdēsim. Bet Kristus ir teicis, ka mums jāuzmanās no tiem, kas sacīs: Šeit ir Kristus vai tur ir Kristus. Tad kā mēs varam zināt, ka tiem nav patiesības, ja vien mēs visu nepārbaudām Svētajos Rakstos?” (Elena Vaita “The Advent Review and Sabbath Herald”, 1888. gada 3. aprīlis) Un tad mums ir jāpakļauj savi uzskati tam, kas atklāts Dieva Vārdā.