---
title:  Tālākiem pētījumiem
date:   27/12/2024
---

Dieva skatījums ievērojami atšķiras no cilvēku perspektīvas. Dievs caur Savu Vārdu, Bībeli, Svētā Gara spēkā dalās ar mums Savā skatījumā. Tā ir mūsu izvēle, vai mēs vēlamies staigāt tumsā vai pieņemt gaismu, kas nāk no Jēzus Kristus, kā tas ir atklāts Vārdā.

Šīs izvēles sastāvdaļa ir mūsu personīgā nodošanās Jēzum Kristum, Dieva Dēlam un cilvēces Pestītājam. Ar Svētā Gara spēku Dievs Tēvs mums ir atklājis – Jēzus dzīvē, nāvē un augšāmcelšanā – Savu mīlestības dziļumu. Un mēs zinām par Jēzu, jo Viņa dzīve, nāve un augšāmcelšanās ir ierakstīta Dieva Vārdā.

“Dieva eņģeļi nemitīgi steidzas no zemes uz debesīm un no debesīm uz zemi. Kristus brīnumdarbi apbēdināto cietēju labā tika veikti Dieva spēkā, šajā kalpošanā iesaistot arī eņģeļus. Tikai pateicoties Kristum, Debesu sūtņi darbojas mūsu labā, nesdami mums Dieva svētības. Pieņemdams cilvēka dabu, mūsu Pestītājs savas intereses savienoja ar Ādama kritušo dēlu un meitu interesēm, bet tajā pašā laikā Viņš ar savu dievišķo dabu satvēra Mūžīgā troni. Kristus ir kā Starpnieks cilvēku savienībai ar Dievu, un Dieva savienībai ar cilvēkiem.” (Elena Vaita “Laikmetu ilgas”, 143. lpp.)

**Jautājumi pārrunām**:

`Kurš no visiem Jāņa evaņģēlija stāstiem jums visvairāk atklāj Dieva mīlestību un raksturu? Pastāstiet savai grupai, kāpēc attiecīgais stāsts jums šķiet tik saistošs.`

`Kā praktiski būtu jāmeklē patiesība?`

`Kāpēc parasti ir grūti nolikt malā sevi kā patiesības šķīrējtiesnesi? Vai mēs kādreiz varam to pilnībā paveikt, vai arī mūsu cilvēcība zināmā mērā vienmēr ietekmēs to, kā mēs skatāmies uz Svētajiem Rakstiem? Kāpēc mums ir jāatzīst šis fakts, un kā pazemība mums palīdz pakļaut savus aizspriedumus Dieva Vārdam?`

`Rietumu kristietības vēsture ir pilna ar šausminošiem piemēriem par to, kas notiek, kad Dieva Vārds tiek pakļauts cilvēku politikai un aizspriedumiem. Kādi ir daži no šiem piemēriem, un kādu mācību mēs no tiem mūsdienās varam gūt, cik bīstami ir, ja cilvēka skatījums kļūst par dominējošo filtru Bībeles “interpretēšanai”?`

`Saviem vārdiem apkopojiet Jāņa evaņģēlija kopīgo domu. Kāds ir tā galvenais vēstījums mums šodien?`