---
title:  Toma liecība
date:   13/11/2024
---

`Izlasi Jņ. 20:19–31. Ko mēs varam mācīties no Toma stāsta par ticību un šaubām? Kādu būtisku kļūdu Toms pieļāva?`

Kristus parādījās mācekļiem pēc Savas augšāmcelšanās, kad viņi baiļu dēļ bija ieslēgušies istabā. Toma nebija ar viņiem. Vēlāk viņš dzirdēja stāstus par augšāmcelšanos no citiem mācekļiem, taču viņš bija izmisumā. Notikušais neatbilda viņa izpratnei par valstību. Un arī viņam noteikti bija jābrīnās, kāpēc Jēzus būtu atklājies citiem, kamēr viņa tur nebija klāt.

Toms teica: “Ja es neredzu naglu zīmes Viņa rokās un savu pirkstu nelieku naglu rētās un savu roku nelieku Viņa sānos, es neticēšu” (Jņ. 20:25).

Toms diktēja savas ticības nosacījumus. Jāņa evaņģēlijā šāda ticības izpratne ir atklāta vairākas reizes. Nikodēms atbildēja Jēzum ar: “Kā cilvēks var piedzimt, vecs būdams?” (Jņ. 3:4) Sieviete pie akas jautāja: “Kungs, Tev nav smeļamā trauka, un aka ir dziļa; no kurienes tad Tev ir dzīvais ūdens?” (Jņ. 4:11) Pūlis, kas bija pabarots ar maizēm un zivīm, jautāja: “Kādu zīmi tu mums dosi?” (Jņ. 6:30)

Jāņa evaņģēlijs pretstāv šai perspektīvai “redzi un tad tici”. Kad Jēzus pēc augšāmcelšanās satika Tomu, Viņš aicināja viņu nākt, redzēt un pieskarties Viņa augšāmceltajai miesai. Bet tad Viņš saka: “Svētīgi tie, kas neredz un tomēr tic” (Jņ. 20:29).

“Dievs nekad neprasa no mums ticību, nedodot pietiekošus pierādījumus mūsu ticības pamatošanai. Viņa esamību, Viņa raksturu, Viņa vārda patiesīgumu – visu apstiprina liecības, kas pārliecina prātu, un tādu liecību ir ļoti daudz. Tomēr Dievs nekad nav novērsis iespēju šaubīties. Mūsu ticībai jābalstās uz Dieva sniegtajām liecībām un nevis uz cilvēcīgiem pierādījumiem.” (Elena Vaita “Ceļš pie Kristus”, 105. lpp.)

Pateicoties Dieva Vārdam, radīšanai un personīgajai pieredzei, mums ir dots neticami daudz pierādījumu, lai ticētu Jēzum.

`Ja kāds tev jautātu, kāpēc tu tici Jēzum, ko tu teiktu?`