---
title:  Pilāta neapzinātā liecība
date:   12/11/2024
---

Atkal un atkal Jānis ziņo par reliģisko vadītāju mēģinājumiem sagrābt Jēzu, vest Viņu uz tiesu un notiesāt uz nāvi. Jāņa evaņģēlija tēma, ko Jēzus bieži minēja, ir tas, ka vēl nav pienācis Viņa laiks vai stunda, ar ko Viņš domāja krustā sišanas laiku (Jņ. 2:4; Jņ. 7:6, 8, 30; Jņ. 12:7, 23, 27; Jņ. 17:1).

Nu bija pienākusi šī liktenīgā stunda. Jēzus tiek arestēts Ģetzemanes dārzā, vests Annas priekšā, pēc tam pie augstā priestera Kajafas, pēc tam divas reizes Pilāta priekšā. Jānis ir atsaucies uz daudziem lieciniekiem no visām dzīves jomām, lai liecinātu, ka Jēzus bija Kristus. Nu Jānis atsaucas uz Pilātu, pārvaldnieku, kurš tiesāja Jēzu. Tā bija svarīga liecība, jo Pilāts bija romietis, pārvaldnieks un tiesnesis; vairums citu liecinieku bija ebreji un vienkāršās tautas pārstāvji.

`Kā Pilāta spriedums ir saistīts ar Jāņa evaņģēlija tēmu? Jņ. 18:38, Jņ. 19:4–22.`

Jēzus tika atvests pie Pilāta agri piektdienas rītā (Jņ. 18:28). Viņa plāns bija ātri nodot ieslodzīto nolemtajam liktenim. Taču Jēzus izturēšanās pievērsa Pilāta uzmanību. Pārvaldnieks cieši iztaujāja Jēzu un dzirdēja no Viņa lūpām: “Tāpēc Es esmu dzimis un pasaulē nācis, lai apliecinātu patiesību. Ikviens, kas ir no patiesības, dzird Manu balsi” (Jņ. 18:37).

Lai gan gubernators galu galā notiesāja Jēzu uz nāvi, viņš tomēr trīs reizes pasludināja Jēzu par nevainīgu (Jņ. 18:38; Jņ. 19:4, 6). Un virs krusta viņš uzrakstīja vārdus “Jēzus no Nācaretes, jūdu ķēniņš” (Jņ. 19:19), pabeidzot savu liecību par to, kas ir Jēzus. Un tomēr, neskatoties uz savu liecību par Kristus nevainību, viņš notiesāja Jēzu uz nāvi.

Pilāta priekšā stāvēja pati Patiesība, un tomēr, pakļaujoties pūļa spiedienam, Pilāts piesprieda Jēzum nāvi! Cik traģisks piemērs tam, kas notiek, ja neseko savai sirdsapziņai un tam, ko sirds saka, kas ir pareizi!

`Ko mēs varam mācīties no Pilāta piemēra par briesmām, ļaujot populāram viedoklim vai spiedienam atturēt mūs darīt to, ko mēs uzskatām par pareizu?`