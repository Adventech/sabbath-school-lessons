---
title:  Atgriežoties pie Ābrahāma
date:   10/11/2024
---

Jēzus nekautrējās paziņot, kas Viņš ir, ne arī aicināt lieciniekus liecināt par to, kas Viņš ir, pat lieciniekus, kuri jau sen bija nomiruši, tostarp Ābrahāmu. “Jūsu tēvs Ābrahāms kļuva līksms, noprazdams, ka redzēs Manu dienu, un viņš to redzēja un priecājās par to” (Jņ. 8:56).

`Kāpēc Ābrahāma liecība bija tik svarīga, ka tā tika iekļauta Jāņa evaņģēlijā? 1. Moz. 12:3; 1. Moz. 18:16–18; 1. Moz. 26:4; Mt. 1:1, Ap. d. 3:25.`

“Ar priekšzīmi un apsolījumu ‘Dievs Ābrahāmam vispirms pasludināja Evaņģēliju’ (Gal. 3:8). Tā sentēva ticība tika pievērsta gaidāmajam Pestītājam. Kristus jūdiem teica: ‘Jūsu tēvs Ābrahāms kļuva līksms, noprazdams, ka redzēs Manu dienu, un viņš to redzēja un priecājās par to’ (Jāņa 8:56). Īzāka vietā upurētais auns attēloja Dieva Dēlu, kam bija jāmirst mūsu vietā. Kad cilvēks par Dieva likumu pārkāpšanu bija notiesāts uz nāvi, Tēvs, skatoties uz savu Dēlu, grēciniekam teica: ‘Dzīvo, Es esmu atradis tev izpirkšanas maksu.’” (Elena Vaita “Sentēvi un pravieši”, 154. lpp.)

Ābrahāms bija ebreju tautas tēvs. Viņš saņēma apsolījumu, ka caur viņu tiks svētītas visas tautas. Šī svētība nāca caur Mesiju, kas dzimis kā viņa pēctecis.

Ābrahāms bija arī tēvs tiem, kas atsaucas Dievam ticībā (Ebr. 11:8, 17–19). Viņa gatavība upurēt savu dēlu Īzāku (1. Moz. 22), apsolījuma dēlu, bija ne tikai ticības apliecinājums, bet arī iespēja ieskatīties pestīšanas plānā.

Kad Jēzus teica: “Jūsu tēvs Ābrahāms kļuva līksms, noprazdams, ka redzēs Manu dienu” (Jņ. 8:56), vadītāji atbildēja: “Tev vēl nav piecdesmit gadu, un Tu būtu Ābrahāmu redzējis?” (Jņ. 8:57)

Jēzus atbilde bija pārsteidzoša. “Patiesi, patiesi Es jums saku: pirms Ābrahāms tapa, esmu Es” (Jņ. 8:58). Jēzus lieto valodu, kas atgādina to, ko Dievs teica Mozum pie degošā krūma. Tas bija apgalvojums, ka Viņš ir Dievs, kas pastāv neatkarīgi ne no viena. Nav šaubu, vadītāji saprata Viņa teiktā nozīmi, jo pēc tam viņi “paņēma akmeņus, lai mestu uz Viņu” (Jņ. 8:59).

`Izlasi Rm. 4:1–5. Kā Pāvils izmanto šo stāstu par Ābrahāmu, lai atklātu lielo patiesību par pestīšanu tikai ticībā, bez bauslības darbiem? Kā šie panti palīdz mums saprast domu par Ābrahāmu kā ticīgo ļaužu tēvu?`