---
title:  Marijas liecība
date:   11/11/2024
---

Sešas dienas pirms Pashā Jēzus ieradās apciemot Mariju, Martu un viņu brāli Lācaru, kuru Jēzus bija uzmodinājis. Sīmanis, kurš bija dziedināts no spitālības, sarīkoja dzīres, izrādot pateicību par to, ko Jēzus viņa labā bija darījis. Marta apkalpoja, un Lācars kopā ar viesiem sēdēja pie galda (Jņ. 12:1–8).

`Kāda nozīme šeit bija Marijas darbībām? Kā tās liecināja par to, kas patiesībā bija
Jēzus? Jņ. 12:1–3.`

Smaržas bija ļoti dārgas, parastā strādnieka vidējās gada algas vērtībā. Marija, iespējams, atnesa šo dāvanu pateicībā Pestītājam par grēku piedošanu un brāļa augšāmcelšanu. Viņa bija iecerējusi to taupīt Jēzus apbedīšanai. Bet tad viņa sadzirdēja, ka Viņš drīz tiks svaidīts par Ķēniņu. Tādā gadījumā viņa būtu pirmā, kas Viņam celtu godu.

Marija, iespējams, nevēlējās, lai viņas žests tiktu pamanīts, taču Jānis atzīmē: “Eļļas smarža piepildīja visu māju” (Jņ. 12:3). Jūda reaģēja ar ātru aizrādījumu, norādot, ka smaržas vajadzēja pārdot un ieņēmumus atdot nabagiem. Jēzus nekavējoties nomierināja Mariju, sakot: “Laid viņu ..! Jo nabagi vienmēr ir pie jums, bet Es neesmu vienumēr” (Jņ. 12:7, 8).

Evaņģēlijam cauri atkārtojas tēma – Jēzus pazīst cilvēku sirdis (Jņ. 2:24, 25; Jņ. 6:70, 71; Jņ. 13:11; Jņ. 16:19). Šajā gadījumā Sīmaņa svētkos Jēzus zina, kas norisinās Jūdas sirdī. Jānis rūpīgi norāda, kas bija Jūda – zaglis (Jņ. 12:6).

“Smaržīgo dāvanu, kuru Marija bija nolēmusi izliet uz Pestītāja ķermeņa pēc nāves, tā atnesa, Viņam vēl dzīvam esot. Pēc apbedīšanas jaukā smarža varētu piepildīt vienīgi kapu, bet tagad Marija iepriecināja Kunga sirdi ar savas ticības un mīlestības apliecinājumu. [..] Kad Jēzus iegāja Sava lielā pārbaudījuma tumsā, Viņš paņēma līdzi atmiņas par šo darbu kā ķīlu tai mīlestībai, kuru mūžībā saņems no visiem atpestītajiem.” (Elena Vaita “Laikmetu ilgas”, 560. lpp.)

`Jēzus zināja, kas ir Marijas un Jūdas sirdī. Viņš arī zina, kas notiek tavā sirdī. Ko šai patiesībai vajadzētu atklāt par to, ka Kristus ir mūsu taisnība, kas mūs pārveido un arī apklāj?`