---
title:  Tikšanās vieta
date:   27/10/2024
---

`Izlasi Jņ. 4:1–4. Kāda bija pamatproblēma, kas veda Jēzu cauri Samarijai?`

Farizeji atklāja, ka Jēzus mācekļi kristīja vairāk cilvēku nekā Jāņa Kristītāja mācekļi. Šī situācija varēja radīt spriedzi starp Jāņa sekotājiem un Jēzu. Jāņa mācekļi, gluži dabiski, bija greizsirdīgi par sava skolotāja reputāciju un statusu (salīdzini ar Jņ. 3:26–30). Jāņa iespaidīgā atbilde bija, ka viņam jāiet mazumā, bet Jēzum jāaug (Jņ. 3:30). Iespējams, lai izvairītos no konfrontācijas, Jēzus pameta Jūdeju, lai dotos uz Galileju. Samarija nodrošināja taisnāko ceļu starp šīm divām vietām, taču tas nebija vienīgais iespējamais ceļš. Dievbijīgie ebreji, dodoties uz austrumiem caur Pereju, veica garu apkārtceļu. Taču Jēzum Samarijā bija misija.

`Izlasi Jņ. 4:5–9. Kā Jēzus izmantoja šo iespēju, lai uzsāktu dialogu ar sievieti pie akas?`

Jēkaba aka atradās tieši blakus Sihemai, savukārt Zihara, no kurienes bija sieviete, atradās apmēram 1,5 km attālumā. Jēzus sēdēja pie akas, kamēr Viņa mācekļi devās uz pilsētu pirkt pārtiku. Viņam nebija pieejams akas atvēsinošais ūdens. Kad sieviete nāca smelt ūdeni, Viņš lūdza padzerties.

Jāņa evaņģēlija 3. nodaļā pārsteidzoši bija tas, ka Nikodēms, jūdu valdnieks un rabīns, pazemojās, lai nāktu pie Jēzus. Viņš ieradās naktī, lai neviens viņu neredzētu. Tikmēr Jāņa 4. nodaļā sieviete slēpjas gaišā dienas laikā, iespējams, lai izvairītos no kontakta ar citām sievietēm, kuras ieradās dienas sākumā vai beigās, kad bija vēsāks. Galu galā, kāpēc viņa gāja tik garu ceļu, lai atnestu ūdeni, un dienas vidū, kad dedzināja saule? Lai arī kāds bija iemesls, tikšanās ar Jēzu mainīja viņas dzīvi.

Kas notiek tālāk? Ebreju skolotājs tiek pretstatīts samarietei ar sliktu reputāciju. Kāds kontrasts! Un tomēr tieši šādā kontekstā atklājas ievērojama tikšanās.

`Kādi tabu ir tavā kultūrā, kas varētu kavēt tavu liecību citiem? Kā mēs iemācāmies tos pārvarēt? Līdzdali savu atbildi Bībeles izpētes grupā.`