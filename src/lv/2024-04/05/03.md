---
title:  Sieviete pie akas
date:   28/10/2024
---

`Izlasi Jņ. 4:7–15. Kā Jēzus izmanto šo satikšanos, lai liecinātu šai sievietei?`

“Naids starp jūdiem un samariešiem sievietei liedza šo laipnību piedāvāt Jēzum. Pestītājs meklēja atslēgu uz viņas sirdi un ar dievišķās mīlestības izraisītu smalkjūtību nevis piedāvāja, bet lūdza pakalpojumu. Laipnības piedāvājumu varēja noraidīt, bet uzticība modina uzticību.” (Elena Vaita “Laikmetu ilgas”, 184. lpp.)

Tāpat kā sastapšanās ar Nikodēmu gadījumā, Jēzus redz katra sirdi. Uz sievietes pārsteigumu, ka ebrejs lūdz no samarieša šādu pakalpojumu, Jēzus atbildēja tieši: “Ja tu ko zinātu par Dieva dāvanu un kas Tas ir, kas tev saka: dod Man dzert, – tad tu būtu Viņu lūgusi, un Viņš būtu tev devis dzīvu ūdeni” (Jņ. 4:10).

Sievietes atbilde bija līdzīga Nikodēma jautājumam jaunpiedzimšanas kontekstā: “Kā tas var notikt?” (Jņ. 3:9) Viņa jautāja: “Tev nav smeļamā trauka, un aka ir dziļa; no kurienes tad Tev ir dzīvais ūdens?” (Jņ. 4:11). Abos gadījumos Jēzus norādīja uz pārpasaulīgajām garīgajām patiesībām, kuras katram bija jādzird un jāsaprot. Būtībā Jēzus viņiem abiem teica vienu un to pašu: viņiem ir vajadzīga atgriešanās pieredze.

`Kāds ir Vecās Derības konteksts Jēzus izteikumam par dzīvo ūdeni? (Jer. 2:13, Cah. 4:8)`

Ūdens ir nepieciešams dzīvībai. Cilvēki nevar pastāvēt bez ūdens, tāpēc ūdens var būt arī spēcīga un atbilstoša metafora mūžīgajai dzīvībai. Tāpēc Jēzus saka: “Bet, kas dzers no tā ūdens, ko Es tam došu, tam nemūžam vairs neslāps, bet ūdens, ko Es tam došu, kļūs viņā par ūdens avotu, kas verd mūžīgai dzīvībai” (Jņ. 4:14).

`Izlasi Jņ. 7:37, 38. Ko Jēzus mums saka šajos pantos, un kā mēs piedzīvojam to, ko
Viņš šeit sola?`