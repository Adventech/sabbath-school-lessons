---
title:  “Kungs, dod man šo ūdeni”
date:   29/10/2024
---

“Es jūs slacināšu ar šķīstu ūdeni, lai jūs topat šķīsti: Es jūs šķīstīšu no visiem jūsu traipiem un no visādas jūsu elka kalpības. Es jums piešķiršu jaunu sirdi un jaunu garu; Es izņemšu no jūsu krūtīm akmens sirdi un ielikšu jums miesas sirdi. Es jums došu Savu Garu un jūs vadīšu, ka jūs staigāsit Manos likumos un sargāsit un pildīsit Manas tiesas” (Ec. 36:25–27).

`Kā Ec. 36:25–27 ir atspoguļotas patiesības, ko Jēzus centās sniegt Nikodēmam un sievietei pie akas?`

Abos gadījumos Jēzus centās uzrunāt šos cilvēkus ar garīgām patiesībām, lai gan izmantoja ilustrācijas no dabas.

Neviens, protams, sākumā nesaprata, ko Jēzus domāja. Nikodēms jautāja, kā gan cilvēks var piedzimt no jauna? Tas ir, kā viņš var atgriezties mātes klēpī? Nikodēms acīmredzami domāja ikdienišķā un zemes līmenī, lai gan Jēzus viņam skaidri norādīja uz garīgo patiesību. Arī sieviete pie akas Jēzus vārdus par ūdeni uztvēra tiešā nozīmē, kaut gan Jēzus skaidri runāja par kaut ko garīgu.

Sievietes atbilde uz dzīvā ūdens piedāvājumu bija: “Kungs, dod man tādu ūdeni, ka man vairs neslāpst un nav jānāk šurp smelt” (Jņ. 4:15). Viņa sprieda, ka Jēzus piedāvātais ūdens dos iespēju vairs nenākt uz aku, tādējādi samazinot risku satikties ar cilvēkiem. Pārsteidzoši, ka saruna tik ātri pārvirzījās no Jēzus lūguma pēc ūdens uz to, ka sieviete lūdz ūdeni Viņam.

`Izlasi Jņ. 4:16. Kā Jēzus atbildēja uz sievietes lūgumu?`

Pēkšņi Jēzus maina diskusijas tēmu, aicinot sievieti iet, pasaukt savu vīru un atgriezties. Kāpēc tik pēkšņa tēmas maiņa? Sievietes rīcība liecināja par izvairīšanos. Jēzus lasīja viņas sirdi. Lai atrastu dziedināšanu, viņai jārisina sava situācija. “Pirms šī dvēsele no Kristus varēja saņemt ilgoto dāvanu, tai vajadzēja atzīt savus grēkus un pieņemt Pestītāju.” (Elena Vaita “Laikmetu ilgas”, 187. lpp.)