---
title:  Vārds tapa miesa
date:   14/10/2024
---

`Izlasi Jņ. 1:1–3, 14. Ko šie panti mums stāsta, ko Jēzus, pats Dievs, darīja – un kāpēc šī patiesība ir vissvarīgākā patiesība, ko mēs jebkad varētu uzzināt?`

Jānis savu evaņģēliju sāk nevis ar vārdu “Jēzus” vai Viņa kā Mesijas/ Kristus lomu, bet gan ar terminu “logos”. Ap to laiku, kad Jānis rakstīja, dažādas filozofijas lietoja terminu “logos”, lai apzīmētu Visuma racionālo uzbūvi vai arī lai atsauktos uz pašu loģikas un saprāta ideju.

Arī ietekmīgā antīkā filozofa Platona mācība realitāti bija sadalījusi divās valstībās. Viena ir debesu un nemainīga valstība, kurā pastāv absolūta pilnība. Otra ir šeit – zūdošs, mainīgs, ļoti nepilnīgs augšējās pilnīgās valstības attēlojums, lai arī kur tā atrastos. (Platons nekad neatbildēja uz šo jautājumu.) Dažas filozofijas “logos” identificēja kā abstraktu starpnieku starp mūžīgajām formām un zūdošām, laicīgām formām.

Jānis lieto šo terminu pavisam citā veidā. Viņš apgalvo, ka patiesība, “logos”, nav kaut kāds ēterisks un abstrakts jēdziens, kas peld starp debesīm un zemi. “Logos” ir persona: Jēzus Kristus, kurš kļuva miesa un dzīvoja starp mums (Jņ. 1:14).

Jānim “logos” ir Dieva Vārds. Vēl svarīgāk ir tas, ka Dievs sazinājās, tas ir, Viņš atklājās cilvēcei visradikālākajā veidā: Dievs kļuva par vienu no mums.

Jāņa evaņģēlijā “logos” simbolizē mūžīgo Dievu, kas ienāk laikā un telpā, kurš runā, darbojas un sadarbojas ar cilvēkiem personīgā līmenī. Mūžīgais Dievs kļuva par cilvēku, vienu no mums.

Jņ. 1:14 apustulis norāda, ka “logos” “tapa miesa un mājoja mūsu vidū”. Pamatā esošais grieķu vārds, kas tulkots kā “mājoja”, nozīmē “uzsliet telti”. Jānis atsaucas uz 2. Moz. 25:8, kur Dievs lika israēliešiem izveidot svētnīcu, telts konstrukciju, lai Viņš varētu dzīvot viņu vidū. Tādā pašā veidā, tas ir, ar iemiesošanos, Jēzus – dievišķais Dieva Dēls – iegāja cilvēka miesā, aizsedzot Savu godību, lai cilvēki varētu ar Viņu komunicēt.

`Pakavējieties pie tā, ko Jānis šeit raksta. Pats Dievs, Radītājs, kļuva par cilvēku, vienu no mums, un dzīvoja mūsu vidū. (Mēs pat vēl neesam tikuši līdz tam, ka Viņš mirst mūsu labā!) Ko tas mums stāsta par to, cik reāla ir Dieva mīlestība pret cilvēci? Kāpēc mums vajadzētu smelties tik daudz mierinājuma no šīs apbrīnojamās patiesības?`