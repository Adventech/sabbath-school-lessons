---
title:  Iesākumā – dievišķie “logos”
date:   13/10/2024
---

`Izlasi Jņ. 1:1–5. Ko šie vārdi atklāj par Vārdu – Jēzu Kristu?`

Jāņa evaņģēlijs sākas ar šo brīnišķīgo domu: “Iesākumā bija Vārds, un Vārds bija pie Dieva, un Vārds bija Dievs” (Jņ. 1:1). Šis skaistais teikums satur tādu domu dziļumu, ko mēs tik tikko spējam aptvert.

Pirmkārt, evaņģēlists atsaucas uz radīšanas stāstu 1. Moz. 1:1 (“iesākumā”). Vārds bija jau pirms Visuma sākuma. Tādējādi Jānis apstiprina Jēzus mūžīgo esamību.

Tālāk: “Un Vārds bija pie Dieva.” Jānis Jņ. 1:18 norāda, ka Viņš ir “pie Tēva krūts”. Lai arī kā mēs mēģinātu iztēloties, ko tas īsti nozīmē, viens ir skaidrs: Jēzus un Tēvs ir ļoti tuvi. Un tad viņš saka: “Un Vārds bija Dievs.” Bet kā gan Vārds var būt ar Dievu un tajā pašā laikā būt Dievs? Atbilde ir atrodama grieķu valodā. Grieķu valodā ir noteiktais artikuls, bet nav nenoteiktā artikula. Tāpēc mums ir svarīgi, lai grieķu noteiktais artikuls norāda uz specifiku, kādu konkrētu objektu vai personu.

Frāzē “Vārds bija pie Dieva” vārds “Dievs” ir ar artikulu, tādējādi norādot uz konkrētu personu – Tēvu (“Un Vārds bija pie Tēva”). Frāzē “un Vārds bija Dievs” vārdam “Dievs” nav artikula, kas šajā gadījumā norāda uz dievišķības īpašībām. Jēzus ir Dievs, nevis Tēvs, bet viņš joprojām ir dievišķais Dieva Dēls, dievības otrā Persona.

Apustulis apstiprina šādu izpratni, jo Jņ. 1:3, 4 teikts, ka Jēzus ir visa radītā Radītājs. Viss, kas kādreiz neeksistēja, bet pēc tam radās, pastāv tikai caur Jēzu, Dievu-Radītāju. “No mūžīgiem laikiem Kungs Jēzus Kristus bija viens ar Tēvu. Viņš bija Dieva lieluma un Majestātes attēls, Viņa godības atspīdums.” (Elena Vaita “Laikmetu ilgas”, 19. lpp.)

`Kāpēc pilnīga Kristus dievības atzīšana ir tik svarīga mūsu teoloģijas sastāvdaļa? Ko mēs zaudētu, ja Jēzus būtu tikai radīta būtne? Līdzdaliet savu atbildi Bībeles izpētes grupā un esiet gatavi pārrunāt, kāpēc mācība par Kristu kā mūžīgu Dievu ir tik svarīga mūsu ticībai.`