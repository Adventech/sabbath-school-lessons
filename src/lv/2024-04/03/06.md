---
title:  Tēmas atkārtojas – godība
date:   17/10/2024
---

`Izlasi Jņ. 17:1–5. Ko Jēzus domāja, sakot: “Tēvs, Mana stunda ir nākusi: apskaidro Savu Dēlu, lai Dēls apskaidro Tevi”?`

Vakardienas pētījumā tika aplūkots Jāņa evaņģēlija laicīgais, cilvēciskais stāsts un tā konflikts un norise starp cilvēkiem, atkal un atkal risinot jautājumu par to, kas ir Jēzus un ko Viņš dara. Šodienas pētījums koncentrējas uz dievišķo, kosmisko stāsta līniju, kas arī atrodama Jāņa evaņģēlijā.

Prologs sākas ar šo kosmisko stāsta līniju. Jēzus tiek pasniegts kā dievišķais Dieva Dēls, Visuma Radītājs. Viss, kas kādreiz neeksistēja, bet tika radīts, pastāvēja tikai caur Jēzu. “Caur Viņu viss ir radies, un bez Viņa nekas nav radies, kas ir” (Jņ. 1:3). Bet tālāk tiek atzīmēta godība, Viņam iemiesojoties cilvēkā (Jņ. 1:14). Jānis lieto vārdus “godība” (“doksa” – spožums, slava, gods) un “slavināt” (“doksazō” – slavēt, godināt, cildināt), lai runātu gan par goda saņemšanu no cilvēkiem, gan par goda vai slavas saņemšanu no Dieva.

Jāņa evaņģēlijā Jēzus pagodināšanas ideja ir saistīta ar “Viņa stundas” jēdzienu; tas ir, Viņa nāves laiku (sal. ar Jņ. 2:4, Jņ. 7:30, Jņ. 8:20, Jņ. 12:23–27, Jņ. 13:1, Jņ. 16:32, Jņ. 17:1). Krusts ir Viņa godības stunda.

Šī ideja ir diezgan paradoksāla, jo krustā sišana bija apkaunojošākais un pazemojošākais nāvessoda izpildes veids senās Romas pasaulē. Šis neticamais pretstats – Dievs pie krusta – ilustrē, kā cilvēciskais stāsta sižets savijas ar dievišķo.

Cilvēciskā līmenī Jēzus nomira ciešanās, kā nicināts noziedznieks, kas vājuma brīdī izsaucās: “Mans Dievs, mans Dievs, kāpēc Tu Mani esi atstājis?” Krusta cilvēciskā, tumšā puse ir īpaši atklāta Mateja un Marka evaņģēlijā (Mt. 27:46, Mk. 15:34).

Bet krusta krāšņā puse ir īpaši atklāta Lūkas un Jāņa evaņģēlijos (Lk. 23:32–47, Jņ. 19:25–30). Tā ir pestīšanas, žēlsirdības vieta, kur Dieva Dēls atdod Sevi Tēvam.

Cik ironiski: Dieva lielākā godība atklājas Viņa lielākajā kaunā – pasaules grēku nešanā.

`Padomājiet, ko nozīmē tas, ka bija vajadzīga tik skarba metode – pats Dievs pie krusta, lai izglābtu mūs no grēka. Ko tam vajadzētu mums stāstīt par to, cik tiešām slikts ir grēks?`