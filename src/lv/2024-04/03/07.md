---
title:  Tālākiem pētījumiem
date:   18/10/2024
---

Elena Vaita “Laikmetu ilgas”, nodaļa “Dievs ar mums” (19.–26. lpp.).

“Kungs Jēzus Kristus, dievišķais Dieva Dēls, pastāvēja no mūžības, atsevišķa persona, tomēr viens ar Tēvu. Viņš bija Debesu nepārspējamā godība. Viņš bija Debesu prāta pavēlnieks, un eņģeļu godbijīgo godināšanu Viņš saņēma kā Savas tiesības. Tā nebija Dieva aplaupīšana [citēts Sal. pam. 8:22–27].

Šajā patiesībā, ka Kristus bija viens ar Tēvu pirms pasaules pamatu likšanas, ir gaisma un godība. Tā ir gaisma, kas spīd tumšā vietā, padarot to mirdzošu ar dievišķo, sākotnējo godību. Šī patiesība, kas pati par sevi ir bezgala noslēpumaina, izskaidro citas noslēpumainas un citādi neizskaidrojamas patiesības, pati paliekot ietverta nepieejamā un nesaprotamā gaismā.” (Elenas Vaitas komentāri, The Seventh-day Adventist Bible Commentary, 5. sēj., 1126. lpp.)

“Jēzus sacīja: ‘Kad Es no zemes tikšu paaugstināts, Es visus vilkšu pie sevis’ (Jņ. 12:32). Grēciniekam jāatklāj Kristus kā par pasaules grēkiem mirstošs Pestītājs; kad mēs ieraugām Dieva Jēru pie Golgātas krusta, mūsu prātiem sāk atvērties pestīšanas noslēpums un Dieva laipnība mūs vada uz nožēlu. Mirstot Kristus atklāja neizprotamu mīlestību; un, grēciniekam šo mīlestību uzlūkojot, tā mīkstina viņa sirdi, ietekmē prātu un rada dvēselē nožēlu. Ir taisnība, ka cilvēki reizēm kaunas par saviem grēcīgajiem ceļiem un atsakās no dažiem ļauniem ieradumiem, pirms tie apzinās, ka Kristus viņus velk pie sevis. Bet vienmēr, kad tie patiesi cenšas laboties, viņus vada Kristus spēks. Jau tad cilvēku dvēselē darbojas tiem vēl nezināma ietekme, modinot sirdsapziņu un labojot dzīvi. Un, kad Kristus viņu skatu piesaista krustam un tie atzīst, ka Jēzu tur pienaglojuši viņu grēki, tad uz sirdsapziņu sāk runāt arī bauslis.” (Elena Vaita “Ceļš pie Kristus”, 26., 27. lpp.)

**Jautājumi pārrunām**:

`Kāpēc Jānim būtu jāsāk evaņģēlijs, par Jēzu runājot Radītāja lomā? Ko tas mums stāsta par radīšanas nozīmi visā teoloģijā? Kāpēc tad ir svarīgi, lai mums būtu pareiza izpratne par radīšanu, kā atklāts Svētajos Rakstos?`

`Vairāk pakavējieties pie jautājuma, kas uzdots svētdienas nodarbības beigās. Kas notiktu ar krustu, ja mūžīgā Dieva vietā mirtu radīta būtne? Ko mēs zaudētu, ja Jēzus nebūtu mūžīgs Dievs?`