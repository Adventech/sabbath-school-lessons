---
title:  Vārda dzirdēšana vai nedzirdēšana
date:   15/10/2024
---

`Izlasi Jņ. 1:9–13. Kādu skarbu realitāti par to, kā cilvēki atsaucās Jēzum, Jānis šeit attēlo?`

Prologā, Jņ. 1:1–18, aprakstīts ne tikai tas, kas ir Jēzus Kristus, Vārds (“logos”), bet arī tas, kā cilvēki pasaulē ir saistīti ar Viņu. Jņ. 1:9 Viņš tiek saukts par patieso Gaismu, kas apgaismo katru cilvēku, kas nāk pasaulē. Šī gaisma izgaismo pasauli, padarot to saprotamu. Kā saka K. S. Lūiss: “Es ticu kristietībai tāpat kā ticu, ka Saule ir uzlēkusi, ne tikai tāpēc, ka es to redzu, bet arī tāpēc, ka ar to es redzu visu pārējo.” (“Is Theology Poetry?” (n. p.: Samizdat University Press, 2014), 15. lpp., sākotnēji prezentēts 1944. gadā.)

Paskatieties arī uz Jņ. 1:9 rakstīto. Gaisma nāk pie visiem, bet ne visi to uzņem. Kā redzēsim rītdienas nodarbībā, galvenā Jāņa evaņģēlija tēma ir tas, kā cilvēki pieņem vai noraida Jēzu. Šī tēma sākas šeit. Skumjais vēstījums ir tāds, ka Mesija nāca pie Saviem ļaudīm, Israēla tautas, un daudzi Viņu neuzņēma kā Mesiju.

Rm. 9–11 Pāvils aplūko to pašu traģisko tēmu, proti, to, ka daudzi jūdi Jēzu noraidīja. Taču Pāvils nenoslēdz ar negatīvu domu; viņš paredz, ka daudzi ebreji kopā ar pagāniem tomēr pieņems Jēzu kā savu Mesiju. Patiešām, viņš brīdina pagānus, lai tie nelielās, salīdzinot sevi ar jūdiem. “Jo, ja tu no sava dabīgā celma, meža eļļaskoka, esi izcirsts un pret savu dabu esi iepotēts dārza eļļaskokā, cik daudz vieglāk šie, kas pēc savas dabas jau viņam pieder, var tikt iepotēti savā pašu eļļaskokā” (Rm. 11:24).

Līdzīgi Jānis raksta, ka visi, kas pieņem Jēzu kā savu Glābēju, kļūs par Dieva bērniem. Tas notiek, ticot Viņa Vārdam. (Sk. Jņ. 1:12, 13.)

Šeit ir saikne starp prologu un evaņģēlija noslēgumu. Jņ. 20:31 apustulis izklāsta, kāpēc viņš rakstīja – lai jūs ticētu, ka Jēzus ir Kristus, Dieva Dēls, un lai ticot jums būtu dzīvība Viņa Vārdā. Tādējādi ievads un noslēgums veido sava veida vienotību, saistītus jēdzienus, kas ietver visu, kas starp tiem notiek. Šī saikne norāda uz Jāņa evaņģēlija galveno mērķi – lai cilvēki tiktu izglābti, ticot Jēzum Kristum kā savam Glābējam.

`Kā tava dzīve ir mainījusies, kļūstot par Dieva dēlu vai meitu?`