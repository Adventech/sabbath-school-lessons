---
title:  Otrā zīme Galilejā
date:   30/09/2024
---

Visu Savas zemes kalpošanas laiku Jēzus darīja brīnumus, kas palīdzēja cilvēkiem ticēt Viņam. Jānis pierakstīja šos brīnumus, lai arī citi sāktu ticēt Jēzum.

`Izlasi Jņ. 4:46–54. Kāpēc evaņģēlists šeit rakstīto sasaista ar kāzu mielastā paveikto brīnumu?`

Sniedzot pārskatu par otro zīmi, ko Jēzus paveica Galilejā, Jānis norāda uz pirmo zīmi, kas notika kāzās Kānā. Šķiet, ka Jānis saka: zīmes, ko Jēzus darīja, palīdzēs jums saprast, kas ir Jēzus. Pēc tam Jānis piebilst: “Šī jau bija otrā zīme, ko Jēzus darīja, atnācis no Jūdejas Galilejā” (Jņ. 4:54).

Sākumā Jēzus atbilde uz augstmaņa lūgumu var šķist skarba. Tomēr šis ierēdnis sava dēla dziedināšanu bija izvirzījis kā kritēriju, lai sāktu ticēt Jēzum. Jēzus lasīja viņa sirdi un precīzi norādīja uz garīgo slimību, kas bija daudz dziļāka nekā viņa dēla dzīvībai bīstamā slimība. Kā zibens spēriens no skaidrām debesīm vīrietim pēkšņi nāca saprašana, ka viņa garīgā nabadzība var maksāt viņa dēla dzīvību.

Ir svarīgi atzīt, ka brīnumi paši par sevi nepierādīja, ka Jēzus ir Mesija. Arī citi ir darījuši brīnumus. Daži bija īsti pravieši, citi viltus. Brīnumi atklāj tikai pārdabiskā esamību; brīnumi paši par sevi vēl nenozīmē, ka tas ir Dievs, kas tos veic. (Sātans arī var darīt “brīnumus”, ja ar vārdu “brīnumi” mēs domājam pārdabiskas darbības.)

Augstmanis sirds sāpēs paļāvās uz Jēzus žēlastību, lūdzot dziedināt dēlu. Jēzus atbilde bija pārliecinoša. Viņš teica: “Ej, tavs dēls dzīvos” (Jņ. 4:50). Darbības vārds “dzīvos” grieķu valodā faktiski ir tagadnes formā. Šo lietojumu sauc par “futūristisko tagadni”, kur par nākotnes notikumu tiek runāts ar tādu pārliecību, it kā tas jau norisinātos. Vīrietis nesteidzās mājās, bet, ticot Jēzum, nākamajā dienā atgriezās mājās – un konstatēja, ka drudzis bija atstājis viņa dēlu tieši brīdī, kad Jēzus izteica šos vārdus.

Cik spēcīgs iemesls ticēt Jēzum!

`Pat ja mēs piedzīvotu brīnumu, kādi kritēriji mums ir jāņem vērā, pirms mēs pieņemam, ka tas ir no Dieva?`