---
title:  Kāzas Kānā
date:   29/09/2024
---

`Izlasi Jņ. 2:1–11. Kādu zīmi Jēzus paveica Kānā, un kā tas palīdzēja Viņa mācekļiem sākt Viņam ticēt?`

Redzot, kā Jēzus paveic brīnumu, pārvēršot ūdeni vīnā, mācekļi tika mudināti pieņemt lēmumu sekot Jēzum. Kāpēc gan lai tā nebūtu spēcīga zīme, kas norāda uz Viņu kā uz To, kas nācis no Dieva? (Viņi, iespējams, vēl nebija gatavi saprast, ka Viņš ir Dievs.)

Mozus bija israēliešu vadonis, un viņš izveda Izraēlu no Ēģiptes ar daudzām “zīmēm un brīnumiem” (5. Moz. 6:22, 5. Moz. 26:8). Viņš bija tas, kuru Dievs izmantoja, lai atbrīvotu Israēlu no ēģiptiešiem. (Viņš savā ziņā bija viņu “glābējs”.)

Dievs ar Mozus starpniecību pravietoja, ka nāks pravietis, kas līdzinās Mozum. Dievs lūdza Israēlu uzklausīt Viņu (5. Moz. 18:15, Mt. 17:5, Ap. d. 7:37). Šis “pravietis” bija Jēzus, un Jāņa 2. nodaļā Jēzus izpildīja Savu pirmo zīmi, kas norādīja uz Israēla bērnu atbrīvošanu no Ēģiptes.

Nīlas upe ēģiptiešiem bija galvenais resurss; tā bija viņu dievība. Viena no mocībām bija saistīta upi – tās ūdeņu pārtapšana asinīs. Kānā Jēzus izdarīja līdzīgu brīnumu, bet tā vietā, lai pārvērstu ūdeni asinīs, Viņš to pārvērta vīnā.

Ūdens nāca no sešiem ūdens traukiem, kurus ebreju rituālos izmantoja attīrīšanas nolūkos, vēl ciešāk sasaistot brīnumu ar pestīšanas tēmām Bībelē. Stāstot par ūdens pārvēršanos vīnā un tādējādi atsaucoties uz iziešanu no Ēģiptes, Jānis norādīja uz Jēzu kā mūsu Glābēju.

Ko svētku saimnieks domāja par neraudzēto vīnu, ko Jēzus sagādāja? Viņš patiešām bija pārsteigts par dzēriena kvalitāti un, nezinādams par brīnumu, ko Jēzus tur paveica, domāja, ka viņi labāko ir pataupījuši beigām.

Grieķu termins “oinos” tiek lietots gan svaigai, gan raudzētai vīnogu sulai (sk. Septītās dienas adventistu Bībeles vārdnīca, 1177. lpp.). Elena Vaita apgalvo, ka brīnumā radītā sula nebija alkoholiska (sk. nodaļu “Kāzas Kānā”, “Laikmetu ilgas”, 149. lpp.). Bez šaubām, tie, kas uzzināja par notikušo, bija pārsteigti.

`Kādi ir jūsu iemesli sekot Jēzum? (Mums to ir tik daudz, vai ne?)`