---
title:  Cietas sirdis
date:   02/10/2024
---

Zīmes un brīnumi paši par sevi nepierāda, ka tie būtu no Dieva. Bet, no otras puses, ja tie ir no Dieva, tad ir bīstami tos noraidīt.

`Izlasi Jņ. 5:10–16. Ko mēs varam mācīties no reliģisko vadītāju neiedomājamās cietsirdības attiecībā uz Jēzu un Viņa tikko paveikto brīnumu?`

Kad Jēzus atklājās vīrietim, kurš bija dziedināts, viņš nekavējoties pastāstīja reliģiskajiem vadītājiem, ka viņu dziedinājis Jēzus. Varētu domāt, ka šis būtu īstais brīdis slavēt Dievu, bet tā vietā vadītāji “tāpēc sāka Jēzu vajāt, ka Viņš to bija darījis sabatā” (Jņ. 5:16).

Dziedināšana sabatā bija atļauta tikai ārkārtas gadījumos. Šis vīrietis bija invalīds 38 gadus; tādējādi viņa dziedināšana nebija ārkārtas situācija. Un arī tad, ja būtu, – kāda bija nepieciešamība viņam nest savu gultu? Varētu domāt, ka Tas, kam piemīt Dieva spēks veikt šādu brīnumu, arī zinās, vai ir atļauts sabata dienā nest mājās paklājiņu. Skaidrs, ka Jēzus centās viņus aizvest pie dziļākām Bībeles patiesībām, ejot tālāk par cilvēku radītiem likumiem un noteikumiem, kas dažos gadījumos pat slāpēja patieso ticību.

`Ko šie citi stāsti māca par to, cik garīgi cieti var kļūt cilvēki, lai arī kādi nāktu pierādījumi (Jņ. 9:1–16; Mk. 3:22, 23; Mt. 12:9–14)?`

Kā šie reliģiskie vadītāji varēja būt tik akli? Iespējams, atbilde ir tāda, ka viņi bija kļuvuši akli pašu samaitātās sirds dēļ, savas maldīgās pārliecības dēļ, ka Mesija viņus atbrīvos no Romas varas, kā arī tāpēc, ka viņi paši mīlēja varu un nepadevās Dievam. Tas viss palīdzēja viņiem noraidīt patiesību, kas stāvēja viņu priekšā.

`Izlasi Jņ. 5:38–42. Kāds bija Jēzus brīdinājums? Ko mēs varam mācīties no šiem vārdiem? Tas ir, kas mūsos varētu būt tāds, kas padara mūs aklus pret patiesībām, ko mums vajadzētu zināt un ņemt vērā savā dzīvē?`