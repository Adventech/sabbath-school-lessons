---
title:  Jēzus pretenzijas
date:   03/10/2024
---

Brīnums pie Betzatas dīķa sniedza Jānim lielisku iespēju uzsvērt, kas ir Jēzus. Jānis deviņos pantos apraksta brīnumu un apmēram 40 pantos (sk. zemāk) apraksta To, kurš paveica brīnumu.

`Izlasi Jņ. 5:16–18. Kāpēc Jēzus tika vajāts Viņa rīcības sabatā dēļ?`

Jņ. 5:18 var būt mulsinošs, jo tajā, šķiet, teikts, ka Jēzus pārkāpa sabatu. Tomēr, tuvāk aplūkojot Jēzus teikto Jņ. 5:16–18, redzams, ka Viņa “darbs” sabatā saskan ar Viņa attiecībām ar Tēvu. Dievs nebeidz uzturēt Visumu arī sabatā. Līdz ar to Jēzus darbība sabatā bija daļa no Viņa pretenzijām uz dievišķumu. Reliģiskie vadītāji Viņu vajāja, pamatojoties uz šķietamu sabata pārkāpšanu un pretenzijām uz vienlīdzību ar Dievu.

`Izlasi Jņ. 5:19–47. Ko Jēzus teica, lai palīdzētu vadītājiem ieraudzīt Viņu tādu, kāds Viņš patiesībā ir, kā to tik spēcīgi apliecināja brīnums, ko Viņš tikko bija paveicis?`

Jēzus aizstāv savu rīcību trīs soļos. Pirmkārt, Viņš izskaidro savas ciešās attiecības ar Tēvu (Jņ. 5:19–30). Jēzus norāda, ka Viņš un Tēvs darbojas tik ciešā saskaņā, ka Jēzum pat ir vara gan tiesāt, gan uzmodināt mirušos (Jņ. 5:25–30).

Otrkārt, Jēzus savai aizsardzībai piesauc četrus “lieciniekus” pēc kārtas – Jāni Kristītāju (Jņ. 5:31–35), brīnumus, ko Viņš dara (Jņ. 5:36), Tēvu (Jņ. 5:37, 38) un Svētos Rakstus (Jņ. 5:39). Katrs no šiem “lieciniekiem” sniedz liecību par labu Jēzum.

Visbeidzot Jņ. 5:40–47 Jēzus pret saviem apsūdzētājiem pavērš viņu pašu nosodījumu, atklājot kontrastu starp Viņa kalpošanu un viņu pašlabuma meklēšanu. Nosodījums, kā Viņš saka, nāks no Mozus (Jņ. 5:45–47), uz kuru viņi ir likuši cerības.

`Kā mēs varam uzmanīties, lai neiekristu šajā slazdā – it kā ticēt Dievam, pat zināt pareizo mācību, bet pilnībā nepadoties Kristum? Līdzdaliet savu atbildi grupā.`