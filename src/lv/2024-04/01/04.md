---
title:  Brīnums pie Betzatas dīķa
date:   01/10/2024
---

Nākamā Jāņa pierakstītā zīme notika pie Betzatas dīķa (Jņ. 5:1–9). Tika uzskatīts, ka kustību ūdenī ik pa laikam izraisa eņģelis un ka pirmais slimais, kas nonāk ūdenī, tiek dziedināts. Tādēļ dīķa apkārtne bija pārpildīta ar tādiem, kas cerēja tikt izārstēti “nākamajā reizē”. Jēzus devās uz Jeruzalemi un, ejot garām dīķim, ieraudzīja gaidošo pūli.

Kāds tas bija skats! Visi šie cilvēki, daži arī stipri slimi, izmisīgi gaidīja dziedināšanu, kas nekad nenotiks. Kāda iespēja Jēzum!

`Izlasi Jņ. 5:1–9. Tā kā ikviens, kas atradās pie dīķa, acīmredzot gribēja izveseļoties, kāpēc Jēzus jautāja paralizētajam, vai viņš vēlas tikt dziedināts (Jņ. 5:6)?`

Ja cilvēks ir ilgstoši slims, slimība kļūst par normu, un, lai cik dīvaini tas neliktos, zaudēt invaliditāti dažkārt var būt nedaudz traucējoši. Vīrietis savā atbildē norāda, ka dziedināšanu vēlas. Problēma ir tā, ka viņš to meklē nepareizā vietā, kamēr Tas, kurš bija radījis cilvēka kājas, stāvēja tieši viņa priekšā. Vīrietis nezināja, kas ar viņu runā; tomēr pēc dziedināšanas viņš varēja sākt nojaust, ka Jēzus ir Kāds, kas ir ļoti īpašs.

“Jēzus no šī cietēja neprasa, lai tas parādītu ticību. Viņš vienkārši saka: ‘Celies, ņem savu gultu un staigā!’ Cilvēks ticībā paļaujas uz šiem vārdiem. Katrā slimnieka nervā un muskulī ieplūst jauna dzīvība, un veselīgs vingrums pārņem viņa locekļus. Neko nejautādams, viņš savu gribu pakļauj Kristus pavēlei, un visi muskuļi tam paklausa. Kājās uzlēcis, viņš saprot, ka ir vesels.

Jēzus šim cilvēkam neapgalvoja, ka tas saņems dievišķu palīdzību. Slimais varēja sākt šaubīties un tā pazaudēt savu vienīgo iespēju izveseļoties. Bet viņš ticēja Kristus vārdiem un, tiem paklausīdams, saņēma spēku.” (Elena Vaita “Laikmetu ilgas”, 202., 203. lpp.)

`Vēlāk Jēzus dziedināto cilvēku sastapa templī un sacīja: “Redzi, tu esi vesels kļuvis; negrēko vairs, lai tev nenotiek kas ļaunāks” (Jņ. 5:14). Kāda ir saistība starp slimību un grēku? Kāpēc mums jāsaprot, ka ne visas slimības ir konkrētu grēku tiešs rezultāts?`