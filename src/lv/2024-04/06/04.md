---
title:  Pieņemšana un noraidīšana
date:   05/11/2024
---

Otrajā tēmā tika aprakstīta 5000 cilvēku pabarošana, par ko lasām Jāņa evaņģēlija 6. nodaļā, taču tad mēs neapskatījām šī stāsta pēdējo sadaļu, ko pētīsim šeit.

`Izlasi Jņ. 6:51–71. Ko Jēzus pateica tādu, ko cilvēkiem bija grūti pieņemt?`

Uzreiz, kad Jēzus brīnumainā kārtā bija viņus pabarojis, cilvēki bija gatavi kronēt Viņu par ķēniņu (Jņ. 6:1–15). Taču vēlāk, sarunājoties ar viņiem Kapernaumas sinagogā, Viņš izskaidro brīnuma garīgo nozīmi, sakot: “Es esmu dzīvības maize” (Jņ. 6:35). Viņš sīkāk paskaidro, ka šī maize ir Viņa miesa, ko Viņš atdod par pasaules dzīvību (Jņ. 6:51).

Šie vārdi atvēra ļaužu acis uz to, ka Jēzus nebūs viņu šīs zemes ķēniņš. Viņš neiederējās rāmī, ko bija radījusi laicīgā domāšana. Viņi atteicās atgriezties, kas būtu mainījis viņu domāšanas veidu, lai atpazītu un pieņemtu Jēzu kā Mesiju. Šajā brīdī daudzi mācekļi Viņu pameta (Jņ. 6:66).

No cilvēciskā viedokļa Jēzum tas noteikti bija grūti. Pūļa atzinība priecē. Kurš gan nevēlas patikt? Taču tas, ka daudzi cilvēki atkāpjas un apšauba tavus principus, dabiski, atņem drosmi. Redzot ļaužu pulku aizejam, Jēzus jautā Savam iekšējam lokam, divpadsmit mācekļiem, vai arī viņi vēlas doties prom.

Tajā brīdī Pēteris sniedz apbrīnojamu atzīšanos – vēl vienu liecību par to, kas Jēzum pieder, gan arī kas Viņš ir. “Tev ir mūžīgās dzīvības vārdi, un mēs esam ticējuši un atzinuši, ka Tu esi Dieva Svētais” (Jņ. 6:68, 69).

Mācekļi bija kopā ar Jēzu vairākus gadus, ceļoja kopā ar Viņu, pieredzēja Viņa brīnumus, klausījās Viņa svētrunas. Viņi no pieredzes zināja, ka nav neviena, kas būtu salīdzināms ar Viņu. Viņus pārņēma pārliecība, ka, lai cik neparastas arī būtu dažas situācijas, šis cilvēks ir Mesija – neatkarīgi no tā, cik ļoti viņi joprojām pārprata Viņa atnākšanas nodomu. Tikai pēc Viņa nāves un augšāmcelšanās viņi sāka saprast, kāpēc Jēzus vispār bija nācis.

`Ko mēs varam mācīties no šī stāsta par to, ka vairākums parasti kļūdās? Kāpēc mums tas ir jāatceras, jo īpaši attiecībā uz mūsu ticības aspektiem, kas nešķiet saistoši pat lielākajai daļai kristiešu?`