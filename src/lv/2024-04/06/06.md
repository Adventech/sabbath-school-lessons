---
title:  Pūļa liecība
date:   07/11/2024
---

> <p></p>
> “Beidzamajā, lielajā svētku dienā Jēzus uzstājās un sauca: ‘Ja kam slāpst, tas lai nāk pie Manis un dzer! Kas Man tic, kā rakstos sacīts, no viņa miesas plūdīs dzīva ūdens straumes’” (Jņ. 7:37, 38).

Jānis vairākas reizes bija pierakstījis, kā Jēzus drosmīgi runāja par Sevi, par to, kas Viņš bija un ko Viņš bija nācis darīt.

Iepriekš citētās rindas no Jņ. 7:37, 38 ir vēl viens piemērs tam, ko Jēzus apgalvoja par Sevi un par to, ko Viņš darīs ar visiem, kas nāk pie Viņa. Tie bija arī pārsteidzoši apgalvojumi.

`Kāda bija daudzu ebreju atsaucība, kad Jēzus runāja ar tiem, kas apmeklēja Lieveņa svētkus? Jņ. 7:37–53.`

Daži teica, ka Viņš ir pravietis, kā Mozus jau sen bija paredzējis (sk. 5. Moz. 18:15–19). Citi domāja, ka Jēzus ir Kristus. Bet tas radīja strīdu par to, ka Mesija nevar būt no Galilejas, ka Viņam jānāk no Dāvida dzimtas un jāpiedzimst Betlēmē – kas bija patiesība par Jēzu (sal. ar Mt. 1., 2. nod.), lai gan šķiet, ka daudzi to nezināja!

Jēzus un Viņa vārdu daiļrunība mulsināja pat virsniekus, kam Viņš bija jāarestē. Farizeji atbildēja virsniekiem ar vēl vienu jautājumu. “Vai kāds no valdniekiem vai farizejiem ir Viņam ticējis?” (Jņ. 7:48) Šis farizeju jautājums deva Jānim iespēju atkal atvest Nikodēmu, kurš pēc tikšanās ar Jēzu centās pasargāt Jēzu no viņu mahinācijām. “Vai mūsu likums tiesā cilvēku, pirms tas viņu uzklausa un nezina, ko viņš dara?” (Jņ. 7:51)

Vai Nikodēms vispār pieņēma Jēzu par Mesiju? Lai gan šī aina to nepierāda, starp šo darbību un to, ko Viņš darīja pēc Jēzus nāves (sk. Jņ. 19:39, 40), Bībele sniedz pārliecinošus pierādījumus tam, ka Nikodēms patiešām bija sācis Viņam ticēt.

Un tā, atbilde uz viņu jautājumu bija: Jā, patiesībā viens no farizejiem tomēr ticēja Viņam.

`Izlasi Jņ. 7:49. Ko vadītāji teica, kas parādīja viņu nicinājumu pret pūli, kas sekoja Jēzum? Kāda mums šeit varētu būt mācība?`