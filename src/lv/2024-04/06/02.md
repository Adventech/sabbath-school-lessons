---
title:  'Dvēseles pazemība: Jānis Kristītājs atkal liecina'
date:   03/11/2024
---

Otrajā tēmā tika aprakstīts, kā Jāņa Kristītāja liecība atveda pie Jēzus pirmos mācekļus – Andreju un Jāni, Pēteri, Filipu un Nātānaēlu. Varētu sagaidīt, ka Kristītājs, sniedzis liecību, nokāps no skatuves, taču viņš Jāņa evaņģēlijā parādās vairākas reizes.

`Izlasi Jņ. 3:25–36. Kā Jānis Kristītājs salīdzina sevi ar Jēzu?`

Izcēlās strīds starp Jāņa Kristītāja mācekļiem un vārdā nenosauktu ebreju par šķīstīšanos. Iespējams, jautājums bija par kristību efektivitāti (sal. ar Mk. 1:4, 5). Interesanti, kad mācekļi nāca pie Jāņa, bez šaubām, lai atrisinātu šo jautājumu, viņi pieminēja Jēzu, sakot: “Viņš kristī, un visi iet pie Viņa” (Jņ. 3:26). Nav grūti izlasīt starp rindām, ka viņi bija greizsirdīgi uz Jēzu – greizsirdīgi sava skolotāja dēļ un arī sevis dēļ.

Jānim būtu bijis viegli ļauties greizsirdībai, bet viņš to nedarīja, jo zināja, kāda ir viņa misija. Tā vietā viņš atgādināja saviem mācekļiem, ka viņš nekad nav apgalvojis, ka ir Kristus. Gluži pretēji: viņš nāca, lai norādītu uz Viņu, sagatavotu Viņam ceļu, būtu liecinieks par Viņu (Jņ. 1:6–8).

Izmantojot ilustrāciju par kāzām, viņš sevi sauc par līgavaiņa draugu, un līgavainis ir Jēzus. Līgava ir Dieva tauta (sal. ar Hoz. 2:16–23, Jes. 62:1–5). Tad vārdos, kas parāda Jāņa patieso diženumu, viņš saka: “Viņam vajag augt, bet man iet mazumā” (Jņ. 3:30).

Jņ. 3:31–36 turpina salīdzinājumu starp Jēzu un Jāni, parādot Mesijas pārākumu pār Viņa priekšteci. Tā kā Jāņa liecība ir vērsta uz Jēzu, atkal tiek uzsvērta liecības ideja. Tiem, kas saņem šo liecību un tic Jēzum, ir mūžīgā dzīvība. Tie, kas Viņu nepieņem, paliek zem Dieva dusmām. Dievs mīl pasauli un sūtīja Savu Dēlu izpirkt pasauli (Jņ. 3:16, 17). Bet tiem, kas atsakās no viņiem piedāvātās dāvanas, būs jāmaksā sods par saviem grēkiem – mūžīgā nāve.

`Kā mēs varam mācīties pazemību gan Dieva, gan cilvēku priekšā? Ko mēs varam mācīties no Jāņa piemēra par dvēseles pazemību?`