---
title:  Jauna izpratne par Mesiju
date:   04/11/2024
---

`Izlasi Jņ. 1:32–36. Ko Jānis Kristītājs šeit pasaka par Jēzu, ko cilvēki negaidīja no ilgi
gaidītā Mesijas?`

Ebreji gaidīja, ka nāks Mesija, kas atbrīvos viņus no Romas varas. Ilgi būdami apspiestībā, ebreji ticēja, ka Mesija ne tikai gāzīs Romu, bet arī padarīs tos par lielu un spēcīgu tautu. Taču Jāņa vārdus, nosaucot Jēzu par “Dieva Jēru”, tādējādi tiešā veidā norādot uz Viņa izpirkšanas upuri, lielākā daļa cilvēku, iespējams, nebija pareizi sapratuši. Viņi, iespējams, nemaz nesaprata, par ko viņš runā.

Tādējādi Jānis ar savu evaņģēliju vēlējās mainīt viņu izpratni par Mesiju, lai viņi Jēzū varētu atpazīt pravietojumu piepildījumu attiecībā uz gaidāmo Ķēniņu un to, ko Viņš darīs. Viņš nenāca kā politisks vai militārs vadītājs, bet gan lai upurētu Sevi par pasaules grēkiem. Tāds bija Viņa mērķis. Tikai pēc tam, kad viss būs pabeigts, nāks galīgā valstība (sk. Dan. 7:18).

“Kad kristību laikā Jānis uz Jēzu norādīja kā uz Dieva Jēru, Mesijas darbs tam atklājās jaunā gaismā. Pravieša domas pievērsās Jesajas vārdiem. ‘Viņš padevās (..) kā jērs, ko ved nokaušanai’ (Jes. 53:7).” (Elena Vaita “Laikmetu ilgas”, 136. lpp.)

Jānis Kristītājs Jņ. 1:31 saka: “Es Viņu nepazinu.” Kā tad Jānis iepazina Jēzu kā Mesiju? Atbilde ir tāda, ka Kungs, kurš sūtīja Jāni, viņam iepriekš bija teicis: “Uz ko tu redzēsi Garu nonākam kā balodi no debesīm un paliekam, tas ir Viņš, kas kristīs ar Svēto Garu. Un es esmu redzējis un liecinājis, ka Viņš ir Dieva Dēls” (Jņ. 1:33, 34). Citiem vārdiem, Dievs atklāja Jānim, ka Jēzus ir Mesija.

“[Kristus ir] Dieva spēks un Dieva gudrība” (1. Kor. 1:24). Atziņa, ka Jēzus ir Kristus, nāk no paša Dieva caur Viņa Gara pārliecinošo spēku. Šī tēma Jāņa evaņģēlijā parādās bieži. Glābšana nenāk no pasaulīgas filozofijas, zinātnes vai augstākās izglītības. Tā nāk tikai no Dieva un plūst uz sirdi, kas padevusies ticībā un paklausībā Jēzum.

`Kā mēs varētu zināt patiesību par Jēzu kā mūsu izpirkšanas upuri, ja tā mums netiktu atklāta? Kāpēc tad ir tik svarīgi zināt Bībeli un to, ko tā māca par Jēzu?`