---
title:  Lācara augšāmcelšanās
date:   10/10/2024
---

Jāņa 11. nodaļa ir skumju pilna – skumjas ziņas par mīļā drauga slimību (Jņ. 11:1–3), raudāšana par viņa nāvi (Jņ. 11:19, 31, 33), māsu žēlabas, ka Lācars nebūtu miris, ja Jēzus būtu bijis klāt (Jņ. 11:21, 32), un paša Jēzus asaras (Jņ. 11:35).

Taču Jēzus, pirms sāka ceļojumu pie Lācara (Jņ. 11:6), vēl uzkavējās divas dienas un pat norādīja, ka priecājas, ka nebija devies agrāk (Jņ. 11:14, 15). Tas, protams, netika darīts aukstas sirds dēļ. Visticamāk, tas bija nodoms atklāt Dieva godību.

Kamēr mēs nonākam līdz Jņ. 11:17–27, Lācars ir miris jau četras dienas. Pēc četrām dienām viņa ķermenis jau bija sācis trūdēt, un, kā Marta teica: “Kungs, viņš jau ož, jo ir jau pagājušas četras dienas” (Jņ. 11:39). Bez šaubām, Jēzus kavēšanās dēļ brīnums bija jo pārsteidzošāks. Atdzīvināt trūdošu līķi? Kādu vēl pierādījumu Jēzus varēja sniegt, ka Viņš patiešām ir pats Dievs?

Kā Dievam un Tam, kurš arī iesākumā radīja dzīvību, – Jēzum bija vara arī pār nāvi. Tādējādi Jēzus izmantoja šo gadījumu – Lācara nāvi –, lai atklātu svarīgu patiesību par sevi. “ES ESMU augšāmcelšanās un dzīvība; kas Man tic, dzīvos, arī ja tas mirs, un ikviens, kas dzīvo un tic Man, nemirs nemūžam” (Jņ. 11:25, 26).

`Izlasi Jņ. 11:38–44. Ko Jēzus izdarīja, kas apstiprināja Viņa teikto?`

Kā Jēzus parādīja, ka Viņš ir pasaules Gaisma (Jņ. 8:12, Jņ. 9:5), dodot aklajam redzi (Jņ. 9:7), tā šeit Viņš uzmodina Lācaru no mirušajiem (Jņ. 11:43, 44), parādot, ka Viņš ir augšāmcelšanās un dzīvība (Jņ. 11:25).

Šis brīnums vairāk nekā jebkurš cits norāda uz Jēzu kā dzīvības Devēju – uz pašu Dievu. Tas sniedz spēcīgu argumentu Jāņa tēmai, ka Jēzus ir dievišķais Dieva Dēls un ka ticot mēs varam iegūt dzīvību Viņā (Jņ. 20:30, 31).

Tomēr, nonākot līdz šī neticamā stāsta beigām (Jņ. 11:45–54), kurā daudzi, kas redzēja, sāka ticēt (Jņ. 11:45), atklājas spēcīga, bet skumja ironija. Kamēr Jēzus parāda, ka Viņš var atdzīvināt mirušos, tikmēr novērotāji spriež, ka varētu Viņu apturēt nogalinot! Cik spilgts piemērs cilvēces vājumam pretstatā Dieva gudrībai un spēkam!