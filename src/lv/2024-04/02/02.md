---
title:  Piecu tūkstošu pabarošana
date:   06/10/2024
---

Jņ. 6:4, 5 apustulis īpaši uzsver, ka piecu tūkstošu pabarošanas laiks bija tuvu Pashā svētkiem. Pashā bija piemiņa Israēla atbrīvošanai no Ēģiptes. Pashā jērs tika nogalināts pirmdzimtā vietā. Šis upuris simbolizēja Jēzus nāvi mūsu labā. Pie krusta sods, ko mēs bijām pelnījuši savu grēku dēļ, tika uzlikts Jēzum. Kristus, mūsu Pashā jērs, patiešām tika nogalināts mūsu dēļ (1. Kor. 5:7).

“Viņš nesa pārkāpumu vainu un pacieta, ka Tēvs apslēpj savu vaigu, līdz Viņa sirds salūza un dzīvība izdzisa. Viņš šo upuri nesa grēcinieka izglābšanai.” (Elena Vaita “Lielā cīņa”, 540. lpp.)

`Izlasi Jņ. 6:1–14. Kādas paralēles šeit var atrast starp Jēzu un Mozu? Tas ir, ko Jēzus šeit izdarīja, kam vajadzēja atgādināt cilvēkiem par atbrīvošanu, ko viņu senči bija saņēmuši caur Mozus kalpošanu?`

Daudzas šī stāsta detaļas veido paralēli ar Mozu 2. Mozus grāmatā. Pashā laiks (Jņ. 6:4) norāda uz lielo atbrīvošanu no Ēģiptes. Jēzus kāpj kalnā (Jņ. 6:3), tāpat kā Mozus devās uz Sinaja kalnu. Jēzus pārbauda Filipu (Jņ. 6:5, 6), tāpat kā israēlieši tika pārbaudīti tuksnesī. Maizes pavairošana (Jņ. 6:11) atgādina mannu. Atlikušā ēdiena savākšana (Jņ. 6:12) atgādina israēliešu mannas savākšanu. Tiek salasīti divpadsmit grozi ar pārpalikumiem (Jņ. 6:13), kas ir tikpat daudz, cik divpadsmit Israēla ciltis. Un ļaudis komentē, ka Jēzus ir pravietis, kam jānāk pasaulē (Jņ. 6:14), – paralēle “pravietim kā Mozus”, par ko pravietots 5. Moz. 18:15. Tas viss norāda uz Jēzu kā uz jauno Mozu, kas nācis, lai atbrīvotu Savu tautu.

Tādējādi Jānis parāda, ka Jēzus ne tikai dara zīmes un brīnumus, bet dara arī tādas zīmes un brīnumus, kas jūdu tautas kontekstā bija ar īpašu nozīmi. Viņš būtībā norādīja uz Savu dievišķumu.

`Izlasi Jes. 53:4–7 un 1. Pēt. 2:24. Kādu lielo patiesību šie panti māca par Jēzu kā Dieva Jēru? Kā Viņa dievišķums ir saistīts ar šo patiesību, un kāpēc šī patiesība ir vissvarīgākā patiesība, ko mēs jebkad varam uzzināt?`