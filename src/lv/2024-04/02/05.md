---
title:  Aklā vīra dziedināšana. 2. daļa
date:   09/10/2024
---

`Izlasi Jņ. 9:17–34. Kādus jautājumus uzdeva vadītāji, un kā aklais atbildēja?`

Šī Jāņa evaņģēlija garā nodaļa ir vienīgā daļa evaņģēlijā, kurā Jēzus nav galvenais tēls, lai gan Viņš noteikti ir diskusiju objekts. Stāstu aizsāka jautājums par grēku (Jņ. 9:2), un tagad farizeji domā, ka Jēzus ir grēcinieks, jo Viņš dziedinājis sabatā (Jņ. 9:16, 24), un viņi ceļ neslavu dziedinātajam cilvēkam: “Tu viss esi grēkos dzimis” (Jņ. 9:34).

Notiek neparasts apvērsums. Aklais cilvēks redz arvien vairāk ne tikai fiziski, bet arī garīgi, jo viņš arvien vairāk novērtē Jēzu un ticību Viņam. Turpretim farizeji kļūst arvien aklāki savā izpratnē, vispirms radot savstarpēju šķelšanos uzskatos par Jēzu (Jņ. 9:16), bet pēc tam paužot neziņu, no kurienes Viņš nācis (Jņ. 9:29).

Tikmēr šis brīnums dod Jānim iespēju mums pastāstīt, kas ir Jēzus. Jāņa evaņģēlija 9. nodaļas tēma par zīmēm mijas ar vairākām citām evaņģēlija tēmām. Jānis vēlreiz apstiprina, ka Jēzus ir pasaules gaisma (Jņ. 9:5; sal. ar Jņ. 8:12). Stāsts saistīts arī uz Jēzus noslēpumaino izcelsmi. Kas Viņš ir, no kurienes Viņš ir, kāda ir Viņa misija? (Sk. Jņ. 9:12, 29; sal. ar Jņ. 1:14.) Mozus tēls, uz ko ir atsauce iepriekšējos brīnumu stāstos, parādās arī šajā nodaļā (Jņ. 9:28, 29; sal. ar Jņ. 5:45, 46 un Jņ. 6:32). Visbeidzot ir tēma par pūļa reakciju. Daži mīl tumsu, nevis gaismu, bet citi ticībā atsaucas (Jņ. 9:16–18, 35–41; sal. ar Jņ. 1:9–16, Jņ. 3:16–21, Jņ. 6:60–71).

Ārkārtīgi biedējošs šeit ir reliģisko līderu garīgais aklums. Reiz aklais ubags nu var paziņot: “Nemūžam vēl nav dzirdēts, ka kāds būtu atvēris acis cilvēkam, kas neredzīgs piedzimis. Ja Viņš nebūtu no Dieva, Viņš neko nevarētu darīt” (Jņ. 9:32, 33). Un tomēr reliģiskie vadītāji, tautas garīgie ceļveži, tie, kuriem vajadzēja pirmajiem atpazīt Jēzu un pieņemt Viņu kā Mesiju, – neskatoties uz visiem spēcīgajiem pierādījumiem – to neredzēja. Vai arī viņi nevēlējās to redzēt. Cik spēcīgs brīdinājums tam, kā mūsu sirdis var mūs maldināt!

`Izlasi 1. Kor. 1:26–29. Kā tas, ko Pāvils raksta, saskan ar to, kas notika šajā ainā, un kā šis princips attiecas arī uz tagadni?`