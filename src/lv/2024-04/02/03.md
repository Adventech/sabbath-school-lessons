---
title:  “Šis tiešām ir tas pravietis”
date:   07/10/2024
---

`Izlasi Jņ. 6:14, 15, 26–36. Kā cilvēki reaģēja uz Viņa brīnumu, un kā Jēzus to izmantoja, lai mācītu viņiem, kas Viņš ir?`

Jūdi gaidīja laicīgu Mesiju, kas viņus atbrīvos no Romas impērijas apspiestības. Divas no visgrūtākajām lietām, ar kurām saskaras karā, ir karaspēka pabarošana un ievainoto un mirušo aprūpe. Ar saviem brīnumiem Jēzus parādīja, ka spēj paveikt abus.

Bet ne tāpēc Jēzus bija atnācis, un tas nebija Viņa brīnuma mērķis. Stāstījums par piecu tūkstošu pabarošanu sniedza iespēju ilustrēt, ka Jēzus ir dzīvības maize, pats Dievs no Debesīm. “Es esmu dzīvības maize,” Viņš teica. “Kas pie Manis nāk, tam nesalks” (Jņ. 6:35).

Šis ir pirmais no septiņiem “ES ESMU” apgalvojumiem Jāņa evaņģēlijā, kur “ES ESMU” ir saistīts ar kādu apzīmējumu (“dzīvības maize” Jņ. 6:35; “pasaules gaisma” Jņ. 8:12; “durvis” Jņ. 10:7, 9; “augšāmcelšanās un dzīvība” Jņ. 11:25; “ceļš, patiesība un dzīvība” Jņ. 14:6; “īstais vīnakoks” Jņ. 15:1, 5). Katrs no tiem norāda uz kādu svarīgu patiesību par Jēzu. Apgalvojumi “ES ESMU” norāda uz 2. Moz. 3. nodaļu, kur Dievs atklāj Sevi Mozum kā diženo “ES ESMU” (sal. ar Jņ. 8:58). Jēzus ir lielais “ES ESMU”. Bet cilvēkiem tā visa pietrūka.

“Viņu sirds neapmierinātību varēja izteikt ar jautājumu: ja jau Jēzus spēja darīt tik daudz brīnumdarbu, kā tie bija redzējuši, vai tad Viņš nevarētu dot veselību, spēku un bagātību visai Savai tautai, atbrīvojot to no apspiedējiem un piešķirot varu un godu? Tas, ka Viņš sevi apliecināja par Dieva sūtīto un tomēr atteicās būt par Israēla ķēniņu, bija noslēpums, kuru tie nespēja izprast. Viņa atteikšanās tika izskaidrota nepareizi. Daudzi secināja, ka Viņš neuzdrīkstas pieprasīt Sev tiesības tāpēc, ka pats šaubās par Savas sūtības dievišķumu. Tādā veidā tie savas sirdis atvēra neticībai un sātana iesētā sēkla nesa pārpratumu un atkrišanas augļus” (Elena Vaita “Laikmetu ilgas”, 385. lpp.).

Viņi meklēja materiālu labumu, nevis mūžīgo patiesību. Šīs ir lamatas, kurās var iekrist ikviens, ja nebūsim uzmanīgi.

`Kā mēs varam izvairīties no iekrišanas materiālismā uz garīgo vērtību rēķina?`