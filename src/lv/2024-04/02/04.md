---
title:  Aklā vīra dziedināšana. 1. daļa
date:   08/10/2024
---

`Izlasi Jņ. 9:1–16. Kas, pēc mācekļu domām, bija šī vīra akluma iemesls, un kā Jēzus izlaboja viņu maldīgos uzskatus?`

Mācekļi sasaistīja slimību un grēku. Uz to norāda vairākas Vecās Derības vietas (sal. 2. Moz. 20:5, 2. Ķēn. 5:15–27, 2. Ķēn. 15:5, 2. Laiku 26:16–21), bet stāstam par Ījabu vajadzētu darīt piesardzīgu attiecībā uz to, vai šāda saikne vispār ir pastāvējusi.

Jēzus paskaidro šo jautājumu, nenoliedzot saikni starp grēku un ciešanām, bet šajā gadījumā norādot uz augstāku mērķi – lai ar dziedināšanu tiktu pagodināts Dievs. Notikums satur zināmu līdzību ar radīšanas stāstu, kā Dievs no zemes pīšļiem veidoja pirmo cilvēku (1. Moz. 2:7), tāpat kā Jēzus paņēma mālu, lai nodrošinātu aklajam to, kas viņam bija pietrūcis mātes miesās.

Mateja, Marka un Lūkas evaņģēlijā brīnumu stāsti ir uzrakstīti pēc līdzīga principa: problēmas izpausme, indivīda vešana pie Jēzus, izārstēšana un tās atzīšana, slavējot Dievu.

Stāstā Jņ. 9. nodaļā šī secība ir pabeigta Jņ. 9:7. Taču – raksturīgi Jānim – brīnuma nozīme kļūst par daudz plašāku diskusiju jautājumu, kas noved pie ilgstošas mijiedarbības starp dziedināto vīru un reliģiskajiem vadītājiem. Šī pārsteidzošā diskusija notiek par diviem savstarpēji kontrastējošiem jēdzienu pāriem – grēks/Dieva darbi un aklums/redze.

Līdz pat Jņ. 9:14 stāstītājs lasītājam neatklāj, ka Jēzus šo dziedināšanu veica sabatā, kas saskaņā ar tradīciju (nevis Bībeli) bija sabata pārkāpums. Tādējādi farizeji Viņu uzskatīja par sabata pārkāpēju. Farizeji secināja, ka Jēzus nav no Dieva, jo šie cilvēki apgalvoja, ka “Viņš neievēro sabatu”. Tikmēr citiem šķita mulsinoši, ka grēcinieks var darīt šādas zīmes (Jņ. 9:16).

Diskusija ne tuvu nav beigusies, bet jau parādās šķelšanās. Aklajam vīram arvien vairāk kļūst skaidrs, kas ir Jēzus, bet reliģiskie vadītāji kļūst arvien vairāk apmulsuši jeb aklāki attiecībā uz Viņa patieso identitāti.

`Ko šim stāstam vajadzētu mums mācīt par briesmām tikt tā apžilbinātiem no saviem uzskatiem un tradīcijām, ka nepamanām svarīgas patiesības, kas atrodas tieši mūsu acu priekšā?`