---
title:  Ticēšana un jaunpiedzimšana
date:   26/11/2024
---

`Izlasi Jņ. 1:12, 13. Kādi ir šeit aprakstītie soļi, lai kļūtu par kristieti?`

Jānis uzrakstīja savu evaņģēliju, lai mēs ticētu Jēzum un lai ticot mums būtu mūžīgā dzīvība Viņa vārdā (Jņ. 20:31). Jņ. 1:12, 13 šis process ir aprakstīts divos posmos. Pirmkārt, mēs Viņu uzņemam, tas ir, ticam Viņam. Otrkārt, Viņš dod mums pilnvaras jeb spēku kļūt par Dieva bērniem, kas 13. pantā aprakstīti kā no Dieva dzimuši. Tādējādi, kļūstot par kristieti, pastāv cilvēciskais un dievišķais aspekts. Mums jārīkojas ticībā, jāpieņem Jēzus, jābūt atvērtiem gaismai, bet Viņš ir tas, kurš atjauno sirdi.

Ticība pati par sevi ir Dieva dāvana, kas nāk, klausoties Viņa Vārdā (Rm. 10:17). “Lai mums būtu patiesa, pastāvīga ticība Kristum, mums Viņš ir jāiepazīst tā, kā Viņš ir attēlots Vārdā.” (Elena Vaita “Fundamentals of Christian Education”, 433. lpp.) “Gars, kas darbojas un apgaismo cilvēka prātu, rada ticību Dievam.” (Elenas Vaitas komentāri “The Seventh-day Adventist Bible Commentary”, 7. sēj., 940. lpp.)

Tie, kas pieņem Dēlu kā Mesiju jeb tic Viņam, saņem mūžīgo dzīvību. Jānis arī uzsver, ka jāpieņem vai jātic Jēzus teiktajam Vārdam (Jņ. 5:24, 38, 47). Svētā Gara uzdevums ir radīt pārliecību (Jņ. 16:7, 8; salīdzini ar Rm. 8:16).

`Izlasi Rm. 8:16. Kāds princips pestīšanai Jēzū šeit ir atrodams?`

Bībeles ticība, kuras pamatā ir Svētā Gara darbs mūsu sirdīs, ir mūsu ticības pamats. “Ticība ir… lielā svētība – acs, kas redz, auss, kas dzird.” (Elena G. Vaita “Debesu vietās”, 104. lpp.) Cilvēciskā pieeja ticībai nosaka, ka mums jāatrod pamats, ticības kritēriji, un tad jātic. Turpretim Bībeles pieeja apgalvo, ka ticība ir pamats, Dieva dāvana (Ef. 2:8, 1. Kor. 1:17–24, 1. Kor. 2:1–6). Mēs sākam ar ticības pamatu, un tad mēs augam sapratnē un žēlastībā.

`Ja kāds jums jautātu, uz ko balstās jūsu ticība, ko jūs atbildētu?`