---
title:  Mūžīgās dzīvības vārdi
date:   25/11/2024
---

`Izlasi Jņ. 6:61–68. Kad Jēzus jautāja mācekļiem, vai tie Viņu pametīs, ko īsti nozīmēja Pētera atbilde?`

Pētera vārdi par “mūžīgo dzīvību” aizskar tēmu, kas vijas cauri Jāņa evaņģēlijam. Koncentrētā veidā frāzes par mūžīgo dzīvību atrodamas Jņ. 6. nodaļā saistībā ar 5000 cilvēku pabarošanu (Jņ. 6:27, 40, 47, 54, 68). Jēzus atklāj, ka Viņš ir dzīvības maize (Jņ. 6:35), kas nozīmē to, ka Viņa dzīvība, Viņa nāve un augšāmcelšanās ir mūžīgās pestīšanas avots.

Frāzi “mūžīgā dzīvība” vai tās ekvivalentus Jāņa evaņģēlijā lasām vismaz 17 reižu. Šis jēdziens neattiecas uz garīgu eksistenci vai kļūšanu par daļu no mūžīgās būtnes, vai kādu citu ēterisku formu. Tas attiecas uz dzīvinošo spēku, kas ienes pestīšanu un jēgu mūsu eksistencei tagad un bezgalīgajā dzīvē, kad mūsu Kungs atgriezīsies. Tāpat kā Jēzus kļuva par miesu, tā augšāmcelšanās, par kuru runā Jēzus, notiek laikā, telpā un fiziskajā ķermenī. Tā ir augšāmcelšanās no mirušajiem, tās dzīves, kas mums kādreiz bija Ēdenē, atjaunošana.

`Kā mēs iegūstam mūžīgo dzīvību? Jņ. 3:15, 16; Jņ. 5:24; Jņ. 6:40, 47; Jņ. 8:31; Jņ. 12:46; Jņ. 20:31.`

Mēs ticam, ka Jēzus Kristus nāca dzīvot un mirt mūsu labā. Šī ticība mums nāk kā dāvana, taču mums ir apzināti jāizvēlas nodoties Jēzum, nožēlot grēkus un pieņemt Viņa asinis grēku piedošanai un šķīstīšanai.

Kad Jēzus jautāja Pēterim, vai arī viņš grasās Viņu pamest, Pēteris atbildēja: “Kungs, pie kā mēs iesim? Tev ir mūžīgās dzīvības vārdi” (Jņ. 6:68). Te ir ietverta pestīšanas būtība un tas, kā mēs to sasniedzam. Tas nenāk no filozofijas, vēstures, zinātnes vai jebkādas citas cilvēku disciplīnas. Tas nāk no Jēzus, kam pašam ir mūžīgā dzīvība un kurš to brīvi piedāvā visiem, kas, atsaucoties Svētajam Garam, to pieņem.

`Kā mūžīgās dzīvības apsolījums ietekmē to, kā mēs skatāmies uz mūsu laicīgo dzīvi? Kā tam vajadzētu ietekmēt mūsu skatījumu uz laicīgo dzīvi?`