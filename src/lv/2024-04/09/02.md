---
title:  Viņā bija dzīvība
date:   24/11/2024
---

Jņ. 1:1 apustulis skaidri norāda, ka Jēzus ir Dievs, dievišķais Dēls. Līdz ar to Jņ. 1:4 – “Viņā bija dzīvība, un dzīvība bija cilvēku gaisma” – atsaucei uz dzīvību šeit ir jābūt dievišķai dzīvībai, mūžīgai pašpastāvēšanai. Tā kā Viņam ir dzīvība Sevī, Viņš var atdot Savu dzīvību un atgūt to (Jņ. 10:17). Un, tā kā Viņam ir dzīvība iekšienē, Viņš var dot dzīvību, kam Viņš vēlas (Jņ. 5:21; salīdzini ar Jņ. 14:19).

Vārds “dzīvība” (“zoē”) Jāņa evaņģēlijā minēts 36 reizes, kas ir aptuveni 25 procenti no visiem lietojumiem Jaunajā Derībā. Jņ. 1:4, 5 ne tikai atsaucas uz mūsu planētas dzīvības avotu, bet arī ir saistīts ar pestīšanu. Pārējos gadījumos Jāņa evaņģēlijā šī dzīvības (“zoē”) ideja visbiežāk tiek izteikta kā mūžīgā dzīvība, pestīšanas apsolījums (sk. Jņ. 3:15, 16, 36; Jņ. 4:14, 36; Jņ. 6:27, 40, 47, 54, 68; Jņ. 10:27, 28). Tādējādi Tas, kurš radīja dzīvību, ir tas pats, kurš nes pestīšanu, mūžīgo dzīvību pazudušajai pasaulei.

`Kāpēc Jēzus nāca uz šo zemi? Jņ. 1:29, Jņ. 3:16, Jņ. 6:40, Jņ. 10:10, Jņ. 12:27.`

“Un, kā Mozus paaugstinājis čūsku tuksnesī, tāpat jātop paaugstinātam Cilvēka Dēlam, lai ikviens, kas tic, Viņā iegūtu mūžīgo dzīvību” (Jņ. 3:14, 15). Tāpat kā bronzas čūska ieņēma čūsku sakosto israēliešu vietu, tā Jēzus ieņēma mūsu vietu, kas esam grēka satriekti. Viņš uzņēmās sodu, kas bija paredzēts mums, lai mēs iegūtu Viņa dzīvību.

Kristus arī vēlas, lai mums būtu dzīvība un tās pārpilnība (Jņ. 10:10). Tātad, “cik Viņu uzņēma, tiem Viņš deva varu kļūt par Dieva bērniem, tiem, kas tic Viņa Vārdam, kas nav dzimuši ne no asinīm, ne no miesas iegribas, ne no vīra gribas, bet no Dieva” (Jņ. 1:12, 13).

Kristus nāca, lai atklātu mums Tēvu, jo “Dievu neviens nekad nav redzējis. Vienpiedzimušais Dēls, kas ir pie Tēva krūts, Tas mums Viņu ir darījis zināmu” (Jņ. 1:18). Redzot Jēzus raksturu, mēs varam ieraudzīt Tēva raksturu.

`Ko mēs varam mācīties no Jēzus dzīves par Tēva raksturu? Kāpēc šī atklāsme ir tik laba ziņa?`