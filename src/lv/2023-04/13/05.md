---
title:  Panākumi misijā
date:   27/12/2023
---

Kas ir panākumi misijā? Mēs varam būt kārdināti domāt, ka tās ir daudzās kristības, lielas draudzes un strauja augšana. Mums varētu šķist, ka panākumi ir patiesības ienešana ikvienā ciltī un cilvēku grupā uz zemes un tas, ka mēs varam to paātrināt, izmantojot radio, internetu un TV. Lai gan tas viss var būt labi, mums jāatceras, ko Pāvils rakstīja ticīgo kopienai Korintā: "Es dēstīju, Apolls aplaistīja, bet Dievs deva spēku augšanai." (1. Kor. 3:6) Citiem vārdiem, mūsu fokusam vajadzētu būt uz procesu, bet Dieva fokuss būs uz augšanu.

Mēs jau redzējām, ka Dieva misijas mērķis ir glābt pazudušos katrā ļaužu grupā virs zemes, padarot viņus par uzticīgiem Jēzus mācekļiem, kas ir iesaistīti Viņa misijā.

**Izlasi šos pantus. Ko tie stāsta mums par to ļaužu, kas kļūst par Jēzus sekotājiem, raksturu?**

`2. Kor. 11:2`

`Jes. 30:21; Jņ. 10:27; Jņ. 16:12, 13`

`2. Tes. 2:9-11, Ebr. 3:13, 13; 1. Jņ. 1:8`

`1. Jņ. 1:9, Atkl. 7:14, Atkl. 19:8`

Jēzus mācekļi ir šķīsti un paliek uzticīgi Jēzum kā tīra līgava savam saderinātajam. Viņi seko Jēzum, kā Viņš tos vada ar kluso Svētā Gara balsi. Tas ietver mūsu vadīšanu misionāra darbā citu labā. Šajos mācekļos nav krāpšanas. Viņus nav novedušas no ceļa vārdzinošas šaubas, viltus mācības vai amorālums. Un viņi nejūtas morāli pārāki par citiem. Viņi atzīst, ka ir nepilnīgi, kam vajadzīga Dieva šķīstījošā žēlastība un labvēlība. To saprotot, viņi ir arī atvērti saņemt pamācības no citiem ticīgajiem. Panākumi misijā nozīmē to, ka tiek veidoti šāda veida mācekļi.

`Ko nozīmē būt "šķīstai jaunavai" Kristum (2. Kor. 11:2)? Kā mēs kā grēcinieki varam būt tādi Dieva priekšā un norādīt citiem, lai arī viņi kļūst par šķīstām jaunavām Kristum?`