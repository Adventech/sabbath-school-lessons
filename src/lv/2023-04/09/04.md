---
title:  'Liecināšana izglītotajiem: Nikodems'
date:   28/11/2023
---

Nikodēms bija izglītots vīrs. Bībele apraksta viņu kā jūdu valdnieku (Jņ. 3:1). Jēzus viņu nosauca par Israēla skolotāju (Jņ. 3:10). Viņam bija laba izpratne par Bībeli un garīgs izsalkums pēc Kunga. No cilvēciskas perspektīvas viņš varbūt izskatījās kā Dieva sekotājs. Viņš ievēroja visus baušļus un bija cienījams līderis ebreju vidū. Viņš bija varens un bagāts. Daudzi raugās uz to kā zīmi, ka Dievs viņu ir svētījis. Tomēr izrādās, ka virspusējs izskats bija tikai un vienīgi virspusējs izskats.

`Izlasi Jņ. 3:1–12. Ko šis stāsts atklāj par Nikodēma garīgajām vajadzībām, un kā Jēzus tām uzreiz pievērsās?`

Kad Nikodēms nāca pie Jēzus, viņš centās saglabāt fasādi, līdzšinējo stāvokli. Taču Dievs pazina viņa sirdi. Līdzīgi Dievs zina katra bagātnieka un varasvīra sirdi un vajadzības, neatkarīgi no izcelsmes. Nikodēms nāca pie Jēzus, jo Jēzus mācības bija viņu pārliecinājušas. Viņa lepnums atturēja viņu no atklātas Jēzus Kristus kā Kunga atzīšanas, bet šī nakts izmainīja viņu uz visiem laikiem. Pat pēc tam, kad viņš bija ieguvis pārliecību, ka Jēzus ir Dieva sūtīts, viņš joprojām atklāti neatzina, ka ir Jēzus Kristus sekotājs.

`Izlasi Jņ. 7:43-52 un Jņ. 19:39. Ko šie panti mums stāsta par Nikodēmu un Jēzu?`

Šajos pantos mēs redzam, ka Jēzus bija atstājis lielu ietekmi uz Nikodēmu. Šis bagātnieks centās Viņu aizsargāt, kad Jēzus bija dzīvs, un godināt pēc Viņa nāves. Bez šaubām, Jēzus bija aizsniedzis Nikodēmu, kuram pat ar visām varenajām zināšanām un gudrību bija liela vajadzība pēc Glābēja, kā tas ir mums visiem.

`Kāpēc jāuzmanās no domāšanas lamatām, ka tāpēc, ka "mums ir patiesība" (kas mums arī ir), mums pietiek vien ar patiesības zināšanām, lai mēs tiktu izglābti? Cik gan daudz dvēseļu pazudīs, kam bija vairāk nekā pietiekami zināšanu, pat trīs enģeļu vēstis!`