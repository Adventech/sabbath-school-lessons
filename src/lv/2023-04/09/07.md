---
title:  Tālākiem pētījumiem
date:   01/12/2023
---

Izlasi Elenas Vaitas grāmatā "Kristus dziedinošā kalpošana" nodaļu "Palīdzība bagātajiem" (209.-216. lpp.), grāmatā “Reflecting Christ” nodaļu "Captive Maid Shows Concern for Naaman" (337. lpp.).

Jēzus mīlestība pret trūcīgajiem ir tāda pati, kāda tā ir pret bagātajiem un ietekmīgajiem pasaulē. Viņš nomira gan par prinčiem, gan arī par ubagiem. Jēzus zināja visefektīvāko veidu, kā aizsniegt viņu sirdis. Viņš mūs brīdināja, ka "vieglāk ir kamielim iziet caur adatas aci, nekā bagātam ieiet Dieva valstībā” (Mk. 10:25). Šajā nedēļā mums ir izaicinājums aizsniegt ietekmīgos un bagātos cilvēkus ar Jēzus Kristus evaņģēliju. Viņiem glābšana ir tikpat lielā mērā vajadzīga kā ikvienam citam, pat ja diemžēl viņi varētu to neieraudzīt "drošības" sajūtas dēļ, ko, kā viņi uzskata, dod viņu bagātība.

"Ir daudz runāts par pienākumu pret novārtā pamestajiem trūcīgajiem, bet vai nevajadzētu mazliet uzmanības veltīt arī neievērotajiem bagātniekiem? Daudzi tos uzskata par neglābjamiem. [..] Tūkstošiem bagātnieku nebrīdināti ir guldīti zemes klēpī. Lai gan viņi mums var šķist vienaldzīgi, tomēr daudzi patiesībā ir dvēselēs nomākti." (Elena Vaita “Kristus dziedinošā kalpošana" 210. lpp.)

**Jautājumi pārrunām**:

`Jēzus salauza kastu un šķiru barjeras, kad viņš kalpoja bagātajiem un trūcīgajiem zemes kalpošanas laikā. Kā mēs kā adventisti attiecamies pret šo jautājumu par plaisu starp bagātajiem un trūcīgajiem, kas ir tik izplatīta jebkurā sabiedrībā?`

`Jēzus teica šādi: "Bet, kas sēts ērkšķos, ir tas, kas vārdu dzird, un šīs pasaules zūdīšanās un bagātības viltība nomāc vārdu, un viņš nenes augļus." (Mt. 13:22) Kā tu domā, ko Jēzus domāja ar “bagātības viltību”? Kāpēc mums nav obligāti jābūt bagātiem, lai būtu bagātību pievilti?`

`Grupā pārskatiet jautājumu, kas uzdots otrdienas tēmas beigās par faktu, ka patiesības zināšana nav tas pats, kas būt tās glābtam. Kāpēc mums ir svarīgi to tik izšķiroši nodalīt? Ja patiesības zināšana vien nav tā, kas mūs glābj, kas tad mūs glābj?`

`Kādus vēl iemeslus tu vari atrast tam, kāpēc bagātais jaunais valdnieks noraidīja Jēzu, bet Caķejs viņu pieņēma?`