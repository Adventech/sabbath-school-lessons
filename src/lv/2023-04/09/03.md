---
title:  Naamans
date:   27/11/2023
---

Kristus nomira par visiem, lai arī kāda būtu katra izcelsme, materiālais stāvoklis, etniskā piederība vai statuss sabiedrībā. Dievs nepārtraukti velk cilvēci pie Sevis, ieskaitot ietekmīgākos pasaules nekristiešus (sk. Elena Vaita "Apustuļu darbi" 416. lpp.).

`Izlasi 2. Ķēn. 5:1-19. Ko mēs varam paņemt no šī stāsta par cilvēku aizsniegšanu Kungam?`

2\. Ķēn. 5:17–19 Naamans izteica divus neparastus lūgumus pēc tam, kad Dievs viņu bija dziedinājis no spitālības. Pirmkārt, viņš lūdza atļauju ņemt līdzi uz Sīriju divu mūļu kravas Israēla zemes, lai pielūgtu dzīvo Dievu. Viņš saka: "Jo tavs kalps vairs turpmāk neupurēs svešiem dieviem nedz dedzināmos, nedz kaujamos upurus kā vienīgi Tam Kungam." (2. Ķēn. 5:17) Lai gan ir skaidrs, ka Naamans nu tic tikai patiesajam Dievam, viņa pirmais lūgums parāda, ka pagāniskas ietekmes joprojām zināmā mērā valda pār viņa domāšanu. Sīrijas karaspēka virspavēlnieks uzskatīja Israēla Dievu kā dievību, kas jāgodā uz Israēla zemes. Lai gan Naamans atzina realitāti, ka nav cita Dieva kā tikai Israēla Kungs, vēl nebija izkliedējies viņa uzskats, ka Dievs kaut kā īpaši ir piesaistīts Israēla zemei. Tādēļ savā zemē viņš ilgojās pielūgt Dievu uz Israēla zemes.

Naamana otrais lūgums parāda viņa ticības nopietnību. Lai gan viņš apņēmās kalpot tikai Debesu Dievam, viņš saprata, ka īstenot šo apņemšanos savā elkdievīgajā valstī nebūs viegli. Pie tam Sīrijas ķēniņš vēl joprojām pielūdza dievu Rimonu un šajā amatā Naamanam būs jākalpo kā ķēniņa pavalstniekam. Lai gan Naamans nebija nodomājis atstāt savus pienākumus laicīgā ķēniņa galmā, viņš negribēja būt nolemts Rimona pielūgsmei. Nodevis savu sirdi Jehovam, Naamans nevēlējās pieļaut kādu piekāpšanos elkdievībai, pielūdzot pagānu dievu. Viņš arī negribēja, ka līdz Elīsam nonāktu ziņas, ka viņš tā dara.

Elisa atbildēja uz Naamana lūgumu, sakot: "Ej ar mieru!" (2. Ķēn. 5:19) "Šos vārdus nedrīkst uzskatīt ne par apstiprinājumu, ne nosodījumu Naamana atvadu lūgumam. Viņam bija jādodas prom ar mieru, nevis šaubās vai nemiera pilnā neziņā. Dievs bija pret viņu izturējies laipni, un viņam bija jāatrod laime un miers savās zināšanās un Dieva pielūgsmē. Naamans bija jaunatgrieztais, cilvēks ar apzinātu sirdsbalsi, kas augs spēkā un gudrībā, ja viņš pieķersies savai jaunatrastajai ticībai. Dievs vada jaunatgrieztos soli pa solim un zina isto brīdi, kad aicināt uz reformu kādā noteiktā jautājumā. Šis princips vienmēr būtu jāņem vērā tiem, kas strādā dvēseļu glābšanā." ("The SDA Bible Commentary" 2. sēj., 878. lpp.)

`Kādas mācības mums vajadzētu paņemt no šī stāsta par to, lai nespiestu cilvēkus uz priekšu pārāk ātri, īpaši tos, kas nāk no nekristīgas vides?`