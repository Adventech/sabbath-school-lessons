---
title:  Mūsu aizbildinājumi - bailes
date:   29/10/2023
---

`Izlasi Nah. 1:1, Nah. 3:1–4 un 2. Ķēn. 17:5, 6; 2. Ķēn. 19:32–37. Ko šie panti atklāj par Ninivi un attiecībām starp Asiriju un Israelu? Kā šīs attiecības varēja ietekmēt Jonas lēmumu doties uz Taršišu, nevis uz Ninivi?`

Viens no iemesliem, kāpēc Jona nebija labprātīgs iet uz Ninivi, bija bailes. Asīrieši bija grūti uzveicams ienaidnieks, un Ninive kalpoja kā valsts galvaspilsēta.

"Laikā, kad sadalījās Israēla valsts, starp senās pasaules pilsētām viena no lielākajām bija Asīrijas galvaspilsēta Ninive. [..] Neskatoties uz laicīgo labklājību, Ninive bija noziegumu un ļaunuma centrs. Inspirācija to nosauc par asinskāru pilsētu, 'kas ir pārpildīta ar meliem un varas darbiem' (Nah. 3:1). Tēlainā valodā pravietis Nahums to salīdzina ar nežēlīgu un rijīgu lauvu, sakot: ‘(..) kuru gan nav vajājusi bez mitēšanās tava ļaunprātība!' (Nah. 3:19)." (Elena Vaita "Pravieši un ķēniņi" 265. lpp.)

Ninive bija krāšņa pilsēta. Vēsturnieki stāsta, ka Sanheribs lielā mērā pilsētu paplašināja, ieskaitot milzīgas pils būvniecību dienvidrietumos, kas vien bija 503x242 metrus liela un ar vismaz 80 telpām. Viņš arī izbūvēja 18 kanālus, lai pievadītu pilsētai ūdeni no 65 km attāluma. Pils apmēri vien jau bija iespaidīgi.

Asirieši bija arī cietsirdīgi. Savā paziņojumā par Bābeles iekarošanu Sanheribs lielījās, ka viņš ir piepildijis ielas ar tās iedzīvotāju - gan jaunu, gan vecu - līķiem, un arheologu izrakumos atklātie aplenkuma grebumi attēlo ainas, kurās kareivji caurdur upurus. Tie nebija cilvēki, ar kuriem mēs gribētu satikties. Viņi piekopa vardarbību un bija nepelnīti cietsirdīgi pret tiem, kas viņiem nepatika. Patiešām, iedomājoties par pastaigu starp Ninives ļaužu masām, Jona varēja nodrebēt bailēs.

Neskatoties uz visu to, mēs Jonas stāstu parasti lasām ar nosodījumu, ka viņš tomēr ļāva bailēm stāties ceļā Dieva norādījumu izpildīšanai. Mēs nepadomājam, ka ar mums var notikt tāpat, tas ir, varam padoties bailēm, nevis Dievam.

`Atceries laiku, kad tu juti, ka Dievs spēcīgi virza tevi darīt ko tādu, ko tu baiļu dēļ negribēji darīt. Kādas mācības tu esi apguvis no šīs pieredzes?`