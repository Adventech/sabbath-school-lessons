---
title:  Pravietisks pamats
date:   06/11/2023
---

`Izlasi Lk. 24:36–49. Kas šeit notika, un kāpēc apustuļiem tā bija svarīgākā pieredze?`

Interesanti, ka sākumā mācekļi neticēja baiļu dēļ. Tad, redzēdami Jēzu un pārliecinājušies, ka Viņš patiešām ir dzīvs, viņi neticēja prieka dēļ (Lk. 24:41). Vai esi kādreiz izjutis, ka kaut kas ir pārāk labs, lai būtu patiess? Tā bija mācekļu un citu klātesošo pieredze augšistabā.

Ja Jēzus būtu atstājis viņus tikai ar šo pieredzi, tad, Viņam aizejot, viņu ticība varētu nebūt noturīga. Ar laiku piedzīvotā spēks būtu varējis izgaist. Viņi aizmirstu vai sāktu varbūt pat to apšaubīt. Tāpēc Jēzus neapstājās pie Savu brūču rādīšanas un zivs ēšanas viņu priekšā. Viņš tos veda pie Dieva Vārda un parādīja Sava darba un kalpošanas pravietisko pamatu. Citiem vārdiem – nav svarīgi, cik lieliska bija ar Viņu gūtā pieredze, Jēzus vienalga gribēja, lai viņu ticība ir pamatota Dieva Vārdā.

"Pēc tam viņš tiem sacīja: 'Šie ir tie vārdi, ko Es jums esmu sacījis, vēl pie jums būdams, ka visam bija notikt, kas par Mani rakstīts Mozus bauslībā, praviešos un dziesmās.”” (Lk. 24:44)

Arī šeit mēs atrodam spēcīgu motivāciju liecībai un misijai: Dieva Vārds. Jēzus zinājalai nostiprinātu mācekļu pieredzi, viņiem ir nepieciešams saprast, kāpēc Viņam bija jāmirst un ko nozīmēja Viņa augšāmcelšanās. Viņiem vajadzēja mainīt savu pasaules uzskatu no politiskās un laicīgās valstības uz lielo grēka atrisinājumu un Kristus uzvaru pār nāvi. Evaņģēlijs bija daudz vairāk nekā Israēla politiskās suverenitātes iegūšana. Tas atklāja Kristus uzvaru pār sātanu un garantēja, ka kādu dienu viss pasaules ļaunums tiks iznīcināts, ka zeme tiks radīta no jauna un ka Dievs būs starp Saviem ļaudīm. Viņš "atvēra viņu saprašanu" (Lk. 24:45, NKJV), lai viņi varētu aptvert šīs patiesības, kas viņiem bija līdzdalāmas pasaulei.

Mūsu pieredze ar Jēzu nevar tikt uzturēta bez Viņa Vārda pamata, ieskaitot pravietojumus, kas norāda uz vēsturi un notikumiem, kas vada uz Kristus pirmo un otro atnākšanu. Saprotot šīs patiesības, mēs varam būt gatavi un motivēti darīt misijas darbu.

`Cik labi nopamatojies tu esi pravietojumos, kas norāda uz Kristu-gan pirmo, gan otro Viņa nākšanu? Kāpēc mums vajadzētu būt nopamatotiem Dieva Vārdā, tai skaitā pravietojumos, īpaši pēdējās dienās, un kāpēc izpratne par tiem ir tik svarīga, īpaši misijas darbā?`