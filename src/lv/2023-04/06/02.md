---
title:  Līdzdalīt labo vēsti
date:   05/11/2023
---

`Izlasi Lk. 24:1-12. Kāda bija reakcija no to puses, kas dzirdēja par augšāmcēlušos Kristu?`

Lūka ziņo, ka agrā svētdienas rītā pēc Jēzus nāves vairākas sievietes devās uz kapu. Viņām līdzi bija smaržīgās zāles, un visdrīzāk viņas tagad, kad sabats bija pagājis, devās apkopt Jēzus ķermeni. Viņas domāja, ka kaps būs aizzīmogots, tāpēc bija pārsteigtas, atrodot to tukšu. Nezinādamas, ko darīt, viņas nobijās, kad parādījās divi vīri spožās drēbēs. Taču vīriem bija vēsts. Atgādinot Jēzus vārdus, viņi pastāstīja sievietēm, ka Jēzus patiešām bija augšāmcēlies, kā Viņš bija teicis. Prieka pārpilnībā viņas ātri atgriezās pie mācekļiem un arī tur, kur citi Jēzus sekotāji uzturējās, un pastāstīja viņiem, ko bija redzējušas un dzirdējušas, jo viņas nespēja noturēt savu sajūsmu. Tas ir, viņas līdzdalīja citiem, ko bija uzzinājušas par Kristu.

Vai vari iedomāties, kā jutās sievietes? Viņas tikko piedzīvoja brīnišķīgu pieredzi, kas pildīja viņas ar godbijību, bet mācekļi nosauca viņu piedzīvoto par "tukšām pasakām" un neticēja. Nebūdams drošs, ticēt vai ne, Pēteris aizskrēja uz kapu, lai pārliecinātos pats.

Pēterim un arī daudziem no mums ir zināma aizture pieņemt kaut ko tikai tāpēc, ka kāds tā ir teicis. Lai gan Pēteris klausījās sievietēs, viņš tikai vēlāk varēja pievienoties viņu priekam. Sākumā viss, ko viņš piedzīvoja, bija tukšs kaps, kas, kā Lūka saka, vienkārši lika viņam "brīnīties" (Lk. 24:12). Viņa pieredze pie kapa nebija tāda pati kā sievietēm.

Neskatoties uz to, kāda bija Pētera reakcija, sievietes gribēja līdzdalīt piedzīvoto citiem, tiklīdz viņas bija uzzinājušas jaunumus par Jēzu. Vai var būt vēl lielāka motivācija misijai kā ļaut citiem zināt, ko Jēzus viņu labā ir izdarījis? Kas var būt vēl lielāks motīvs, kā izplatīt labo vēsti par glābšanu Jēzū, vienīgo cerību, kāda ir katram no mums?

Protams, mums pašiem ir vajadzīga personīga pieredze ar Dievu, pirms mēs varam to līdzdalīt citiem. Mūsu ilgām līdzdalīt citiem to, ko mēs mīlam, vajadzētu būt svarīgākajai daļai, kas motivē darīt misijas darbu. Galu galā mēs nevaram līdzdalīt to, kā mums pašiem nav, vai ne?

`Kādas pieredzes tev ir bijušas ar Dieva un Viņa milestības realitāti? Kāpēc šie brīži tev ir tik dārgi, un kā tie motivē tevi aizsniegt citus ar labo vēsti?`