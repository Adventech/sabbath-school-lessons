---
title:  Ābrahāma milestība pret visiem
date:   23/10/2023
---

`Izlasi 1. Moz. 18:16-33. Kā Ābrahāms parādīja savu izcilo mīlestību pret visiem cilvēkiem, nešķirojot pēc cilts, rases vai tautības?`

Otra Abrahāma īpašība no 1. Moz. 18. nodaļas ir viņa mīlestība pret cilvēkiem, pat pret tiem, ko viņš personīgi nepazina. Šī ir lieliska mācība mums visiem. Sodomas un Gomoras ļaudis bija grēcinieki, tālu novirzījušies no viņa vērtībām, bet viņa sirds bija milestības pilna pret ikvienu, nešķirojot pēc rases, dzimuma, valodas vai reliģijas.

Tad Dievs atklāj Ābrahāmam Savu lēmumu iznīcināt Sodomu un Gomoru. "Un Tas Kungs sacīja: 'Brēkšana par Sodomu un Gomoru patiešām ir liela, un viņu apgrēcība ir loti smaga. Es iešu un lūkošu, vai viņi ir darījuši pēc tās brēkšanas, kas aizsniegusi Mani, vai ne; to Es gribu uzzināt.” (1. Moz. 18:20, 21)

Ar lielu pazemību un cieņu Ābrahāms pienesa Dievam savu lūgumu: “Nemūžam Tu tā nedarīsi, ka liksi mirt taisnajam ar bezdievi, ka taisnais būtu līdzīgs bezdievim. Nemūžam! Vai visas pasaules soģis nedarīs taisni?" (1. Moz. 18:25)

Pateicoties savai lielajai mīlestībai, Ābrahāms cerēja izglābt visus cilvēkus šajās pilsētās, ne tikai taisnos. Ābrahāms noteikti zināja, cik ļauni un samaitāti bija tur dzīvojošie cilvēki. Kas zina, kādus stāstus viņš bija dzirdējis par šiem cilvēkiem un viņu rīcību? Un no tā, ko mēs zinām par viņiem, kā tas atklāts nākamajā nodaļā, nepatīkamajā stāstā par Latu un pūli ārpusē pie viņa mājas (sk. 1. Moz.19:1-11), tie bija ļoti ļauni cilvēki.

Tomēr Ābrahāms, pats iepazinis Dieva mīlestību, iestājās Viņa priekšā par šiem ļaudīm.Ābrahāms zināja, ka cilvēki vienmēr var griezties pie Dieva ar nožēlu. Ābrahāmam šo pilsētu glābšana būtu devusi iespēju nožēlot.

Beigās Ābrahāms balstīja savu lūgumu uz to, ko viņš personīgi zināja par Dieva mīlestību pret cilvēkiem. Viņam pašam bija liela mīlestība pret grēciniekiem, un viņš zināja – kamēr vien ir dzīvība, pastāv cerība uz glābšanu.

`Kāpēc aizlūgšana ir tik svarīga mūsu lūgšanu dzīvē? Kā lūgšanas par citiem, kam ir kāda vajadzība, var palīdzēt mums augt garīgi un piedzīvot vairāk to, cik reāla ir Dieva milestība pret grēciniekiem?`