---
title:  Ābrahāma misija
date:   25/10/2023
---

`Izlasi 1. Moz. 19:1-29. Kāds bija Ābrahama viesmīlības, mīlestības un lūgšanu gara rezultāts?`

Bibele sniedz interesantas norādes par Lata stāvokli Sodomas pilsētā: "Lats sēdēja Sodomas pilsētas vārtos.” (1. Moz. 19:1, NKJV) Tas nozīmē, ka viņš bija svarīga persona pilsētā, noteikti sabiedrības ierēdnis, jo sēdēšana vārtos bija ierēdņu, tiesnešu un ķēniņu priekštiesība (2. Sam. 19:8, Jer. 38:7, Rutes 4:1).

1. Moz. 19. nodaļa ir gandrīz paralēla 18. nodaļai un stāstam par Ābrahāmu un eņģeļiem. Ābrahāms un Lats abi sēdēja pie ieejas jeb vārtos (1. Moz. 18:1, 1. Moz. 19:1). Abi aicināja svešiniekus atpūsties savā mājvietā (1. Moz. 18:3, 4; 1. Moz. 19:2). Abi sagatavoja ēdienu ciemiņiem (1. Moz. 18:4-8, 1. Moz. 19:3). Lai arī kādas bija viņa kļūdas, mēs redzam, ka Latam bija arī labas rakstura īpašības.

"Bet Tas Kungs lika līt sēram un ugunij pār Sodomu un Gomoru no Tā Kunga, no debesīm. Un Viņš izpostīja šīs pilsētas un visu apgabalu un visus pilsētas iedzīvotājus, arī zemes augus." (1. Moz. 19:24, 25)

Mēs nezinām, cik daudz cilvēku dzīvoja Sodomas un Gomoras pilsētās šī ziņojuma laikā, bet no šiem tūkstošiem tikai četri devās ārā no pilsētas un tikai trīs izglābās. Līdzīgi bija 1.Mozus grāmatā aprakstītajos plūdos. Mēs nezinām, cik daudzi toreiz dzīvoja, bet mēs zinām, ka lielākā daļa netika glābti.

Nelielais Sodomas iedzīvotāju skaits, kas tika izglābts, ir saistīts arī ar mūsu misiju: ne visi tiks glābti. Mēs gribētu, ka ikviens pieņem Jēzu un Viņa glābšanas plānu, bet katram cilvēkam ir brīva griba. Mūsu uzdevums ir aicināt tik daudz cilvēku, cik vien iespējams, lai izdarītu izvēli par Jēzu. Īstenojot mūsu misiju, Dievs palīdz mums ar Svētā Gara starpniecību, bet Viņš nekad nerīkosies pret kāda gribu. Brīvā griba nozīmē, ka beigās glābšana ir katra paša izvēle, lai arī ko mēs darītu un cik daudz lūgtu.

`Kā mēs varam mācīties nekrist mazdūšībā, ja neredzam savai misijai tādus rezultātus, kādus mēs gribētu, darot misijas darbu?`