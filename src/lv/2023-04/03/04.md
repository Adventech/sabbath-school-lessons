---
title:  Ābrahāma aicinājums
date:   17/10/2023
---

Sekojot Dieva aicinājumam, Ābrahāms iegāja zemē, kā Dievs viņam bija pavēlējis. Tomēr jau no paša sākuma likās, ka viss nenotiek pārāk labi. Viņš ieradās tur, kur Dievs viņam bija licis, bet saskaņā ar Bībeli "tolaik tai zemē dzīvoja kānaānieši❞ (1. Moz. 12:6) pagāni, kas bija pazīstami ar savu nežēlību un vardarbību. Nav brīnums, ka uzreiz pēc tam, kad Ābrahāms tur nonāca, Kungs viņam parādījās un teica: "Taviem pēcnācējiem Es došu šo zemi." (1. Moz. 12:7) Nav šaubu, ka Ābrahāmam bija vajadzīgs iedrošinājums.

Tomēr situācija joprojām nebija īpaši labvēlīga viņam, vismaz ne sākumā.

`Izlasi 1. Moz. 12:10-13:1. Kas notika ar viņu pēc tam, un kādas kļūdas pieļāva šis Dieva vīrs?`

Cik gan drosmi atņemoši viņam bija atstāt ērtu un visdrīzāk turīgu dzīvi dzimtenē, lai ietu, “nezinādams, kurp iet” (Ebr. 11:8). Viens no viņa pirmajiem piedzīvojumiem bija bads! Šis bads bija tik liels, ka viņam bija jāatstāj vieta, kur Dievs bija viņam licis apmesties, un jādodas uz citurieni. Un pēc tam viss kļuva vēl sliktāk.

“Uzturēdamies Ēģiptē, Ābrāms atklāja, ka viņš nav brīvs no cilvēciskām vājībām un nepilnībām.Slēpdams patiesību, ka Sāra ir viņa sieva, viņš parādīja neuzticību Dieva vadībai, kā arī augstās ticības un drosmes trūkumu, kas tik bieži un skaisti raksturoja viņa dzīvi. [..] Ābrāma ticības trūkuma dēļ Sāra tika pakļauta lielām briesmām. Dzirdēdams par viņas skaistumu, Ēģiptes valdnieks lika to atvest uz savu pili, lai ņemtu sev par sievu. Taču Kungs savā žēlastībā Sāru pasargāja, sūtot sodu pār ķēniņa namu." (Elena Vaita "Sentēvi un pravieši" 130. lpp.)

Neviens nekad nav teicis, ka misijas darbs ir viegls, taču melojot, krāpjot Ābrahāms padarīja visu tikai vēl sliktāku. Par laimi, Dievs ir pacietīgs Dievs un neatmeta Savu kalpu kļūdas dēļ, kas diemžēl nebija vienīgā, ko Ābrahāms pieļāva. Cik mierinoši ir zināt, ka tad, ja mēs pieķeramies Kungam ticībā un paļāvībā, kā to darīja Ābrahāms, tad var tikt piedotas ne tikai mūsu kļūdas, grēki un vainas, bet Kungs vēl arvien var mūs izmantot misijai.

`Kādas mācības mēs varam gūt no stāsta par Ābrāmu Ēģiptē?`