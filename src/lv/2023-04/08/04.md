---
title:  Bēgļi un imigranti
date:   21/11/2023
---

Bēgļu un imigrantu tēma ir kļuvusi par karsti apspriestu tēmu, īpaši tāpēc, ka to mūsdienās ir tik daudz. Vai nu kara vai dabas katastrofu dēļ, vai arī cerībā uz labāku ekonomisko nākotni miljoniem cilvēku visā pasaulē dodas prom no savām mājām ar izmisīgām vajadzībām pēc palīdzības.

Mt. 2:13, 14 bēglis bija Jēzus. Viņa laicīgie vecāki Jāzeps un Marija bija spiesti naktī bēgt no Betlēmes un meklēt patvērumu Ēģiptē, lai izbēgtu no Hēroda slepkavnieciskās rokas. Bībele neko nesaka par viņu piedzīvoto Ēģiptē, bet nav grūti iedomāties, ka bija savi izaicinājumi, iespējams, līdzīgi, kādus piedzīvo bēgļi arī mūsdienās. Jēzus ģimene meklēja patvērumu svešā zemē, tāpat arī mūsdienās daudzi musulmaņi, budisti, hinduisti, kristieši un nereliģiski cilvēki meklē patvērumu citās valstīs.

Kopumā runājot, ir vieglāk sadraudzēties ar cilvēkiem no savas kultūras un valodas grupas, jo mums ir daudz kopīga. Daudz izaicinošāk ir atrast kopīgo ar imigrantiem un bēgļiem, kam nav tādu pašu reliģisku vērtību vai kas neēd līdzīgu ēdienu. Evaņģēlijs aicina mūs iziet no savas etniskās, nacionālās un kultūras komforta zonas un aizsniegt tos, kas ir grūtībās, lai arī cik viņi būtu atšķirīgi.

`Izlasi 5. Moz. 10:19, Ps. 146:9, Rom. 12:13 un 3. Moz. 23:22. Kāda svarīga tēma mums šeit ir jāatceras?`

Kā mēs varam kalpot imigrantiem un bēgļiem? Jā, tas ir grūti, jo atsevišķās valstīs var nebūt politiski pareizi būt kopā ar šiem cilvēkiem vai viņiem palīdzēt. Tomēr mums jādara, ko spējam, lai kalpotu šiem cilvēkiem tad, kad varam, jo viņi noteikti ir piedzīvojuši ļoti grūtus laikus un mūsu palīdzība viņiem ir nepieciešama. Tāpēc mums ir jāpalīdz, cik lielā mērā to varam.

Sāc ar lūgšanu, tad meklē informāciju par imigrantiem un bēgļiem. Daudzās vietās ir organizācijas, kas par viņiem rūpējas. Tu vari sākt strādāt kopā ar kādu no organizācijām, vai arī tava vietējā Bībeles izpētes grupa var sākt kalpošanu imigrantiem un bēgļiem.

`Pat ja tas ir tikai nedaudz, ko tu vari darīt, lai palīdzētu imigrantiem un bēgļiem, kurus pazīsti?`