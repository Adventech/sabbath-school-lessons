---
title:  Palīdzēt ciešanās
date:   22/11/2023
---

Kurš no mums gan nav piedzīvojis, cik sāpīga patiesībā ir mūsu pasaule-neatkarīgi no tā, vai dzīvojam bagātā un materiālistiskā vidē vai ļoti nabadzīgā valstī. Cilvēkiem sāp, viņi cieš un cīnās. Pietiek palasīt par pārsteidzošo naudas summu, kas Rietumu pasaulē katru gadu tiek izlietota antidepresantiem, lai saprastu, ka pārticība pat ne tuvu negarantē laimi vai mieru.

`"Tā Kunga Gars ir uz Manis, jo Viņš Mani svaidījis sludināt prieka vēsti nabagiem, pasludināt atsvabināšanu cietumniekiem un akliem gaismu, satriektos palaist vaļā." (Lk. 4:18) Ko tas māca mums par to, ko darīja Jēzus un ko mums vajadzētu darīt savā veidā to labā, kas mūsu vidū piedzīvo ciešanas?`

Dievs aicina mūs apmierināt visu cilvēku vajadzības, pat ja mēs nezinām, kad un vai viņi vispār pieņems Jēzu. Lai gan vest viņus pie Jēzus ir mūsu ticības pamats, mums ir jāpalīdz tiem, kas ir grūtībās - tikai tāpēc vien, ka viņiem ir vajadzīga palīdzība. Mēs palīdzam viņiem tāpēc, ka esam pieņēmuši Jēzu kā mūsu Kungu, un tāpēc, ka Viņš aicina mūs palīdzēt.

Jēzus paraugs, cenšoties apmierināt visu cilvēku vajadzības, ir Bībeles princips, kam jāseko. Mēs nezinām, vai visi, kam Viņš palīdzēja, pieņēma Viņu vai nepieņēma.

Lai patiesi palīdzētu citiem, mums ir jāapzinās viņu vajadzības. Katrā kultūrā ir savs veids, kā izturēties pret draugu. Indijā, uzņemot viesus, ir pieņemts pasniegt ēdienu vai dzērienu. Ir vieglāk iedot svešiniekam naudas monētu nekā mierināt draugu, kurš tikko zaudējis mīļoto cilvēku. Tas, kas tavam draugam ir vajadzīgs, var būt kaut kas vairāk nekā nauda vai fiziskas lietas. Bieži mūsu līdzjūtīgais atbalsts liela zaudējuma gadījumā var būt daudz noderīgāks.

Svarīgais princips būt Jēzus palīgam savu draugu labā sākas vispirms ar mērķi parādīt viņiem nesavtīgu mīlestību, saprotot vispirms viņu vajadzības un tikai tad piedāvājot palīdzību. Nodrošini viņiem nepieciešamo palīdzību, pat ja tu nezini, vai viņi ir gatavi sekot Jēzum.

`Izlasi Mt. 25:34-40. Kada ir šeit sniegtā vēsts mums?`