---
title:  Draugu ticība
date:   19/11/2023
---

Kāds spēcīgs stāsts evaņģēlijos atklāj, ko piedzīvoja daži vīri, lai nogādātu kādu grūtībās nonākušu cilvēku, iespējams, draugu, pie Jēzus. Mēs varam mācīties no tā - par grūto darbu, ko reizēm var prasīt kalpošana grūtībās nonākušajiem.

`Izlasi Lk. 5:17-26 (sk. arī Mt. 9:1-8, Mk. 2:3-12). Kādas mācības mēs varam gūt no šī stāsta par misiju un kalpošanu?`

Aiznesot slimo pie Jēzus, šie vīri uzņēmās atbildību parūpēties par savu draugu. Arī mūs Dievs aicina būt tādiem kā šī vīra draugiem - lai vestu grūtībās nonākušos pie Kristus. Šis darbs prasa ticību, rīcību, pacietību un labprātību, kā arī nepieciešamības gadījumā vēlmi būt netradicionālam. Vīri nāca pie Jēzus, bet saskārās ar šķēršļiem. Viņi nevarēja aizvest savu bezpalīdzīgo draugu pie Jēzus ar parastām metodēm, taču viņi nepadevās. Viņi atrada inovatīvu veidu, kā dabūt vīru pie Jēzus. Viņi nolaida gultu caur griestiem! Saskaņā ar Lūku Jēzus to novērtēja atzinīgi (sk. Lk. 5:20).

Jēzus ilgas ir, lai mēs vestu savus bezpalīdzīgos draugus pie Viņa. Bībele Jēzu sauc Par Lielo Ārstu, kas ilgojas piedot un dziedināt tos, kas cieš, lai arī kas viņi būtu.

Arī Elena Vaita mūs aicina palīdzēt bezpalīdzīgajiem: "Negaidi, kad tev pateiks, kas ir tavs pienākums. Atver acis un redzi, kas ir tev apkārt. Iepazīsties ar bezpalīdzīgajiem, ciešanās un grūtībās nonākušajiem. Neslēpies no viņiem un necenties ignorēt viņu vajadzības. Kurš sniedz Jēkaba vēstulē minētos pierādījumus, ka viņa reliģija ir tīra? Kurš vēlas darīt visu, kas ir viņa spēkos, lai palīdzētu lielajā pestīšanas plānā?" ("Liecības draudzei" 2. sēj., 29. lpp.)

Jēzus pats parāda, kā palīdzēt bezpalīdzīgajiem, un aicina mūs darīt to pašu. Sākumā mēs kļūstam par viņu draugiem. Tad mēs uzzinām viņu vajadzības un visbeidzot vadām pie Jēzus, kas vienīgais var viņiem palīdzēt. Tieši to šie vīri darīja šajā stāstā. Mums jārīkojas līdzīgi, lai vai kādā situācijā atrastos. Palīdzi vest cilvēkus pie vienīgā, kas var viņus glābt, - pie Jēzus.

`Kam tavā apkārtnē šobrīd ir vajadzīga palīdzība? Ko tu darīsi viņu labā?`