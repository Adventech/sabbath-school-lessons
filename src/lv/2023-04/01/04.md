---
title:  Dievs, kas kļuva viens no mums
date:   03/10/2023
---

Vecā Derība atklāj, kā Radītājs sāka īstenot plānu ar cilvēku starpniecību, kam bija jābūt Viņa rakstura un nolūku pārstāvjiem pasaulē. Viss, ko Dievs darīja, bija saskaņā ar Viņa misijas stratēģiju. Ar pravieša Jesajas starpniecību Dievs teica: "Es esmu Dievs un cita nav neviena, Dievs, kam nav cita līdzīga! Es no iesākuma pasludināju gala iznākumu, .. sacīdams: Mans lēmums piepildīsies! Es īstenošu visu, kas Man patīk!" (Jes. 46:9, 10) Tikmēr Jaunajā Derībā Dieva ilgas būt kopā ar cilvēku ieņēma jaunu dimensiju. Pateicoties Kristus nākšanai miesā, tas, kas Ēdenes dārzā bija tikai apsolījums (1. Moz. 3:15), kļuva par realitāti.

`Izlasi stāstu par Jēzus dzimšanas pasludināšanu Mt. 1:18–23. Ko būtisku šis ziņojums mums stāsta par Dievu?`

"Dievs ar mums." Imanuels. Dievs mājoja Savu ļaužu vidū svētnīcā, un nu Viņš mājo pie viņiem fiziskā miesā Jēzus no Nācaretes personā. Patiešām, līdz ar Jēzus piedzimšanu Dievs konkrētos veidos ir atklājis Savas nemitīgās ilgas būt ar mums arī misijā: Dieva Dēls bija pilnīgs cilvēks un pilnīgi dievišķs, un Viņš ir tas, kurš apstiprināja: “ES ESMU ceļš, patiesība un dzīvība; neviens netiek pie Tēva kā vien caur Mani." (Jņ. 14:6)

`Izlasi Jņ. 1:14–18. Ko par Dieva misiju mūsu labā mēs varam mācīties no Kristus iemiesošanās?`

Dievs virzījās uz priekšu ar Savu misiju un tad, pateicoties Jēzum Kristum, tika atklāts miesā Viņa bērnu vidū. "Viens un vienīgais Dēls, kurš nāca no Tēva, pilns žēlastības un patiesības," (Jņ. 1:14, NIV) piepildīja Vecās Derības pravietojumus un saskaņā ar dievišķo plānu kļuva viens no mums, Dievs cilvēka miesā. Dieva misija turpināja īstenot Viņa nodomu.

`Padomā, ko nozīmē tas, ka Dieva mīlestība uz mums ir tik liela, ka viņš nāca pie mums mūsu pašu cilvēcībā. Kā mums vajadzētu atsaukties uz šo mīlestību, īpaši attiecībā uz misiju citu labā?`