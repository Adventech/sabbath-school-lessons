---
title:  Trīsvienīgais Dievs - misijas pirmsākumi
date:   08/10/2023
---

Rakstos atklātajā Dieva misijā Jēzus ir priekšā un centrā kā vienīgais glābšanas ceļš. Kristus pats paziņoja: "ES ESMU ceļš, patiesība un dzīvība; neviens netiek pie Tēva kā vien caur Mani." (Jņ. 14:6) Bet Jēzus arī palīdz mums saprast trīsvienīgā Dieva centrālo lomu Viņa misijā.

Viss, ko Kristus darīja, bija vai nu Viņa Tēvam Debesīs, vai arī no Viņa (sk. Jņ. 4:34; Jņ. 5:30; Jņ. 12:45). Tomēr mums vienmēr jāatceras, ka Jēzus misija nesākās tad, kad Viņš atnāca uz šo pasauli. Viņš to bija saņēmis no Tēva vēl pirms mūsu pasaules radīšanas (salīdzini ar Ef. 1:4, 1. Pēt. 1:20).

Tāpēc Dievs plānoja Savu misiju cilvēces labā vēl pirms mūsu planētas pamatu likšanas, un Viņš mērķtiecīgi ienāca cilvēces vēsturē, lai šo nolūku īstenotu. Dēls radīja pasauli (Jņ. 1:3) un, kad laiks bija piepildījies” (Gal. 4:4), parādīja Savu mīlestību, sūtot Dēlu uz šejieni (Jņ.3:16,17). Dēls atnāca, nomira pie krusta un uzvarēja nāvi. Tad, Tēva sūtīts, šurp atnāca Gars (Jņ. 14:26, Jņ. 16:7), kas tiesā pasauli (Jņ. 16:8-11) un arī mūsdienās turpina Tēva un Dēla misiju, pilnvarojot un sūtot misijā Dieva ļaudis (Jņ. 14:26; Jņ. 16:13, 14).

`Izlasi Jņ 20:21, 22. Kā izpratnei, ka misijas pirmsākums ir Tēvs, Dēls un Svētais Gars, vajadzētu veidot mūsu misiju?`

Kaut arī vārds "trīsvienība" Bībelē nav atrodams, uz misiju vērsti pierādījumi, kas ietver visas trīs Dievības Personas, ir neskaitāmi. Piemēram, pēc augšāmcelšanās Kristus parādījās Saviem mācekļiem un apsolīja viņiem: "Es jums sūtu to, ko Tēvs ir apsolījis. Bet palieciet jūs pilsētā, līdz kamēr tiksit apģērbti ar spēku no augšienes." (Lk. 24:49) Šeit mēs atrodam Dievības misijas realitāti, izteiktu vienā teikumā: Tēva apsolījums, Dēla garantija tam, ka apsolījums tiks piepildīts, kā arī pats apsolījums - Svētā Gara nākšana (sk. Lk. 3:16; Ap. d. 1:4, 5, 8).

No šī mēs saprotam, ka misija nepieder mums. Tā pieder trīsvienīgajam Dievam, tāpēc tā nebūs neveiksmīga.

`Tēvs, Dēls un Svētais Gars ir iesaistīti dvēseļu glābšanas darbā. Kāpēc šai domai vajadzētu būt ļoti mierinošai?`