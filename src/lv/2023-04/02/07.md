---
title:  Tālākiem pētījumiem
date:   13/10/2023
---

Par liecību visām tautām. “Glābēja vārdi ‘Jūs esat pasaules gaisma' norāda uz faktu, ka Viņš saviem sekotājiem ir uzticējis pasaulplašu misiju. Kā saules stari iespiežas visattālākajos zemes stūrīšos, tā Dievs ir paredzējis, ka evaņģēlija gaisma aizsniegsies līdz katrai dvēselei zemes virsū. Ja Kristus draudze piepildītu Kunga nolūku, gaisma jau būtu izlieta pār visiem, kas sēž tumsā un nāves ēnu ielejā. Tā vietā, lai pulcētos kopā un izvairītos no atbildības un krusta nešanas, draudzes locekļiem ir jāizklīst pa visu pasauli, ļaujot Kristus gaismai spīdēt no viņiem, strādājot tā, kā Viņš strādāja, lai glābtu dvēseles, un tad šīs ‘valstības evaņģēlijs' ātri tiktu izplatīts pa visu pasauli.

No visām zemēm izskan maķedoniešu sauciens: 'Nāciet un palīdziet mums.' Dievs mūsu priekšā ir atvēris laukus. Debesu būtnes ir sadarbojušās ar cilvēkiem. Aizgādība iet mums pa priekšu, un dievišķais spēks darbojas ar cilvēka pūlēm. Patiešām, acīm, kas neredz Kunga darbus, vajadzētu būt aklām, un ausīm, kas nedzird īstā Gana aicinājumu savām avīm, vajadzētu būt kurlām. Daži ir dzirdējuši Dieva aicinājumu un ir tam atsaukušies. Lai katra svētdarītā sirds atsaucas tagad, cenšoties pasludināt dzīvību dodošo vēsti.ja vīri un sievas pazemībā un uzticībā uzņemsies savu Dieva doto darbu, dievišķs spēks atklāsies tādā veidā, ka daudzi atgriezīsies pie patiesības. Viņu pūļu rezultāts būs brīnišķīgs." (Elena Vaita “Advent Review and Sabbath Herald" 1912. gada 14. nov.)

**Jautājumi pārrunām**:

`Draudzes ietekmi kopienā galvenokārt nosaka tas, cik lielā mērā mēs – Kristus miesa - paši savā dzīvē parādām Dieva mīlestību,piepildot Viņa misiju. Kā jūs personīgi atsaucaties šim izaicinājumam?`

`Kā, pēc jūsu domām, jūsu draudzi redz un saprot tās kaimiņi, kas nav adventisti? Kā jūs to zināt? Ja jūs uztver pozitīvi, ko jūs varat darīt, lai šādu iespaidu vēl vairāk nostiprinātu? Ja negatīvi, ko jūs varat darīt, lai to mainītu?`

`Kāpēc "mūžīgais evanģēlijs" kā centrs mūsu misijai pasaulē ir tik svarīgs? Kādu cerību mēs varam sniegt ikvienam, it visur, ja vien tā ir centrēta uz lielo cerību, kas mums ir, pateicoties evaņģēlijam, labajai vēstij, par to, ko Jēzus ir izdarījis mūsu labā pie krusta?`