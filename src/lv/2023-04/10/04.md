---
title:  Pāvils un nezināmais Dievs
date:   05/12/2023
---

levēro, ka Pāvils nenoniecināja atēniešu viltus reliġiju jeb dievus. Viņš atrada visas labās domas, ko varēja atrast, lai arī cik to bija maz, un padarīja tās lielākas.

`Izlasi Ap. d. 17:22, 23. Ko Pāvils tur darīja, mēģinot aizsniegt šos cilvēkus ar evaņģēliju?`

"Atēnieši, es redzu, ka jūs visās lietās esat ļoti dievbijīgi." (Ap. d. 17:22) Pāvils izteica komplimentu pagāniem! Viņu reliģija visādos veidos bija maldinoša, un tomēr Pāvils izteica komplimentu viņu uzticībai.

Pāvils turpināja: “Jo, staigādams un aplūkodams jūsu svētumus..." (Ap. d. 17:23) Aprakstot savu personīgo atēniešu reliģijas izpēti, Pāvils parādīja cieņpilnu attieksmi pret šiem cilvēkiem. Viņš nelielīja sevi kā pašpasludinātu ekspertu ar visām atbildēm, kā viņa klausītājiem būtu jāmainās. Lai arī viņš bija eksperts un viņam bija atbildes, viņš sevi neuzspieda kā ekspertu, jo tad tiktu pilnībā noraidīts. Tā vietā Pāvilu uzskatīja par tādu, kam cilvēki rūp un kas vēl viņiem labu.

Komentējot uzrakstu “Nezināmajam dievam" (Ap. d. 17:23), Pāvils izmantoja to, ko varēja uzskatīt par kopīgo. Viņi ticēja dievam (patiesībā daudzi), kas bija lielisks sākums un varēja atvērt ceļu uz dziļāku sarunu. Viņš neizsmēja ideju par altāri nezināmam dievam. Tā vietā viņš novērtēja un apbrīnoja cilvēkus, kas pietiekami rūpējās par garīgām lietām, lai pieliktu pūles un ieguldītu līdzekļus, pielūdzot kaut ko, ko viņi nepazina, ja nu viņi kaut ko ir palaiduši garām.

Vai viņi bija nomaldījušies? Protams, bet to varēja risināt. Sākumā bija svarīgi, ka viņi bija dievbijīgi, lai arī maz saprata. Tas, kā Pāvils atzina, bija materiāls, ar ko Svētais Gars varēja strādāt. Pāvils bija atradis tēmu, par ko runāt, un tas izraisīja viņu interesi.

`Kādus tiltus un saskarsmes punktus jūs varat iedomāties, kas pavērtu iespējas dziļākai sarunai ar tiem, ar kuriem jūs nonākat saskarē?`