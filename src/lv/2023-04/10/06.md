---
title:  Šķērsojot robežu
date:   07/12/2023
---

`Izlasi Ap. d. 17:24-34. Kā Pāvils turpina savu liecību?`

Interesanti ir atzīmēt, ka Pāvils patiesībā citēja dažus no viņu pašu rakstniekiem, kas, uzrakstījuši kaut ko līdzīgu Bībeles patiesībām, deva Pāvilam iespēju aizvest savus klausītājus vēl tālāk. Tas ir, viņš izmantoja savas zināšanas par viņu ticību, lai meklētu ar viņiem kopīgu pamatu, un tikai tad veda viņus tālāk. Nav šaubu: cenšoties aizsniegt citus, ļoti noderīga metode var būt iepazīšanās ar to, kam viņi tic, un kopīgo saskarsmes punktu meklēšana.

levēro arī, ka Pāvils izmantoja kopīgo, lai runātu par to, par ko tiešām gribēja runāt par Jēzus augšāmcelšanos un cerību, ko tā visiem piedāvā. Lūka apraksta reakciju uz Pāvila noslēdzošajiem vārdiem par augšāmcelšanos. Daži vīpsnāja par šo domu, citi teica, ka vēlas Pāvila sludināšanu par šo jautājumu dzirdēt vēlreiz, un daži ticēja. Galvenais šajā stāstā ir tas, ka viņi visi patiesībā bija klausījušies. Un tāda jau no paša sākuma bija Pāvila cerība.

Mēs zinām, ka daži cilvēki atmetīs evaņģēliju, bet mums ir jādara viss iespējamais, lai nodrošinātu to, ka, pirms viņi to atmet, viņi saprot, ko ir atmetuši. Pāvils, izmantojot savu metodi darbā ar atēniešiem un stratēģiski izmantojot to, ko viņš par tiem bija mācījies un uzzinājis, panāca, ka viņi ar atvērtu prātu ieklausījās viņa runā, ka eksistē Dievs, kuru viņi nepazīst, bet kas viņus ir radījis. Šis Dievs viņus mīlēja un gribēja, lai Viņu iepazīst. Viņš bija pret viņiem žēlsirdīgs, neskatoties uz viņu nezināšanu. Bet Tiesas diena tuvojas. Un, ja viss šis izklausās pārāk neticams, tad eksistē pārbaudāms pierādījums tam visam Kristus augšāmcelšanā.

Tagad, kad cilvēki bija dzirdējuši un uztvēruši vēsti, viņiem pašiem bija jāizvēlas: uzreiz to atmest vai arī pētīt tālāk. Daži pētīja tālāk un kļuva par Jēzus sekotājiem (Ap. d. 17:34).

`Izaicinājums: Lūdziet Dievu pēc īpašas vadības, lai jūs zinātu, kā vislabāk liecināt kādam, ko jūs pazīstat.`

`Papildu izaicinājums: Izpētiet sociālos medijus kā iespējamo "Areiopagu", lai atklātu evaņģēliju neticīgajiem ar tādu pašu Pāvila skaidrību un apdomību.`