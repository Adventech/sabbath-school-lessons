---
title:  Pāvils Areiopagā
date:   04/12/2023
---

Ņemot vērā Dieva doto uzdevumu, Pāvils bija gatavs sludināt evaņģēliju, lai arī kur atrastos.

`Izlasi Ap. d. 17:18-21. Kādi bija daži no veidiem, kā pagāni tirgus laukumā reaģēja uz Pāvila jautājumiem un runāšanu?`

Skaidrs, ka ar saviem “svešajiem dieviem" Pāvils uz cilvēkiem tirgus laukumā atstāja ietekmi (Ap. d. 17:18) un ka tāpēc viņu aizveda uz Areiopagu, pilsētas daļu, kur tika apspriesti juridiski un reliģiski jautājumi, lai gan neliekas, ka Pāvils piedzīvoja kādu juridisku tiesāšanu. Šķiet, viņi tikai uzklausīja viņu un viņa “jauno mācību" (Ap. d. 17:19). Būtu grūti ignorēt Pāvila daiļrunību, dedzību un gudrību, pat ja viņš popularizēja idejas, kas šiem cilvēkiem likās ļoti dīvainas.

Ap.d. 17:21 teikts, ka atēnieši nedarīja neko citu, kā vien klausījās un apsprieda jaunākās atziņas. Vai Lūka vainoja viņus slinkumā? lespējams, ka ne. Drīzāk viņš norādīja uz to,ka viņi bija pieredzējuši domātāji un debatētāji. Galu galā Grieķijā bija radušies tādi vīri kā Sokrats, Plato un Aristotelis - filosofi, kuru ietekme sniedzas līdz pat mūsdienām. Atēnas gadsimtiem ilgi bija intelektuālās un filosofiskās domas centrs. Lai gan daļa šo domātāju nebija ateisti (pavisam noteikti ne tādā ziņā, ko mēs ar ateismu saprotam mūsdienās), daudzas no viņu filosofiskajām idejām bija radikāli atšķirīgas no kristietības mācībām. Piemēram, ir grūti epikūriešu un stoiķu filosofijā atrast vietu kaut kam tādam kā augšāmcēlies Mesija.

Atēnās Pāvils bija gaidījis, ka Svētais Gars varēs izmantot viņa zināšanas un oratora prasmes, ko viņš bija ieguvis pie sava skolotāja Gamaliēla. Bet realitātē Pāvila izglītība Atēnu ielās bija tā, ko Svētais Gars varēja izmantot pat vēl vairāk. "Gudrākie no viņa klausītājiem bija pārsteigti, klausoties viņa spriedumu. Viņš parādīja, ka zina viņu mākslas darbus, viņu literatūru un reliģiju.” (Elena Vaita “Apustuļu darbi” 237. lpp.)

`Pēc piedzīvotā ar šiem pagāniem un filosofiem Atēnās Pāvils rakstīja korintiešiem: "Es jūsu starpā negribēju neko citu zināt kā vien Jēzu Kristu un to pašu krustā sistu." (1. Kor. 2:2) Kāda mācība mums šeit ir dota par to, cik centrālam jābūt Kristum mūsu vēstī, lai arī kam mēs to sludinātu?`