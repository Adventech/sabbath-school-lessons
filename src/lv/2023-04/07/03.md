---
title:  Jēzus metode un atbilde
date:   13/11/2023
---

Bībele mums atklāj, ka rakstu mācītājs nāca, lai pārbaudītu Jēzu, bet Jēzus zināja, kādi bija viņa nodomi. Patiešām, Dievs zina mūsu sirds ilgas un vēlmes labāk nekā mēs paši. un mēs patiešām droši nezinām, kāda sirds un kādi motivi ir tiem, kas uzdod mums jautājumus, vai ne?

Reizēm cilvēki no citām reliģijām mums jautā par mūsuticību. Piemēram, jūsu draugs musulmanis uzdod jautājumus, kas saistīti ar Jēzus dievišķo dabu, tādus kā "kur Bībelē Jēzus saka, ka Viņš ir Dievs" vai arī "kāpēc jūs sakāt, ka ir viens Dievs, ja Trīsvienībā ir trīs personas”. Lai gan izklausās pēc provokatīviem jautājumiem, tomēr dziļa sirds vajadzība pēc Jēzus var būt patiesa un var liecināt par jautājuma uzdevēja dziļajām ilgām un tukšuma sajūtu. Mēs nezinām katra sirdi. Un mums tas arī nav jāzina. Mums vienkārši ir jākalpo citiem vislabākajā iespējamajā veidā, lai arī kādi būtu viņu dziļākie motīvi.

`Izlasi Mt. 26:56, Ap. d. 17:11; 1. Kor. 15:3 un 2. Tim. 3:16. Kā šie panti palīdz mums saprast Jēzus atbildi rakstu mācītājam Lk. 10:26?`

Reizēm mēs gribam atbildes, bet paši neieguldām darbu, lai tās atrastu. Jēzus teica: "Kā stāv rakstīts bauslībā? Kā tu tur lasi?" (Lk. 10:26) Jēzus norādīja uz ļoti svarīgu mācišanās aspektu. Tā vietā, lai klausītos, ko citi runā, mums ir pašiem jālasa Raksti (Dieva Vārds). Atbildes tur jau ir, un Svētais Gars darbojas mūsu katra sirdī, lai iedvestu mūsos to, ko mums labāk darīt.

Dievs mums ir iedevis Savu Vārdu. Tajā mēs varam atrast visu patiesību, kas mums nepieciešama par to, kā vajadzētu dzīvot, kā izturēties pret citiem un kā mēs varam "mantot mūžīgo dzīvību”. Sava loma noteikti ir skolotājiem un mācītājiem, tomēr visas svarīgās patiesības mums jāmeklē Bībelē. “Tavs vārds ir manu kāju spīdeklis un gaišums uz maniem ceļiem." (Ps. 119:105) Šis pants nav vienkārši dzeja. Tā ir svēta patiesība, kas norāda mums uz Dieva Vārdu un tā svarīgumu ticīgo cilvēku dzīvē.

`Jēzus, Dieva Vārds miesā, vienmēr norādīja cilvēkiem uz Rakstīto Vārdu. Ko tam vajadzētu mums liecināt par to, cik svariga ir Bibele un kāpēc mums ir jānoraida jebkurš filosofisks vai teoloģisks spriedelējums, kas mazina mūsu uzticību Bībelei?`