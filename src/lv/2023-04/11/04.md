---
title:  Tirā un Sidonā
date:   12/12/2023
---

Bībeles pētnieki domā, ka Mateja evaņģēlijs ir sarakstīts tieši jūdu auditorijai un ka Marka evanģēlijs ir sarakstīts, domājot galvenokārt par pagānu auditoriju. Ir noderīgi paturēt prātā šo atšķirību, pētot evaņģēlijus.

`Izlasi Mt. 15:22-28 un Mk. 7:24-30. Kādas atšķirības tu redzi veidā, kā ir attēlota šī sieviete?`

levērojiet, ka Matejs aprakstu par šo māti sāk ar viņas tautību jeb izcelsmi: kānaāniete. Marks Svētā Gara vadībā izmanto papildu jēdzienus un apraksta šo māti kā "grieķieti" jeb "pagānieti" un tad sniedz papildu informāciju -“dzimusi sirofeniķiete" jeb "sīriete no Fenikijas" (šī ir vienīgā reize, kad Bībelē ir lietots šis jēdziens).

Padomājiet, kā šis stāsts Mateja 15. nodaļā ietekmēja mērķauditoriju ar tās izcelsmi un pasaules redzējumu. Mateja auditorija šo māti uzskatītu par nicinātu pagānu. Tas nāk no jūdu tautas vēsturiskās pieredzes ar kānaāniešiem kā elkus pielūdzošu ļaužu grupu, kuru ļaunais dzīvesveids un prakses jau sen ir bijušas klupšanas akmens viņu tautai. Pat Kristus mācekļi neuzskatīja par iespējamu, ka šai sievietei varētu būt ticība un viņa varētu būt daļa no Dieva valstības.

Marka 7. nodaļā viņa pagānu auditorijai noteikti bija citāda reakcija nekā Mateja mērķauditorijai. Pagāniem nav tāda pati pieredze, kāda bija jūdiem ar kānaāniešiem. Pagani viegli varēja identificēt sevi ar šo sievieti—“grieķieti, dzimušu sirofeniķieti". Jēzus dziedina vienu no savējiem! Pagānu vidē šī sieviete tiktu uzskatīta par mīlošu māti, kas ir norūpējusies par savas meitas likteni un vēlas, lai Meistars viņu dziedina, lai arī kāda būtu mātes etniskā un nacionālā piederība.

"Kristus tūlīt neatbildēja uz sievietes lūgumu. Viņš pieņēma šo nicinātās tautas pārstāvi tā, kā to būtu darījuši jūdi. Ar to Viņš vēlējās panākt, lai mācekļi dziļāk izjustu starpību starpjūdu vēso un cietsirdīgo izturēšanos šādos gadījumos un līdzjūtības pilno attieksmi, ar kādu Pestītājs vēlas palīdzēt visiem nelaimīgajiem, ko Viņš arī beidzot personīgi pierādīja, izpildīdams pagānietes lūgumu.” (Elena Vaita “Laikmetu ilgas” 400. lpp.)

`Izlasi 1. Jņ. 2:2. Ko šim pantam vajadzētu mums stāstīt par to, ka mēs visi Dieva priekšā esam vienādi?`