---
title:  Tālākiem pētījumiem
date:   05/12/2025
---

“Tā laika cilvēki neizprata Kristus misiju. [..] Cilvēku tradīcijas, priekšraksti un to izpildījums aizēnoja mācības, kuras Dievs bija paredzējis sniegt. Šie priekšraksti un tradīcijas kļuva par šķērsli īstās reliģijas izpratnei un īstenošanai dzīvē. Kad Realitāte atnāca Kristus personā, ļaudis Viņā nepazina visu savu simbolu piepildījumu, ēnas kalpošanas jēgu. Pašu pirmtēlu tie noraidīja, turpinādami ievērot simbolus un tukšas ceremonijas. Dieva Dēls jau bija atnācis, taču tie joprojām lūdza pēc zīmes. Uz vēsti “Atgriezieties no grēkiem, jo Debesu valstība ir tuvu klāt pienākusi” (Mat. 3:2) ļaudis atbildēja, pieprasot brīnumu. Kristus Evaņģēlijs šiem cilvēkiem bija klupšanas akmens, jo Pestītāja vietā tie prasīja zīmes. Tie gaidīja, ka Mesija izpildīs viņu prasības un ar varenām uzvarām uz šīs zemes valstu gruvešiem uzcels savu impēriju. Atbildi šīm gaidām Kristus sniedza līdzībā par sējēju. Dieva valstībai jāuzvar nevis ar ieroču spēku vai vardarbīgu iejaukšanos, bet ar jaunu principu iedēstīšanu cilvēku sirdīs.” (Elena Vaita “Kristus līdzības”, 34., 35. lpp.)

“Draudzei vajadzīgi uzticīgi Kālebi un Jozuas, kas gatavi satvert mūžīgo dzīvību uz Dieva vienkāršā un skaidrā paklausības nosacījuma pamata. Mūsu draudze cieš strādnieku trūkuma dēļ. Pasaule ir mūsu darba lauks. Ir vajadzīgi misionāri pilsētās un apdzīvotās vietās, kas vēl stiprāk saistītas kalpošanā elkiem nekā austrumzemju pagāni, kas nekad nebija redzējuši patiesības gaismu. Īstais misijas gars ir atstājies no draudzēm, kas tik augstu izceļ savu ticības apliecību. Viņu sirdīs vairs nedeg mīlestība uz dvēselēm un vēlēšanās vadīt tos Kristus pēdās. Mums vajadzīgi nopietni, dedzīgi strādnieki. Vai tad nav neviena, kas atbildētu no visām malām atskanošajam saucienam: ‘Nāc pāri un palīdzi mums’?” (Elena Vaita “Liecības draudzei”, 4. sēj. 156. lpp.)

**Jautājumi pārrunām:**

`Kā Bībeles tipoloģija palīdz tev labāk izprast Jēzus Kristus kalpošanu tavā labā?`

`Kādā ziņā mūsu garīgā cīņa ir līdzīga Kānaānas iekarošanai, un kā tā atšķiras?`

`Pārdomā Jozuas tipoloģijas galīgo piepildījumu. Kā pasaules aina bez sāpēm, ciešanām un nāves sniedz mums patiesu cerību ikdienas dzīves cīņās?`

`Jozua atspoguļoja Dieva raksturu tik lielā mērā, ka viņš bija priekšvēstnesis Kristus kalpošanai. Kādi ir daži praktiski veidi, kā tu vari ļaut Jēzum pilnīgāk atspoguļot Savu raksturu tevī?`