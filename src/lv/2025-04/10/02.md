---
title:  Bībeles tipoloģija
date:   30/11/2025
---

`Izpēti šos Rakstu pantus attiecībā uz tipiem un mēģini definēt, kas ir Bībeles tipoloģija: Rom. 5:14, 1. Kor. 10:1–13, Ebr. 8:5 un Ebr. 9:23.`

Šie bibliskie teksti lieto terminu “tips” (grieķu val. “typos”) vai “antitips” (grieķu val. “antitypos”), lai aprakstītu veidu, kā Jaunās Derības autors definēja attiecības starp Vecās Derības tekstu vai notikumu un tā nozīmi viņa laikā vai nākotnē.

Tipoloģija ir specifiska personu, notikumu vai institūciju interpretācija, kas atklāj Jēzu vai citas evaņģēlijā ietvertās realitātes. Tips atbilst antitipam kā veidne vai tukša forma, kas atspoguļo oriģinālo formu, pat ja antitips pilnīgāk piepilda tipa mērķi. Tādējādi Bībeles tips ir veidots pēc dievišķa plāna, kas konkrēti vai konceptuāli pastāvēja Dieva prātā, un tas kalpo, lai veidotu nākotnes atdarinājumus (antitipus).

Ir svarīgi saprast, ka Jaunās Derības autori tipoloģisko nozīmi Vecās Derības tekstiem neizdomāja nejauši, lai tikai kaut ko pierādītu. Vecās Derības tips vienmēr ir apstiprināts pravietiskajos rakstos, pirms tas iegūst antitipisku piepildījumu Jaunajā Derībā.

**Paskatīsimies, kā Dāvids parādās Vecajā Derībā un kā viņš tiek atklāts Jaunajā Derībā. Kādas mācības varam gūt par tipoloģijas darbību no šī piemēra?**

`a. Dāvids (Ps. 22:1, 14–18)`

`b. Jaunais Dāvids (Jer. 23:5; Jes. 9:5, 6; 11:1–5)`

`c. Antitipiskais Dāvids (Jņ. 19:24)`

Pētot šos tekstus, mēs atklājam, ka Vecā Derība pati dod atslēgu, kā noteikt un izmantot tipus Rakstos. Tas nozīmē, ka Jaunās Derības autorus, kuru Bībele bija Vecā Derība, Svētais Gars iedvesmoja izmantot Vecās Derības tipus, lai atklātu “patiesību” (2. Pēt. 1:12), īpaši patiesību par Jēzu un Viņa kalpošanu.