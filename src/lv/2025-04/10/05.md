---
title:  Patiesais Jozua, antitips
date:   03/12/2025
---

Jozuas stāsts jāskata caur tipoloģijas prizmu. Jozuas vadītie kari ir vēsturiski notikumi, kas veido būtisku Israēla vēstures posmu. Šo karu mērķis ir izvietot israēliešus Apsolītajā zemē, lai viņi tur mierā varētu izbaudīt šo mantojumu un izveidot jaunu sabiedrību, kas balstīta uz Dieva likuma principiem.

Vēlāk Vecās Derības autori, piemēram, Jesaja, raksturo Mesijas darbu kā “izpostītās mantas [Savai tautai]” piešķiršanu (Jes. 49:8), lietojot to pašu terminoloģiju, kas bieži sastopama Jozuas grāmatā. Tāpat kā Jozuas uzdevums bija sadalīt zemi israēliešiem, arī Mesija, attēlots kā jaunais Jozua, piešķir garīgo mantojumu jaunajam Israēlam.

`Izlasi Ebr. 3:7–4:11. Kā Jaunā Derība apstiprina, ka Jozua, jaunais Mozus, pats ir Jēzus Kristus tips?`

Jaunās Derības autori daudzas Jēzus Kristus kalpošanas šķautnes attēlo, izmantojot Jozuas darbu. Kā Jozua pēc 40 gadiem tuksnesī iekļuva Kānaānā, tāpat “antitipiskais Jozua”, Jēzus, uzsāka šīszemes kalpošanu pēc 40 dienām tuksnesī (Mt. 4:1–11; Lk. 4:1–13), bet Debesu kalpošanu – pēc 40 dienām tuksnesī (Ap. d. 1:3, 9–11; Ebr. 1:2).

Pēc Jēzus kristībām Jordānas upē (Viņa “Jordānas šķērsošanas” [Mt. 3:13–17; Mk. 1:9–11]) evaņģēlisti citē Ps. 2:7 un Jes. 42:1 – no Mesijas psalma un dziesmas par Jahves ciešanu kalpu (Mt. 3:17; Mk. 1:11; Lk. 3:22). Tādējādi ar kristību Jēzus tiek attēlots kā Dievišķais Karotājs, kurš, pateicoties uzticīgai paklausībai līdz nāvei, iesāk Jahves karus pret ļaunajām varām. Viņa dzīve un nāve pie krusta panāca sātana izraidīšanu, vadīja mūsu garīgo ienaidnieku sakāvi, sniedza Viņa tautai garīgu atpūtu un piešķīra mantojumu atpirktajiem (Ef. 4:8; Ebr. 1:4; 9:15).

`Ko nozīmē spēt “atpūsties” Kristus paveiktajā mūsu labā? Kā mēs varam būt pārliecināti, ka Jēzus mūsu vietā ir sakāvis sātanu?`