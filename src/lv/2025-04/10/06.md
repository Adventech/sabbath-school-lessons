---
title:  Jozua un mēs
date:   04/12/2025
---

Jozuas kā tipa nozīme sniedzas tālāk par Jēzus Kristus kalpošanu; tas piepildās arī draudzes, Kristus miesas, dzīvē. Kādā ziņā kari, ko Israēls izcīnīja Jozuas vadībā, ir priekšvēstnesis draudzes garīgajām cīņām? Kā tie atšķiras? Sk. 1. Tim. 1:18, 2. Tim. 4:7, Ef. 6:10–12, 2. Kor. 10:3–5 un Ap. d. 20:32.

Jaunās Derības autori atzīst Jozuas tipoloģijas piepildījumu eklesioloģiskajā (draudzes) līmenī. Kristus ķermeņa daļas (draudze) ir iesaistītas garīgā karā pret ļaunajām varām; tomēr tās bauda atdusu Dieva žēlastībā (Ebr. 4:9–11) un svētības no sava garīgā mantojuma.

`Ko šie panti saka par Jozuas tipoloģijas galīgo piepildījumu? 1. Pēt. 1:4, Kol. 3:24, Atkl. 20:9, 21:3.`

Jozuas tipoloģijas galīgais piepildījums notiks Jēzus Kristus otrās atnākšanas laikā (apokaliptiskais/eshatoloģiskais aspekts).

Jozuas dzīve tik ļoti atspoguļoja Dieva raksturu, ka daži viņa dzīves aspekti ieguva pravietisku raksturu, kas bija kā priekšvēstnesis Mesijas darbam un raksturam.

Mūsu laikos Mesija jau ir atnācis. Viņa kalpošana vairs nav jāatklāj ar priekšvēstnešu vēstījumu, taču mums vēl ir privilēģija atspoguļot Viņa raksturu – godību, ko Kristus ilgojās līdzdalīt Saviem mācekļiem (Jņ. 17:22) un kas var kļūt par mūsējo, pārdomājot Kristus raksturu (2. Kor. 3:18). Jo vairāk mēs domājam par Jēzu, jo vairāk atspoguļojam Viņa rakstura skaistumu. Tas ir tik fundamentāli mūsu ikdienas gaitās ar Kristu! Tāpēc ir svarīgi ik dienu veltīt laiku Vārda lasīšanai. Un mums vajadzētu veltīt laiku, lai apcerētu Jēzus dzīvi, raksturu un mācības. Jā, mēs patiesi maināmies uzlūkojot.

`Jozua, tips, vaicāja israēliešiem: “Cik ilgi vēl jūs būsit tik kūtri, ka neejat iegūt īpašumā to zemi, ko Tas Kungs, jūsu tēvu Dievs, jums ir piešķīris?” (Joz. 18:3) Kā Jēzus, Jozuas antitips, šo jautājumu uzdotu mūsdienās?`