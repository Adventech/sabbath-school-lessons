---
title:  Otrā iespēja
date:   05/10/2025
---

`Izlasi Joz. 2:1; 4. Moz. 13:1, 2, 25–28, 33 un 14:1–12. Kāpēc Jozua izvēlējās Apsolītās zemes iekarošanu sākt ar spiegu izsūtīšanu?`

Izlūku izsūtīšanas vieta – Acijas līdzenums (latviešu Bībelē: Sitima) – Bībelē saistās ar diviem negatīviem notikumiem Israēla vēsturē.

Pirmais ir cits spiegu stāsts (sk. 4. Moz. 13. nodaļu), kurā atkārtojas tie pašie galvenie punkti: izlūku izsūtīšana, slepena ieiešana ienaidnieka zemē, atgriešanās un ziņojums par redzēto, pēc kura seko lēmuma pieņemšana.

Otrs notikums Sitimā bija viena no visizaicinošākajām un netikumīgākajām Israēla sacelšanās reizēm pret Dieva derību – pēc Bileāma pamudinājuma viņi nodevās netiklībai ar Moāba sievietēm un pielūdza viņu dievus (4. Moz. 25:1–3; 31:16).

Tādējādi Sitimas vietas nosaukums rada spriedzi par to, kāds būs šī stāsta iznākums: vai atkal notiks izgāšanās pie Apsolītās zemes robežām, vai arī šoreiz beidzot tiks piepildīts senais apsolījums?

`Izlasi Jņ. 18:16–18, 25–27 un 21:15–19. Kādas paralēles var saskatīt starp otrās iespējas došanu Israēlam kā tautai un Pēterim kā personai?`

Dievs ir otrās, trešās un vēl neskaitāmu citu iespēju Dievs. Bībelē šī “otrā iespēja” tiek saukta par žēlastību. Žēlastība ir tad, kad mēs saņemam to, ko neesam pelnījuši. Visu Bībeles mācību caurvij žēlastības koncepcija (salīdzini ar Rm. 5:2, Ef. 2:8, Rm. 11:6). Dievs visiem žēlīgi piedāvā iespēju sākt no jauna (Tit. 2:11–14). Pēteris pats piedzīvoja šo žēlastību un mudināja draudzi augt žēlastībā (2. Pēt. 3:18). Un labā ziņa ir tāda, ka mēs saņemam daudz vairāk nekā vienkārši “otro iespēju”. Kur gan mēs būtu, ja tā nebūtu?

`Padomā par israēliešu pieredzi, kad viņiem tika dota otra iespēja ieiet Kānaānā, un par Pētera piedzīvoto žēlastību pēc tam, kad viņš trīsreiz noliedza Jēzu. Ko šie notikumi māca mums par to, ka arī mums vajadzētu izrādīt žēlastību tiem, kam tā nepieciešama?`