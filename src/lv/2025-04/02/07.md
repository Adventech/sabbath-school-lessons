---
title:  Tālākiem pētījumiem
date:   10/10/2025
---

Izlasi Elenas Vaitas grāmatā “Sentēvi un pravieši” nodaļu “Jordānas šķērsošana” (482., 483 lpp.).

Pēc šiem stāstiem par Rahābu un izlūkiem Vecā Derība klusē par šo sievieti, līdz viņa atkal parādās Jēzus ciltsrakstos. Ir teikts, ka viņa kļuva par Salmona sievu, kas bija no Jūdas cilts, kas bija Boāsa priekštecis, un vīramāti kādai citai ievērojamai sievietei, kas minēta tajos pašos ciltsrakstos – Rutei (Mt. 1:5; salīdzini ar Rutes 4:13, 21). Pateicoties ticībai Dievam, Jērikas prostitūta, kas bija lemta pilnīgai iznīcībai, kļūst par nozīmīgu cilvēku ķēniņa Dāvida ciltī un par Mesijas priekšteci. Lūk, ko Dievs spēj paveikt, ja ticība ir kaut vai tikai kā sinepju sēkliņa (Mt. 17:20, Lk. 17:6).

“Viņas atgriešanās nebija vienīgais gadījums, kad Dievs parādīja žēlastību elku kalpiem, kas atzina Viņa dievišķo varu. Zemes vidienē liels ļaužu pulks – gibeonieši – atteicās no pagānisma un savienojās ar Israēlu, līdz ar to gūdami dalību pie Derības svētībām.

Dievs neatzīst nekādu tautību, rasu vai šķiru sadalījumu, jo Viņš ir visas cilvēces Radītājs. Ar radīšanu un atpestīšanu visi cilvēki ir iekļauti vienā ģimenē. Kristus nāca, lai noārdītu ikkatru šķirošo sienu un atvērtu ikvienu nodalījumu tempļa pagalmos, lai katra dvēsele varētu brīvi pieiet pie Dieva. Viņa mīlestība ir tik plaša, dziļa un pāri plūstoša, ka iespiežas it visur. Tā atbrīvo sātana iespaida piekrāptos ļaudis un nostāda tos Dieva troņa tuvumā, ko apņem apsolījumu varavīksne. Kristū vairs nepastāv atsevišķi ne jūds, ne grieķis, ne kalps, ne svabadais.” (Elena Vaita “Pravieši un ķēniņi”, 369., 370. lpp.)

**Jautājumi pārrunām:**

`Apspriediet jautājumu par “otrajām iespējām” (un vēl vairāk iespējām) un to, kā mums tās būtu jāsniedz citiem. Tajā pašā laikā kā mēs varam saglabāt piesardzību, lai nepārvērstu šo jēdzienu par ļaunprātīgi izmantojamu? Padomājiet, piemēram, par sievieti, kas atrodas vardarbīgās attiecībās, kurai tiek ieteikts atkal un atkal atgriezties pie sava vīra (“žēlastība”), lai gan daļā gadījumu vardarbība atkārtojas. Kā šeit atrast pareizo līdzsvaru?`

`Parunājiet par Rahābu kā ticības paraugu. Kā mēs varam novērtēt cilvēku atvērtību Dievam, pat ja viņu dzīvesveids ir tālu no Bībeles ideāla? Kā ir iespējams novērtēt viņu ticību, vienlaikus neattaisnojot konkrētu rīcību vai paradumus?`

`Jozua spēja praktiski apvienot taisnīgumu ar žēlastību, lai atrisinātu situāciju, ko izraisīja gibeoniešu viltība un viņa paša nolaidība, neprasot padomu Kungam. Pārdomājiet kādu situāciju savā dzīvē, kurā būtu nepieciešama gan taisnība, gan žēlastība. Kādi ir daži praktiski veidi, kā šīs divas lietas apvienot?`