---
title:  Vērtība negaidītās vietās
date:   06/10/2025
---

`Izlasi Joz. 2:2–11; Ebr. 11:31; Jēk. 2:25. Ko šie panti stāsta par Rahābu?`

Rahābas stāsta centrā ir viņas meli, ar kuriem viņa aizsargāja izlūku dzīvību.

Taču ir svarīgi saprast, ka viņa piedzīvoja šo notikumu sabiedrībā, kas bija ļoti samaitāta un kas beigās noveda pie Dieva lēmuma to iznīcināt (1. Moz. 15:16; 5. Moz. 9:5; 18:25–28).

Kaut arī ir pareizi, ka Jaunā Derība uzteic viņas ticību, rūpīga Bībeles tekstu izpēte, kur pieminēta Rahāba, atklāj, ka nekur nav atbalstīts viss, ko viņa darīja, un nekur nav attaisnoti viņas meli.

Ebr. 11:31 uzteic viņas ticību, jo viņa izvēlējās savu drošību rast kopā ar izlūkiem, nevis turpināja turēties pie nožēlojamas sabiedrības. Jēk. 2:25 slavē viņas rīcību, jo viņa savās mājās uzņēma šos izlūkus un parādīja viņiem, kā atgriezties pa drošu ceļu. Dieva žēlastībā, pagrimušas un samaitātas kultūras vidū un neskatoties uz Rahābas pašas grēcīgo dzīvesveidu, Viņš ieraudzīja ticības dzirksti, lai Viņu izglābtu. Dievs izmantoja labo, kas bija Rahābā, – proti, viņas skaidri pausto ticību Viņam un izvēli piederēt Viņa tautai; bet Viņš nekad neattaisnoja visu, ko viņa bija darījusi. Dievs augstu vērtēja Rahābu par viņas izcilo drosmi, par viņas drosmīgo ticību, par to, ka viņa bija pestīšanas instruments un par viņas izvēli būt Israēla Dieva pusē.

Kad viņa redzēja, kas notiek, viņa teica: “Tas Kungs, jūsu Dievs, ir Dievs augšā debesīs un pār zemi, kas ir apakšā zem tām” (Joz. 2:11). Ir svarīgi pamanīt, ka šī kānaāniete atzīst Jahvi kā vienīgo Dievu, īpaši uz jumta, kur saskaņā ar kānaāniešu reliģiju parasti tika pienestas lūgšanas t.s. debesu dievībām.

Izteiciens, ko lieto Rahāba, iepriekš Bībelē sastopams tikai kontekstā, kur runa ir par Dieva ekskluzīvajām tiesībām saņemt pielūgsmi (2. Moz. 20:4; 5. Moz. 4:39; 5:8). Viņas vārdi liecina par apzinātu, pārdomātu izvēli atzīt, ka Israēla Dievs ir vienīgais patiesais Dievs. Viņas apliecība atklāj izpratni par ciešo saikni starp Dieva visvarenību un tiesu, saskaņā ar kuru Jērikai bija lemta iznīcība.

Viņas morālā izvēle atzīst, ka Jahves tiesas gaismā bija tikai divas iespējas: turpināt sacelšanos pret Viņu un tikt iznīcinātiem vai arī izvēlēties padoties ticībā. Izvēloties Israēla Dievu, Rahāba kļuva par paraugu tam, kāds varēja būt visu Jērikas iedzīvotāju liktenis, ja vien viņi būtu vērsušies pie Israēla Dieva pēc žēlastības.

`Ko šis stāsts māca par to, ka Dievam ir jābūt mūsu galvenajam sabiedrotajam?`