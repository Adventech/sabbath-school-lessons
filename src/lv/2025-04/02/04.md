---
title:  Jauna lojalitāte
date:   07/10/2025
---

`Izlasi Joz. 2:12–21 un 2. Moz. 12:13, 22, 23. Kā šie 2. Moz. grāmatas teksti palīdz saprast spiegu un Rahābas vienošanos?`

Rahābai dotais solījums bija skaidrs: dzīvība pret dzīvību, labvēlība pret labvēlību. Vārds “chesed” (Joz. 2:12), “mīloša laipnība”, ir ar bagātīgu nozīmi, ko ir grūti izteikt ar vienu vārdu citās valodās. Tas galvenokārt nozīmē uzticību derībai, bet arī ietver tādas nozīmes kā “uzticība”, “žēlastība”, “labvēlība” un “laipnība”.

Tas atgādina 5. Moz. 7:12, kur Jahve pats zvērēja saglabāt Savu “chesed” pret Israēlu: “Un, ja jūs klausīsit šīs tiesas un tās turēsit un darīsit, tad Tas Kungs, tavs Dievs, turēs Savu derību ar tevi un žēlastības apsolījumu, ko Viņš ir ar zvērestu apstiprinājis taviem tēviem.”

Interesanti, ka tieši tajā pašā nodaļā (5. Moz. 7) tiek noteikts aizliegums (“čērem”) kānaāniešiem. Šeit ir Rahāba – kānaāniete, kas ir šī aizlieguma pakļautībā, – un tomēr viņa ticībā pieprasa sev apsolījumus, kas bija doti israēliešiem. Rezultātā viņa tiek izglābta.

Pirmā aina, kas neizbēgami nāk prātā saistībā ar izlūku sarunu ar Rahābu, ir Pashā vakars iziešanas no Ēģiptes laikā. Toreiz, lai israēlieši tiktu pasargāti, viņiem vajadzēja palikt savās mājās un apslacīt durvju stenderes un palodzes ar upura jēra asinīm.

“Un asinis lai ir jūsu glābšanas zīme tajos namos, kuros jūs mītat; kur Es redzēšu asinis, Es iešu jums garām, un pār jums nenāks tas sods, kas nomaitā, kad Es sitīšu Ēģiptes zemi.” (2. Moz. 12:13; sk. arī 12:22–23.)

“Ļaudīm savu ticību vajadzēja apliecināt ar paklausību. Tieši tāpat visiem tiem, kas cer kļūt brīvi Kristus asins nopelnā, jāsaprot, ka arī viņiem pašiem kaut kas jādara savas pestīšanas nodrošināšanai. Kaut arī vienīgi Kristus mūs var atbrīvot no grēka soda, tomēr mums jāatgriežas no grēkiem pie paklausības. Cilvēks tiek pestīts ticībā un ne no darbiem, bet ticība jāapliecina ar darbiem.” (Elena Vaita “Sentēvi un pravieši”, 279. lpp.)

Šajā gadījumā asinis bija zīme, kas pasargāja viņus no Dieva iznīcinošā eņģeļa. Tāpat kā Dievs saudzēja israēliešu dzīvības pēdējās mocības laikā Ēģiptē, israēliešiem bija jāglābj Rahāba un viņas ģimene, kad iznīcība sasniedza Jērikas pilsētu.

`Kādu spēcīgu evaņģēlija vēsti mēs varam atrast šajos divos stāstos? Kādas evaņģēlija mācības mēs varam no tiem paņemt?`