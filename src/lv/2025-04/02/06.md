---
title:  Pārsteidzošā žēlastība
date:   09/10/2025
---

`Izlasi Joz. 9:21–27. Kā Jozuas risinājums apvienoja taisnību ar žēlastību?`

Pat ja Israēla tauta būtu gribējusi uzbrukt gibeoniešiem, viņi to nedrīkstētu darīt, jo vadītāji bija devuši zvērestu tautas vārdā. Israēla vadītāji rīkojās saskaņā ar principu, ka zvērests – ja vien tas neietver ļaunu vai noziedzīgu nodomu (Soģu 11:29–40) – ir saistošs, pat ja tas rada personīgu zaudējumu.

Vecajā Derībā piesardzība pirms zvēresta došanas un uzticība dotajam zvērestam tiek uzskatītas par dievbijīga cilvēka tikumiem (Ps. 15:4; 24:4; Sal. māc. 5:2, 6). Tā kā zvērests bija dots Kunga, Israēla Dieva, vārdā, vadītāji to nevarēja mainīt.

Ar šo svinīgo zvērestu Israēla liktenis kļuva neatgriezeniski saistīts ar gibeoniešu likteni. Faktiski, nozīmējot viņus par malkas cirtējiem un ūdens nesējiem Dieva namam (Joz. 9:23), gibeonieši kļuva par daļu no Israēla Dieva pielūgsmes kopienas. Jozuas atbilde, atšķirībā no Israēla vadītāju sprieduma, kas piesprieda kalpošanu “visai draudzei” (Joz. 9:21), pārvērta lāstu par potenciālu svētību gibeoniešiem (salīdzini ar 2. Sam. 6:11).

Gibeonas turpmākā vēsture liecina par augstām reliģiskām privilēģijām, kā arī par viņu uzticību Dieva tautai. Zvērests, ko bija devuši israēlieši, palika spēkā paaudzēm ilgi. Kad israēlieši atgriezās no Babilonas gūsta, gibeonieši bija starp tiem, kas palīdzēja atjaunot Jeruzalemi (Neh. 7:25). Viņu rīcībai būs mūžīgas pozitīvas sekas – tikai Dieva žēlastības dēļ.

Kas varēja notikt, ja gibeonieši būtu atklājuši savu identitāti un lūguši žēlastību, kā to darīja Rahāba? Mēs to nezinām, bet nevar izslēgt iespēju, ka, meklējot Dieva gribu, arī gibeonieši būtu varējuši tikt atbrīvoti no iznīcības. Dieva galīgais mērķis nav sodīt grēciniekus, bet redzēt viņu grēku nožēlu un dāvāt viņiem Savu žēlastību (salīdzini ar Ec. 18:23; 33:11). Gibeoniešu viltība ir jāuztver kā apelācija pie Dieva žēlastības, pie Viņa labestīgā un taisnīgā rakstura. Tieši kānaāniešu atteikšanās nožēlot un viņu izaicinošā pretestība Dieva nolūkiem noveda pie viņu iznīcināšanas (1. Moz. 15:16). Dievs atzinīgi novērtēja to, ka gibeonieši atzina Viņa pārākumu, viņu ilgas pēc miera, nevis sacelšanās, kā arī viņu gatavību atteikties no elku dieviem un pielūgt vienīgo patieso Dievu.