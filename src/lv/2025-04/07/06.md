---
title:  Ilgojoties pēc Viņa klātbūtnes
date:   13/11/2025
---

`Izlasi Joz. 18:1–2. Kādas darbības dēļ Jozua pārtrauca zemes sadales procesu?`

Pēc teritoriju apraksta, kas tika piešķirtas divām lielākajām ciltīm Jordānas rietumu pusē un pusei Manases cilts, šis fragments attēlo draudzes sapulci Šīlo, kur zeme tiek sadalīta atlikušajām septiņām mazākajām ciltīm.

Svētnīcas – “Manas Sāta telts” – iedibināšana apstiprina Dieva apsolījuma piepildījumu dzīvot Savu ļaužu vidū (2. Moz. 25:8; 3. Moz. 26:11–12) un atklāj grāmatas centrālo tēmu: Dieva klātbūtne Israēla vidū ir padarījusi iespējamu iegūt īpašumā zemi un būs pastāvīgs svētības avots Israēlam un caur viņiem – visai pasaulei (1. Moz. 12:3).

Dieva pielūgsme ieņem centrālo vietu un ir pārāka pat par iekarošanu un zemes sadali! Svētnīcas – un vēlāk tempļa – klātbūtnei vienmēr vajadzēja ļaudīm atgādināt par Dieva klātbūtni viņu vidū un pienākumiem ievērot derību.

`Izlasi Ebr. 6:19–20; 9:11–12 un 10:19–23. Ko mēs kā kristieši, kam nav zemes svētnīcas, kurā mājoja Dieva fiziskā klātbūtne, varam mācīties no Jozuas?`

Svētnīcas parādīšanās nav pēkšņs pārsteigums, jo svētnīcas tēma ir bijusi klātesoša visā Jozuas stāstā caur derības šķirstu. Tas bija centrālais priekšmets Vissvētākajā vietā, un tas iezīmēja pirmās divas grāmatas daļas: pāreju un iekarošanu. Tagad, ceļot Saiešanas telti zemes sadales centrālajā punktā, Jozua parāda, ka Israēla visa dzīve ir saistīta ar svētnīcu – Jahves zemes galveno mītni.

Tāpēc vēl jo svarīgāk mums, kristiešiem, kas dzīvo īstajā Salīdzināšanas dienā, pievērst skatu Debesu svētnīcai, līdztekus turpinot cīņu ar mūsdienu (jeb postmodernajiem) milžiem, kas apdraud mūsu ticību, cerību un garīgo mantojumu. Paļaujoties uz darbu, ko Kristus paveica pie krusta un Debesu svētnīcā, mēs ticībā varam raudzīties uz priekšu – uz laiku, kad Dievs atkal mājos savu ļaužu vidū, bet šoreiz – uz mūžīgiem laikiem. (Salīdzini ar Atkl. 21:3.)