---
title:  Derība vispirms
date:   09/11/2025
---

`Izlasi Joz. 5:1–7. Kāpēc Kungs pavēlēja Jozuam apgraizīt israēliešu otro paaudzi tieši šajā iekarošanas brīdī?`

Pēc zemes izlūkošanas, spiegu iedrošinošā ziņojuma un brīnumainās Jordānas šķērsošanas mēs varētu sagaidīt tūlītēju sadursmi ar ienaidnieku. Tomēr ir kas daudz svarīgāks par militāro iekarošanu: Israēla derība ar Dievu.

Pirms jaunā paaudze varēja sākt iekarot zemi, viņiem bija pilnībā jāsaprot savas īpašās attiecības ar zemes Īpašnieku. Derības zīmes atjaunošana notiek kā atbilde uz Dieva žēlastības pilno un brīnumaino rīcību, droši pārvedot Israēlu pāri Jordānai.

Mūsu derībai ar Dievu vienmēr jābūt pateicības atbildei par to, ko Viņš jau ir paveicis mūsu labā, – nevis mēģinājumam iegūt kādus labumus, formāli pildot Viņa prasības. (Šis pats princips, bez šaubām, bija arī Pāvila vēsts būtība, kad viņš cīnījās ar tiem, kas uzstāja, ka pagānu vīriešiem arī jātiek apgraizītiem, – kā to visuzskatāmāk varam lasīt viņa Vēstulē galatiešiem.)

Israēls atradās uz lielākās militārās kampaņas sliekšņa savā vēsturē, un mēs varētu sagaidīt, ka visa nometne ir aizņemta ar gatavošanos karam. Tā arī bija – bet ne ierastajā izpratnē. Tā vietā, lai iejūgtu zirgus un asinātu zobenus, viņi veica rituālu, kas lielāko daļu karotāju padarīja ievainojamus vismaz uz trim dienām.

Viņi to darīja, lai svinētu savas attiecības ar Dievu, kurš viņus bija izglābis no Ēģiptes. Kādēļ? Tādēļ ka viņi atzina, ka kauja pieder Kungam. Viņš ir tas, kas dāvā uzvaru un panākumus. Jēzus to pašu principu ir formulējis nedaudz citiem vārdiem: “Bet dzenieties papriekš pēc Dieva valstības un pēc Viņa taisnības, tad jums visas šīs lietas taps piemestas” (Mt. 6:33).

Ikdienas dzīve bieži vien spiež mūs steidzami risināt neskaitāmas “svarīgas” lietas, un tā mēs mēdzam aizmirst izvirzīt kā prioritāti visnozīmīgāko mūsu dzīvē – ik dienas atjaunot nodošanos Kristum.

`Padomā par tām reizēm, kad esi atstājis Dievu otrajā plānā “svarīgāku” lietu dēļ. Kāpēc tas notiek tik viegli, un kā mēs varam ar to cīnīties?`