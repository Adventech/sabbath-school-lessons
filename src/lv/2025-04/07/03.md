---
title:  Pashā svētki
date:   10/11/2025
---

`Kāpēc ir svarīgi, ka Jozua nolēma svinēt Pashā svētkus, neskatoties uz steidzamo un milzīgo uzdevumu – iekarot Apsolīto zemi? Izlasi Joz. 5:10; 2. Moz. 12:6; 3. Moz. 23:5; 4. Moz. 28:16; 5. Moz. 16:4, 6.`

Otra svarīgā darbība, kas notika pirms iekarošanas, bija Pashā svētku svinības. Tās notika mēneša četrpadsmitās dienas vakarā, precīzi ievērojot Dieva dotās instrukcijas. Šo svētku simboliskā nozīme tiek īpaši uzsvērta: notikumi Jozuas grāmatā atspoguļo iziešanu no Ēģiptes. Pashā svētki atsauc atmiņā desmitās mocības nakti (2. Moz. 12), kad Kunga eņģelis nogalināja visus ēģiptiešu pirmdzimtos, bet saudzēja israēliešus. Tam sekoja iziešana no Ēģiptes, Sarkanās jūras šķērsošana un ceļojums cauri tuksnesim.

Savukārt otrās paaudzes stāsts sākas tuksnesī, turpinās ar Jordānas šķērsošanu, ietver apgraizīšanu un Pashā svētku svinības un noved līdz izšķirošajam brīdim, kad atkal tiek sagaidīta Kunga brīnumainā iejaukšanās Israēla ienaidnieku – Kānaānas iedzīvotāju – priekšā. Līdz ar visām iepriekšējām darbībām Pashā svētku svinēšana iezīmē jauna laikmeta sākumu Israēla vēsturē.

Tāpat, pateicoties upura jēra simbolam, Pashā svētki norādīja uz israēliešu izglābšanu no Ēģiptes verdzības. Taču tie norādīja arī uz savu īsto piepildījumu Dieva Jērā (Jņ. 1:29, 36; 1. Kor. 5:7; 1. Pēt. 1:18, 19), kurš atpestīja mūs no grēka verdzības. Kunga Vakarēdienā, pirms Viņš pats sevi upurēja kā galīgo Upuri, Jēzus pārvērta Pashā par savas nāves piemiņas mielastu (Mat. 26:26–29; 1. Kor. 11:23–26).

Tomēr gan Pashā, gan Kunga Vakarēdiens norāda uz vēl slavējamāku realitāti: atpestīto ļaužu ieiešanu Debesu Kānaānā. Apustulis Jānis šo īstāko “šķērsošanas” notikumu attēlo kā 144 tūkstošus atpestīto, kas staigā pa kristāla jūru (atsauce uz Sarkano jūru un Jordānas upi) Dieva troņa priekšā (Atkl. 4:6; 7:9, 10) un svin īsto Pashā un Kunga Vakarēdienu Jēra kāzās (Mt. 26:29; Atkl. 19:9).

`Kādos veidos mēs varam – pat nesvinot Kunga Vakarēdienu – pastāvīgi paturēt Kristus krusta nozīmi savā prātā?`