---
title:  Atjaunošanas altāri
date:   11/11/2025
---

`Kāda bija Jozuas motivācija celt altāri Kungam? Izlasi Joz. 8:30–31; salīdzini ar 5. Moz. 11:26–30 un 27:2–10.`

Sentēvu laikā altāri iezīmēja viņu ieto ceļu un kļuva par taustāmiem pierādījumiem viņu pretenzijām uz zemi, ko Dievs bija apsolījis. Tagad, uzceļot altāri, israēlieši apliecināja savu ticību tam, ka Dieva apsolījumi viņu tēviem ir piepildījušies. Šajā gadījumā altāra uzcelšana ir tieša Mozus dotā norādījuma piepildīšana (5. Moz. 11:26–30; 27:2–10).

Joz. 8:30–35 ir ļoti nozīmīga loma visas grāmatas teoloģiskā vēstījuma veidošanā. Savienojot vienu no visbriesmīgākajiem un vardarbīgākajiem stāstiem (karš) ar kaut ko pilnīgi citu – derības atjaunošanas ainu (pielūgsmi) – , Jozua mūs atsviež atpakaļ pie viena no svarīgākajiem teoloģiskajiem tematiem, kas skarts jau grāmatas pašā sākumā: Jozuam ir dots uzdevums vadīt Israēlu derības paklausībā (Joz. 1:7). Tāds pats Jozuas tēls parādās arī grāmatas beigās (Joz. 24).

Neskatoties uz kara un iekarošanas nozīmi, ir kas vēl būtiskāks: uzticība Dieva bauslības prasībām. Iekarošana ir tikai viens solis Dieva plāna piepildīšanā Israēlam un visas cilvēces atjaunošanā. Uzticība Toras (Dieva bauslības) priekšrakstiem ir galvenais jautājums cilvēces liktenī. Jozua uzrakstīja bauslības norakstu uz lieliem, balti krāsotiem akmeņiem, kas bija atšķirīgi no altāra akmeņiem (salīdzini ar 5. Moz. 27:2–8). Tādējādi šie akmeņi, kuri, iespējams, saturēja desmit baušļus, veidoja atsevišķu pieminekli altāra tuvumā, nepārtraukti atgādinot israēliešiem par derībā ietvertajām priekštiesībām un pienākumiem.

Jozua ir Jaunās Derības Jehoshua (Jēzus) priekšvēstnesis, kura misija tostarp bija vadīt cilvēci atpakaļ pie paklausības Dievam. Lai šo mērķi sasniegtu, Viņam bija jācīnās ar ļaunuma spēkiem. Viņa galīgais mērķis bija piepildīt derības prasības mūsu vietā: “Jo, cik ir Dieva apsolīšanu, tās ir Viņā “jā”, tāpēc caur Viņu mūsu “āmen” Dievam par godu” (2. Kor. 1:20).

`Kādas garīgas prakses mēs varam mūsdienās ieviest, kurām varētu būt tāda pati nozīme un funkcija, kāda senatnē bija altāra celšanai?`