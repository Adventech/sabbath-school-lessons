---
title:  Rakstīts uz akmeņiem
date:   12/11/2025
---

`Izlasi Joz. 8:32–35. Kāda ir šajos pantos aprakstītās darbības nozīme, un ko tai vajadzētu mums šodien mācīt?`

Ēbala kalns tiek pieminēts tikai 5. Moz. grāmatā (5. Moz. 11:29; 27:4, 13) un Jozuas grāmatā (Joz. 8:30, 33). Kopā ar Garicima kalnu tā bija vieta, kur vajadzēja izrunāt derības svētības un lāstus. Konkrētāk, saskaņā ar 5. Moz. 11:29 un 27:4, 13 tā bija lāstu vieta. Šeit israēliešiem vajadzēja stāvēt šķirsta abās pusēs, priesteru klātbūtnē (Joz. 8:33). Viena grupa stāvēja pretī Ēbala kalnam, otra – pretī Garicima kalnam. Šeit viņi simboliski attēloja divus iespējamos ceļus attiecībās ar derību. Upuri, kas tika pienesti šajā vietā, norādīja uz Jēzu, kurš uzņēmās visus derības lāstus, lai visi, kas Viņam tic, varētu baudīt svētības (Gal. 3:13; 2. Kor. 5:21).

`Kāpēc bija nepieciešams uzrakstīt derības norakstu uz pieminekļa, redzamu visiem? (Sk. 5. Moz. 4:31; 6:12; 8:11, 14; 2. Ķēn. 17:38; Ps. 78:7.)`

Cilvēkiem ir tendence aizmirst. Aizvien sarežģītāko ikdienas prasību dēļ mēs saspiežam laiku arvien īsākos posmos. Neizbēgami aizmirstam lietas, kas neatkārtojas ar vienādu biežumu vai intensitāti. Tāpēc katrs Vakarēdiena dievkalpojums mums ir īpaša iespēja veltīties no jauna Kungam un atjaunot savu derības apņemšanos. Būtu vērtīgi šīs iespējas uztvert ne tikai kā individuālu atjaunošanos, bet arī kā brīžus kopīgai uzticības atjaunošanai Dievam. Aizvien individuālistiskākā sabiedrībā mums no jauna jāatklāj piederības spēks kopienai, kurai ir kopīgs pasaules uzskats, vienas vērtības, ticība un misija.

`Cik viegli tev dzīves steigā un kņadā ir aizmirst par Kungu un censties visu paveikt savā spēkā un ar savu gudrību? Kāpēc tas ir tik ērti, īpaši tad, kad tev klājas labi?`