---
title:  Esi stiprs!
date:   01/10/2025
---

`Izlasi Joz. 1:7–9. Kāpēc Kungs divreiz uzsver Jozuam, ka viņam jābūt stipram un drošsirdīgam?`

Uzdevums, kas tika dots Jozuam, šķita ārkārtīgi grūts. Kānaāniešu pilsētas bija ar neieņemamiem mūriem, un zemes iedzīvotāji bija apmācīti karotāji. Savukārt israēlieši bija klejotāju tauta – viņiem nebija pat primitīvas kara tehnikas, lai iekarotu nocietinātās pilsētas. Vēsture rāda, ka pat Ēģipte, tā laika lielvara, nespēja nostiprināties Kānaānā.

Tomēr aicinājums būt stipram un drosmīgam šeit nav saistīts tikai ar karavīru morāli vai kaujas stratēģijām. Lai paliktu uzticīgi Torai un tās prasībām, kuras aprakstīja Israēla derību ar Jahvi, vajadzēja drosmi un spēku.

`Izlasi Ef. 6:10–18. Lai arī mums tagad nav jāpiedalās militāros konfliktos, kā mēs varam izmantot Jozuam teiktos iedrošinājuma vārdus ikdienas garīgajās cīņās?`

Mūsdienās, pildot Kristus uzticēto misiju, kristieši saskaras ar līdzīgiem izaicinājumiem kā Jozua – viņiem jācīnās ar savu grēcīgo dabu, ar tumsas pasaules valdniekiem, garīgajiem spēkiem, kas pretojas Dievam. Tāpat kā Jozuam, arī viņiem ir dots Kristus apsolījums: “Es esmu pie jums ik dienas līdz pasaules galam” (Mt. 28:20).

Tāpat kā Kunga klātbūtne palīdzēja Jozuam pārvarēt bailes, tā arī mums tā palīdz uzticēties Dievam un dzīvot bez trauksmes. Taču šī paļāvība balstās attiecībās ar Dievu – jo labāk mēs Viņu pazīstam, jo vieglāk mums uzticēties Viņa apsolījumiem.

Izšķirošais jautājums arī mūsdienās ir tāds pats kā Jozuam: kā mēs varam palikt uzticīgi Dieva Vārdam pat tad, kad tas ir neērti vai nepopulāri?