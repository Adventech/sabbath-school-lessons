---
title:  Jauns Mozus
date:   28/09/2025
---

`Izlasi 5. Moz. 18:15–22 un Joz. 1:1–9. Kāpēc ir nozīmīgi, ka Jozuas grāmata sākas ar norādi uz apsolījumu par to, kas notiks pēc Mozus nāves?`

Lai gan Mozus bija miris un Dievs bija iecēlis jaunu vadītāju Jozuu, starp viņiem vērojamas paralēles. Abi vīri no Dieva bija saņēmuši uzdevumu vadīt tautu uz zemi, kas tika apsolīta viņu tēviem. Kā Kungs sacīja Jozuam: “Visas vietas, kur jūs savu kāju pēdas liksit, Es esmu jums devis, kā Es to esmu Mozum solījis” (Joz. 1:3).

Jozuam bija jāpabeidz darbs, kas sākotnēji tika uzticēts Mozum. Viņš patiesi bija jaunais Mozus.

`Izlasi 2. Moz. 33:11; 4. Moz. 14:6, 30, 38; 27:18; 32:12; 5. Moz. 1:38; 31:23; 34:9. Ko šie panti atklāj par Jozuu?`

Šajā posmā apsolījums, ka Dievs “cels” pravieti līdzīgu Mozum (5. Moz. 18:15), ir tikai iespēja, nevis piepildīts fakts. Jozuas grāmatas sākuma vārdi atgādina par šo apsolījumu un vienlaikus rada gaidas redzēt tā piepildījumu.

Lai arī Mozus ir miris, viņa vārds pirmajā nodaļā dominē – tas pieminēts desmit reizes, kamēr Jozuas vārds – tikai četras. Mozus tiek saukts par “Kunga kalpu”, bet Jozua – vienkārši par “Mozus kalpu” (Joz. 1:1). Lai Jozua iegūtu titulu “Kunga kalps” (Joz. 24:29), būs vajadzīga visa dzīve uzticīgā kalpošanā un paklausībā.

Kaut arī pirmajā nodaļā notiek pāreja starp diviem lieliem Israēla vadītājiem, svarīgākā persona tomēr ir pats Kungs, kura vārdi ievada šo grāmatu un kura vadība to caurstrāvo. Nav šaubu par to, kas ir īstais Israēla vadītājs.

`Gadsimtu gaitā Dievs ir daudzus aicinājis vadīt Viņa tautu. Kāpēc ir būtiski atcerēties, kas ir īstais, neredzamais Draudzes vadītājs?`