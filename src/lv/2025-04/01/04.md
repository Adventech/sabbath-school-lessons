---
title:  Apsolījumu mantinieki
date:   30/09/2025
---

`Joz. 1:2, 3 Kungs saka Jozuam, ka Viņš dos tiem zemi. Bet vienlaikus Viņš pasaka, ka to jau ir devis. Kā to saprast?`

Zeme bija Kunga dāvana, jo Viņš bija tās īstais īpašnieks. Joz. 1:2, 3 izmantotas divas dažādas darbības vārda “dot” formas, kas atklāj divus nozīmīgus aspektus zemes mantošanā. Pirmā forma izsaka zemes došanas procesu – Israēls bija ieņēmis tikai Aizjordānas teritorijas; lielākā daļa Apsolītās zemes vēl bija jāieņem.

Otrā forma (1:3) lieto darbības vārdu pagātnes perfektā, kas norāda, ka Dievs jau bija devis šo zemi. Ja darbības veicējs ir Dievs, šo darbības vārda formu sauc par “pravietisko perfektu”, jo Viņa apsolījumi ir tik droši, ka tos var uzskatīt par realitāti jau tagad.

Vietniekvārdi “jūs” un “jūsu” 3. pantā ir daudzskaitlī – tātad solījums tiek dots ne tikai Jozuam, bet visai Israēla tautai. Atsauce uz apsolījumu, kas dots Mozum, parāda Dieva darba nepārtrauktību.

Arī vārds “kol” (“viss”, “katrs”) šajā nodaļā tiek bieži atkārtots. Šī vārda izplatība izsaka pilnīgumu un vienotu veselumu, kas ir svarīgi, lai sasniegtu mērķi. Lai ieņemtu zemi, ir jāvalda pilnīgai saskaņai starp Dievu, Jozuu un tautu.

`Izlasi Joz. 1:4–6 un Ebr. 6:17, 18. Tajā brīdī Apsolītā zeme vēl bija tikai apsolījums. Un tomēr Dievs to sauc par mantojumu. Ko nozīmē būt Dieva apsolījumu mantiniekiem?`

Dieva apsolījumos nav nekā maģiska. Tie paši par sevi nenodrošina piepildījumu. Garantija ir Dieva klātbūtne, kurš saka: “Es būšu ar tevi.”

Kunga klātbūtne bija izšķiroša Israēla izdzīvošanai. Bez tās viņi būtu vienkārši viena no daudzām tautām – bez īpaša aicinājuma, identitātes vai misijas (2. Moz. 33:12–16). Kunga klātbūtne bija viss, kas Jozuam bija vajadzīgs, lai gūtu panākumus.

Arī mūsdienās nekas nav mainījies, tāpēc mums dots Jēzus apsolījums Mat. 28:20 – “Es esmu pie jums ik dienas līdz pasaules galam.”