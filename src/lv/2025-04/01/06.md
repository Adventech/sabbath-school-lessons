---
title:  Tev labi izdosies un sekmēsies
date:   02/10/2025
---

`Izlasi Joz. 1:7–9 kopā ar 1. Moz. 24:40, Jes. 53:10 un Ps. 1:1–3. Ko nozīmē būt sekmīgam un veiksmīgam saskaņā ar šiem pantiem?`

Ebreju vārds “tsalah” (“sekmes”, “panākumi”; Joz. 1:8) nozīmē veiksmīgi īstenot iecerēto, sasniegt labvēlīgus apstākļus.

Vārds “sakal” (“būt gudram”, Joz. 1:8) arī var tikt tulkots kā “gūt panākumus” vai “būt sekmīgam”. Bet tas var nozīmēt arī “būt apdomīgam” vai “rīkoties gudri”. To bieži izmanto Ījaba, Salamana pamācību un Psalmu grāmatās, kur veiksme ir cieši saistīta ar saprātīgu rīcību, dievbijību un paklausību Viņa Vārdam.

Tādējādi veiksme un sekmes nav obligāti materiāla labklājība, lai gan tā nav izslēgta. Veiksme Bībelē nozīmē dzīves saskaņu ar garīgajām vērtībām un principiem, kas izteikti Dieva likumā.

Uzticēšanās Dieva apsolījumiem, īpaši apsolījumam par pestīšanu ticībā, un paklausība Viņa likumam nav pretstati, bet gan vienas monētas divas puses.

`Izlasi Rm. 3:31. Ko šis teksts atklāj par likuma un ticības attiecībām?`

Pretstatīt ticību Jēzus glābšanas darbam un paklausību Dieva likumam ir kļūdains un bīstams ceļš. Likums un žēlastība vienmēr iet kopā. Tikai virspusēja izpratne par likuma lomu var novest pie “likuma” un “žēlastības” kā pretstatu uztveres.

Vecās Derības rakstnieki augstu vērtēja likumu, saucot to par prieka un baudas avotu (Ps. 1:2; 119:70, 77, 174). Pareizi izprotot un izmantojot likumu, tas atklāj mūsu grēcīgumu (Rm. 7:7) un ved pie Kristus taisnības (Gal. 3:24).

Lai arī cik dedzīgi mēs cenšamies ievērot Dieva likumu Viņa žēlastībā, mūsu pieredze mums rāda, cik ļoti mums ir nepieciešama Kristus sedzošā taisnība.