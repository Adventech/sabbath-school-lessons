---
title:  Dzīvais brīnumu Dievs
date:   13/10/2025
---

`Izlasi Joz. 3:6–17. Ko brīnumainā Jordānas šķērsošana mums stāsta par mūsu Dieva raksturu, kuram mēs kalpojam?`

Jordānas upes šķērsošana Joz. 3:5 ir aprakstīta ar senebreju vārdu “nifla’ot” (“brīnumi”), kas parasti attiecas uz Dieva varenajiem, pārdabiskajiem darbiem un demonstrē Viņa unikalitāti (Ps. 72:18; 86:10). Vēlāk israēlieši pārdomāja šos darbus un rezultātā slavēja Kungu (Ps. 9:1) un sludināja Viņu tautu vidū (Ps. 96:3). Kā šādi brīnumi tika aprakstītas sērgas Ēģiptē (2. Moz. 3:20, Mih. 7:15), Sarkanās jūras šķērsošana, kā arī Dieva vadība tuksnesī (Ps. 78:12–16).

Bībeles autori zināja un apliecināja, ka Dievs, kas radīja pasauli, nekad nav ticis Savas radības ierobežots vai piespiests. Viņam nekas nav neiespējams (ebr. “pārāk brīnišķīgs”) (Jer. 32:17). Viņa vārds un Viņa daba ir brīnišķīga (Soģu 13:18), un Viņš ir ārpus mūsu izpratnes.

Atšķirībā no citu tautu dieviem, kas nevar glābt (Ps. 96:5, Jes. 44:8), Bībeles Dievs ir “dzīvs Dievs”, kas ir aktīvs un kura sekotāji var Viņam uzticēties, gaidot Viņa iejaukšanos Savas tautas labā.

Pravietis Caharija lietoja to pašu terminu (no tā paša vārda saknes kā “nifla’ot”), iztēlojoties Israēla nākotni pēc Babilonijas gūsta. Viņš redzēja, ka Jeruzaleme tiks pilnībā atjaunota, pilsētas ielās sēdēs vecie cilvēki un tur spēlēsies zēni un meitenes. Šķietami neticīgajiem galvaspilsētas iedzīvotājiem, kuri joprojām izrādīja tās iznīcināšanas pazīmes, Caharija paziņoja: “Tā saka Tas Kungs Cebaots: ja tas arī izliktos neiespējams šīs pāri palikušās tautas acīm tanīs dienās, vai tad tam būtu jābūt par neiespējamu arī Manu acu priekšā? – saka Tas Kungs Cebaots. Tā saka Tas Kungs Cebaots: redzi, Es izglābšu Savu tautu no zemes, kas ir pret saules lēktu, un arī no tās, kas ir pret saules rietu, un atvedīšu viņus šurp, lai viņi dzīvo Jeruzalemē” (Cah. 8:6–8).

`Izlasi Lk. 18:18–27. Kā Jēzus atbilde Saviem mācekļiem mudina jūs uzticēties Dievam arī tajā, kas šķiet neiespējams?`