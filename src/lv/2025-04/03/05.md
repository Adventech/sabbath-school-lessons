---
title:  Aizmāršība
date:   15/10/2025
---

`Izlasi Joz. 4:20–24, ņemot vērā šādus pantus: Soģu 3:7; 8:34; Ps. 78:11; 5. Moz. 8:2, 18; Ps. 45:17. Kāpēc bija tik svarīgi atcerēties Kunga varenos darbus?`

Ievērojiet personas maiņu Joz. 4:23. Tur teikts, ka Jordānas ūdeņi ir izsīkuši “jūsu” priekšā, tas ir, visu israēliešu priekšā, kuri tikko bija šķērsojuši Jordānu. Turpretī par Sarkano jūru teikts, ka tā ir izsīkusi “mūsu” priekšā, kuri vēl bija klāt no pirmās paaudzes un piedzīvoja iziešanu no Ēģiptes. Abi notikumi, ko piedzīvoja divas dažādas paaudzes, bija līdzīgas nozīmes, kas ļāva otrajai paaudzei, izmantojot vecāku liecības, no jauna atklāt sev to pašu Jordānas šķērsošanas nozīmi.

Parasti mēs aizmāršību uztveram kā normālu visu cilvēku iezīmi. Tomēr aizmāršība garīgā nozīmē var izraisīt nopietnas sekas. Pat mūsdienās, ja vēlamies saglabāt savu identitāti kā tauta ar īpašu aicinājumu un misiju, mums jārada iespējas atsvaidzināt gan savu individuālo, gan kolektīvo garīgo atmiņu, lai saglabātu fokusu uz to, no kurienes nākam, kas mēs esam un kādam nolūkam esam šeit.

`Izlasi 1. Kor. 11:24, 25 un Jņ. 14:26. Kāpēc mums vienmēr jāatceras, ko Kristus paveica mūsu labā? Kas vēl patiesībā ir svarīgs bez tā?`

Elena Vaita skaidri saprata, ka, pastāvīgi nevadoties pēc Dieva pagātnes darbiem un atklāsmēm, mēs noteikti zaudēsim motivāciju veikt savu misiju nākotnē: “Mums nav no kā baidīties nākotnē, izņemot to, ka varam aizmirst veidu, kā Kungs mūs ir vadījis, un Viņa mācības vēsturē.” (Elena Vaita “Life Sketches”, 196. lpp.)

`Lai gan ir svarīgi atcerēties pagātni un to, kā Kungs ir darbojies jūsu dzīvē, kāpēc jums jau tagad dienu no dienas ir jāpiedzīvo Viņš un Viņa mīlestības un klātbūtnes realitāte?`