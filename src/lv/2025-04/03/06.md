---
title:  Aiz Jordānas
date:   16/10/2025
---

> <p></p>
> “Viņš pārvērta jūru par sausumu, sausām kājām varēja iet pāri upei; tādēļ mēs lai priecājamies par Viņu!” (Ps. 66:6)

Gan Sarkanās jūras, gan Jordānas šķērsošana iezīmē jaunu laikmetu Bībeles vēsturē, un abām ir simboliska nozīme (sk. Ps. 66:6; 114:1–7 un 2. Ķēn. 2:6–15). Jau Vecajā Derībā ir teksti, kas saista abus šķērsošanas notikumus un norāda uz nozīmi, kas sniedzas tālāk par sākotnējiem apstākļiem. 66. psalmā dziesminieks cildina Dieva pestīšanas darbu savā dzīvē (Ps. 66:16–19), atsaucoties uz Sarkanās jūras un Jordānas šķērsošanu.

Arī 114. psalms saista abus notikumus kopā ne tādēļ, ka autors neredzētu hronoloģisku atšķirību starp tiem, bet gan abu šķērsošanu kopīgās teoloģiskās nozīmes dēļ. Tādējādi abi notikumi tiek uzskatīti par Israēla statusa maiņas veicinātājiem – no verdzības uz brīvību, pēc tam no klejotāju statusa bez savas zemes uz valstiskumu. Šajos psalmos abu šķērsošanu pieminēšana ilustrē autora statusa maiņu no apspiešanas, nabadzības, bezpalīdzības un pazemojuma uz drošību, labklājību, pestīšanu un cieņu.

Tieši pie Jordānas notiek arī Elijas pārcelšana līdzīga brīnuma kontekstā, ko lasām Jozuas grāmatā. Elijam šķērsošana atnesa visnozīmīgāko statusa maiņu dzīvē – viņš tika aizrauts Debesīs. Arī Elīsam tas atnesa svarīgas pārmaiņas – pravieša palīgs (1. Ķēn. 19:21) kļuva par tautas pravieti (2. Ķēn. 2:22).

`Izlasi Mt. 3:16, 17 un Mk. 1:9. Kā šie Jaunās Derības rakstnieki norāda uz Jordānas upes simbolisko, garīgo nozīmi?`

Jēzus kā Israēla pārstāvja kalpošana uz zemes seko senā Israēla vēstures paraugam. Jēzus piedzīvo “Sarkanās jūras” un “Jordānas” pieredzi. Viņš tiek izsaukts no Ēģiptes pēc nāves sprieduma (Mt. 2:14–16), pavada 40 dienas tuksnesī (Mt. 4:2), līdzīgi kā senais Israēls 40 gadus, un, pārejot no privātās dzīves uz publisko kalpošanu, Viņš tiek kristīts Jordānā (Mt. 3:16, 17; Mk. 1:9).

Vēlāk Ebr. 3. un 4. nodaļā tiek atzīta Jordānas šķērsošanas simboliskā nozīme un tiek atklāta ieiešana Kānaānā kā priekšvēstnesis “dusēšanai žēlastībā”, kur kristieši nonāk caur ticību.