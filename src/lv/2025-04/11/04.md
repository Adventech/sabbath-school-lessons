---
title:  Pagātnes rēgi
date:   09/12/2025
---

`Izlasi vēlreiz Joz. 22:13–15, bet šoreiz ņemot vērā 4. Moz. 25. nodaļu. Kāpēc israēlieši izvēlas Pinehasu kā delegācijas vadītāju pie divarpus ciltīm?`

Pirms pilnībā pieņemt baumas, kas varētu tikt uztvertas kā neatkarības deklarācija, deviņarpus cilšu, kuras divreiz tiek apzīmētas kā “Israēla dēli”, sūta delegāciju, lai noskaidrotu altāra nozīmi un mērķi. Delegāciju vadīja Pinehass, augstā priestera Ēleāzara dēls, kurš pēc tēva nāves kļuva par viņa pēcteci (Joz. 24:33). Pinehass jau bija ieguvis popularitāti kā priesteris, kurš izbeidza Israēla izvirtību pie Baal-Peoras (4. Moz. 25).

“Kad Pinehass, priestera Ēleāzara dēls, kas bija Ārona dēla dēls, to redzēja, tad viņš piecēlās no draudzes vidus un ņēma šķēpu savā rokā, un viņš sekoja šim Israēla vīram guļamā telpā un izdūra abiem, Israēla vīram un tai sievai, to caur viņu pavēderi. Tad pārstāja miršana Israēla bērnu vidū.” (4. Moz. 25:7, 8)

Pinehasam noteikti bija autoritāte. Pārējie sūtņi bija deviņarpus Rietumjordānas cilšu pārstāvji, katrs kā savas cilts vadītājs (burtiski: “sava tēva nama galva”) Israēla dzimtās.

Delegācija sāk apsūdzību par zaimiem un dumpi ar oficiālu pravietisku formulu “tā saka”. Atšķirība šeit ir tāda, ka nerunā Kungs, bet gan “visa Tā Kunga draudze” (Joz. 22:16). Tiek izvirzīta apsūdzība, ka Israēls ir vainīgs pārkāpumā, nodevībā un dumpīgumā. Vārds “pārkāpums” ir tas pats ebreju vārds, kas izmantots, aprakstot Ahana grēku (Joz. 7:1), un tas vairākkārt parādās piecās Mozus grāmatās (piemēram, 3. Moz. 5:15; 6:2; 4. Moz. 5:6, 12). Ahana un Baal-Peora gadījumi kalpo kā priekšvēstneši: viens nodevībai, otrs dumpim. Viņi arī izsaka bažas, ka altāra neatļauta celšana varētu novest pie atkrišanas, elku pielūgsmes un netiklības, kas izraisītu Kunga dusmas pār visu Israēla tautu.

`Mums katram ir arī kāda negatīva pieredze, kas ietekmē to, kā rīkojamies, nonākot līdzīgās situācijās. Kā Dieva žēlastība var palīdzēt, lai mūsu pagātnes traģēdijas nenoteiktu, kā mēs izturamies pret tuvākajiem cilvēkiem šodien?`