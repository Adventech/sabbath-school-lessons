---
title:  Tālākiem pētījumiem
date:   12/12/2025
---

Izlasi Elenas Vaitas grāmatā “Sentēvi un pravieši” nodaļu “Kānaānas sadalīšana” (517.–520. lpp.).

“Kaut arī rīcībā ar grēku, no vienas puses, ir svarīgi izvairīties no lietas atlikšanas un paviršības, tomēr, no otras puses, – tikpat svarīgi ir izvairīties no asa sprieduma un nepamatotām aizdomām. [..] Rūbeniešu un viņu biedru parādītā gudrība ir atdarināšanas vērta. Godīgi cenzdamies sekmēt patiesās reliģijas lietu, viņi tika nepareizi nosodīti un stingri norāti, tomēr neizrādīja nekādas dusmas. Pirms viņi sāka aizstāvēties, viņi laipni un pacietīgi uzklausīja savu brāļu apvainojumus un pēc tam pilnībā izskaidroja savas rīcības iemeslus un pierādīja savu nevainību. Tā draudzīgā kārtā tika novērstas grūtības, kas draudēja izsaukt visai smagas sekas.

Tie, kas apzinās savu taisnību, pat nepatiesi apsūdzēti, var palikt mierīgi un apdomīgi. Dievs zina visu, ko cilvēki pārprot un nepareizi attēlo, tādēļ mēs savu lietu mierīgi varam nodot Viņa rokās. Kungs tikpat droši aizstāvēs ikvienu cilvēku, kas Viņam uzticas, kā toreiz izmeklēja Ahana vainu. Kas vadās no Kristus Gara, tiem arī būs Viņa mīlestība, kas ir iecietīga un laipna.

Dieva prāts ir, ka starp Viņa ļaudīm valdītu vienprātība un brāļu mīlestība. Tieši pirms Savas krusta nāves Kristus lūdza, lai Viņa mācekļi būtu vienoti, kā Viņš ir viens ar Savu Tēvu, lai pasaule varētu ticēt, ka Dievs Viņu ir sūtījis. Šī visaizkustinošākā un brīnišķīgākā lūgšana sniedzas cauri gadu simtiem līdz mūsdienām, jo Viņa lūgšanā bija ietverti vārdi: “Es nelūdzu par šiem vien, bet arī par tiem, kas caur viņu vārdu Man ticēs.” (Jāņa 17:20) Kaut arī mēs nedrīkstam upurēt nevienu patiesības principu, mums tomēr pastāvīgi jācenšas sasniegt šo vienprātības stāvokli.” (Elena Vaita “Sentēvi un pravieši”, 519., 520. lpp.)

**Jautājumi pārrunām:**

`Kā Pāvila pamācība “uzskatīt citus augstākus par sevi” (Fil. 2:3) var palīdzēt mums izvairīties no sliktām domām par brāļiem un māsām?`

`Kāpēc mēs bieži pārspīlēti reaģējam uz situācijām mūsu pašu pagātnes neveiksmju vai kļūdu dēļ? Kā mēs varam izvairīties no šādas tendences?`

`Pārrunājiet, cik nozīmīgi ir uzklausīt citu viedokļus. Kā mēs varam draudzē attīstīt uzklausīšanas kultūru? (Salīdzini ar Jēk. 1:19.)`

`Mēs dzīvojam sabiedrībā, kur darba pienākumi, ģimenes atbildība, draudzes kalpošana un citas saistības var šķist pārāk apgrūtinošas. Kā princips darīt visu kā Kungam ne tikai padara mūs atbildīgākus, bet arī sniedz sirdsmieru?