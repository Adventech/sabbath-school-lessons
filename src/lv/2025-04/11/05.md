---
title:  Miermīlīga atbilde
date:   10/12/2025
---

`Izlasi Joz. 22:21–29, ņemot vērā Sal. pam. 15:1. Ko mēs varam mācīties no austrumu cilšu atbildes?`

Apsūdzēto atbilde, tikpat tieša un spēcīga kā apsūdzība, veido gan tematisko, gan strukturālo nodaļas centru. Līdz šim ciltis nebija reaģējušas uz apsūdzībām, bet klusējot uzklausījušas izvirzītās apsūdzības. Ņemot vērā apsūdzību nopietnību, viņu pacietība ir paraugs, jo tā atspoguļo patieso šīs pamācības nozīmi: “Miermīlīga atbilde apklusina dusmas, bet skarbs vārds izraisa lielu niknumu” (Sal. pam. 15:1).

Aizstāvības pirmais teikums ir virkne dievišķu vārdu, kas piedēvēti Israēla Dievam: El, Elohims, Jahve (Joz. 22:22). Šie vārdi tiek atkārtoti divreiz ar pieaugošu spēku, pārtopot svinīgā zvērestā, lai kliedētu šaubas un nepatiesās apsūdzības, kuras gandrīz noveda pie pilsoņu kara Israēlā. Viņi ir stingri pārliecināti, ka Dievs pilnībā zina un izprot situāciju, un viņi cer, ka arī šī delegācija nonāks pie tāda paša secinājuma. Divarpus cilšu atzīst arī savu atbildību Dieva priekšā, aicinot Viņu uzņemties atriebību (salīdzini ar 5. Moz. 18:19, 1. Sam. 20:16), ja nu viņi patiešām būtu vainīgi.

Tālāk seko pārsteidzošs atklājums, kas, no vienas puses, pierāda, ka apsūdzības pamats bija nepatiess (jo altāris nevar kalpot tikai kā upurēšanas vieta), bet, no otras puses, atklāj viņu patieso motivāciju. Nevis atkrišana, bet bailes nošķirties no Israēla bija viņu rīcības patiesais iemesls. Tādējādi altāra uzcelšana nav atkrišanas pierādījums, kā tika pieņemts. Patiesībā ir gluži otrādi – viņi rīkojās Dieva bijībā, tieši tāpat kā Rietumjordānas ciltis. Israēla vienotības īstais pamats nav ģeogrāfija vai mantojuma fiziskā robeža, bet gan viņu garīgā uzticība Kunga prasībām.

Tiek atklātas arī upes rietumu pusē esošo cilšu patiesās rūpes, kas izpaužas viņu patiesajā priekā, kad tiek noskaidrota austrumu cilšu nevainība. Tā vietā, lai justos sakauti savu brāļu argumentu dēļ, viņi izrāda patiesu prieku, ka viņu aizdomas izrādījušās kļūdainas. Pilsoņu karš Israēlā tiek novērsts, un tautas vienotība – saglabāta.

`Kā tu rīkojies, kad tevi netaisnīgi apsūdz? Dalies ar dažiem principiem, kas nosaka tavu attieksmi. Iedvesmai izlasi Ps. 37:3–6, 34, 37.`