---
title:  Apsūdzības
date:   08/12/2025
---

`Izlasi stāstu Joz. 22:9–20 par ciltīm, kas atgriezās. Kādos pārkāpumos Rietumjordānas ciltis apsūdz Austrumjordānas ciltis? Cik lielā mērā šīs apsūdzības bija pamatotas?`

Atšķirībā no 1. panta, kur austrumu puses ciltis tiek apzīmētas ar ierastajiem nosaukumiem (rūbenieši, gadieši u.c.), šeit tiek lietota cita izteiksmes forma: “Rūbena dēli”, “Gada dēli” un “puse Manases cilts”, kas ir pretstats “Israēla dēliem” (Joz. 22:11), tādējādi attēlojot tos kā atšķirīgu frakciju.

Frāze “visa Israēla draudze” attiecas tikai uz deviņarpus Rietumjordānas ciltīm, kas uzsver plaisu, kas bija izveidojusies starp abām grupām. Patiesi, pamatjautājums turpmākajā stāstā ir: vai ciltis Jordānas austrumu pusē vispār vēl var uzskatīt par israēliešiem?

Mēs varētu sagaidīt mierīgu šī stāsta noslēgumu, tomēr spriedze rodas, kad tiek ziņots, ka austrumu ciltis pie Jordānas uzcēlušas altāri. Tekstā netiek dots nekāds iemesls šādai rīcībai, nedz arī aprakstīta altāra funkcija vai ar to saistītas darbības. Neskaidrība par altāra nozīmi kļūst vēl lielāka, ja atsaucamies uz iepriekšējo Jordānas šķērsošanu 3. un 4. nodaļā, kur visa Israēla tauta nostājās Jordānas malā, lai pārietu uz Kānaānas zemi. Šeit daļa Israēla atkal tuvojas Jordānas apgabalam, bet – šajā reizē – lai šķērsotu upi pretējā virzienā.

Abos gadījumos tiek uzcelta akmens konstrukcija. Pirmā kalpoja kā piemiņas zīme, bet otrā tiek uztverta kā iespaidīgs altāris. Neizbēgami rodas jautājums: “Ko šie akmeņi nozīmē?” (Salīdzini ar Joz. 4:6, 22.) Vai šis altāris ir celts upuriem, vai arī tā ir tikai piemiņas zīme? Vai šīs konkrētās ciltis jau sāk atkrist?

Fakts, ka netika prasīts padoms ne Jozuam, nedz ar Ēleāzaram vai cilšu vadoņiem, atstāj vietu pārpratumam, kas potenciāli var novest pie briesmīga konflikta.

`Uz ko Jēzus un Pāvils atsaucas, kad aicina mūs izvairīties no citu tiesāšanas? Izlasi Lk. 6:37, Jņ. 7:24, 1. Kor. 4:5. Kāpēc ir tik viegli izdarīt nepareizus secinājumus par citu motīviem?`