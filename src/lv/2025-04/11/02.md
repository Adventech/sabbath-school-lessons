---
title:  Nodošanās
date:   07/12/2025
---

`Lasi Joz. 22:1–8. Ko šie panti mums vēsta par Rūbena, Gada un Manases (vienas daļas) cilšu uzticību?`

Jozua apliecina, ka ciltis otrpus Jordānas ir pilnībā izpildījušas gan Mozus, gan viņa paša uzliktos pienākumus, kas liecina par ievērojamu atdevi un upurēšanos Israēla kopīgā mērķa labā. Viņi cīnījās līdzās saviem brāļiem “daudzas dienas”, kas patiesībā nozīmēja apmēram sešus līdz septiņus gadus (salīdzini ar Joz. 11:18; 14:10; 5. Moz. 2:14). Viņu sievas un bērni palika mājās, Jordānas austrumu pusē, tomēr viņi izvēlējās uzticīgi karot kopā ar saviem brāļiem, karā saskaroties ar ievainojumu un nāves risku.

Šie panti netieši uzsver tautas un zemes vienotības nozīmi. Tie arī sagatavo ceļu turpmākajam stāstam, kas būtībā ir par vienotību. Vai Israēla ciltis paliks vienotas, neskatoties uz spēcīgo dabisko robežu, ko starp tām rada Jordāna? Vai viņi ļaus ģeogrāfijai ietekmēt nacionālo identitāti, vai arī viņi paliks vienoti kā Viņa izredzētā tauta, pateicoties kopīgai vienīgā Dieva pielūgsmei, stipri un vienoti Viņa teokrātiskajā vadībā?

Jozua paskaidro vienīgo iemeslu, kāpēc šāda uzticība bija iespējama: viņi nekalpoja tikai saviem tautiešiem, bet gan pašam Jahvem, kurš viņiem bija uzticējis šo uzdevumu.

Šo pašu principu atrodam arī Jaunajā Derībā. Apustulis Pāvils mudināja kristiešus strādāt tā, it kā viņi kalpotu Dievam, ne cilvēkiem (sk. Ef. 6:7; Kol. 3:23; 1. Tes. 2:4). Vai var būt vēl augstāks aicinājums par misiju kalpot Visuma Radītājam?

Ikdienas dzīvē mēs bieži sastopamies ar izaicinājumiem un grūtībām, kas mūs var viegli nobremzēt un radīt vēlēšanos padoties. Reizēm tas šķiet vieglākais ceļš. Tomēr mēs varam piesaukt Kunga spēku, kurš apsola būt ar mums un dot spēku darīt to, ko Viņš no mums prasa. Ja mēs turēsim savu augstāko aicinājumu acu priekšā, mēs varēsim turpināt iet uz priekšu, neskatoties uz neizbēgamajiem izaicinājumiem un sarūgtinājumiem, kas ir daļa no mūsu kritušās dzīves šajā pasaulē.

`Joz. 22:5, 6 ziņo, ka Jozua aicināja aizejošās ciltis palikt uzticīgām Kungam, un tad viņš tās svētīja. Kā mūsu attiecības draudzē varētu mainīties, ja mēs vairāk lūgtu cits par citu?`