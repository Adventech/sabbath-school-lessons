---
title:  Kānaāniešu netaisnība
date:   26/10/2025
---

`Izlasi 1. Moz. 15:16, 3. Moz. 18:24–30, 5. Moz. 18:9–14 un Ezras 9:11. Ko šie teksti mums stāsta par Dieva tālejošo plānu, piedāvājot Kānaānas zemi israēliešiem?`

Lai pilnībā izprastu, ko nozīmēja Kānaānas zemē dzīvojošo tautu netaisnība, mums jāskatās tālāk par Jozuas grāmatu. Šo tautu atbaidošā bērnu upurēšana, zīlēšana, burvestības, nekromantija un spiritisms arī sniedz mums norādes (5. Moz. 18:9–12).

Seno ugaritiešu tekstu (no Ras Šamras) atklāšana sniedz dziļāku ieskatu kānaāniešu reliģijā un sabiedrībā, un tie parāda, ka šīs kultūras nosodījums bija ne tikai saprotams, bet – saskaņā ar Vecās Derības morāles standartiem – arī pamatots.

Kānaāniešu reliģija balstījās uz pārliecību, ka dabas parādības, kas nodrošināja auglību, kontrolēja seksuālās attiecības starp dieviem un dievietēm. Tādējādi viņi iztēlojās dievību seksuālo aktivitāti savas seksuālās uzvedības kontekstā un iesaistījās seksuālos rituālos, lai pamudinātu dievus un dievietes rīkoties tāpat. Šī koncepcija noveda pie “svētās” prostitūcijas ieviešanas, kurā gan vīriešu, gan sieviešu prostitūtas iesaistījās rituālās orģijās, kas bija daļa no viņu reliģijas.

Tauta nevar pacelties uz augstāku morāli par to, kāds ir attiecīgās tautas pielūgtais dievs vai dievi. Šādu dievību gadījumā nav brīnums, ka kānaāniešu reliģija ietvēra bērnu upurēšanu, no kā Bībele īpaši brīdināja.

Arheoloģiskie pierādījumi apstiprina, ka Kānaānas iedzīvotāji regulāri upurēja savus pirmdzimtos bērnus dieviem, patiesībā dēmoniem, kurus viņi pielūdza. Mazie skeleti, kas atrasti saspiesti lielos traukos ar vēlējumu uzrakstiem, liecina par viņu pazemojošo reliģiju un to, ko tā nozīmēja daudziem viņu bērniem.

Tātad kānaāniešu iznīcināšana nebija vēlāka doma, kas būtu uzradusies pēc Dieva lēmuma dot Kānaānas zemi israēliešiem. Kānaāna iedzīvotājiem tika dots pārbaudes laiks, papildu žēlastības laiks, kura laikā viņiem bija iespēja atklāt Dievu un Viņa raksturu, pateicoties viņu vidū dzīvojošo sentēvu liecībai. Viņiem bija iespēja, bet acīmredzot viņi to izniekoja un turpināja savas šausminošās darbības, līdz beidzot Kungam nācās tās apturēt.