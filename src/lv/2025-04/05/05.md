---
title:  Brīvā izvēle
date:   29/10/2025
---

`Izlasi 5. Moz. 20:10, 15–18; 13:12–18; un Joz. 10:40. Kā kara likums un procedūra pret elkdievīgu pilsētu Israēlā, kas aprakstīta 5. Mozus grāmatā, palīdz mums izprast pilnīgas iznīcināšanas ierobežojumus karā, kurā piedalījās israēlieši?`

Ebreju tekstā cilvēku iznīcināšanai karā tiek izmantots unikāls termins: “herem”. Šis termins attiecas uz to, kas ir “aizliegts”, “nolādēts” vai “iznīcināšanai veltīts”. Vairumā gadījumu tas apzīmē cilvēku, dzīvnieku vai nedzīvu priekšmetu pilnīgu un neatgriezenisku novietošanu Dieva izslēdzošajā pusē, kas kara laikā vairumā gadījumu nozīmēja to iznīcināšanu. “Herem” jēdziens un prakse kā pilnīga tautas iznīcināšana karā ir jāsaprot Jahves konflikta ar kosmiskajiem ļaunuma spēkiem gaismā, kur uz spēles ir likts Viņa raksturs un reputācija.

Atkal, jau kopš grēka ienākšanas pasaulē, nav iespējama neitralitāte: cilvēks ir vai nu Dieva pusē, vai pret Viņu. Viena puse ved uz dzīvību, mūžīgu dzīvi, bet otra – uz nāvi, mūžīgu bojāeju.

Pilnīgas iznīcināšanas prakse apraksta Dieva taisnīgo spriedumu pret grēku un ļaunumu. Dievs unikāli deleģēja Sava sprieduma daļas izpildi Savai izredzētajai tautai, senajam Israēlam. Iznīcināšana notika Dieva stingrā, teokrātiskā kontrolē, ierobežota noteiktā vēstures periodā un konkrētā ģeogrāfiskajā apgabalā – senajā Kānaānā. Kā redzējām vakardienas pētījumā, tie, kas nonāca iznīcināšanas pusē, pastāvīgi sacēlās pret Dieva nodomiem un nepakļāvās tiem, nekad arī nenožēlojot grēkus. Tāpēc Dieva lēmums viņus iznīcināt nebija ne patvaļīgs, ne nacionālistisks.

Turklāt Israēls saņemtu tādu pašu attieksmi, ja viņi nodotos tādam pašam dzīvesveidam kā kānaānieši (sal. ar 5. Moz. 13). Pat ja šķiet, ka grupas, kas atrodas dievišķā kara abās pusēs, ir iepriekš noteiktas (israēliešiem ir jāmanto zeme, bet kānaānieši ir jāiznīcina), pastāv iespēja svaru kausiem samainīties otrādi, kā redzam Rahābas, Ahana un gibeoniešu gadījumā.

Cilvēkiem netika patvaļīgi piešķirta aizsardzība vai piemērots sods. Tie, kas guva labumu no attiecībām ar Jahvi, savu privileģēto statusu varēja zaudēt saceļoties, savukārt tie, kas bija pakļauti nosodījumam, varēja padoties Jahves varai un dzīvot.

`Kādas ir kānaāniešu nepakļaušanās Dievam garīgās sekas mūsdienu kontekstā? Tas ir, kādas ir mūsu brīvās izvēles sekas mums personīgi?`