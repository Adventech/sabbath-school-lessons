---
title:  Gaviļu gads
date:   26/11/2025
---

Zemei Israēla kā Dieva tautas pastāvēšanas jautājumā bija tik centrāla loma, ka to nevarēja tā vienkārši uzreiz sākt dalīt katram cilvēkam. Tā bija jāsadala pa ciltīm, dzimtām un ģimenēm (4. Moz. 34:13–18), lai nepieļautu, ka tā nonāk tikai elites īpašumā.

`Izlasi 3. Moz. 25:1–5, 8–13. Kāds bija sabata gada un gaviļu gada mērķis?`

Atšķirībā no Ēģiptes, kur pilsoņi regulāri zaudēja savu zemi un kļuva par faraona dzimtcilvēkiem, Dieva nodoms attiecībā uz israēliešiem bija tāds, lai viņiem nekad netiktu neatgriezeniski atņemtas viņu tiesības. Neviens ārpus dzimtas un ģimenes, kurai sākotnēji bija piešķirta zeme, nevarēja kļūt par tās īpašnieku. Patiesībā, saskaņā ar Dieva plānu, zemi burtiski nevarēja pārdot; to varēja tikai iznomāt, un tās vērtību noteica atlikušo gadu skaits līdz nākamajam Gaviļu gadam. Tādēļ tā cilvēka radiniekiem, kurš bija spiests “pārdot” savu tēvu mantojumu, bija pienākums to atpirkt vēl pirms Gaviļu gada (3. Moz. 25:25).

Zemes sadalīšana ļauj ieskatīties Dieva sirdī. Viņš kā mūsu Debesu Tēvs vēlas, lai Viņa bērni būtu dāsni pret tiem, kuriem ir mazāk paveicies, un lai viņi ļautu no savām zemēm dot pārtiku citiem katrā septītajā gadā. Sabata gads izvērš ceturtā baušļa pavēli plašākā mērogā. Šāds zemes īpašuma koncepts, papildus darba vērtības un centības novērtējumam, prasa arī cieņu un laipnību pret tiem, kuri saskaras ar finansiālām grūtībām.

Zemes īpašuma likumi katram israēlietim deva iespēju tikt atbrīvotam no mantotiem vai pašradītiem spiedošiem apstākļiem un sākt dzīvi no jauna.

Būtībā šis ir evaņģēlija galvenais mērķis – izdzēst atšķirības starp bagātajiem un nabagajiem, darba devējiem un strādniekiem, privileģētajiem un mazāk aizsargātajiem, nostādot mūs visus vienā līmenī, atzīstot mūsu pilnīgo nepieciešamību pēc Dieva žēlastības.

Diemžēl Israēls neievēroja Dieva noteikto standartu, un pēc gadsimtiem ilgas nepaklausības piepildījās brīdinājumi par viņu zemes zaudēšanu (2. L. 36:20, 21).

`Kā Israēla zemes sadales un sabata principi mums atgādina, ka Dieva acīs mēs visi esam vienlīdzīgi? Kā sabats mums var palīdzēt pateikt “nē” ekspluatējošās, nežēlīgās patērētāju domāšanas cikliem, kas nomāc daudzas sabiedrības?`