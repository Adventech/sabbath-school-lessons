---
title:  Zemes izaicinājums
date:   25/11/2025
---

`Izlasi Joz. 13:1–7. Lai gan Kānaānas zeme bija Dieva dāvana, kādi bija daži izaicinājumi saistībā ar tās iegūšanu īpašumā?`

Ņemot vērā, ka israēlieši gadsimtiem ilgi bija dzīvojuši kā vergi, viņu militārās prasmes bija nepietiekamas, lai iekarotu šo zemi. Pat viņu vergturi ēģiptieši, kuri bija prasmīgi un labi apbruņoti karavīri, nespēja to vienmēr ieņemt. Ēģiptieši nekad pilnībā neiekaroja Kānaānu, jo pilsētas bija grūti pieejamas un stipri nocietinātas. Tagad no bijušajiem vergiem tika prasīts ieņemt zemi, ko nespēja pakļaut viņu agrākie paverdzinātāji. Ja viņiem jāiegūst šī zeme īpašumā, tas varēja notikt vienīgi Dieva žēlastībā, nevis viņu pašu spēkā.

Jozuas grāmatas 13.–21. nodaļa apraksta zemes sadalīšanu Israēla ciltīm. Sadales procesā ciltīm ne vien tika norādīts, kas viņiem tiek piešķirts, bet arī tas, kas vēl šajā teritorijā jāiekaro. Israēlieši varēja droši dzīvot šajā zemē, ko Dievs viņiem bija devis kā mantojumu. Viņi bija likumīgi Dieva zemes īrnieki. Tomēr cilvēkiem ar savu rīcību vajadzēja atsaukties Dieva iniciatīvai. Grāmatas pirmā daļa parāda, kā Dievs deva zemi, padzenot kānaāniešus; otrā daļa stāsta, kā Israēls šo zemi ieņēma, apmetoties tur uz dzīvi.

Šī sarežģītā iekarošanas dinamika atspoguļo arī mūsu pestīšanas procesu. Līdzīgi kā Israēlam, arī mums nav iespējams nopelnīt savu pestīšanu (Ef. 2:8, 9). Tā ir dāvana, tāpat kā zeme bija Dieva dāvana israēliešiem, balstīta uz Viņu derības attiecībām ar Dievu. Tā noteikti nebalstījās uz viņu nopelniem (sk. 5. Moz. 9:5).

Tomēr, lai israēlieši varētu baudīt Dieva dāvanu, viņiem bija jāuzņemas visas atbildības, kas saistītas ar dzīvi šajā zemē, – tāpat kā mums ir jāiziet svēttapšanas process, mīlošā paklausībā prasībām, kas izriet no piederības Dieva valstībai. Lai gan tas nav gluži viens un tas pats, paralēles starp viņu zemes saņemšanu žēlastībā un mūsu pestīšanu žēlastībā ir pietiekami ciešas. Mums ir dota brīnišķīga dāvana, bet, ja nebūsim uzmanīgi, mēs to varam arī zaudēt.

`Kā kristieši mūsdienās sastopas ar līdzīgiem izaicinājumiem, kas saistīti ar Apsolītās zemes ieņemšanu? (Sk. Fil. 2:12; Ebr. 12:28.)`