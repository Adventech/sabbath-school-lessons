---
title:  Zeme kā dāvana
date:   24/11/2025
---

`Izlasi 2. Moz. 3:8; 3. Moz. 20:22; 25:23; 4. Moz. 13:27; 5. Moz. 4:1, 25, 26; 6:3 un Ps. 24:1. Kāda bija īpašā saikne starp Dievu, Israēlu un Apsolīto zemi?`

Visvienkāršākajā līmenī zeme dod tautai fizisku identitāti. Tā nosaka tautas atrašanās vietu, kā arī ietekmē nodarbošanos un dzīvesveidu. Vergi bija bez saknēm; kāds cits baudīja viņu darba augļus. Zeme nozīmēja brīvību. Izredzētās tautas identitāte bija cieši saistīta ar dzīvi šajā zemē.

Starp Dievu, Israēlu un zemi pastāvēja īpaša saikne. Israēls zemi no Dieva saņēma kā dāvanu, nevis kā neatņemamas tiesības. Izredzētā tauta varēja šo zemi paturēt īpašumā vien tik ilgi, kamēr tā dzīvoja derības attiecībās ar Jahvi un ievēroja derības noteikumus. Citiem vārdiem sakot, bez Dieva svētības viņi nevarēja baudīt zemi un tās svētības.

Vienlaikus zeme kalpoja arī kā lēca, caur kuru Israēls varēja labāk izprast Dievu. Dzīve šajā zemē viņiem vienmēr atgādināja par uzticamu, solījumus pildošu Dievu. Ne zeme, ne Israēls nepastāvētu bez Dieva iniciatīvas, kurš bija viņu eksistences avots un pamats. Kamēr israēlieši dzīvoja Ēģiptē, Nīla un apūdeņošanas sistēma, apvienota ar smagu darbu, nodrošināja nepieciešamos ražas apjomus izdzīvošanai. Kānaānas zeme bija citāda. Tur viņi bija atkarīgi no lietus, lai iegūtu pārpilnu ražu, un tikai Dievs valdīja pār laikapstākļiem. Tādējādi zeme Israēlam vienmēr atgādināja par viņu pastāvīgo atkarību no Dieva.

Pat ja Israēls saņēma zemi kā dāvanu no Jahves, visaugstākajā līmenī Dievs tomēr palika tās īpašnieks. Jahvem kā patiesajam visas zemes īpašniekam (Ps. 24:1) ir tiesības Israēlam piešķirt zemi vai arī to atņemt. Ja Dievs ir zemes īpašnieks, tad israēlieši – un, plašāk skatoties, visi cilvēki, ir svešinieki un piedzīvotāji, vai mūsdienu terminoloģijā – Dieva ilgtermiņa viesi Viņa pasaulē.

`Ņemot vērā 1. Pēt. 2:11 un Ebr. 11:9–13, ko tev personīgi nozīmē dzīvot kā svešiniekam un piedzīvotājam, gara acīm raugoties uz pilsētu, kuras arhitekts un cēlājs ir pats Dievs?`