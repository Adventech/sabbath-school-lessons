---
title:  Zeme atjaunota
date:   27/11/2025
---

`Izlasi Jer. 24:6; 31:16; Ec. 11:17; 28:25 un 37:14, 25. Kāds bija Dieva apsolījums attiecībā uz Israēla atgriešanos Apsolītajā zemē, un kā tas tika piepildīts?`

Babilonas gūstā israēlieši piedzīvoja ne tikai skumjo realitāti, zaudējot savas saknes, bet arī apsolījumu, ka viņu attiecības ar Dievu, lai gan tika iemiesotas apsolījumā par zemi, nebija atkarīgas no zemes īpašuma un nebija ierobežotas ar to, vai viņiem ir vai nav savas zemes. Kad israēlieši atzina savus grēkus, nožēloja tos un meklēja Kungu no visas sirds, Dievs atkal piepildīja Savu apsolījumu un atveda viņus atpakaļ uz savu zemi, kas bija kā atjaunošanas zīme. Tas nozīmē, ka Viņš joprojām bija viņu Dievs, pat ja viņi neatradās Apsolītajā zemē.

Tomēr tāpat kā apsolījums, ka Israēls mantos zemi uz mūžīgiem laikiem, bija atkarīgs no nosacījumiem (5. Moz. 28:63, 64; Joz. 23:13, 15; 1. Ķēn. 9:7; 2. Ķēn. 17:23; Jer. 12:10–12), tāpat arī apsolījums par Israēla atjaunošanu un uzplaukumu savā zemē pēc gūsta bija ar nosacījumu. Tajā pašā laikā Vecās Derības pravieši norādīja uz atjaunošanu, ko nākotnē atnesīs kāds Dāvida cilts ķēniņš (Jes. 9:6, 7; Cah. 9:9, 16). Šis apsolījums tika piepildīts Jēzus Kristus dzīvē, nāvē un augšāmcelšanā, kad visi senā Israēla apsolījumi atrada galīgo piepildījumu.

Jaunajā Derībā tiešā veidā netiek minēta Apsolītā zeme, taču mums ir pateikts, ka Dieva apsolījumi ir piepildīti Jēzū Kristū (2. Kor. 1:20; Rom. 15:8). Tādējādi Kristus gaismā zemes nozīme tiek mainīta un kļūst par garīgo svētību simbolu, kuras Dievs plāno dot Saviem uzticīgajiem gan šeit un tagad (Ef. 2:6), gan nākamajā dzīvē.

Dievišķie apsolījumi par atpūtu, pārpilnību un labklājību piepildīsies Jaunajā zemē, kas būs brīva no grēka un tā sekām. Šādā nozīmē mēs kā kristieši ceram uz Kristus apsolījumu, ka Viņš atgriezīsies un pēc tūkstoš gadu valdīšanas Debesīs nodibinās mūžīgo valstību Atjaunotajā zemē. Tas būs galīgais piepildījums visiem apsolījumiem par zemi.

`Izlasi Jņ. 14:1–3, Tit. 2:13 un Atkl. 21:1–3. Kāda galīgā cerība mums atrodama šajos pantos, un kāpēc Jēzus nāve garantē šīs cerības piepildīšanos?`