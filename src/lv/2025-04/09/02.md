---
title:  Ēdene un Kānaāna
date:   23/11/2025
---

`Izlasi 1. Moz. 2:15 un 3:17–24. Kādas bija grēkā krišanas sekas attiecībā uz pirmā cilvēku pāra dzīvesvietu?`

Radīšanas brīdī Dievs Ādamu un Ievu ielika perfektā vidē, kas laistījās skaistumā un pārpilnībā. Pirmais cilvēku pāris savu Radītāju satika burvīgā dzīvesvietā, kas spēja nodrošināt visas viņu fiziskās vajadzības. Papildus Dieva izteiktajiem vārdiem Ēdenes dārzs kalpoja kā mācību centrs, kur Ādams un Ieva guva dziļu ieskatu Dieva raksturā un dzīvē, ko Viņš tiem bija paredzējis. Tādēļ, kad viņi sarāva uzticības attiecības ar savu Radītāju, mainījās arī viņu statuds Ēdenes dārzā, un kā zīme šīm sarautajām attiecībām bija tas, ka viņiem nācās atstāt šo dārzu. Viņi zaudēja teritoriju, ko Dievs viņiem bija devis. Tādējādi Ēdenes dārzs kļuva par pārpilnas dzīves simbolu, un mēs atkal sastapsim tā motīvus Apsolītās zemes tēmā.

`Kā sentēvi uztvēra apsolījumu par zemi? (Sk. 1. Moz. 13:14–15; 26:3, 24; 28:13.) Ko, tavuprāt, nozīmē mums, adventistiem, dzīvot kā apsolījumu mantiniekiem? (Ebr. 6:11–15)`

Kad Ābrahāms, paklausot ticībā, iegāja zemē, ko Dievs viņam bija parādījis, šī zeme viņam un viņa pēcnācējiem kļuva par Apsolīto zemi. Tā palika kā Apsolītā zeme 400 gadus. Sentēvi šo zemi patiesībā neieguva īpašumā; tā nepiederēja viņiem tādā nozīmē, ka varētu to atstāt mantojumā saviem bērniem. Tā piederēja Dievam – gluži kā Ēdenes dārzs. Tāpat kā Ādams un Ieva nebija darījuši neko, lai nopelnītu Ēdenes dārzu, arī Israēls nebija neko īpašu ieguldījis, lai nopelnītu šo zemi. Apsolītā zeme bija Dieva dāvana, kas balstīta Viņa iniciatīvā. Israēlam nebija nekādu dabisku tiesību vai likumīgu pretenziju uz šo zemi (5. Moz. 9:4–6); viņi varēja to paturēt īpašumā, tikai pateicoties Dieva žēlastībai.

Sentēvi bija apsolījumu mantinieki līdz to piepildīšanai. Mēs kā Kristus sekotāji esam mantojuši vēl labākus apsolījumus (Ebr. 8:6), kas piepildīsies, ja kļūsim par “to sekotājiem, kas ar ticību un pacietību iemanto apsolījumus” (Ebr. 6:12).