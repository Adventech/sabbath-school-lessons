### Otrās iespējas: Jozuas grāmata

Jozuas grāmata iezīmē pāreju no Mozus vadības uz Jozuas vadību. Tā sākas ar stāstu par Israēla tautas ieiešanu Apsolītajā zemē un beidzas ar viņu apmešanos šajā zemē.

Jozuam patiešām bija smags uzdevums – turpināt no vietas, kur bija apstājies Mozus (Mozus!). Bet šis izaicinājums bija tikai sākums. Jozuam bija jādara tas, ko Mozus neizdarīja: pēc 40 gadiem tuksnesī viņam bija jāpārved tauta pāri Jordānai un jāieved Kānaānā – saskaņā ar apsolījumu, ko Dievs iepriekš bija devis viņu tēviem.

“Mans kalps Mozus ir miris; tad nu celies ar visu šo tautu un ej pāri Jordānai uz to zemi, ko Es viņiem, Israēla bērniem, gribu dot” (Joz. 1:2).

Atslēga visam stāstam ir šajos vārdos, ko Dievs saka Jozuam: viņi ieies „zemē, ko Es [JHVH] viņiem dodu” (NKJV).

Jā, Jozua to nepaveiks pats, bet tikai caur Dieva spēku un vadību – tā paša Dieva, kurš būtu ievedis tautu šajā zemē jau paaudzi agrāk, ja viņi būtu pildījuši savu derības daļu. Diemžēl viņi to nedarīja un tāpēc cieta savas rīcības sekas.

Fakts ir tāds, ka iepriekšējo 40 gadu laikā Israēls pieredzēja derības negatīvo pusi. Viņu sacelšanās pret Dievu noveda pie tā, ka visa pieaugušo paaudze, kas piedzīvoja Israēla iziešanu no Ēģiptes un visus ar to saistītos brīnumus, nomira tuksnesī, izņemot Kālebu un Jozuu. Četras no piecām Mozus grāmatām apraksta, kas ar viņiem notika šajos tuksneša klejojumos. Tagad, Jozuas vadībā, otrā paaudze bija gatava izaicinājumam ieņemt šo zemi.

“Un Mozus atsauca Jozuu un viņam sacīja visa Israēla priekšā: ‘Esi stiprs un drošs! Jo tu ievedīsi šo tautu tanī zemē, ko Tas Kungs ar zvērestu ir apsolījis dot viņu tēviem, un tu to sadalīsi viņu starpā kā mantojumu. Un Tas Kungs, Viņš iet tev pa priekšu un Viņš būs ar tevi, Viņš tevi neatstās, nedz tevi pametīs, nebīsties un nebaiļojies’” (5. Moz. 31:7, 8).

Drīz piepildīsies Dieva apsolījumi, kas tika doti sentēviem un Mozum. Gaisā virmo gaidas un satraukums – jauns sākums tautai, kas ilgi bija bez mājām un citu tautu atstumta. Dievs ir bijis uzticams, izglābjot viņus no verdzības, un Viņam noteikti var uzticēties arī tagad, lai piepildītu apsolījumu dot zemi.

„Jozuas grāmatas galvenais mērķis ir aprakstīt Israēla ieiešanu Apsolītajā zemē, tās iekarošanu un sadalīšanu starp ciltīm. Šis mērķis caurvij grāmatas vēstījumu, proti, Dieva uzticību, piepildot Ābrahāmam doto apsolījumu par zemi. Grāmata uzsver Dieva uzticību Viņa derības apsolījumiem.” (“Andrews Bible Commentary” (Andrews University Press, 2020), 365. lpp.)

Kopā mēs atklāsim, ka, lai gan Jozuas grāmata rakstīta pirms vairāk nekā trim tūkstošiem gadu, pasaule, kurā dzīvojam mēs, garīgā ziņā tik ļoti neatšķiras no Jozuas laika. Mums var būt cita rakstura izaicinājumi, bet tie joprojām ir izaicinājumi, īpaši attiecībā uz garīgo jomu, kas apdraud mūsu drošību, ticību un misijas piepildīšanu, ko Dievs uzticējis Saviem ļaudīm. Jozuas piemērs noteikti mūs iedvesmos pieprasīt Dieva apsolījumus mūsu laikam un gūt panākumus Viņa spēkā, tāpat kā to darīja Jozua.

_Barna Maģaroši pašlaik kalpo kā Intereiropas divīzijas sekretārs un šīs divīzijas Bībeles izpētes komitejas priekšsēdētājs. Viņš sāka kalpošanu kā mācītājs un nodaļas vadītājs Dienvidtransilvānijas draudžu savienībā Rumānijā un vēlāk turpināja kā teoloģijas pasniedzējs un Adventus Universitātes prezidents Rumānijā._