---
title:  Parauga spēks
date:   18/11/2025
---

`Izlasi Joz. 15:16–19, Soģu 1:13 un 3:7–11. Ko šis stāsts māca par parauga spēku? Kā Kāleba attieksme tiek atkārtota jaunākajā paaudzē?`

Šajā fragmentā Kālebs piedāvā savu meitu Aksu par sievu tam, kurš iekaros Debīras pilsētu. Otniēls ieņem pilsētu un iegūst Aksu par sievu. Šis stāsts ir nozīmīgs, jo atkal parāda Kāleba drosmi, ticību un gatavību pieņemt izaicinājumus.

Tas arī atklāj, ka nākamā israēliešu paaudze sekoja šo ticības milžu – Kāleba un Jozuas – paraugam. Kad vecākā paaudze noslēdz savu kalpošanu, nāk jauna paaudze, kas ir gatava saskarties ar izaicinājumiem un turpināt īstenot Dieva plānu Israēlam.

Līdzīgi kā Kālebs lūdza Jozuam: “Dod man šo kalnu zemi,” arī Aksa, vīra iedrošināta, parāda tādu pašu ticību un apņēmību, kādu demonstrēja viņas tēvs. Ar savu izlēmību un drosmi Aksa turpina Kāleba atstāto paraugu, piepildot apsolījumu iemantot zemi.

Patiešām, zeme ir Dieva dāvana Israēlam, taču Israēlam tā jāpieņem, ticībā un drosmē ķeroties pie Kunga apsolījumiem. Aksas apņēmība paredz to sieviešu neatlaidību Evaņģēlijos, kuras neļāva pūlim vai mācekļiem atturēt sevi un neatkāpās, līdz nebija saņēmušas Jēzus svētību sev un savām ģimenēm.

`Izlasi Lūk. 18:1–5. Kādu mācību mēs no šī teksta varam gūt?`

`Ticības lāpas nodošana nākamajai paaudzei ir izšķiroši svarīga, lai piepildītu mums uzticēto Dieva misiju. Padomā par izaicinājumiem, kas saistīti ar ticības nodošanu jaunajai paaudzei, un vienlaikus – par iespējām jauniešiem uzņemties lielāku atbildību Dieva darbā. Ko mēs varam darīt, lai atvieglotu un veicinātu jauniešu sagatavošanu dievbijīgai līderībai? Cik svarīgs šajā procesā ir mūsu paraugs?`