---
title:  Pārdomu radītās izmaiņas
date:   20/11/2025
---

`Pārdomāt lielo ticības varoņu dzīvi ir būtiski mūsu garīgajai izaugsmei. Tajā pašā laikā mūsu visaugstākais paraugs ir Jēzus Kristus – Viņa dzīve un mācība. Kā koncentrēšanās uz Jēzus dzīvi mūs maina? Sk. Ebr. 12:1–2; 2. Kor. 3:18.`

Marko Jakoboni (Marco Iacoboni), neirozinātnieks no Kalifornijas Universitātes Losandželosā, pētīja spoguļneironu funkcijas. Šie mazie šūnu tīkli tiek aktivizēti gan tad, kad mēs veicam kādu darbību, piemēram, smejamies vai apskaujam kādu, gan tad, kad novērojam, kā to pašu dara kāds cits. Šo neironu aktivitāte norāda, ka atšķirība starp redzēšanu un darīšanu nav liela.

Elena Vaita runā par to, cik svarīgi ir raudzīties uz Jēzus raksturu: “Raugoties uz Jēzu, mēs gūstam skaidrāku un konkrētāku priekšstatu par Dievu, un uzlūkojot mēs tiekam pārvērsti. Labestība un mīlestība pret citiem cilvēkiem mums kļūst par dabisku izturēšanās veidu. Mēs veidojam raksturu, kas būtu dievišķā rakstura kopija. Pieaugdami Kristus līdzībā, mēs vairojam savas spējas pazīt Dievu. Arvien vairāk mēs vienojamies sadraudzībā ar Debesu pasauli, un nepārtraukti pieaug mūsu iespējas saņemt zināšanu bagātības un mūžības gudrību.” (Elena Vaita “Kristus līdzības”, 355. lpp.)

`Izlasi Rom. 12:1, 2. Kādi divi procesi darbojas mūsu dzīvē ar pretējiem mērķiem? Kā mēs varam būt droši, ka dodam vietu pareizajam?`

Vēstules romiešiem noslēdzošajā nodaļā apustulis Pāvils runā par diviem pretrunīgiem spēkiem, kas cenšas veidot mūsu dzīvi. No vienas puses, apkārtējā pasaule ar savām dažādajām ietekmēm cenšas mūs piespiest rīkoties pēc sava šablona, mūs pielāgojot no ārpuses uz iekšu.

Lai pretotos šai ietekmei, Svētais Gars mūs spēj pārveidot no iekšienes uz āru, līdzīgi kā kāpurs pārvēršas par skaistu tauriņu. Taču, lai šis process varētu notikt, mums ir jāveltījas Dievam un jālūdz Viņam turpināt to labo darbu, ko Viņš mūsos ir iesācis (Fil. 1:6). Galu galā mums ir apzināti – ik mirkli – jāizvēlas staigāt Garā.