---
title:  Dod man šo kalnu zemi
date:   17/11/2025
---

`Izlasi Joz. 14:6–14; 4. Moz. 14:24; 32:12; 5. Moz. 1:36 un Lk. 6:45. Kā tu raksturotu Kāleba un Jozuas attieksmi? Ko nozīmē pilnībā sekot Kungam?`

Kālebs nekad neaizmirsa apsolījumu, ko Kungs viņam bija devis ar Mozus starpniecību – ka viņš ieies tajā zemē, kur viņa kājas bija staigājušas (4. Moz. 14:24). Četrdesmit gadus vēlāk viņš atsaucas uz savu ziņojumu par šo zemi kā uz vārdu, “kā tas bija manā sirdī” (Joz. 14:7, NKJV). Viņa ziņojums bija balstīts pārliecībā, ka ar Dieva vadību un palīdzību Israēls spēs ieņemt šo zemi.

Pretstatā pārējo desmit izlūku ziņojumam, kas iedvesa bailes israēliešu sirdīs, Kālebs parādīja pilnīgu paļāvību un uzticību Kunga apsolījumam. Ebreju frāze, kas burtiski nozīmē “es biju pilns no Tā Kunga” (Joz. 14:8), visticamāk, ir saīsināta versija no garāka frazeoloģisma: “Mana sirds pilnībā sekoja Kungam” vai “Es piepildīju savu sirdi, lai sekotu Kungam”. Pretstatā tiem, kas sekoja svešiem dieviem un nesekoja Kungam pilnībā, Kāleba sirds bija pilnīgi veltīta Kungam.

Šī pati izteiksme vēlāk tiek atkārtota divas reizes, uzsverot Kāleba uzticību (Joz. 14:9, 14). Viņa pašraksturojums saskan ar to, ko pats Kungs nosauca par “citu garu” (4. Moz. 14:24), un tas viņu atšķīra no pārējiem desmit izlūkiem. Pat 85 gadu vecumā viņš joprojām bija piemērs tam, ko Kungs var paveikt ar tādu cilvēku starpniecību, kuru sirds ir pilnībā nodota Viņam un Viņa darbam.

Kālebs saprata, ka teritorija, kuru katra cilts galu galā iegūs savā īpašumā, būs tieši proporcionāla tam, cik lielā mērā viņi uzdrošināsies turēties pie Kunga apsolījumiem un cik daudz zemes viņi būs gatavi ieņemt, ejot ticībā. Dieva apsolījumi nav paš­­­­realizējoši tādā nozīmē, ka tie piepildītos neatkarīgi no mūsu gribas. Tie prasa ticību apvienojumā ar apņēmīgu rīcību. Ebreju vārds “ulai” – “varbūt” (Joz. 14:12) – var izteikt bailes un šaubas, bet visbiežāk tas norāda uz cerību un gaidām, ka notiks kaut kas labs (sk. 1. Moz. 16:2; 4. Moz. 22:6, 11; 23:3).

`Kādi kompromisi – arī šķietami “mazie” – var atturēt mūs no tā, ka mēs pilnībā sekojam Kungam?`