---
title:  Uzticība
date:   16/11/2025
---

`Izlasi 4. Moz. 13:6, 30–32 un Joz. 14:6, 14. Kas bija Kālebs? Kāda bija viņa vieta Israēla tautā?`

Kāleba vārds nāk no ebreju vārda “keleb” – “suns”, kas Vecajā Derībā vienmēr tiek lietots negatīvā nozīmē. Tomēr ārpusbībeles vēstulēs un himnās “keleb” tiek izmantots, lai aprakstītu kalpa drosmi, neatlaidību un uzticību savam kungam. Šajā ziņā Kālebs bija uzticīgs savam vārdam, visas dzīves laikā parādot nelokāmu uzticību savam Kungam.

`Ko par Kālebu liecina tas, ka viņš bija gatavs paust savu viedokli, kaut arī lielākā daļa izlūku bija pilnīgi pretējās domās un Israēla tauta draudēja viņu nogalināt? Sk. 4. Moz. 14:6–10, 21–25; 26:65; 32:12.`

Padomā par šiem svarīgajiem israēliešu vadītājiem, Jozuas un Kalēba laikabiedriem: Samua, Safats, Īgals, Hozejs, Paltijs, Gadiēls, Gadijs, Amiēls, Seturs, Nahbijs un Geuēls. Vai šie vārdi šķiet pazīstami?

Visticamāk, nē.

Kāpēc? Jo tie ir to desmit citu izlūku vārdi, kurus Mozus sūtīja izpētīt Kānaānas zemi. Viņi ir aizmirsti, jo viņu vārdi nebija atcerēšanās vērti. Viņu atnestais ziņojums attēloja Apsolīto zemi kā neieņemamu. Viņi sevi redzēja kā sienāžus salīdzinājumā ar milžiem, kas dzīvoja pāri upei, un viņu sirdis pārņēma bailes, ieraugot “neieņemamās” Kānaānas nocietinātās pilsētas.

Kālebs, viens no diviem izlūkiem, kas atnesa pozitīvu ziņojumu, uzņēmās vadību, piedāvājot citu skatījumu – ticības attieksmi. Viņš bija gatavs izteikties par to, ko zināja kā pareizu, neskatoties uz opozīciju un pat unāves draudiem: “Un visa draudze sacīja, ka tie ir ar akmeņiem nomētājami.” (4. Moz. 14:10)

`Ko tu dari, kad lielākā daļa cilvēku tev apkārt ir citās domās – pretrunā taviem dziļākajiem pārliecības principiem?`