---
title:  Tālākiem pētījumiem
date:   21/11/2025
---

“Kāleba ticība tagad bija tāda pati kā toreiz, kad viņa liecība nonāca krasā pretrunā ar izlūku ļaunajām vēstīm. Viņš bija ticējis Dieva apsolījumam, ka ievedīs Savus ļaudis Kānaānas zemē, un šajā lietā pilnīgi paļāvās uz Kungu. Kopā ar tautu viņš ilgi klejoja tuksnesī un dalījās ar vainīgajiem nepiepildītajās cerībās un grūtībās, tomēr nekad nesūdzējās, bet slavēja Dieva žēlastību, kas viņu nepameta tuksnesī, kad visi citi brāļi nomira. Visās tuksneša ceļojuma grūtībās, briesmās un mocībās, kā arī visos kara gados kopš ieiešanas Kānaānā, Kungs viņu bija pasargājis, un tagad, kad viņam jau bija pāri astoņdesmit gadiem, viņa spēki nebija mazinājušies. Viņš neprasīja zemi, kas jau uzvarēta, bet gan to vietu, kuru kādreiz izlūki, vairāk nekā jebkuru citu, uzskatīja par neieņemamu. Ar Dieva palīdzību viņš tieši šo cietoksni gribēja atņemt varenajiem milžiem, kuru spēka priekšā sagrīļojās Israēla ticība. Ne tieksme pēc goda vai slavas lika Kālebam izteikt šo lūgumu. Drosmīgais un daudz pieredzējušais karavīrs vēlējās ļaudīm rādīt piemēru, ar ko tiktu pagodināts Dievs un arī citas ciltis iedrošinātas ieņemt to zemi, kuru viņu tēvi uzskatīja par neieņemamu.” (“Sentēvi un pravieši”, 512., 513. lpp.)

“Tieši Kāleba ticība Dievam deva drosmi, pasargāja viņu no cilvēku bailēm un ļāva drosmīgi un nelokāmi iestāties par taisnību. Paļaujoties uz to pašu spēku – Debesu karapulku vareno Ģenerāli – , ikviens patiesais krusta karavīrs var saņemt spēku un drosmi, lai pārvarētu šķietami nepārvaramus šķēršļus.” (Elena Vaita “The Advent Review and Sabbath Herald”, 1912. g. 30. maijs)

**Jautājumi pārrunām:**

`Apspriediet vienaudžu spiediena spēku un drosmi, kas nepieciešama, lai runātu, kad citi klusē. Kāda ir drosmes nozīme mūsu ticības praktizēšanā? Kā mēs varam izvairīties no skarbuma, iestājoties par to, ko uzskatām par pareizu?`

`Dalieties ar piemēriem no savas draudzes vai kopienas, kur kāda cilvēka ticība ir atstājusi ietekmi uz jūsu dzīvi un raksturu. Kādas šo cilvēku īpašības ir vērts atdarināt?`

`Pārdomājiet un apspriediet mediju ietekmi uz mūsu dzīvi. Kā mēs varam izvairīties no to negatīvās ietekmes, vienlaikus izmantojot to potenciālu labiem mērķiem?`

`Pārdomājiet Jozuas kā vadītāja pazemību un viņa vēlmi dzīvot tuvu svētnīcai. Kā šis paraugs uzrunā tieši jūs?`