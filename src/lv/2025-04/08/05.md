---
title:  Pazemīgais varonis
date:   19/11/2025
---

Garie vietvārdu saraksti, kas bija kā robežpunkti israēliešu ciltīm piešķirtajām teritorijām, ir kā rāmis zemes sadales ziņojumiem abiem pirmajiem izlūkiem – varoņiem Kālebam un Jozuam. Kālebs saņēma savu mantojumu pirmais, bet Jozua – pēdējais. Līdz šim Jozua bija piešķīris zemi Israēla ciltīm; tagad ir pienācis laiks, lai Israēla tauta piešķirtu mantojumu Jozuam.

`Izlasi Joz. 19:49–51. Kādas ir sekas un nozīme tam, ka lielais Israēla vadonis, kurš dalīja zemi, savu mantojumu saņēma pēdējais?`

Pilsēta, ko saņēma Jozua, saucās Timnat-Sēra – nosaukums sastāv no diviem vārdiem. Pirmais, “timnat”, ir atvasināts no darbības vārda “mana” (“skaitīt” vai “piešķirt”), tādēļ to varam tulkot kā “daļa” vai “teritorija”. Otrs vārds “sēra” var būt atvasināts no ebreju darbības vārda “sarah” un nozīmē “pārpalikums” vai “atliekas” (sal. 2. Moz. 26:12). Līdz ar to pilsētas nosaukumu varam tulkot kā “atlikusī daļa” vai “pārpalikusī teritorija”.

Jozuas izvēlētais pilsētas nosaukums – “kas bija palicis pāri” – liecina par viņa kā Israēla otrā vadoņa cēlo raksturu. Vispirms viņš gaidīja, līdz visa tauta būs saņēmusi savu daļu. Viņš neizvēlējās visblīvāk apdzīvoto reģionu vai kādu no iespaidīgākajām pilsētām kā savu mantojumu, bet gan pieticīgu pilsētu (vai, iespējams, tās drupas), lai pats smagā darbā to atjaunotu (sal. Joz. 19:50).

Turklāt Timnat-Sēra atradās tuvu Šīlo, netālu no svētnīcas, kas parāda, kur bija Jozuas prioritātes un pie kā bija piesaistīta viņa sirds. Skaidrs, ka pēc tam, kad jaun­­izveidotā Israēla tauta bija ievesta Apsolītajā zemē un ar Dieva palīdzību nodrošinājusi mantojumu katrai ciltij un ģimenei, viņi nebūtu iebilduši, ja Jozua būtu prasījis kādu iespaidīgāku mantojumu. Taču Jozua bija apmierināts ar vienkāršu dzīvi, koncentrējoties uz vissvarīgāko, tādējādi iemiesojot vēlāk Dāvida izteikto lūgšanu:

“Vienu es izlūdzos no Tā Kunga, pēc kā es kāroju: ka es varu palikt Tā Kunga namā visu savu mūžu, skatīt Tā Kunga jaukumu un pielūgt Viņu Viņa svētajā vietā.” (Ps. 27:4)

`Kādas mācības tu vari gūt no Jozuas attieksmes? Kā tu vari tās izmantot savā dzīvē tagad?`