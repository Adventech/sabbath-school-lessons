---
title:  Tu biji tur!
date:   21/12/2025
---

> <p></p>
> “Un Jozua sapulcināja visas Israēla ciltis Sihemā, un viņš sasauca Israēla vecajus, viņu galvenos, viņu tiesnešus, visus viņu virsniekus, un [..] tie nostājās Dieva priekšā” (Joz. 24:1).

Sihema bija vieta, kur Ābrahāms bija uzcēlis altāri pēc ierašanās šajā zemē un kur Dievs viņam pirmo reizi deva apsolījumu par zemi (1. Moz. 12:6, 7). Tagad, kad apsolījumi, kas tika doti Ābrahāmam, ir piepildījušies, Israēls atjauno derību ar Dievu tieši tajā pašā vietā, kur tika dots pirmais apsolījums. Jozuas aicinājums atgādina Jēkaba vārdus: “Atmetiet svešos dievus, kas ir jūsu vidū” (Joz. 24:23; salīdzini ar 1. Moz. 35:2–4). Pati notikuma ģeogrāfiskā vieta pauž aicinājumu uz nedalītu uzticību Kungam, atsakoties no visiem citiem “dieviem”.

`Izlasi Joz. 24:2–13. Kāda ir Dieva galvenā vēsts Israēlam?`

Dievs ir galvenais šo vēsturisko notikumu iniciators: “Es paņēmu”, “Es devu”, “Es sūtīju”, “Es sodīju”, “Es darīju”, “Es jūs izvedu”, “Es jūs izglābu” utt. Israēls nav šī stāsta galvenais varonis, bet gan objekts. Dievs ir tas, kurš radīja Israēlu. Ja Dievs nebūtu iejaucies Ābrahāma dzīvē, viņi būtu turpinājuši kalpot tiem pašiem elkiem. Israēla kā tautas eksistence nav neviena viņu senča nopelns, bet gan vienīgi Dieva žēlastības darbs. Tas, ka israēlieši atrodas Apsolītajā zemē, nav iemesls lepnumam, bet patiess pamudinājums kalpot Dievam.

Kunga runā piecas reizes notiek pāreja starp “viņi” (sentēvi) un “jūs” (pašreizējā paaudze). Sentēvi un šī paaudze Sihemā tiek uzskatīti par vienu veselumu. Jozua cenšas parādīt to, ko jau Mozus bija apstiprinājis 5. Moz. 5:3, proti, ka Kungs neslēdza derību tikai ar tēviem, bet arī ar visiem tiem, kas tajā brīdī bija klāt. Lielākā daļa no tiem, kas bija sapulcējušies, nebija piedzīvojuši iziešanu no Ēģiptes. Ne visi bija pie Horeba. Un tomēr Jozua saka, ka tur bija visi. Īsāk sakot, katrai nākamajai paaudzei jāpieņem iepriekšējo paaudžu mācības kā savas. Tas pats Dievs, kas darbojās pagātnē, ir gatavs darboties arī tagad.

`Kādā veidā mēs kā draudze varam labāk izprast kopīgo atbildību – proti, apzināties, ka tas, ko mēs darām, ietekmē visu draudzi?`