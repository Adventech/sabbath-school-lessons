---
title:  Elkdievības briesmas
date:   24/12/2025
---

`Izlasi Joz. 24:22–24. Kādēļ Jozuam bija nepieciešams atkārtot aicinājumu israēliešiem atbrīvoties no elkiem?`

Elkdievības draudi nebija teorētiski. Iepriekš, Moāba līdzenumā, līdzīgā kontekstā Mozus izteica to pašu aicinājumu (5. Moz. 30:19, 20). Dievi, par kuriem šobrīd ir runa, vairs nav tie, kas bija Ēģiptē vai “aiz upes” (piemēram, Mezopotāmijā), bet gan tādi, kas ir viņu vidū. Tāpēc Jozua aicina tautu nodot savas sirdis Kungam.

Ebreju valodā šeit lietots vārds “natah”, kas nozīmē “izstiept”, “pieliekt”. Tas raksturo Dievu, kurš tiek lūgts pieliekties un uzklausīt lūgšanas (2. Ķēn. 19:16; Ps. 31:2, 3; Dan. 9:18), un tas raksturo arī attieksmi, kādu vēlāk pravieši prasīja no Israēla (Jes. 55:3; Jer. 7:24). Šis pats vārds tiek lietots arī, lai aprakstītu Salamana atkrišanu, kad viņa sirds “pieliecās” svešiem dieviem (1. Ķēn. 11:2, 4, 9).

Cilvēka grēcīgajai sirdij nav dabiska tieksme noliekties un klausīties Dieva balsī. Lai sirds tiktu pievērsta Dieva gribas izpildei, nepieciešami apzināti lēmumi.

Israēliešu atbilde burtiski skan: “Mēs klausīsim Viņa balsij.” Šī izteiksme uzsver paklausības attiecību aspektu. Israēlam nav uzdots vienkārši ievērot nedzīvus likumus – derība ir dzīvas attiecības ar Kungu, kas nav pilnībā izsakāmas vien ar noteikumiem. Israēla reliģija nekad nav bijusi domāta kā burta kalpība; tā bija paredzēta kā pastāvīga saruna ticībā un mīlestībā ar svētu un žēlsirdīgu Glābēju.

Lai gan tauta trīs reizes apliecina savu nodomu kalpot Kungam (kas, kā Jozua pavēlēja, ietver arī svešo dievu iznīcināšanu), Rakstos nav norādīts, ka tas patiešām būtu noticis. Visā grāmatā parasti tiek atzīmēts, kad Jozuas (vai Mozus) pavēles tiek izpildītas – kā paklausības piemēri. Taču šeit, grāmatas beigās, šādaa piezīmes iztrūkst. Tas atstāj Jozuas aicinājumu atvērtu – aicinājums kalpot Kungam ir adresēts ne tikai viņa paaudzei, bet arī katrai nākamajai ticīgo paaudzei, kas lasīs vai dzirdēs šo vēstījumu.

`Cik bieži tu esi apsolījis Dievam kaut ko darīt, bet neizdarīji? Kāpēc to neizdarīji? Ko tava atbilde stāsta tev par Dieva žēlastību?`