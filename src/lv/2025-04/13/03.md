---
title:  Patiesībā un sirds skaidrībā
date:   22/12/2025
---

`Ko Jozua aicināja israēliešus darīt? (Joz. 24:14, 15) Ko nozīmē kalpot Kungam “patiesībā un sirds skaidrībā” (NKJV)?`

Jozuas aicinājums skaidri pauž to, ka Israēlam jāizvēlas – vai nu, būdami uzticīgi savam Radītājam, saglabāt savu īpašo identitāti un dzīvību Apsolītajā zemē, vai arī atkal izšķīst apkārtējo elku pielūdzošo tautu vidū, zaudējot identitāti, mērķi un misiju. Izvēle ir viņu rokās.

Jozuas aicinājumam ir divas daļas: Israēlam jābīstas Kungs un jākalpo Viņam “patiesībā un sirds skaidrībā”. Bīties Kungu nenozīmē dzīvot pastāvīgās bailēs un emocionālā nedrošībā. Tā drīzāk ir bijība un cieņa, kas, no vienas puses, rodas no izpratnes par Dieva neizmērojamo varenību, svētumu un bezgalību, bet, no otras puses, par mūsu pašu niecību, grēcīgumu un ierobežotību. Bīties Dievu nozīmē pastāvīgi apzināties Viņa prasību svarīgumu un to, ka Viņš ir ne tikai mūsu Debesu Tēvs, bet arī mūsu dievišķais Ķēniņš. Šāda apziņa ved pie Dievam paklausīgas dzīves (3. Moz. 19:14; 25:17; 5. Moz. 17:19; 2. Ķēn. 17:34). “Bijība” raksturo cilvēka iekšējo attieksmi, bet kalpošana ir šīs bijības praktiska izpausme. Šī kalpošana tiek raksturota ar diviem ebreju vārdiem: “sirds skaidrībā” (ebrejiski “tamim”) un “patiesībā” (ebr. “’emet”). “Tamim” visbiežāk lietots, lai aprakstītu upura dzīvnieka bezvainīgumu – pilnību. “’Emet” nozīmē uzticamību, pastāvīgumu, nemainīgumu – īpašības, kas vispirms raksturo pašu Dievu, kurš vienmēr ir bijis uzticīgs Israēlam.

Uzticams cilvēks ir tāds, uz kuru var paļauties, – viņš ir konsekvents un godīgs. Būtībā Jozua aicina israēliešus būt tikpat uzticīgiem Dievam, kā Viņš ir bijis uzticīgs visā Israēla vēsturē. Šī kalpošana nav tikai ārēja prasību izpilde, bet iekšēja, nedalīta uzticība sirdī. Viņu dzīvei ir jābūt pateicības izpausmei par to, ko Dievs viņu labā ir darījis. Tieši tāpat arī mums šodien ir jāattiecas pret Jēzu.

`Ko tev nozīmē kalpot Kungam “sirds skaidrībā” un “patiesībā”? Kādi traucēkļi tavā dzīvē neļauj tev pilnībā nodoties Dievam?`