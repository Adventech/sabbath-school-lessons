---
title:  Brīvi kalpot
date:   23/12/2025
---

Jozua kā patiess un uzticams vadītājs respektē savas tautas brīvo gribu un vēlas, lai Israēls kalpotu Kungam labprātīgi, nevis piespiedu kārtā. Tieši uz to norāda apzināta darbības vārda “izvēlēties” (sk. Joz. 24:22) izmantošana. Citās Rakstu vietās vārds “baḥar” (“izvēlēties”) apzīmē Jahves izvēli attiecībā uz Israēlu (5. Moz. 7:6, 7; 10:15; 14:2). Israēlam pieder brīvība pateikt “nē” Jahvem pēc tam, kad ticis izraudzīts, taču tas būtu absurdi un neprātīgi. Israēls var teikt Dievam “jā” un dzīvot tālāk vai arī pagriezt Viņam muguru un pārstāt eksistēt.

`Kāda bija Israēla atbilde uz Jozuas aicinājumu? (Joz. 24:16–18) Kādēļ, tavuprāt, Jozua reaģēja uz viņu atbildi tieši tā? (Joz. 24:19–21)`

Ar savu apstiprinošo atbildi israēlieši atzīst, ka sentēvu un viņu tēvu Dievs tagad ir arī “mūsu Dievs” (Joz. 24:17, 18), kuram viņi ir gatavi kalpot ar nedalītu uzticību. Pēc šāda nepārprotama uzticības apliecinājuma varētu gaidīt, ka Jozua viņus uzslavēs un iedrošinās. Taču tā nenotiek. Dialogs starp Jozuu un tautu iegriežas pilnīgi citā virzienā, kur Jozua šķiet ieņemam “velna advokāta” lomu. No stāstījuma par Dieva žēlastības darbiem pagātnē viņš pāriet pie brīdinājuma, cik grūti ir kalpot Dievam.

Jozua zina, cik nestabila bija pirmā paaudze, kas līdzīgi apsolīja būt paklausīgai Dievam (2. Moz. 19:8; 24:3; 5. Moz. 5:27), bet jau drīz pēc tam visu aizmirsa un lauza savu solījumu (sk. 2. Moz. 32). Ar šīs retorikas palīdzību Jozua vēlas panākt, lai israēlieši apzinās vairākas lietas. Pirmkārt, lēmums kalpot Dievam ir nopietns. Tam jāveido visas tautas dzīve saskaņā ar Dieva atklāto gribu. Paklausības svētības ir acīmredzamas, taču arī nepaklausības sekas ir nopietnas. Grēku piedošana nav cilvēces neatņemamas tiesības, bet gan brīnums, kas nāk no Dieva žēlastības.

Otrkārt, Israēla lēmumam kalpot Dievam ir jābūt viņu pašu lēmumam, nevis kaut kam, ko uzspiež vadītājs – pat ne Jozua.

Treškārt, cilvēki nevar kalpot Dievam savā spēkā. Kalpošana Dievam nenozīmē mehānisku paklausību bauslības noteikumiem, bet gan personīgas attiecības ar glābjošo Kungu (salīdzini ar 2. Moz. 20:1, 2; 5. Moz. 5:6, 7).