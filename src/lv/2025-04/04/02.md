---
title:  Kunga armijas pavēlnieks
date:   19/10/2025
---

`Izlasi Joz. 5:13–15. Ko šis teksts saka par Kānaānas ieņemšanas vēsturi?`

Israēls tikko bija šķērsojis Jordānu un iegājis ienaidnieka zemē. Tā priekšā stāvēja Jērikas cietoksnis, tā vārti cieši aizvērti (Joz. 6:1). Šajā posmā tauta nezināja neko par kara stratēģijām. Vēl satraucošāk bija tas, ka Israēlam bija tikai lingas, šķēpi un bultas, bet jāuzbrūk būtu tik labi nocietinātai pilsētai, kas izturētu ilgu aplenkumu.

Jozuas jautājumi attiecībā uz dīvainā viesa identitāti saņem diezgan neskaidru atbildi: “Nē.” Viesa atbilde atklāj, ka Viņš nevēlas runāt Jozuas definētajās kategorijās. Citiem vārdiem, galvenais jautājums nav par to, vai Viņš ir Jozuas pusē; drīzāk – vai Jozua ir Viņa pusē?

`Salīdzini Joz. 5:14, 15 ar 2. Ķēn. 6:8–17, Neh. 9:6 un Jes. 37:16. Ko varam uzzināt par Kunga armijas komandiera identitāti?`

Lai gan izteiciens “Kunga karaspēka virspavēlnieks” ebreju Bībelē ir unikāls, terminu “pavēlnieks” un “karaspēks” kombinācija vienmēr attiecas uz militāro vadītāju. Vārds “karaspēks” Rakstos var attiekties uz militāro karaspēku, eņģeļiem vai debesu ķermeņiem.

Pirms nākšanas miesā Kristus Jozuam parādās ne tikai kā sabiedrotais vai pat kā patiesais Israēla armijas vadonis, bet gan kā neredzamās, tomēr reālās eņģeļu armijas pavēlnieks, kas iesaistīts daudz lielākā karā nekā Jozuas karš ar kānaāniešiem. Jozuas atbilde skaidri norāda uz viņa izpratni par Pavēlnieka identitāti. Viņš ir līdzvērtīgs Dievam, un Jozua nometas Viņa priekšā ceļos, apliecinot dziļu cieņu un pielūgsmi (Joz. 5:14; 1. Moz. 17:3; 2. Sam. 9:6; 2. L. 20:18). Jozua ir gatavs saņemt kaujas stratēģiju militārai kampaņai, kas ir neatņemama daļa no daudz lielāka konflikta, kurā iesaistīts pats Pulku Kungs.

`Kādu mierinājumu mēs varam un mums vajadzētu gūt, zinot, ka “Kunga karaspēka virspavēlnieks” darbojas, lai aizstāvētu Savu tautu?`