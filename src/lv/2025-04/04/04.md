---
title:  Kungs ir karavīrs
date:   21/10/2025
---

`Izlasi 2. Moz. 2:23–25; 12:12, 13 un 15:3–11. Ko nozīmē tas, ka Dievs ir karotājs?`

Ilgās uzturēšanās laikā Ēģiptē israēlieši bija piemirsuši savu senču patieso Dievu. Kā liecina daudzas viņu ceļojumu epizodes tuksnesī, viņu zināšanas par Ābrahāma, Īzāka un Jēkaba Dievu bija izbalējušas, un viņi savās reliģiskajās praksēs bija iepludinājuši pagānu elementus (salīdzini ar 2. Moz. 32:1–4). Ēģiptes verdzības laikā viņi sauca uz Kungu (2. Moz. 2:23–25), un īstajā laikā Kungs iejaucās viņu labā.

Tomēr konflikts, kas aprakstīts 2. Mozus grāmatas pirmajās 12 nodaļās, bija kas vairāk nekā vienkārša cīņa par varu starp Mozu un faraonu. Saskaņā ar seno Tuvo Austrumu kara ideoloģiju konflikti starp tautām galu galā tika uzskatīti par konfliktiem starp attiecīgo tautu dieviem. 2. Moz. 12:12 paziņo, ka Kungs sodīja ne tikai faraonu, bet arī Ēģiptes dievus, šos varenos dēmonus (3. Moz. 17:7; 5. Moz. 32:17), kas stāvēja aiz Ēģiptes apspiedošās varas un netaisnīgās sociālās sistēmas.

Galu galā Dievs karo ar grēku un nepieļaus šo konfliktu mūžīgi (Ps. 24:8; Atkl. 19:11; 20:1–4, 14). Visi kritušie eņģeļi, kā arī cilvēki, kas neatgriezeniski sasaistījušies ar grēku, tiks iznīcināti. Ņemot to vērā, šīs cīņas pret zemes iedzīvotājiem ir jāuztver kā šī konflikta agrāks posms, kas sasniegs kulmināciju pie krusta un noslēgumu pēdējā tiesā, kad tiks attaisnots Dieva taisnīgums un mīlošais raksturs.

Kānaāniešu pilnīgas iznīcināšanas koncepcija ir jāsaprot, balstoties uz Bībeles pasaules uzskatu, kurā Dievs ir iesaistīts kosmiskā konfliktā ar ļaunuma pārstāvjiem Visumā. Uz spēles likta arī Dieva reputācija un Viņa raksturs (Rom. 3:4, Atkl. 15:3).

Tā kā grēks ir ienācis katra cilvēka dzīvē, neviens nevar palikt neitrālā pozīcijā. Cilvēkam ir jānostājas vai nu Dieva pusē, vai ļaunuma pusē. Tādēļ, paturot prātā šo fonu, kānaāniešu iznīcināšana jāuztver kā pēdējās tiesas priekšvēsture.

`Lielās cīņas realitāte pieļauj tikai vienu no divām pusēm. Kā jūs varat zināt, kurā pusē jūs patiešām atrodaties?`