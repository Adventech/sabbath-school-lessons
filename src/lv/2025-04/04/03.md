---
title:  Karš Debesīs
date:   20/10/2025
---

`Jozua saprata, ka šī kauja bija daļa no lielāka konflikta. Ko mēs zinām par konfliktu, kurā ir iesaistīts pats Dievs? Izlasi Atkl. 12:7–9, Jes. 14:12–14, Ec. 28:11–19 un Dan. 10:12–14.`

Dievs bija piepildījis Visumu ar atbildīgām radībām, kurām Viņš deva brīvu gribu, kas ir priekšnoteikums spējai mīlēt. Tās var izvēlēties rīkoties saskaņā ar Dieva gribu vai pret to. Visvarenākais no eņģeļiem, Lucifers, sacēlās pret Dievu un parāva sev līdzi daudz eņģeļu.

Jesaja un Ecēhiēls atsaucas uz šo konfliktu, lai gan daži pētnieki cenšas ierobežot Jesajas 14. un Ecēhiēla 28. nodaļas nozīmi, attiecinot to uz Babilonas ķēniņu un valdnieku Tīrā. Tomēr šajos Bībeles tekstos ir skaidras norādes uz transcendentālu realitāti. Bābeles ķēniņš tiek attēlots kā Debesīs pie Dieva troņa (Jes. 14:12, 13), un par Tīras ķēniņu ir teikts, ka viņš dzīvoja Ēdenē kā aizsargājošs ķerubs Dieva svētajā kalnā (Ec. 28:12–15). Nekas no tā neattiecas uz Bābeles un Tīras ķēniņiem.

Arī par zemes ķēniņiem nevar teikt, ka viņi bija nevainojami un ka tie bija “pilnības zīmoga gredzens”. Līdz ar to šie tēli norāda tālāk par burtiskajām Bābeles un Tīras valstībām.

Jesaja piedāvā “līdzību” (ebr. mašal), kas satur nozīmi ārpus tiešā vēsturiskā konteksta. Šajā gadījumā Bābeles ķēniņš kļūst par sacelšanās, pašpietiekamības un lepnuma paraugu. Līdzīgi Ecēhiēls nošķir Tīras princi (Ec. 28:2) un Tīras ķēniņu (Ec. 28:11, 12), kur princis, darbojoties zemes valstībā, kļūst par ķēniņa simbolu, kurš darbojas Debesu valstībā.

Saskaņā ar Dan. 10:12–14, šīs dumpīgās Debesu būtnes kavē Dieva nodomu piepildīšanos uz zemes. Tieši šīs saiknes starp debesīm un zemi gaismā mums ir jā­­saprot dievišķi vadītie Israēla kari. Mums tie ir jāatzīst kā lielā konflikta starp Dievu un sātanu, labo un ļauno, zemes izpausmes – ar galīgo mērķi atjaunot Dieva taisnīgumu un mīlestību kritušajā pasaulē.

`Kā pasaulē ap mums un mūsu pašu dzīvē mēs redzam šīs kosmiskās cīņas starp labo un ļauno realitāti?`