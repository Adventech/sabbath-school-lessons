---
title:  Kungs cīnīsies tavā labā
date:   22/10/2025
---

`Kāds saskaņā ar 2. Moz. 14:13, 14, 25 bija Dieva sākotnējais un ideālais plāns attiecībā uz israēliešu iesaistīšanos karadarbībā?`

Tajā krīzes brīdī, kad israēliešu tauta bija nonākusi fiziskā strupceļā, “Mozus sacīja tautai: ‘Nebīstaities, pastāviet un vērojiet, kā Tas Kungs jūs šodien izglābs: ēģiptiešus, kurus jūs šodien redzat, jūs nemūžam vairs neredzēsit. Tas Kungs karos par jums, bet jūs paliksit mierā’” (2. Moz. 14:13, 14). Saskaņā ar Bībeles ziņojumu pat ēģiptieši izprata šo realitāti: “Labāk bēgsim no israēliešiem, jo Tas Kungs karo par viņiem pret Ēģipti” (2. Moz. 14:25).

Dieva brīnumainā iejaukšanās bezpalīdzīgo israēliešu labā, kuri nebija apmācīti militārā jomā, kļuva par paraugu. 2. Mozus grāmata veidoja modeli, paradigmu, kā Dievs iestājas Israēla labā. Šeit Jahve ne tikai pats izcīna kauju, bet no Israēla arī tiek prasīts necīnīties (2. Moz. 14:14). Dievs ir karotājs; iniciatīva pieder Viņam. Viņš nosaka stratēģiju, definē līdzekļus un vada kampaņu. Ja Jahve necīnās par Israēlu, tam nebūs cerību gūt panākumus.

Elena Vaita to interpretē kā izpausmi tam, ka Dievs “nebija paredzējis, lai viņi iegūtu apsolīto zemi ar karošanu, bet gan ar pakļaušanos un bezierunu paklausību Viņa pavēlēm”. (Elena G. Vaita “The Signs of the Times”, 1880. gada 2. sept.) Tāpat kā viņu atbrīvošanas no Ēģiptes laikā, Dievs izcīnīs kaujas viņu vietā. Viss, kas viņiem bija jādara, – mierīgi jāstāv un jāvēro Viņa varenā iejaukšanās.

Vēsture liecina, ka ikreiz, kad Israēlam bija pietiekama paļāvība uz Dievu, viņiem nemaz nebija jācīnās (sk. 2. Ķēn. 19. nod., 2. L. 32. nod., Jes. 37. nod.).

Saskaņā ar Dieva ideālo plānu Israēlam nebūtu nekad jācīnās par sevi. Tieši viņu neticības, kas parādījās pēc iziešanas no Ēģiptes, sekas bija tas, ka Dievs atļāva viņiem piedalīties karā pret kānaāniešiem. Kā viņiem iziešanas laikā nevajadzēja pacelt nevienu zobenu pret ēģiptiešiem, tāpat viņiem nekad nebūtu pašiem jācīnās, ieņemot Kānaānu (5. Moz. 7:17–19).

`“Ja Israēla bērni nebūtu kurnējuši pret To Kungu, Viņš nebūtu pieļāvis, ka viņu ienaidnieki karo ar viņiem.” (Elena Vaita “The Story of Redemption”, 134. lpp.) Kā kurnēšana varētu ietekmēt mūsu dzīvi tagadējos laikos?`