---
title:  Viss piepildījās
date:   14/12/2025
---

`Izlasi Joz. 21:43–45. Kādu ainu Jozuas grāmata atklāj par Dievu? Kā šie vārdi attiecas ne tikai uz vēsturisko Apsolīto zemi, bet arī uz mūsu pestīšanas realitāti (2. Tim. 2:11–13)?`

Šie panti veido grāmatas kulmināciju un tās teoloģisko kopsavilkumu. Tie uzsver vienu no grāmatas galvenajiem tematiem: Jahves derības uzticamību, kurš tur Savus solījumus un piepilda Savus zvērestus. Šī īsā sadaļa arī apkopo visu grāmatas saturu līdz šim. Joz. 21:43 runā par zemes sadali un apmešanos tajā (Joz. 13.–21. nod.), savukārt Joz. 21:44 attiecas uz uzvarām pār ienaidniekiem un iegūto zemes pārvaldību (Joz. 1.–12. nod.). Visa šī retrospektīva tiek skatīta caur Dieva uzticamības prizmu. Israēla tautai ir vienmēr jāatceras, ka viņi nedrīkst piedēvēt sev uzvaras pār saviem ienaidniekiem vai zemi kā mantojumu – tas bija iespējams, pateicoties vienīgi Dieva uzticībai Savam dotajam vārdam.

Viņš deva “visu to zemi” (Joz. 21:43), “ienaidniekus Tas Kungs bija nodevis viņu rokā” (Joz. 21:44), un saskaņā ar to, “kā Viņš to bija ar zvērestu apsolījis viņu tēviem” (Joz. 21:44), “viss īstenojās” (Joz. 21:45). Vārda “kol” (“viss”) atkārtošana sešas reizes trijos pantos (Joz. 21:43–45) vēlreiz uzsver patiesību, ka zeme ir Jahves dāvana un ka Israēls nevar pats sev piedēvēt nopelnu par tās saņemšanu. Tas bija Kungs, kurš bija apsolījis “dot” zemi un kurš bija “nodevis” ienaidniekus viņu rokās.

Visa Israēla veiksme ir pilnībā pierakstāma Dieva iniciatīvai un uzticamībai. Tas pats attiecas arī uz mūsu pestīšanu: “Jo no žēlastības jūs esat pestīti ticībā, un tas nav no jums, tā ir Dieva dāvana. Ne ar darbiem, lai neviens nelielītos” (Ef. 2:8, 9).

Patiešām, uzsverot Dieva uzticamību, Pāvils raksta: “Patiess ir šis vārds: ja mēs esam līdzi miruši, tad mēs arī līdzi dzīvosim; ja mēs pastāvam ciešanās, tad mēs arī līdzi valdīsim; ja mēs aizliegsim, tad arī Viņš aizliegs mūs; ja mēs esam neuzticīgi, Viņš paliek uzticīgs, jo Viņš nevar Sevi pašu aizliegt” (2. Tim. 2:11–13).

`Kā Dieva uzticamība Savu apsolījumu piepildīšanā dod mums pārliecību, ka neviens no Viņa nākotnes solījumiem neliks vilties? (Sk. 1. Kor. 10:13; 2. Kor. 1:18–20.)`