---
title:  Dievs ir uzticīgs!
date:   13/12/2025
---

### Nedēļas pētījumiem

Joz. 21:43–45; 2. Tim. 2:11–13; Joz. 23; Atkl. 14:10, 19; 5. Moz. 6:5.

> <p>Atmiņas pants</p>
> “Un netrūka neviena vārda no visiem labiem vārdiem, ko Tas Kungs uz Israēla namu bija runājis, – viss īstenojās, kā bija teikts” (Joz. 21:45).

Kad Džons F. Kenedijs uzrunāja Amerikas tautu savā inaugurācijas dienā 1961. gada 20. janvārī, viņa runa bija tikai 1366 vārdus gara, taču tā atstāja neizdzēšamu iespaidu uz amerikāņu apziņu. Iedrošinot savu tautu koncentrēties uz pienākumiem, nevis privilēģijām, viņš sacīja:

“Ar labu sirdsapziņu kā vienīgo drošo atalgojumu, ar vēsturi kā galīgo mūsu darbu tiesnesi iesim uz priekšu, lai vadītu zemi, kuru mīlam, lūdzot Viņa svētību un palīdzību, bet zinot, ka šeit, virs zemes, Dieva darbs patiesi ir jāveic mums pašiem.”

Kad Jozua, sirmais Israēla vadonis, juta, ka tuvojas dzīves noslēgums, viņš nolēma uzrunāt tautas vadītājus un israēliešus (Joz. 23. un 24. nodaļa). Jozuas grāmatas 23. nodaļa vairāk pievēršas nākotnei un tam, kā pielūgt Dievu – tikai un vienīgi Viņu. Joz. 24. nodaļā tiek pārskatīti Dieva uzticīgie darbi pagātnē ar mērķi veicināt izšķiršanos par to, kurš vienīgais ir cienīgs tikt pielūgts – vienīgi Jahve.

Šonedēļ kopīgi pētīsim Jozuas pirmo runu, kurā viņš atskatās uz Israēla uzvarām, bet vienlaikus iezīmē ceļu nākotnes panākumiem Israēla tautai.

_Iepazīsimies ar šīs nedēļas tēmu, lai sagatavotos Bībeles izpētei 20. decembrī._