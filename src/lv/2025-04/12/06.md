---
title:  Pieķerieties Dievam
date:   18/12/2025
---

Vienīgais veids, kā Israēls var izvairīties no elku kalpošanas kārdinājuma un Dieva dusmām, nav tikai pastāvīgi atcerēties derības “nedari tā” noteikumus, bet gan veicināt apzinātu un konsekventu uzticību Kungam. Tas pats darbības vārds “pieķerties/turēties pie” Kunga (sk. 5. Moz. 4:4) tiek lietots arī, lai aprakstītu laulības derību starp vīru un sievu (1. Moz. 2:24) vai Rutes uzticību Naomijai (Rutes 1:14). Ir svarīgi atzīmēt, ka pēc Jozuas vērtējuma tāda ticība ir raksturojusi Israēlu kā tautu “līdz šai dienai”. Diemžēl tas neattiecas uz vēlākiem Israēla vēstures periodiem, kā skumji atklāj Soģu grāmata (Soģu 2:2, 7, 11; 3:7, 12; 4:1 u. c.).

`Jozua aicina Israēlu mīlēt Kungu, savu Dievu (Joz. 23:11; sal. ar 5. Moz. 6:5). Mīlestību nevar uzspiest; citādi tā vairs nebūs mīlestība, kāda tā ir pēc būtības. Tomēr kādā nozīmē mīlestību var pavēlēt?`

Lai Israēls pastāvīgi baudītu derības svētības, viņiem jāpaliek uzticīgiem Dievam. Ebreju valodā tas tiek ļoti uzsvērts: “Nopietni piesargiet savas dvēseles.” Vārds “ahabah” – “mīlestība” – var attiekties uz plašu cilvēku jūtu spektru – draudzību, seksuālu tuvību, mātes maigumu, romantisku mīlestību un uzticību Dievam. Ja mēs izprotam mīlestību uz Dievu kā apzinātu apņemšanos un uzticību Viņam, to var prasīt, nekaitējot tās īstajai būtībai (sal. ar Jņ. 13:34). Dievs vienmēr ir vēlējies, lai paklausība Viņa baušļiem rastos no personiskām attiecībām ar Viņu (2. Moz. 19:4 [“Es .. esmu tevi atvedis pie sevis,” NKJV], 5. Moz. 6:5, sal. ar Mt. 22:37), kas balstās uz to, ko Viņš ir darījis cilvēkiem Savā lielajā žēlastībā un mīlestībā.

Pavēle mīlēt Dievu norāda arī uz dievišķās mīlestības savstarpējo, bet ne simetrisko raksturu. Dievs vēlas ieiet tuvās, personiskās attiecībās ar katru, kurš atbild uz Viņa mīlestību. Tādējādi Viņa plašā mīlestība uz visiem ir mūsu brīvprātīgās, savstarpējās mīlestības pamats.

`Jēzus deva Saviem mācekļiem jaunu pavēli. Kādā nozīmē šī pavēle bija jauna un vienlaikus sena? Izlasi Jņ. 13:34; 15:17 un 1. Jņ. 3:11; salīdzini ar 3. Moz. 19:18.`