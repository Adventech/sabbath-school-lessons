---
title:  Kunga dusmas
date:   17/12/2025
---

`Kā mums vajadzētu skaidrot aprakstus par Dieva dusmām un taisnīgu sodu Jozuas grāmatā (Joz. 23:15, 16) un citviet Bībelē? (Sk. arī 4. Moz. 11:33; 2. Ķēn. 36:16; Atkl. 14:10, 19; 15:1.)`

Israēls jau bija piedzīvojis Kunga dusmas tuksnesī (4. Moz. 11:33, 12:9), kā arī apsolītajā zemē (Joz. 7:1), un pilnībā apzinājās sekas, ja rupji tiek pārkāpta derība un izaicinātas Jahves dusmas. Šie panti ir Jozuas spēcīgās retorikas virsotne. Šokējoši ir dzirdēt, ka Kungs var iznīcināt Israēlu, jo šis pats termins iepriekš tika lietots attiecībā uz kānaāniešu iznīcināšanu. Tāpat kā Kunga solījumi Israēla svētībām ir ticami un uzticami, tā arī derības lāsti (3. Moz. 26; 5. Moz. 28) piepildīsies, ja Israēls atteiksies no derības. Ņemot vērā kānaāniešu padzīšanu un iznīcināšanu, šie panti vēlreiz apliecina, ka Jahve ir visas zemes galīgais tiesnesis. Viņš cīnās pret grēku, neatkarīgi no tā, kur tas atrodas. Israēls nebija svēts un nepelnīja īpašas privilēģijas, piedaloties svētajā karā vairāk nekā pagānu tautas, kuras vēlāk kļuva par Jahves sprieduma īstenošanas instrumentu pret israēliešiem.

Israēla spēkā bija izvēlēties padarīt pagātnes godības pilnos notikumus par pamatu drošai nākotnei.

No pirmā acu uzmetiena mācība par Dieva dusmām šķiet nesavienojama ar apgalvojumu, ka Dievs ir mīlestība (Jņ. 3:16, 1. Jņ. 4:8). Tomēr tieši Dieva dusmu gaismā Bībeles mācība par Dieva mīlestību kļūst vēl būtiskāka. Bībele attēlo Dievu kā mīlošu, pacietīgu, nenogurstošu, gatavu piedot (2. Moz. 34:6, Mih. 7:18). Taču pasaulē, ko ietekmējis grēks, Kunga dusmas ir Viņa svētuma un taisnīguma izpausme pret grēku un ļaunumu. Viņa dusmas nekad nav emocionāla, atriebīga vai neprognozējama pārmērīga reakcija. Jaunā Derība māca, ka Kristus kļuva par grēku mums (2. Kor. 5:21), un, pateicoties Viņa nāvei, mēs esam saskaņoti ar Dievu (Rm. 5:10). Tie, kas tic Viņam, nepiedzīvos Dieva dusmas (Jņ. 3:36, Ef. 2:3, 1. Tes. 1:10). Dieva dusmu koncepcija parāda Viņu kā taisnīgu Visuma tiesnesi, kas aizstāv taisnību (Ps. 7:11; 50:6; 2. Tim. 4:8).