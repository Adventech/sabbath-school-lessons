---
title:  Tālākiem pētījumiem
date:   19/12/2025
---

Izlasi Elenas Vaitas grāmatā “Sentēvi un pravieši” nodaļu “Jozuas pēdējie vārdi” (521., 522. lpp.).

“Sātans daudzus pamudina ticēt patīkamajai teorijai, ka Dieva mīlestība pret Viņa ļaudīm ir tik liela, ka Viņš atvainos to grēkus; velns Dieva Vārda draudus attēlo kā tādus, kas kalpo zināmam mērķim Viņa morālajā pārvaldes sistēmā, bet kas tomēr nekad burtiski netiks piepildīti. Tomēr visā rīcībā ar Saviem radījumiem Dievs ir stipri turējies pie taisnības principa, atklādams grēku tā patiesajā būtībā, rādīdams, ka tā noteiktās sekas ir posts un nāve. Nekad nav bijusi un netiks dota grēku piedošana bez jebkādiem noteikumiem. Tāda piedošana rādītu, ka ir atmesti taisnības pamatlikumi, kas ir Dieva valdības tiešais pamats. Nekritušās pasaules tas pildītu ar briesmīgu apjukumu. Dievs vienmēr ir uzticīgi norādījis uz grēka sekām, un, ja šie brīdinājumi nebūtu patiesi, kā tad mēs varētu būt droši, ka piepildīsies Viņa apsolījumi? Tā sauktā labvēlība, kas nobīda pie malas taisnību, nav nekāda labvēlība, bet gan vājums.

Dievs ir dzīvības devējs. Iesākumā visi Viņa likumi stimulēja vienīgi dzīvību, bet, kad šajā Dieva nodibinātajā kārtībā ielauzās grēks, radās nesaskaņas. Cik ilgi pastāvēs grēks, tik ilgi nenovēršamas būs ciešanas un nāve. Tikai tāpēc Pestītājs mūsu labā nesa grēku lāstu, lai ikvienam cilvēkam būtu cerība izbēgt no tā briesmīgajām sekām.” (Elena Vaita “Sentēvi un pravieši”, 522. lpp.)

**Jautājumi pārrunām:**

`Pārskati Dieva uzticamības pierādījumus savā dzīvē. Uz ko tu vari norādīt? Tajā pašā laikā – kā tu reaģē, kad kaut kas nav noticis tā, kā bija cerēts vai lūgts Dievam, vai kad nenāk atbilde uz konkrētiem apsolījumiem?`

`Pārrunājiet Bībeles mācību par Dieva dusmām. Kā tu varētu Dieva dusmas atklāt kā labās vēsts daļu?`

`Kādi principi par attiecībām ar neticīgajiem izriet no šīs nedēļas tēmas? Kā mēs varam saglabāt skaidras robežas attiecībā uz saviem principiem un dzīvesveidu, vienlaikus sadzīvojot ar citiem cilvēkiem, kalpojot viņiem un rūpējoties par viņu labklājību?`

`Kādi šķēršļi tev liedz pieķerties Kungam no visas sirds?`