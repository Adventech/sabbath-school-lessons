---
title:  Skaidras robežas
date:   16/12/2025
---

Izmantojot tos pašus vārdus, kas tika teikti Jozuam grāmatas sākumā (Joz. 1:7, 8), Jozua norāda, ka uzdevums, kas stāv Israēla priekšā, nav galvenokārt militārs, bet garīgs. Tas attiecas uz paklausību Torā atklātajai Dieva gribai.

`Kāpēc, tavuprāt, Jozua ieņēma tik stingru nostāju attiecībā uz Israēla attiecībām ar apkārtējām tautām? (Joz. 23:6–8, 12, 13)`

Draudi Israēlam nav atlikušās tautas naids, bet gan viņu draudzība. Viņu ieroči varbūt nav izaicinājums Israēlam, tomēr viņu ideoloģija un vērtības (jeb anti-vērtības) var izrādīties bīstamākas nekā jebkura militārā vara. Jozua pievērš vadītāju uzmanību būtiskajam faktam, ka konflikts, kurā viņi ir iesaistīti, vispirms un galvenokārt ir garīgs. Tāpēc Israēlam ir jāuztur sava unikālā identitāte.

Aizliegums piesaukt dieva vārdu, zvērēt pie tā un kalpot vai pakļauties tam attiecas uz elku pielūgšanu. Senajos Tuvajos Austrumos dievības vārds pārstāvēja tās klātbūtni un varu. Svešu dievu vārdu piesaukšana vai minēšana ikdienas sveicienos vai darījumu laikā nozīmēja atzīt to autoritāti un varēja novest israēliešus pie spēka meklēšanas grūtību brīžos (sal. ar Soģu 2:1–3, 11–13).

Briesmas no laulībām ar atlikušajiem kānaāniešiem bija Israēla garīgās tīrības zudums. Jozuas brīdinājuma mērķis nav veicināt rases vai etnisko tīrību, bet gan izvairīties no elku pielūgsmes, kas var novest pie Israēla garīgas sabrukšanas. Salamana piemērs ir dramatisks ar to, kādas bēdīgas garīgās sekas var būt laulībām ar cittautiešiem (1. Ķēn. 3:1, 11:1–8). Jaunajā Derībā kristieši ir brīdināti neuzsākt laulības attiecības ar neticīgajiem (2. Kor. 6:14), lai gan esošo laulību gadījumā Pāvils neiesaka šķirties no neticīgā laulātā, bet aicina dzīvot priekšzīmīgu kristīgu dzīvi, cerot, ka laulātais pievienosies Kungam (1. Kor. 7:12–16).

`Jozuas brīdinājums izvairīties no kaitīgām saitēm neizbēgami noved pie jautājuma par kristieša attiecībām ar “pasauli”. Kā mēs varam atrast līdzsvarotas attiecības ar sabiedrību, kurā dzīvojam?`