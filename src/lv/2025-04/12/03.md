---
title:  Jozuas bažas
date:   15/12/2025
---

Godības pilnais noslēgums visai šai nodaļai (Joz. 21:43–45) ietver piepildīto paklausības nosacījumu. Panākumus nekad nedrīkst uzskatīt par pašsaprotamiem; tie vienmēr ir saistīti ar paklausību Dieva vārdam. Tādējādi zemes sadale, bez tā, ka tā ir Dieva uzticamības zīme Israēlam (Neh. 9:8), rada telpu neierobežotai nākotnes attīstībai, kas būs atkarīga no Israēla attieksmes. Vai Israēls spēs saglabāt to, kas ir iegūts?

`Izlasi Joz. 23:1–5. Kādi ir galvenie Jozuas ievadrunas uzsvari?`

Vēsts no vecā un nogurušā Jozuas (uzsvērts divreiz) tiek nodota klausītājiem, kuriem būs jāturpina Dieva uzticētā misija. Viņš apraksta, kā bija iespējams iekarot šo zemi: Kungs karoja viņu vietā. Lai arī israēliešiem savas neuzticības un neticības dēļ pēc iziešanas no Ēģiptes nācās iesaistīties karos, viņi tomēr iemantoja zemi ne ar savu militāro spēku, bet gan pateicoties Dieva spēkam.

Dievs Israēlam ir devis mieru no viņu ienaidniekiem, taču vēl ir atlikuši dažu tautu pārstāvji, kurus nepieciešams izdzīt. Uzvara Israēlam nav kaut kas pilnīgi pabeigts vai nemainīgs – tā vienmēr paliek kā iespēja, kas sakņojas pastāvīgā uzticībā un paļāvībā uz Dieva sniegto palīdzību.

`Kādas līdzības pastāv starp to, kā israēlieši iekaroja Kānaānu Jozuas vadībā, un to, kā kristieši mūsdienās var dzīvot garīgi uzvarošu dzīvi? Izlasi Joz. 23:10; Kol. 2:15; 2. Kor. 10:3–5; Ef. 6:11–18.`

Uzvaras, ko guva israēlieši, nebija viņu spēka vai stratēģijas rezultāts. Līdzīgi arī garīgu uzvaru pār grēku un kārdinājumiem nodrošina Jēzus Kristus upuris un augšāmcelšanās, bet Dieva tauta šodien tiek nepārtraukti aicināta paļauties uz Garā dotajiem līdzekļiem, lai dzīvotu uzvarošu dzīvi.

`Kāpēc, neskatoties uz tik daudziem brīnišķīgiem apsolījumiem, mums joprojām tik viegli sanāk grēkot?`