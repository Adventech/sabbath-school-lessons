---
title:  Liktenīgās izvēles
date:   04/11/2025
---

`Izlasi Joz. 7:19–21. Ko Jozua prasa Ahanam darīt? Kāda nozīme ir šādam lūgumam? Kā mēs saprotam viņa atzīšanos?`

Jozua prasa Ahanam izdarīt divas lietas: pirmkārt, dot godu Dievam un pagodināt Viņu. Otrkārt, atzīties tajā, ko viņš ir izdarījis, neko neslēpjot. Ahanam bija jāpagodina Dievs, atzīstot savu pārkāpumu. Šeit lietotais vārds (“todah”) var nozīmēt pateicību (Ps. 26:7; Jes. 51:3; Jer. 17:26), bet arī grēku izsūdzēšanu (Ezras 10:11).

Diemžēl Bībeles teksts nesniedz nekādas norādes, ka Ahana atzīšanās būtu bijusi saistīta ar patiesu nožēlu. Viņš cerēja līdz pašām beigām palikt nepamanīts. Viņa izaicinošā attieksme ļauj viņu uzskatīt par tīšu pārkāpēju, uz kuru neattiecas salīdzināšana (upuris) saskaņā ar Mozus bauslību (salīdzini ar 4. Moz. 15:27–31).

Ahana vārdi Joz. 7:21 atgādina Ādama un Ievas krišanu. Ieva redzēja (“ra’ah”), ka koks bija iekārojams (“kḥamad”), un tad paņēma (“laqakḥ”) tā augli (1. Moz. 3:6). Atzīstoties Ahans saka, ka viņš redzēja (“ra’ah”) laupījumā skaistu Šināras apmetni, 200 sudraba sekeļus un zelta stieni. Tad viņš iekāroja (“kḥamad”) un paņēma (“laqakḥ”) tos. Tāpat kā Ādama un Ievas gadījumā, arī Ahana izvēle atklāj, ka alkatības grēks ir neticības grēks. Tas nozīmē aizdomas, ka Dievs negrib cilvēkiem labāko un slēpj no viņiem kādus izsmalcinātus labumus, kas pieder tikai dievišķajai valstībai.

Papildus norādei uz cilvēces pirmgrēku šis teksts izceļ arī krasu kontrastu starp Rahābas (salīdzini ar Joz. 2:1–13) un Ahana rīcību. Viņa uzveda izlūkus uz jumta un paslēpa viņus no kareivjiem, kamēr Ahans paņēma aizliegtas lietas un paslēpa tās no Jozuas. Rahāba izrādīja laipnību israēliešu izlūkiem un palīdzēja gūt uzvaru, kamēr viņš sava alkatīguma dēļ atnesa Israēlam nelaimi un izraisīja sakāvi. Viņa noslēdza derību ar Israēlu; viņš pārkāpa derību ar Jahvi. Rahāba izglāba sevi un savu ģimeni un kļuva par cienītu sabiedrības locekli Israēlā; Ahans notiesāja pats sevi un savu ģimeni uz nāvi un kļuva par kauna piemēru.

`Padomā par alkatības grēku. Kā mēs varam izvairīties no tā, lai tam nepadotos – neatkarīgi no tā, cik daudz vai maz mums pieder? (Salīdzini ar Lūk. 12:15.)`