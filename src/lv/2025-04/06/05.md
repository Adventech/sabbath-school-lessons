---
title:  Cerības durvis
date:   05/11/2025
---

`Izlasi Joz. 8:1–29. Ko šis stāsts mums māca par to, kā Dievs spēj mūsu briesmīgākos zaudējumus pārvērst par iespējām?`

Jahves stratēģija Israēla sākotnējo sakāvi pārvērta taktiskā priekšrocībā, tādējādi pārvēršot Ahoras ieleju (ebreju valodā “nelaime”) par cerības durvīm (salīdzini ar Hoz. 2:15). Būdami pārāk pārliecināti par sevi pēc pirmās uzvaras pār israēliešiem, Ajas iedzīvotāji atkārtoja savu uzbrukuma stratēģiju, un israēlieši izlikās bēgam un ciešam sakāvi. Kad Ajas iedzīvotāji tika izvilināti ārā no savas nocietinātās pilsētas, 30 000 israēliešu, kas bija nostādīti ne pārāk tālu aiz pilsētas (Joz. 8:4), ieņēma tukšo pilsētu un aizdedzināja to. Joz. 8:7 skaidri norāda, ka uzvaru nenodrošināja stratēģija, bet pats Kungs – Viņš bija tas, kurš dāvāja uzvaru un nodeva Ajas pilsētu israēliešu rokās. Pat nodaļā, kurā militārie aspekti dominē vairāk nekā jebkurā citā šīs grāmatas nodaļā, teksts uzsver būtisko patiesību: uzvara ir Jahves dāvana.

Izšķirošais brīdis šajā kaujā pienāca tad, kad Ajas vīri atstāja pilsētu un sāka vajāt israēliešus. Šī ir otrā reize visā nodaļā, kad Dievs runā – pēc tam, kad Viņš bija devis stratēģiju Joz. 8:2, tādējādi parādot, ka Viņš uzrauga kaujas gaitu. Līdz šim brīdim nav skaidrs, kāds būs kaujas iznākums. No šī brīža kļūst acīmredzams, ka israēliešu armija gūst uzvaru.

Ierocis Jozuas rokās bija sirpja formas zobens jeb izliekts zobens (“scimitar”), nevis parasts zobens vai šķēps. Jozuas laikā to, iespējams, faktiski neizmantoja kā ieroci, bet tas bija kļuvis par suverenitātes simbolu. Un, papildus tam, ka tas deva signālu uzbrukumam, tas simbolizēja Dieva visvarenību Ajas sakāvē. Izstiepjot roku ar sirpja zobenu līdz pilnīgai uzvarai, Jozua pilnībā pieņēma vadītāja lomu, kādu pildīja Mozus, šķērsojot Niedru jūru (2. Moz. 14:16) un karā pret amalekiešiem (2. Moz. 17:11–13), kur Jozua pats vadīja uzbrukumu.

Šoreiz nav redzama Dieva brīnumaina iejaukšanās, tomēr uzvara pār Aju nav mazāk dievišķi nodrošināta kā uzvara pār ēģiptiešiem pirmajā paaudzē vai nesenā uzvara pār Jērikas pilsētu. Panākumu atslēga ir Jozuas ticība Kunga vārdam un viņa nelokāmā paklausība tam. Šajā stāstā redzamais princips joprojām ir spēkā Dieva tautai šodien – neatkarīgi no tā, kur viņi dzīvo un kādus izaicinājumus piedzīvo.