---
title: Derības pārkāpums
date:  02/11/2025
---

`Izlasi Joz. 7. nodaļu. Kādi bija divi galvenie Israēla sakāves iemesli Ajas iedzīvotāju priekšā?`

Interesanti, ka lasītājs jau pašā sākumā zina, kāpēc Jahve ir dusmīgs, kā arī pārkāpēja vārdu. Tādēļ spriedze stāstā par Ahana pārkāpuma atklāšanu meklējama pretrunās starp lasītāja skatpunktu un Jozuas un Israēla tautas skatījumu. Tāpat kā daudzās citās Vecās Derības nodaļās, arī Joz. 7. nodaļai ir hiasmiska (gredzenveida) struktūra. Tās centrālā un kulminējošā daļa atbild uz jautājumu, kāpēc israēlieši pirmajā mēģinājumā nespēja iekarot Aju.

Israēla sakāvei Ajas priekšā bija divi galvenie iemesli: Ahana grēks un Israēla pārlieku lielā paļaušanās uz pašu spēkiem. Šī pārliecība lika viņiem nevaicāt Kunga gribu pirms uzbrukuma Ajai un novērtēt ienaidnieku pārāk zemu.

No Joz. 7:1, 11–13 mēs redzam, ka, lai gan Ahans bija atbildīgs par neatļauto lietu piesavināšanos, atbildība tika prasīta no visas tautas un visi cieta no tā, ko viņš bija izdarījis. Dievs apraksta Ahana grēku, pakāpeniski atklājot tā smagumu, izmantojot apstākļa vārdu “arī” (ebr. val. “gam”) 11. pantā. Vispirms tiek lietots vispārīgāks grēka apzīmējums – “khata”. Tad pārkāpums tiek aprakstīts ar pieciem konkrētiem grēkiem, kurus ievada apstākļa vārds “gam”: (1) “abar” – arī “šķērsot” vai “pārkāpt robežu”, (2) arī paņemt (“laqakh”) no lietām, kas bija nolemtas iznīcībai (“kherem”), (3) arī zagt (“ganab”), (4) arī mānīt (“kachash”), pat nolikt (“sim”) nozagtās (“kherem”) mantas pie savām lietām.

Derība starp Jahvi un Israēlu ietvēra tautu gan individuālā, gan kolektīvā līmenī. Derības gaismā Israēls tiek uzskatīts par nedalāmu Dieva izredzētās tautas vienību; tāpēc viena vai pat dažu tās locekļu grēks uzkrauj vainu visai derības kopienai. Kā Kungs sacīja: “Israēls ir grēkojis un pārkāpis Manu derību, ko Es esmu tiem pavēlējis” (Joz. 7:11).

`Kādos veidos veselas kopienas var ciest (un ir cietušas) no atsevišķu indivīdu sliktās rīcības? Kādi piemēri Tev nāk prātā, un kā tie ietekmēja visu kopienu?`