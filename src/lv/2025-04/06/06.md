---
title:  Dieva spēka liecinieks
date:   06/11/2025
---

Kā jau iepriekš mācījāmies (sk. 5. tēmu), Dievs pagānu tautām bija devis iespēju iepazīt Viņu un atteikties no saviem ļaunajiem ceļiem. Tomēr viņi negribēja, un galu galā viņiem bija jāstājas Dieva tiesas priekšā.

`Izlasi Joz. 7:6–9, kur aprakstīta Jozuas sākotnējā reakcija uz viņus piemeklējušo nelaimi. Īpašu uzmanību pievērs Joz. 7:9. Kādu nozīmīgu teoloģisku principu atklāj viņa vārdi?`

Sākumā Jozuas vārdi atgādina to, ko Israēla bērni sacīja savās ciešanās pēc iziešanas no Ēģiptes, piemēram: “Ak, kaut mēs būtu miruši Tā Kunga rokā Ēģiptes zemē, kad mēs sēdējām pie gaļas katliem un ēdām maizi līdz sātam! Jo jūs esat mūs izveduši šajā tuksnesī, lai nogalinātu visu šo draudzi badā” (2. Moz. 16:3).

Un ko saka Jozua? “Ak, Kungs, mans Dievs! Kāpēc Tu esi licis šai tautai celties pāri Jordānai? Vai ar nodomu, lai mūs nodotu amoriešu rokās? Lai tie mūs iznīcinātu? Ak, kaut mēs labāk būtu palikuši dzīvot viņpus Jordānas!” (Joz. 7:7)

Tomēr drīz pēc tam viņš izrāda dziļu satraukumu par to, kā šī sakāve varētu kaitēt Dieva vārdam un reputācijai: “Kad kānaānieši un visi šīs zemes iedzīvotāji to dzirdēs, tad tie mūs ielenks no visām pusēm un izdeldēs mūsu vārdu no šīs zemes. Ko tad Tu darīsi Sava lielā Vārda labā?” (Joz. 7:9)

Šie vārdi atklāj tēmu un principu, kas bija Dieva nolūku centrā attiecībā uz Israēlu. Dievs vēlējās, lai apkārtējās pagānu tautas redzētu, kādas lielas lietas Viņš dara tiem, kas Viņam paklausa. Tāpat kā Rahāba, arī citas tautas varēja iepazīt Israēla Dievu, vērojot Viņa tautas uzvaras spēku. No otras puses, ja viss noritētu slikti (kā tas arī notika), tautas varētu uzskatīt Israēla Dievu par vāju un bezspēcīgu (sk. 4. Moz. 14:16; 5. Moz. 9:28), kas savukārt varētu iedrošināt kānaāniešu pretestību.

Citiem vārdiem sakot, pat Israēla zemes iegūšanas kontekstā bija iesaistīti daudz lielāki jautājumi un principi – tostarp Dieva gods un slava, jo Viņš bija vienīgā cerība gan pagāniem, gan pašam Israēlam.

`Izlasi 5. Moz. 4:5–9. Kā mēs šeit varam saskatīt paralēli starp Israēlu (un viņu liecību pasaulei) un mūsu kā septītās dienas adventistu liecību mūsdienās?`