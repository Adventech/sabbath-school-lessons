---
title:  Ahana grēks
date:   03/11/2025
---

`Izlasi Joz. 7:16–19. Ko šī visa procedūra atklāj gan par Dievu, gan Ahanu?`

Tā vietā, lai vienkārši atklātu pārkāpēja identitāti, Dievs ievieš procedūru, kas parāda gan Viņa taisnīgumu, gan žēlastību. Pēc tam, kad Viņš izskaidro Israēla sakāves iemeslu un aicina tautu uz svēttapšanu (Joz. 7:13), Dievs atstāj laika periodu starp šīs procedūras izziņošanu un tās īstenošanu. Tas dod Ahanam iespēju pārdomāt, nožēlot un atzīties savā grēkā. Tāpat arī viņa ģimenei (ja viņi zināja, kas noticis) tiek dota iespēja izlemt, vai viņi vēlas piedalīties slēpšanā vai atteikties būt līdzdalībnieki – kā to izdarīja Koraha dēli, kuri izvairījās no bojāejas, atsakoties nostāties tēva pusē (salīdzini ar 4. Moz. 16:23–33; 26:11).

Risinājums šai situācijai virzās pretējā virzienā nekā tas, kā šī vaina ienāca un izplatījās Israēlā: kolektīvā vaina tiek pakāpeniski sašaurināta – no visas Israēla tautas līdz vienai ciltij, no cilts līdz ģimenei, no ģimenes līdz saimei un no saimes līdz indivīdam. Izmeklēšanas process ne tikai atklāj vainīgo, bet arī attaisno nevainīgos. Tas ir tikpat nozīmīgs aspekts šajā rūpīgajā juridiskajā procedūrā, kurā pats Dievs darbojas kā liecinieks Ahana neredzamajām darbībām.

Lasītājs var gandrīz izjust spriedzi, kad Dievs pamazām tuvojas Ahanam. Kurš gan nebrīnās par šī vīra spītību, cerot, ka viņš varēs palikt nepamanīts? Nekas nav apslēpts Kunga caururbjošajām acīm (Ps. 139:1–16; 2. L. 16:9); Viņš zina, kas apslēpts cilvēka sirdī (1. Sam. 16:7; Jer. 17:10; Sal. pam. 5:21).

Ir svarīgi pamanīt, kā Jozua uzrunā Ahanu: “Mans dēls.” Šis izteiciens rāda ne tikai Jozuas vecumu un viņa vadītāja lomu, bet arī atklāj garu, kādā šis diženais karavīrs tuvojās taisnības īstenošanai. Viņa sirds bija līdzjūtības pilna pret Ahanu, pat ja viņam bija dots uzdevums izpildīt sodu. Ar savu attieksmi Jozua jau iepriekš ir ainojis Jēzus jūtīgumu, laipnību un mīlestību – Viņu, kurš “nekad nebija rupjš, nekad nevajadzīgi neteica bargu vārdu, nekad nevienam jūtīgam cilvēkam neradīja nevajadzīgas sāpes. [..] Jēzus drosmīgi nosodīja liekulību, neticību un ļaunumu, bet viņa balsī bija asaras, kad Viņš izteica savus skarbos nosodījumus.” (Elena Vaita “Laikmetu ilgas”, 353. lpp.)

`Kā tevi ietekmē apziņa, ka Dievs zina visu, ko dari, pat apslēpto? Kā tam būtu jāietekmē tava dzīve?`