---
title:  Viņš ir Dieva godības atspulgs
date:   11/01/2022
---

`Izlasi Ebr 1:2–4. Ko šie panti māca mums par Jēzu?`

Šajā sadaļā mēs pievērsīsimies tai daļai, kas saka: “Dēls ir Viņa godības atspulgs un būtības attēls” (Ebr 1:3).

`Izlasi 2 Moz 24:16, 17; Ps 4:6; Ps 36:9 un Ps 89:15. Kā šie panti palīdz mums saprast, kāda ir Dieva godība?`

Vecajā Derībā Dieva godība attiecas uz Viņa redzamo klātbūtni Viņa tautas vidū (2MoZ 16:7; 2Moz 24:16,17; 3Moz 9:23; 4Moz 14:10). Šī klātbūtne bieži ir saistīta ar gaismu vai atspidumu.

Raksti informē mūs, ka Jēzus ir gaisma, kas nāca šajā pasaulē atklāt Dieva godību (Ebr 1:3; Jņ 1:6–9,14–18; 2kor 4:6). Padomājiet, piemēram, kāds bija Jēzus apskaidroša- nas kalnā. “[Viņš] tika apskaidrots viņu priekšā, un Viņa vaigs spīdēja kā saule, un Viņa drēbes kļuva baltas kā gaisma" (Mt 17:2).

Kā saule nevar tikt uztverta citādi kā tikai tās gaisma, tieši tāpat Dievs tiek iepazīts ar Jēzus starpniecību. No mūsu perspektīvas abi ir viens. Tā kā Dieva godība pati par sevi ir gaisma, starp Dievu un Jēzu nav atšķirības būtībā un raksturā, tāpat kā nav atšķirības starp gaismu un tās atspulgu.

Vēstulē ebrejiem arī teikts, ka Jēzus ir Tēva “būtības attēls” (Ebr 1:3). Metaforas jēga ir tāda, ka starp Tēvu un Dēlu pastāv pilnīga saskaņa pēc būtības. Ievērojiet, ka cilvēki nes Dieva līdzību, bet ne viņa būtību (1 Moz 1:26). Tomēr Dēlam ir tāda pati būtība kā Tēvam. Nav brīnums, ka Jēzus teica: “Kas Mani ir redzējis, tas ir redzējis Tēvu” (Jņ 14:9).

`Kāpēc tas, ka Jēzus atklāja mums Tēva raksturu un godību, ir tik laba vēsts? Ko Jēzus mums stāsta par to, kāds ir Tēvs?`