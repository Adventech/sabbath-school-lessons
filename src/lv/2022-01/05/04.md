---
title:  Šodien, kad jūs Viņa balsi, dzirdēsiet
date:   25/01/2022
---

`Izlasi Ebr 4:4–8. Ko saistībā ar sabata ievērošanu nozīmē ieiet atdusā “šodien”?`

Tuksneša paaudzes neticība neļāva viņiem ieiet Dieva apsolītajā atdusā. Bet Dievs turpināja mudināt savu tautu ieiet šajā atdusā un neapcietināt savas sirdis. Pāvils vairākas reizes atkārto, ka Dieva apsolījumi “paliek” (Ebr 4:1, 6, 9). Viņš izmanto grieķu darbības vārdus “kataleipo” un “apoleipo", uzsverot, ka “apsolījums ieiet Viņa atdusā mums vēl pastāv” (Ebr 4:1). Fakts, ka aicinājums ieiet atdusā tika atkārtots Dāvida laikā (Ebr 4:6, 7, atsaucoties uz Ps 95), ietvēra gan to, ka apsolījums nav pieprasīts, gan to, ka tas vēl joprojām ir pieejams. Patiesībā Pāvils norāda, ka patiesās sabata atpūtas pieredze ir bijusi pieejama kopš radīšanas (Ebr 4:3, 4).

Dievs aicina mūs“šodien” ieiet viņa atdusā. “Šodien” ir izšķirošs koncepts visā Bībelē. Kad Mozus atjaunoja Israēla derību ar Dievu pie apsolītās zemes robežām, viņš uzsvēra "šodienas" svarīgumu (5Moz 5:3, salīdzini ar 5Moz 4:8,5Moz 6:6 utt.). Tas bija pārdomu brīdis, lai atzītu Dieva uzticību (5Moz 11:2–7) un pieņemtu lēmumu paklausīt Kungam (5Moz 5:1–3). Līdzīgi Jozua aicināja savus laikabiedrus: “Izvēlieties šodien paši sev, kam jūs kalposit" (Joz 24:15).

Tieši tāpat "šodien” ir lēmumu pieņemšanas laiks mums, iespēju laiks, kā arī briesmu laiks, kā tas vienmēr ir bijis Dieva tautai (sk.2kor 6:2). “Šodien"Ebr 3. un 4. nodaļā atrodam piecas reizes. Tas uzsver, cik svarīgi ir klausīties Dieva balsi (Ebr 3:7,15; 4:7), jo neizdošanās klausīties un ticēt Dieva vārdam vada uz nepaklausību un savas sirds nocietināšanos. Tā pat var kavēt mūsu ieiešanu debesu Kānaānā, tieši tāpat kā tuksneša paaudzei neļāva ieiet laicīgajā Kānaānā.

Bet Jēzus ir sakāvis mūsu ienaidniekus (Ebr 2:14–16) un iecēlis jaunu derību (Ebr 8–10). Tādējādi mēs varam nākt bez bailēm pie žēlastības troņa (Ebr 4:14–16). Aicinājums "šodien” aicina mūs atzīt, ka Dievs ir mums uzticīgs un ir nodrošinājis mums visus iemes- lus, lai pieņemtu Viņa aicinājumu tieši tagad un bez kavēšanās.

`Kādi garīgi lēmumi tev jāpieņem “šodien”, tas ir, neatliekot uz citu laiku? Kāda ir bijusi tava pagātnes pieredze, kad esi atlicis darīt to, par ko zināji, ka Dievs gribēs, lai īsteno nekavējoties?`