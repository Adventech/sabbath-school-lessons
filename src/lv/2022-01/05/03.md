---
title:  Neticības dēļ
date:   24/01/2022
---

`Izlasi Ebr 3:12–19. Kāpēc Israēls nespēja ieiet apsolītajā atdusā?`

Skumjais stāsts ir tāds, ka tie, kas bija atbrīvoti no Ēģiptes, nespēja ieiet atdusā, ko Dievs viņiem bija apsolījis. Kad Israēls ieradās Kadeš-Barneā, pie apsolītās zemes robežas, viņiem pietrūka ticības. 4Moz 13. un 14. nodaļa paskaidro, ka israēliešu spiegi “izlaida nelabu slavu par to zemi, kuru tie bija izlūkojuši” (4 Moz 13:32). Viņi apstiprināja, ka zeme ir laba, bet arī brīdināja, ka iedzīvotāji ir spēcīgi, ka pilsētas nostiprinātas un viņi nespēs to iekarot.

Jozua un Kālebs piekrita, ka zeme ir laba, un nestrīdējās par faktu, ka cilvēki ir spēcīgi un pilsētas labi nostiprinātas. Bet viņi teica, ka Dievs ir ar viņiem un ka Viņš tos ievedis apsolītajā zemē (4Moz 14:7–9). Tomēr ļaudis, kas bija redzējuši, kā Dievs iznīcina Ēģipti mocībās (2Moz 7.–12. nodaļa), kas bija liecinieki faraona armijas bojāejai Sarkanajā jūrā (2Moz 14. nod.), kuriem tika nodrošināta maize no debesīm (2 Moz 17. nod.), kā arī kam Dievs bija parādījis Savu nepārtraukto klātbūtni un vadību (2 Moz 40:36–38), – šie ļau- dis tagad nespēja Viņam uzticēties. Traģisks paradokss, ka paaudze, kas pieredzēja tik varenu Dieva spēka izpausmi, kļuva par neticības simbolu (Neh 9:15–17, Ps 106:24-26, 1kor 10:5-10).

Dievs apsola Saviem bērniem dāvanas, kas ir ārpus cilvēku sniedzamības robežām. Tieši tāpēc tās ir balstītas žēlastībā un ir pieejamas vienīgi ticībā. Ebr 4:2 paskaidro, ka apsolījums, ko Israēls saņēma, “tiem nepalīdzēja, tāpēc ka klausītājos nebija savienojies ar ticību” (Ebr 4:2).

Israēls ceļoja uz apsolīto zemi kā tauta. Kad viņi saņēma pretrunīgus ziņojumus, viņi nostājās to pusē, kam trūka ticības. Ticība vai tās trūkums ir lipīgs. Tāpēc Vēstule ebrejiem aicina lasītājus pamācīt "cits citu katru dienu” (Ebr 3:13), “lai paskubinātu uz milestību un labiem darbiem" (Ebr10:24) un “pielūkodami, ka neviens nezaudētu Dieva žēlastību" (Ebr 12:15).

`Kā jūs varat palīdzēt veidot savu ticības biedru ticību? Kā jūs varat pārliecināties, ka nekad neteiksiet vai nedarīsiet neko, kas varētu vājināt kāda cita ticību?`