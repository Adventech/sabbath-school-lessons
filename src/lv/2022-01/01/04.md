---
title:  Vājums
date:   28/12/2021
---

Vēstules ebrejiem lasītāji veiksmīgi turējās pie savas ticības un nodošanās Kristum, neskatoties uz atmešanu un vajāšanām. Tomēr konflikts ievilkās. Viņi cīnījās labo cīņu un uzvarēja, bet arī nogura.

`Izlasi Ebr 2:18; Ebr 3:12, 13; Ebr 4:15; Ebr 10:25; Ebr 12:3, 12, 13; Ebr 13:1-9, 13. Kas bija daži no izaicinājumiem, ko ticīgie piedzīvoja?`

Vēstulē ebrejiem teikts, ka lasītāji turpināja piedzīvot grūtības. Verbāli un, iespējams, citādi uzbrukumi viņu godam turpinājās (Ebr 13:13). Daži ticīgie vēl joprojām atradās cietumā (Ebr 13:3), tas varēja izsmelt draudzi finansiāli un psiholoģiski. Viņi bija noguruši (Ebr 12:12, 13) un varēja viegli “zaudēt sirdi” (Ebr 12:3).

Cilvēkiem un kopienām ir raksturīgi, ka pēc izcīnītām uzvarām atslābst psiholoģiskā un cita veida aizsardzība un viņi kļūst neaizsargātāki pret ienaidnieku pretuzbrukumiem. Spēku, ko cilvēks vai kopiena mobilizē, lai stātos pretī gaidāmajiem draudiem, otrreiz sakopot ir grūtāk.

`Izlasi ikēn 19:1–4. Kas notika ar Eliju?`

“Bet, kā tas bieži notiek pēc ievērojamām ticības uzvarām un spožiem panākumiem, Eliju pārņēma smaga depresija. Viņš baidījās, ka Karmela kalnā iesāktā reforma nebūs ilgstoša. Ja tikko viņš bija atradies Pizgas virsotnē, tad tagad nonāca ielejā. Visvarenā iedvesmā viņš bija pastāvējis grūtākajā ticības pārbaudē, bet šinī mazdūšības brīdī, kad ausīs vēl skanēja Izebeles draudi un šķita, ka sātans uzvar kopā ar šo sazvērējušos sievieti, viņš zaudēja paļāvību uz Dievu. Pēc tam, kad viņš bija bez mēra pagodināts, sekoja briesmīga pretēja reakcija. Aizmirsdams Dievu, Elija bēga un bēga, līdz viens pats nonāca drūmā tuksnesī.” (Elena Vaita “Pravieši un ķēniņi” 161., 162. Ipp.)

`Padomājiet par tiem laikiem, kad jums kristīgajā dzīvē neveicās un jūs centāties saprast apstākļus un faktorus, kas bija noveduši pie sabrukuma. Ko jūs būtu varējuši darīt citādi?`