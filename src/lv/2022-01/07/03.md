---
title:  Neiespējami atjaunot
date:   07/02/2022
---

`Salīdzini Ebr 6:4-6, Mt 16:24, Rm 6:6, Gal 2:20, Gal 5:24 un Gal 6:14. Košis salīdzinājums stāsta par to, ko nozīmē sist Kristu krustā?`

Grieķu teksta oriģināls uzsver vārdu "neiespējami”. Dievam ir neiespējami atgriezt tos, kas ir "atkrituši”, jo tie sev Dieva Dēlu sit krustā” (Ebr 6:6). Pāvils grib uzsvērt, ka nav cita glābšanas ceļa kā vien Kristus (Apd 4:12). Glābšana ar citiem līdzekļiem ir tikpat neiespējama kā “Dievam.. melot" (Ebr 6:18) vai patikt Dievam “bez ticības" (Ebr 11:6). Sist no jauna Dieva Dēlu krustā ir tēlains izteiciens, mēģinot aprakstīt kaut ko, kas notiek personīgās attiecībās starp Jēzu un ticīgo.

Kad reliģiskie vadītāji sita Jēzu krustā, viņi to darīja tāpēc, ka Jēzus radīja draudus viņu varai un autonomijai. Tādējādi viņi cerēja iznīcināt Jēzu kā cilvēku un atbrīvoties no spēcīga un bīstama ienaidnieka. Līdzīgi evaņģēlijs izaicina cilvēka pašnoteikšanos un sevis pārvaldību visfundamentālākajā līmeni. Kristīgās dzīves būtība ir ņemt krustu un sevi aizliegt (Mt 16:24). Tas nozīmē sist krustā “pasauli” (Gal 6:14), “veco cilvēku” (Rm 6:6) un “miesu līdz ar kaislībām un iekārošanām” (Gal 5:24). Kristīgās dzīves mērķis ir doties zināmā nāvē. Ja mēs nepiedzīvojam šo sava “es” nāvi, mēs nevaram saņemt jauno dzīvību, ko Dievs mums grib dot (Rm 6:1–11).

Cīņa starp Jēzu un savu “es” ir cīņa līdz nāvei (Rm 8:7, 8; Gal 5:17). Tā ir grūta cīņa, ko nevar izcīnīt uzreiz. Šie panti neattiecas uz cilvēku, kas reizēm zaudē kaujā pret "veco cilvēku” un “miesu”. Šis grēks attiecas uz cilvēku, kas, piedzīvojis patiesu glābšanu un visu, kas ar to saistīts (Ebr 6:4,5), nolemj, ka Jēzus ir apdraudējums dzīvei, ko viņš vēlas dzīvot, un iznīcina savas attiecības ar Viņu. Tas ir, kamēr cilvēks pilnībā neizvēlas novērsties no Kristus, vēl joprojām pastāv glābšanas cerība.

`Ko nozīmē mirt savam "es", nemt “krustu"? Kas ir tas, ko tev ir visgrūtāk nodot Kristus pārvaldībā?`