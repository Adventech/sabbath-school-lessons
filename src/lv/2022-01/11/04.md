---
title:  "Mozus: ticot neredzamajam"
date:   08/03/2022
---

`Izlasi Ebr 11:20–28. Ko darīja šie ticības vīri? Kā viņu darbi ir saistīti ar cerību un ar neredzamo?`

Mozus ir otrs lielais piemērs šajā ticības nodaļā. Mozus dzīve iesākās un noslēdzās ar divām darbībām, kas bija izaicinājums valdniekam. Kad Mozus piedzima, viņa vecāki viņu paslēpa, jo "viņi nebijās no valdnieka pavēlēm” (Ebr 11:23), un Mozus atstāja Ēģipti, “nebidamies no valdnieka dusmām” (Ebr 11:27). Visnozīmīgākā Mozus rīcība tomēr bija tā, ka viņš "liedzās saukties par faraona meitas dēlu” (Ebr 11:24). Atsauksme uz Mozus audžumāti kā “faraona meitu” norāda, ka viņam bija lemts kļūt par nākamo faraonu-tā laika varenākās nācijas valdnieku. Tā vietā Mozus bija ar mieru kļūt par tikko atbrīvoto vergu-bēgļu vadītāju.

`Salīdzini Ebr 11:24-27 un Ebr 10:32–35. Kas bija līdzīgs starp vēstules sākotnējiem saņēmējiem (ebrejiem) un Mozus piedzīvoto?`

Mozus izcilība bija tajā, ka viņš spēja redzēt tālāk par Ēģiptes valdnieka apsolījumiem un skatīt neredzamo, proti, Dieva apsolījumus. Vēstulē ebrejiem teikts, ka atslēga bija tas, ka Mozus skats bija pievērsts “atalgojumam”, nevis Ēģiptes bagātībām. Šis atalgojums ir tas pats, kas minēts Ebr 10:35, ko Dievs bija apsolījis visiem, kas viņam tic.

Pāvila vārdi par Mozus lēmumu spēcīgi atbalsojās sākotnējo lasītāju sirdīs. Viņi bija izturējuši pārbaudījumus un ievainojumus savas ticības Kristum dēļ. Viņi arī bija mocīti un zaudējuši savus īpašumus (Ebr 10:32–34). Daži no viņiem bija cietumā (Ebr 13:3). Salīdzinājumam-Mozus izvēlējās ciest kopā ar Dieva tautu, Ēģiptes bagātības nomainot pret ievainojumu panešanu lidz ar Kristu, jo viņš ticēja, ka Kristus atalgojums ir lielāks nekā jebkas, ko Ēģipte varēja piedāvāt.

`Kas ir dažas no tām cīņām, ko tu piedzīvo savas ticības dēļ? No kā tev ir bijis jāatsakās tās dēl? Kāpēc galu galā atalgojums ir tā vērts, pat ja tu to tagad nevari redzēt?`