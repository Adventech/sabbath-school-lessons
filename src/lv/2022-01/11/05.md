---
title:  Rahāba un pārējie
date:   09/03/2022
---

`Izlasi Ebr 11:31 un Joz 2:9–11. Kāpēc Rahāba, pagānu prostitūta, ir iekļauta šajā svēto Bībeles varoņu sarakstā?`

Rahaba, iespējams, ir viens no negaidītajiem tēliem, ko mēs varam atrast Ebr 11. nodaļā. Rahāba ir viena no divām sievietēm, kas minētas vārdā. Viņa ir desmitā sarakstā uzreiz aiz Israēla sentēviem, no kuriem katrs tika uzskatīts par taisnu. Nonākot pie viņas, mēs secinām, ka viņa salidzinājumā ar sentēviem ir ne vien sieviete, bet pie tam pagānu prostitūta.

Vispārsteidzošākais ir tas, ka viņa minēta nodaļas tematiskajā centrā un kulminācijā. Saraksts ir sastādīts unikālā veidā. Katrā ierakstā atkārtojas vārds "ticībā”. Pamatmodelis ir: “Ticībā tas un tas darīja to un to” vai “Ticībā tas un tas notika ar to un to”. Atkārtojumu modelis pastiprina lasītāja gaidas dzirdēt kulminācijas apgalvojumu, ka "ticībā Jozua ieveda tautu apsolītajā zemē”.

Bet ne tas uzrakstīts šajos pantos. Tā vietā Jozua tiek izlaists un viņa vietu ieņem prostitūta. Pēc Rahābas pieminēšanas atkārtojumu modelis pēkšņi tiek pārtraukts ar vārdiem: “Un ko vēl lai saku?" (Ebr 11:32) Tad Pāvils steidzīgi uzskaita dažus vārdus un notikumus, ko viņš neizskaidro detaļās.

Rahābas ticības darbs bija tas, ka viņa dzirdēja, ticēja un paklausija, pat ja viņa to neredzēja. Viņa neredzēja Ēģiptes mocības vai atbrīvošanu Sarkanajā jūrā, vai ūdens izplūšanu no klints, vai arī maizi no Debesīm, tomēr viņa ticēja. Viņa bija labs piemērs ebreju lasītājiem, kas nebija dzirdējuši Jēzus sludināšanu vai redzējuši viņu paveicam brīnumu, kā arī mums, kas tāpat neesam redzējuši neko no tā.

“Rahāba bija netikle, kas dzīvoja Jērikas mūros. Viņa paslēpa divus israēliešu spiegus, kas bija izsūtīti pārbaudīt šīs pilsētas aizsardzību. Viņas laipnības darbu dēļ un tāpēc, ka viņa apliecināja ticību Dievam, izlūki apsolīja, ka Rahāba un viņas ģimene tiks pasargāta, kad notiks uzbrukums Jērikai.” (Ievads par Rahābu, grāmatā “Daughters of God" 35. lpp.)

Pēc tam Pāvils turpina ar grūtību sarakstu, ko daudzi piedzīvoja (Ebr 11:35-38). Frāze “nepieņemdami atsvabināšanu” (Ebr 11:35) ietver to, ka viņiem bija iespēja izbēgt, bet viņi to neizvēlējās, jo viņu skats bija pievērsts Dieva atalgojumam.

`Lai gan mēs neesam redzējuši notiekam neko no tā (sešu dienu radīšana, iziešana no Ēģiptes, Kristus krusts), kāpēc mums ir tik daudz iemeslu ticēt tam, ka tas notika?`