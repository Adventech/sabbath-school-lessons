---
title:  Jēzus - ticības lesācējs un Pabeidzējs
date:   10/03/2022
---

`Izlasi Ebr 12:1–3. Ko šie panti aicina mūs darīt?`

Ticības apskata kulminācija nonāk līdz Jēzum Ebr 12. nodaļā. Pāvils iesāka vēstuli ar Jēzu, kas ir “Tas, kam jānāk” un kas “nekavēsies” (Ebr 10:37), un Pāvils noslēdz to ar Jēzu, mūsu ticības “pabeidzēju” (Ebr 12:2). Jēzus ir “ticības lesācējs un Pabeidzējs”. Tas nozīmē, ka Jēzus ir Tas, kurš padara ticību iespējamu un ir paraugs, kas nevainojami iemieso ticības dzīvi. Ar Jēzu ticība ir sasniegusi savu pilnīgo izpausmi.

Jēzus ir mūsu ticības “lesācējs" (jeb "autors", "celmlauzis") vismaz trīs nozīmēs.

Pirmkārt, Viņš ir vienīgais, kas ir pabeidzis skrējienu tā pilnākajā nozīmē. Citi, par kuriem bija runa iepriekšējā nodaļā, nav vēl savu mērķi sasnieguši (Ebr 11:39,40). Tomēr Jēzus ir iegājis Dieva atdusā Debesis un ir apsēdies pie Tēva labās rokas. Mēs kopā ar šiem citiem valdīsim ar Jēzu Debesīs (Atkl 20:4).

Otrkārt, tā bija Jēzus pilnīgā dzīve, kas padarīja iespējamu šiem citiem piedalīties sacīkstēs (Ebr 10:5-14). Ja Jēzus nebūtu atnācis, jebkuram citam sacīkstes būtu veltīgas.

Visbeidzot Jēzus ir mūsu ticības iemesls. Būdams viens ar Dievu, Viņš izteica Dieva uzticību mums. Dievs nekad nepadosies savās pūlēs mūs glābt, un tieši tāpēc mēs beigās iegūsim atalgojumu, ja vien nepadosimies. Jēzus “skrēja” pacietīgi un palika uzticīgs, pat ja mēs esam bez ticības (2Tim 2:13). Mūsu ticība ir vienīgā atbilde uz Viņa uzticību.

Visbeidzot Jēzus ir mūsu ticības “Pabeidzējs”, jo viņš ir pilnīgs paraugs tam, kā ticības sacīkstēs ir jāskrien. Kā Viņš skrēja? Viņš atmeta visu mūsu dēļ (Fil 2:5-8). Viņš nekad negrēkoja. Jēzus neatlaidīgi pievērsās atalgojumam, kas bija Viņa gaidāmais prieks – redzēt cilvēci atpirktu Viņa žēlastībā. Tā Viņš izturēja pārpratumus un vardarbību. Viņš neskatījās uz krusta kaunu (Ebr 12:2,3).

Tagad ir mūsu kārta skriet. Lai gan mēs paši savā spēkā nekad nesasniegsim to, ko sasniedza Jēzus, mums ir Viņa pilnīgais paraugs, un tā, ticībā Viņam un pievēršot acis Viņam (kā to darīja citi pirms mums), mēs dodamies uz priekšu ticībā, uzticoties Viņa lielā atalgojuma apsolījumiem.