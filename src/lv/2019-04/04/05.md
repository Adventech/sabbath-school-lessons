---
title:  Nehemija sāk rīkoties (444. g. p.m.ē.)
date:   23/10/2019
---

`Izlasi Neh 4. nodaļu. Ko jūdi darīja Nehemijas vadībā, lai nostātos pret pretestību? Kāpēc viņiem bija svarīgi sagatavoties cīņai, nevis vienkārši neko nedarīt, ticot, ka Dievs viņus pasargās?`

Pēc vairākiem iesākumiem un pārtraukumiem ļaudis sāka atkal strādāt. Jūdi lūdza, un tad Nehemija iecēla aktīvu sardzi. Maiņa nomainīja maiņu gan dienā, gan naktī, lai būtu gatavi jebkuram draudošam uzbrukumam. Nehemija arī organizēja cilvēkus ap mūriem ar ieročiem, lai katra ģimene būtu gatava cīnīties. Bez tam viņš sadalīja savus kalpus divās grupās, kur viena strādāja, bet otra turēja ieročus. Bija arī īpaši padomāts par visiem, kas strādāja uz mūra, jo viņi bija vistuvāk briesmām. Katrs celtnieks turēja zobenu vienā rokā un ar otru roku lika uz mūra ķieģeļus/akmeņus un javu. Viņi bija gatavi stāties pretī pretestībai. Viņi darīja savu daļu, Dievs darīja pārējo. Nehemijas ticība Dieva aizsardzībai ir iedvesmojoša. Tomēr viņš nesēdēja dīvānā un negaidīja, ka Dievs visu izdarīs. Viņi sagatavojās atbilstoši savām vislabākajām spējām.

Šeit uzrakstītie panti ir vieni no visiedvesmojošākajiem apgalvojumiem, kas atrodami Bībelē: “Nebīstieties no viņiem! Atcerieties To Kungu, kas ir liels un bijājams, un cīnieties par saviem brāļiem, saviem dēliem, savām meitām, savām sievām un savām mājām!” (Neh 4:14) un “Mūsu Dievs cīnīsies par mums” (Neh 4:19, 20).

Neatlaidīgās pretestības dēļ jūdi varēja atkal pārtraukt būvniecību, bet šoreiz, tā vietā, lai ļautu sevi pārņemt bailēm, viņi turējās pie Dieva apsolījuma cīnīties par viņiem. Kad mēs piedzīvojam pretestību Dieva vārda dēļ, savas ticības dēļ vai tā dēļ, ko Dievs mūs ir aicinājis darīt, mums vajadzētu atcerēties, ka “Dievs cīnīsies mūsu labā”.

Beigās jūdi saprata, ka Kungs ir bijis aiz visa, ko viņi darīja, un tas deva viņiem drosmi doties uz priekšu.

`Kāpēc ir svarīgi zināt, ka tas, ko tu dari, ir Dieva griba? Tāpēc svarīgs jautājums, ko uzdot, ir: kā es varu zināt, ka tas, ko es daru, ir Dieva griba?`