---
title:  Darot “lielu darbu”
date:   24/10/2019
---

`Izlasi Neh 6:1–13. Kāpēc Nehemija uzskata darbu, ko viņš dara Jeruzālemē, par “lielu darbu”? Kādi bija šajā gadījumā mēģinājumi viņu apstādināt?`

6. nodaļa apraksta daudzus mēģinājumus atņemt Nehemijam dzīvību. Sanballats un Gešems turpināja sūtīt Nehemijam ziņas, lai norunātu tikšanos ar viņu. Tomēr satikšanās vieta bija Ono līdzenums, kas nodeva aicinājuma patieso nodomu. Sanballats, Tobija un Gešems redzēja iespēju, kas tiks zaudēta līdz ar mūra pabeigšanu un vārtu aizvēršanu. Jūdiem bija Persijas ķēniņa aizsardzība, un tāpēc ienaidnieki nevarēja viņus uzvarēt pilnīgi frontālā uzbrukumā. Bet, ja viņi atbrīvotos no vadītāja, viņi aizkavētu attīstību vai pat apstādinātu jūdus uz visiem laikiem. Viņi nepadodas. Pat ja Nehemija neatbild, viņi turpina mēģināt. Nehemijam noteikti nebija viegli ik uz soļa stāties pretī pretestībai. Viņš tiem atbild, sakot: “Es daru lielu darbu” (Neh 6:3).

Pēc pasaules standarta Nehemija darīja lielu darbu kā ķēniņa dzērienu devējs, kas bija prestiža nodarbošanās, viens no augstākajiem amatiem zemē, kurā viņš kalpoja kā ķēniņa padomdevējs. Bet būvēt pilsētu, kas ir drupās un kam nebija šķietami nekādas nozīmes pasaulē? Vai to viņš sauc par lielu darbu? Nehemija uzskatīja darbu Dievam par “lielu” un svarīgāku, jo viņš saprata, ka uz spēles ir likts Dieva vārda gods Jeruzālemē.

Tad, kad Dievs nodibināja kalpošanu svētnīcā, Viņš arī iecēla priesterus. Lai saglabātu svētnīcu svētu un īpašu cilvēku prātos, Viņš ļāva tikai priesteriem veikt pienākumus tempļa iekšienē. Mums pašiem ir grūti ieraudzīt Dieva svētumu, tāpēc Dievs nodrošināja palīdzību, lai israēlieši varētu nākt Dieva priekšā ar bijību. Nehemija zināja, ka tempļa pagalms ir domāts ikvienam, bet ne iekšējās telpas. Pēc viņa vārdiem par tikšanos tempļa iekštelpās, Šemaja izrādās ne tikai viltus pravietis, ierosinot kaut ko tādu, kas ir pretējs Dieva norādījumam, bet arī atklāj sevi kā nodevēju.

`Kādos veidos mēs, kam nav zemes svētnīcas, varam savā priekšā uzturēt Dieva svētuma izjūtu? Kā Dieva svētums ved mūs tuvāk pie krusta, pretēji mūsu grēcīgumam?`