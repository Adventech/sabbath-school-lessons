---
title:  Mūsu atbildība
date:   17/10/2019
---

Ja mēs esam Dieva aicināti, mums vēl joprojām ir brīva izvēle pieņemt vai atmest šo aicinājumu, tieši tāpat kā mums ir brīva izvēle pieņemt vai atmest glābšanu, ko Viņš mums visiem piedāvā. Viņš var nolikt mūs noteiktā stāvoklī, bet mēs varam izvēlēties nesekot Viņa norādījumiem. Jā, Viņš grib, lai mēs darām kaut ko īpašu Viņam, tieši tāpat kā Viņš aicina mūs kļūt līdzīgiem Viņam. Dieva izredzētība īpašam uzdevumam ir daļa no Viņa plāna mūsu glābšanai. Darot to, ko Viņš mūs aicina darīt, mēs atklājam savā dzīvē Viņa dotās glābšanas realitāti.

Ķēniņam Saulam tika iedots ķēniņa postenis. Diemžēl Sauls nekad pilnībā neatdeva savu sirdi Dievam, neskatoties uz uzdevumu, kas viņam bija dots. Tikai tāpēc, ka kāds ir Dieva aicināts darīt kaut ko īpašu Viņam, nenozīmē, ka šis cilvēks pieņems Dievu. Mūsu brīvā griba paliek noteicošais faktors, un ja mēs nesekojam Dieva vadībai, mēs varam zaudēt visu.

`Izlasi 2Moz 3. un 4. nodaļu. Ko tas mums māca par to, kas notiek tad, kad Kungs aicina kādu īpašam uzdevumam?`

Mūsu atbilde var būt tāda, kāda bija Ezram un Nehemijam, kas devās nekavējoties, vai arī mēs varam būt kā Mozus, kam bija aizbildinājumi un šaubas. Mozus beigās gāja, bet tomēr viņš mēģināja no tā atbrīvoties. Viņš šaubījās, apgalvojot, ka viņš nav pietiekami labs. Kāpēc lai faraons viņā klausītos? Viņš bija arī uztraucies, ka jūdu tauta viņam neticēs un viņā neklausīsies, līdz ar to darbs būtu veltīgs. Bez tam viņš sūdzējās, ka viņš nav pietiekami spējīgs – “man ir grūta valoda un neveikla mēle” (2Moz 4:10) – un ka viņam nav nepieciešamo prasmju. Visbeidzot viņš apņēmīgi lūdza Dievu sūtīt kādu citu. Un tomēr, lasot Mozus stāstu, mēs uzzinām, par kādu spēcīgu, kaut arī nepilnīgu vadītāju Mozus kļuva. Viņš bija tāds, kas uzticīgi pildīja uzdevumu, ko Kungs bija aicinājis viņu darīt.

`Kādus aizbildinājumus mēs bieži atrodam, kas mūs attur darīt to, ko mēs zinām, ka Kungs grib, lai mēs darītu?`