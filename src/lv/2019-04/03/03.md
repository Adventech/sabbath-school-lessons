---
title:  Pravietiskais laiks
date:   14/10/2019
---

Pirmajā šī ceturkšņa tēmā mēs pētījām, kā Dievs aicināja Zerubābelu (ap 538. g. p.m.ē.) un Ezru (457. g. p.m.ē.) īpašai kalpošanai. Otrajā tēmā mēs pārdomājām Dieva aicinājumu Nehemijam (444. g. p.m.ē.). Mums ir jāsaprot, ka šie aicinājumi tika īstenoti saskaņā ar Dieva paredzējumiem. Piemēram, Dievs pamudināja Zerubābelu veikt īpašu uzdevumu 70 gūstniecības gadu beigās, par ko bija pravietojis Jeremija.

`Kurā gadā Ezra tika aicināts kalpot? Tas bija tas pats gads, kad ķēniņš Artakserkss izdeva dekrētu. Cik nozīmīgs ir šis gads pravietojumā? Izlasi Dan 9:24–27.`

Dan 9:25 teikts, ka “no tā laika, kad atskanēja vārds par Jeruzālemes atjaunošanu un uzcelšanu, līdz svaidītam valdniekam jāpaiet septiņām nedēļām, un pēc tam sešdesmit divu nedēļu laikā...”. Pēdējā nedēļa šajā pravietojumā ir minēta 27. pantā. Tā kā viena nedēļa satur septiņas dienas, pravietiskā nedēļa ir pielīdzināma septiņiem gadiem (4Moz 14:34; Ec 4:5, 6). Tāpēc šis pravietojums runā par 70 nedēļām, kas pielīdzināmas 490 gadiem. Jautājums pārdomām ir: Kad sākas 70 nedēļu pravietojums? Pants paliecina, ka tas būs no tā brīža, kad tiks izdota pavēle atjaunot un uzcelt Jeruzālemi.

Kopā tika izdotas trīs pavēles attiecībā uz jūdu tautas atjaunošanu. Pavēles atjaunot pilsētu izdeva Kīrs, Dārijs un Artakserkss. Tomēr tikai tā, ko izdeva Artakserkss, iekļauj rūpes par pašu Jeruzālemes pilsētu, un tikai šī pavēle ir saistīta ar Dieva slavēšanu par Viņa iejaukšanos (Ezr 7:27, 28).

Mēs sākam skaitīt 70 nedēļu pravietojumu no 457. gada p.m.ē., no septītā ķēnina Artakserksa I gada, kā minēts Ezr 7:7–26. Bez tam tā kā 457. g. p.m.ē. ir arī sākums 2300 dienu pravietojumam no Dan 8:14 (sk. rītdienas tēmu), šī pavēle kalpo kā sākuma punkts abiem šiem pravietojumiem. Septiņdesmit nedēļas beidzas mūsu ēras 34. gadā, kad evaņģēlija sludināšana tika paplašināta un tas tika sludināts arī pagāniem (ko iezīmēja agrīnās draudzes vajāšanas un Stefana mocekļa nāve). Pēdējās nedēļas vidus būtu 31. gads, kad Jēzus nomira pie krusta.

`Pārskati Dan 9:24–27 pravietojumu. Kā tas ar pārsteidzošu precizitāti atklāj Jēzus kalpošanu? Kā šim pravietojumam vajadzētu palīdzēt mums nostiprināties stingri savā ticībā?`