---
title:  Ezras un Nehemijas aicinājums
date:   13/10/2019
---

Mēs varētu teikt, ka Ezra tika izraudzīts vairāku iemeslu dēļ: (1) viņš bija labprātīgs iet, (2) viņš bija vadītājs un (3) viņš bija prasmīgs rakstvedis un skolotājs. Mēs varētu atrast vēl citus iemeslus. Bet ir viens pants, kas, iespējams, vislabāk parāda, kāpēc Ezram tika dots šis uzdevums.

`Ko Ezr 7:10 saka par Ezru? Kā Ezra varēja “nodot” vai “noskaņot” savu sirdi meklēt “Kunga bauslību” un to pildīt?`

Vārds “nodeva” jeb “noskaņoja” ebreju valodā ir “kun”. Šo vārdu var tulkot kā “sagatavoties, noskaņot, būt stingram, stingri nostiprināt, būt stabilam vai drošam”. Tāpēc šī apgalvojuma patiesā nozīme varētu būt tā, ka Ezra bija stingri noskaņojies savā sirdī jeb nodevies meklēt Dievu.

Pēc ierašanās Jeruzālemē Ezra bija piemērs tam, ko nozīmē nodoties Dievam, un viņš Jeruzālemē 13 gadus mācīja Dieva Vārdu. Viņam varēja likties, ka viņš šo 13 gadu laikā nav ienesis nekādas pārmaiņas, bet tad, kad mūri bija pabeigti, ļaudis sasauca sapulci – nevis tāpēc, ka kāds bija viņus spiedis, bet tāpēc, ka viņi to gribēja. Dieva Vārds, ko viņi bija dzirdējuši no Ezras, bija iesakņojies.

`Kāpēc Nehemija tika izraudzīts? Izlasi Neh 1:1–11.`

Nehemijas sirds dega par Dievu un par cilvēkiem. Viņš bija satraukts, uzzinot, ka darbs Jeruzālemē bija apstājies. Nehemijam bija degsme par konkrēto lietu, un tieši tāpat kā Ezra viņš bija šajā darbā brīvprātīgais. Dievs atbildēja uz viņu lūgšanām un ilgām. Dažreiz mēs domājam, ka, ja mums kaut kas patīk, tad tas nav no Dieva, jo Dievs dod mums darīt tikai grūtus uzdevumus, ko mēs nemaz negribam darīt. Bet, ja mēs staigājam ar Dievu, ilgas darīt kaut ko, kas mums patīk, bieži vien ir Dieva dotas. Dievs grib, lai mums ir degsme par to, ko mēs darām Viņam.

`Kā tu esi piedzīvojis, ka Dievs aicina tevi darīt Viņa labā to, kas tev patīk?`