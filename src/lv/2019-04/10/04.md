---
title:  Divi lieli pateicības kori
date:   03/12/2019
---

`Izlasi Neh 12:31–42. Kāpēc mūzika bija tik svarīga daļa šajās svinībās?`

Daļa no dievkalpojuma Nehemijas laikā bija divu pateicības koru izveidošana, kas staigāja pa Jeruzālemi, dziedot instrumentu pavadībā. Viņi sāka tajā pašā vietā un tad sadalījās, ejot katrs savā virzienā apkārt pilsētas mūriem. Vienu grupu vadīja Ezra, kas bija priekšā, un otra grupa bija Nehemijam aizmugurē. Abi kori atkal satikās pie ielejas vārtiem un no turienes devās uz templi. Priesteri, kas pūta taures, papildināja katru procesiju. Kad kori iegāja templī, viņi stāvēja viens pret otru. Tā bija izcili noorganizēta procesija un dievkalpojums.

Lai atbildētu, kāpēc mūzika ir tik svarīga svinību un dievkalpojuma daļa, mums ir jāaplūko tās nozīme tempļa kontekstā. Mūzika templī nebija koncerts, ko cilvēki nāca baudīt, līdzīgi kā tas būtu ar došanos klausīties Bēthovena 4. simfoniju, kas tiek izpildīta koncertzālē. Drīzāk tas bija tā – kad mūziķi dziedāja un spēlēja instrumentus, tauta noliecās lūgšanā. Tā bija daļa no viņu pielūgsmes.

Tempļa un pielūgsmes galvenā darbība bija saistīta ar upurēšanu, kas pati par sevi bija nepatīkama. Galu galā, ko gan citu viņi darīja, ja ne uzšķērda nevainīgu dzīvnieku rīkles? Skaistā mūzika daudzējādā ziņā ne tikai pacēla ļaužu domas uz Debesīm, bet arī palīdzēja padarīt patīkamāku visu pielūgsmes pieredzi.

`Aplūko gadījumus Bībelē, kur mūzika bija svarīga pielūgsmes daļa. Pārdomā īpaši 2Moz 15:1; 2L 20:21, 22; un Atkl 15:2–4.`

Gan uz zemes, gan Debesīs mūzika ir daļa no pielūgsmes. Ievēro, ka augstāk minētajos pantos dziedāšana ir par to, ko Kungs ir paveicis Savas tautas labā, ieskaitot uzvaras “pār zvēriem” (galu galā kā gan citādi viņi būtu nonākuši līdz uzvarai?) Tā ir Dieva slavēšana par Viņa glābšanas darbiem.