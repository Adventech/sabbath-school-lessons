---
title:  Priesteri un levīti kā pielūgsmes daļa
date:   05/12/2019
---

`Izlasi Neh 12:44–47. Kāpēc Jūda priecājās par “priesteriem un levītiem”, kas kalpoja? Kāpēc viņi bija svarīgi?`

`Ko simbolizēja priesteru darbs (kas bija levīti)? Sk. Ebr 9:1–11.`

“Kristus iestāšanās cilvēka labā augšā esošajā svētnīcā ir tikpat būtiska glābšanas plānam kā Viņa nāve pie krusta. Ar Savu nāvi Viņš sāka šo darbu, ko pēc augšāmcelšanās Viņš devās pabeigt Debesīs. Mums ticībā ir jāieiet aiz priekškara, ‘kur Jēzus mums iegājis kā ceļvedis’ (Ebr 6:20).” (Elena Vaita “Lielā cīņa”, 489. lpp.)

Un atkal, lai gan cilvēkiem toreiz noteikti nebija tādas gaismas, kāda mums ir tagad, viņi saprata pietiekami, ka levītu darbs, kas vienīgie varēja strādāt templī, bija ļoti svarīgs. Viņi bija sajūsmā par to, ka ar viņu starpniecību tiks darīts Dieva darbs. Tauta bija pavadījusi laiku ar Dievu, lasot Viņa Vārdu, lūdzot, pielūdzot un no jauna nododot sevi Viņam. Šajā laikā viņi saprata, ka tempļa kalpošana ir atstāta novārtā un tā ir jāatjauno. Kad tas tika paveikts, tauta priecājās par svarīgo darbu, ko levīti darīs viņu labā. Dievs iedvesa tautai, ka tempļa kalpošana ir daļa no Viņa pielūgsmes plāna.

Diemžēl mācītājus, Vārda skolotājus un mūziķus bieži uztver kā pašus par sevi saprotamus. Pat Nehemijas laikā levītu atbalsts bija reizēm spēcīgāks, reizēm ļoti vājš. Levītiem bieži bija jāstrādā vēl kādā darbā, lai uzturētu ģimenes, jo tauta vairs nemaksāja desmito un ziedojumus.

Bez desmitā un ziedojumiem nebūtu vispasaules draudzes. Ja mēs gribam, lai mūsu kalpošana turpinās, mums ir jānododas mācītāju atbalstīšanai gan ar materiālu ieguldījumu, gan arī ar vārdisku novērtējumu. Draudze varbūt nekad nebūs pilnīga, bet tam nekad nevajadzētu nonivelēt došanu Dievam, lai Viņa darbs varētu turpināties visā pasaulē.