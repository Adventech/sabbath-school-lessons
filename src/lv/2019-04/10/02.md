---
title:  Kunga dziesmu dziedāšana
date:   01/12/2019
---

`Izlasi Neh 12:27–29. Ievēro dažus atslēgvārdus, kas atklāj, kāda bija viņu pielūgsme un slavēšana. Kā tu to aprakstītu?`

Īpašai levītu grupai Israēla tauta bija uzticējusi būt dziedātājiem un mūziķiem tempļa kalpošanā. Dievs vadīja šo praksi un deva norādījumus kalpošanai, jo pielūgsmei templī bija jābūt skaistai un profesionāli veiktai.

Ķēniņš Dāvids pārveidoja šo praksi par sīkāk izstrādātu un krāšņāku sistēmu, nekā tas tika darīts iepriekš. Tāpēc Asafa pēcnācēji, ko Dāvids bija iecēlis par tempļa pielūgsmes vadītājiem, vēl joprojām bija nozīmēti kā “dziedātāji Dieva nama kalpošanā” (Neh 11:22, NKJV).

`Izlasi 1L 25:6–8. Ko tas mums māca par to, cik centrāla un svarīga loma viņu kalpošanā un “Kunga dziesmu” dziedāšanā bija mūzikai?`

Dziedātāji bija levīti, un tāpēc oficiāli viņi bija tempļa kalpotāji. Viņu algotais darbs bija nodrošināt mūziku tempļa kalpošanā. Ķēniņa Dāvida laikā tika noorganizēta oficiāla mūzikas akadēmija, kuru viņš uzraudzīja. Tajā bija skolotāji un skolēni, jauni un veci, kas templī strādāja maiņās, nodrošinot mūziku. Daži bija instrumentu spēlētāji, citi dziedātāji, citi rūpējās par instrumentiem un apģērbu, kas tika izmantots dievkalpojumā. Kāds bija šīs profesionālās organizēšanas nolūks? Tā kalpoja talantu attīstīšanai un izcilības sasniegšanai dievkalpojumā. Izcilībai vienmēr ir jābūt mērķim Dieva pielūgsmē. Slavēšanai ir jānāk no sirds, un tai ir jātiek izteiktai vislabākajā veidā, lai cilvēki būtu garīgi pacelti. Mēs varam noprast, ka visi mūziķi un dziedātāji, kas kalpoja templī, tika rūpīgi izraudzīti, lai vadītu dievkalpojumu.

`Kādos veidos tu esi piedzīvojis pielūgsmes prieku ar mūzikas palīdzību? Kāpēc tev tas ir svarīgi?`