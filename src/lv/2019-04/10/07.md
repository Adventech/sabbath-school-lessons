---
title:  Tālākiem pētījumiem
date:   06/12/2019
---

Izlasi Elenas Vaitas grāmatā “Ceļš pie Kristus” nodaļu “Izaugsme Kristū” (67.–75. lpp.).

“Kristus krusts būs atpestīto izziņas un līksmības avots visā mūžībā. Pagodinātajā Kristū viņi skatīs krustā sisto Kristu. Nekad netiks aizmirsts, ka Viņš, kura spēks radīja un uztur neskaitāmas pasaules visos milzīgajos Universa plašumos, Dieva Mīļotais un Debesu Majestāte, Viņš, kuru pielūgt pulcējās ķerubi un mirdzošie seravi, pats pazemojās, lai paaugstinātu kritušo cilvēku, kā Viņš nesa grēka vainu un kaunu un pacieta, ka pat Tēvs novērsa savu vaigu, līdz pazudušās pasaules sāpes un ciešanas salauza Tā sirdi un izdzēsa dzīvību pie Golgātas krusta. Tas, ka mīlestība uz cilvēku visu pasauļu Radītājam un visu likteņu Lēmējam lika atstāt savu godību un tā pazemoties, vienmēr modinās Universa izbrīnu un pielūgsmi. Kad izglābtie ļaudis tagad uzlūko savu Glābēju un Viņa sejā ierauga Tēva mūžīgās godības atspīdumu, kad tie skata Viņa troni, kas pastāv no mūžības uz mūžību, un saprot, ka Viņa valstij nebūs gala, tad atpestīto lūpas atveras saviļņojošā dziesmā: ‘Cienīgs, cienīgs ir Jērs, kas bija nokauts un ar savām visdārgākajām asinīm mūs ir atpircis Dievam.’” (Elena Vaita “Lielā cīņa”, 651., 652. lpp.)

**Jautājumi pārrunām**

`1. Grupā pārrunājiet, kā atrast pareizo līdzsvaru starp godbijību un prieku. Vai arī pārdomājiet šo jautājumu: vai godbijība un prieks ir savstarpēji izslēdzoši?`

`2. Iesvētīšanas ceremonijā israēlieši nodeva Jeruzālemes mūri dievišķā aizsardzībā, tādā veidā atzīstot, ka mūris ir bezjēdzīgs, ja Dievs to neaizsargā. Sālamans to labi izteicis: “Ja tas Kungs namu neuzceļ, darbojas velti, kas gar to strādā” (Ps 127:1). Ko tam vajadzētu mums atklāt par Kunga centieniem?`

`3. Kāda ir mūzikas loma tavā personīgajā pielūgsmes pieredzē?`

`4. Raksti runā skaidri: Jēzus ir mūsu augstais Priesteris Debesu svētnīcā. Ko tieši Viņš tur dara mūsu labā? Ko priesteru kalpošana zemes templī var mācīt mums par to, ko Jēzus dara mūsu labā Debesu svētnīcā?`