---
title:  Derības struktūra
date:   19/11/2019
---

Bībeles zinātnieki atzīst, ka Bībeles derībai ir tipiska struktūra, tas pat bija redzams derībās, ko slēdza senie hetieši. Tas ir, Dievs sazinājās ar cilvēkiem tādā veidā, ko viņi savā kultūrā vislabāk varēja saprast.

Derībām, kas bija parasta lieta senā Israēla laikā, bija šādas daļas: ievads (kas Dievs ir), vēsturiskais prologs (tiek definētas pagātnes attiecības), noteikumi un likumi, svētības un lāsti, liecības, īpaša aizgādība vai derības zīme. Tāpēc nevajadzētu būt pārsteigumam, ka Dievs izmantoja kaut ko līdzīgu, sazinoties ar Savu tautu. Viņš izmantoja to, kas viņiem bija pazīstams.

Piemēram, visa 5. Mozus grāmata ir sarakstīta derības veidā, jo Mozus aicina Dieva tautu ieiet jaunās derības attiecībās ar savu Dievu. Tā derību izsaka šādā veidā: (1) Ievads (5Moz 1:1–5); (2) vēsturiskais prologs (5Moz 1:6–4:43), (3) likumi un noteikumi (5Moz 4:44– 26:19); (4) svētības un lāsti (5Moz 27.–30. nod.); (5) liecības (5Moz 30:19) un visbeidzot (6) īpaša aizgādība (5Moz 31:9–13).

`Izlasi Joz 24. nodaļu. Kā šis derības modelis ir atklāts arī šajā nodaļā?`

Tas pats attiecas uz derības atjaunošanu, ko veica Jozua.

Pirmkārt, ir minēts ievads, kur Dievs atklāj Sevi kā “Kungu, Israēla Dievu” (Joz 24:2). Tad seko garš vēsturiskais prologs, kur Jozua atgādina tautai, ko Dievs ir darījis viņu labā pagātnē (Joz 24:2–13). Pēc šīs vēstures tiek uzskaitīti likumi un noteikumi (Joz 24:14, 15, 23), tiek izteiktas svētības un lāsti (Joz 24:19, 20), liecības (Joz 24:22, 27) un apstiprināta īpaša aizgādība (Joz 24:25, 26). Šeit tiek izmantota arī derības pamatuzbūve, lai sazinātos ar Israēlu un parādītu viņiem ne tikai Dieva vadību pagātnē, bet arī kas tiek prasīts no viņiem, lai apstiprinātu derības mērķi.

`Izlasi Joz 24:15. Kāds šeit ir princips, ko mēs varam attiecināt uz sevi mūsdienās?`