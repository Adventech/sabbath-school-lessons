---
title:  Ezras darbi
date:   18/12/2019
---

`Izlasi Ezr 10. nodaļu. Kā Ezra un vadītāji ķērās pie jautājuma par laulībām ar cittautiešiem?`

Visa sanāksme nolēma sūtīt svešās sievas prom. Pārsteidzoši, ka pat tie, kas bija viņas apprecējuši, piekrita plānam, izņemot četrus vīrus, kas nosaukti vārdā Ezr 10:15. Jūdi apsolīja sūtīt savas sievas prom, un, lai plāns varētu īstenoties, bija vajadzīgi trīs mēneši. Beigās 111 jūdu vīri aizsūtīja savas sievas prom (Ezr 10:18–43). Interesanti, ka pēdējais pants (Ezr 10:44) apliecina, ka dažās no šīm jauktajām laulībām jau bija bērni. Sūtīt prom no ģimenes māti ar bērniem nešķiet loģiski, un mums tas arī nešķiet pareizi. Tomēr mums ir jāatceras, ka šis bija unikāls laiks, kad Dievs ar jūdu tautu sāka jaunu posmu un savā ziņā arī tauta sāka jaunu dzīvi ar Viņu. Pilnīga sekošana Dievam prasīja radikālu rīcību.

Specifiskie vārdi, kas tika izmantoti Ezr 10:11, 19 “šķirties” (badal) un “atlaist” (yatza) netiek izmantoti nekur citur Bībelē, lai runātu par šķiršanos. Ezram vajadzēja zināt terminus, ko parasti izmantoja šķiršanās apzīmēšanai, bet viņš izvēlējās tos nelietot. Tāpēc ir skaidrs, ka Ezra neuzskatīja laulību par derīgu pēc tam, kad tika atklāts, ka ir pārkāpta Tora. Citiem vārdiem, laulība tiek anulēta, jo tā ir pretēja likumam. Tātad notika nederīgu laulību anulēšana. Tomēr mums nav dota informācija par to, kas notika ar šīm sievām un bērniem un kāda bija šīs rīcības ietekme uz kopienu. Saskaņā ar tā laika tradīciju, iepriekšējiem vīriem bija jāparūpējas par savu iepriekšējo sievu un viņu bērnu pārcelšanos. Sievas parasti atgriezās savās dzimtajās tēva mājās.

Pēc kāda laika daži jūdu vīrieši atkal sāka precēties ar neticīgajiem, un varbūt daži pat atgriezās pie sievām, ko bija aizsūtījuši prom. Risinājuma īslaicīgais raksturs var būt saistīts ar cilvēka dabu, kāpumiem un kritumiem tajā, cik liela ir mūsu nodošanās Dievam. Pat ja uzskatām sevi par stipriem kristiešiem, mums jāatzīst, ka esam piedzīvojuši periodus, kad bijām mazāk nodevušies Dievam un kad mūsu gaitas ar Viņu varētu drīzāk aprakstīt kā neesošas. Diemžēl cilvēkiem jācīnās ar Dieva nolikšanu pirmajā vietā.

`Kāda ir bijusi tava pieredze ar brīžiem, kad nodošanās Dievam ir mazāka? Ko tu esi iemācījies no šiem piedzīvojumiem?`