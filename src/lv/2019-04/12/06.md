---
title:  Laulība mūsdienās
date:   19/12/2019
---

No tā, ko esam lasījuši Ezras un Nehemijas grāmatās par jaukto laulību jautājumu, ir skaidrs, ka Dievs laulību uztver nopietni un ka arī mums tā vajadzētu darīt. Mums vajadzētu ar lūgšanām pārdomāt, kurš būs mūsu laulību partneris, un lēmuma pieņemšanā iekļaut Dievu. Mums vajadzētu pieņemt lēmumu būt uzticīgiem Dieva principiem, kas var mūs pasargāt no lielām bēdām un nelaimes.

`Kā Pāvils risināja jautājumu, kur kristietim bija neticīgs dzīvesbiedrs? Rūpīgi izpēti 1kor 7:10–17. Kā mums vajadzētu skatīties uz laulībām, kurās nav viens un tas pats “jūgs”?`

Tā kā mums Bībelē nav sīki izstrādātu norāžu, ko darīt ar jauktu ticību laulībām, nebūtu gudri un nesaskanētu ar šī panta un tā principu nolūku, ja mēs apgalvotu, ka šķiršanās no neticīga dzīvesdrauga ir pareizā pieeja un ka, balstoties uz šo Ezras ziņojumu, tā būtu ieteicama. Ezras un Nehemijas situācija bija īpaša un saskaņā ar Dieva gribu (Ezr 10:11), jo bija apdraudēta visas Israēla kopienas nākotne un pielūgsme. Viņi zaudēja savu identitāti kā dzīvā Dieva pielūdzēji.

Mēs zinām, ka jūdu apmetnē Elefantīnā Ēģiptē (vienlaikus ar Ezras un Nehemijas notikumiem) vadītāji pieļāva jauktas laulības un attīstīja jauktu reliģiju ar Jahvi un viņa pagānu dzīvesbiedri dievieti Anatu. Bez tam tika apdraudēta mesiāniskā līnija. Tāpēc šo vienreizējo notikumu nevajadzētu uzskatīt par vadlīnijām laulību un ģimeņu izjaukšanai ikreiz, kad kāds ticīgais apprec neticīgo. Tā vietā ziņojums parāda augsto vērtību, kādu Dievs piešķir vienādiem jūgiem laulībā. Sātans ir priecīgs, ja mēs apprecamies ar cilvēku, kas neveicina mūsu nodošanos Dievam, jo dvēseļu ienaidnieks zina – ja abiem dzīvesbiedriem būs vienāda pārliecība, viņi būs stiprāki Dieva darbā.

Lai gan Bībele dod skaidru padomu pret nevienlīdzīgiem jūgiem laulībā (2kor 6:14), mēs varam arī atrast pantus, kuros atklājas žēlastība pret tiem, kas ir izdarījuši pretēju izvēli. Dievs tiem, kas ir apprecējuši neticīgos, dod spēku būt uzticīgiem Dievam un saviem dzīvesdraugiem. Dievs neatmet mūs pat tad, ja mēs izdarām izvēli, kas ir pretēja Viņa gribai, un, ja mēs lūdzam Viņu pēc palīdzības, Viņš to nodrošinās. Tas nenozīmē, ka mēs varam darīt, ko vien gribam, un tad gaidīt, lai Dievs mūs tik un tā svētī. Drīzāk tad, kad mēs nākam pie Viņa ar savu vajadzību un pazemīgu sirdi, Viņš vienmēr uzklausa. Bez Dieva žēlastības nebūtu cerības nevienam no mums, jo mēs visi esam grēcinieki.