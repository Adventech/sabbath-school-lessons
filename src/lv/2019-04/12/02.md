---
title:  Nehemijas reakcija
date:   15/12/2019
---

`Izlasi Neh 13:23–25. Kas šeit notika, un kā mēs varam izskaidrot Nehemijas reakciju šajā situācijā?`

Tā kā bērni nerunāja aramiešu valodā (gūstniecības laikā izmantotā valoda) vai ebreju valodā, viņi nevarēja saprast Rakstu mācības. Tā bija reāla problēma, jo zināšanas par Dieva atklāsmi varēja tikt izkropļotas vai pat pazust. Rakstu mācītāji un priesteri skaidroja Toru galvenokārt aramiešu valodā, lai sludināšana būtu skaidra tautai. Tā kā mātes bija no Amonas, Ašdodas un Moāba zemes un bija parasti galvenās bērnu aprūpētājas, nav nekāds pārsteigums, ka bērni nerunāja tēvu valodā. Valoda, kurā mēs runājam, nosaka to, kā mēs domājam par dažādiem konceptiem, jo mēs izmantojam šīs kultūras vārdu krājumu. Bībeles valodas neprašana varēja nozīmēt viņu īpašās identitātes zaudēšanu. Tāpēc Nehemijam tas bija neiedomājami, ka ģimenes zaudēja saskarsmi ar Dieva Vārdu un rezultātā savu saikni ar dzīvo Dievu, ebreju Kungu.

Bībeles pētnieki norāda, ka Nehemijas rīcība, visticamāk, bija ļaužu publisks apkaunojums kā daļa no noteiktā soda tajā laikā. Lasot, ka Nehemija viņus norāja un nolādēja, mums nevajadzētu domāt, ka Nehemija izmantoja neķītru valodu un lamuvārdus, bet drīzāk viņš tiem izteica derības lāstus. 5Moz 28. nodaļā ir uzskaitīti lāsti, kas notiks ar tiem, kas būs lauzuši derību. Ļoti iespējams, ka Nehemija izvēlējās Bībeles vārdus, lai liktu viņiem saprast savu nepareizo rīcību un sliktās izvēles sekas.

Un, kur ir rakstīts “pat situ dažus no viņiem un plēsu viņu matus” (Neh 13:25), Nehemija nerīkojās atriebīgi vai dusmās; sišana tolaik bija noteikts publiskas sodīšanas veids. Šāda uzvedība tika izmantota tikai pret “dažiem”, kas norāda uz vadītājiem, kas izraisīja un veicināja šo nepareizo uzvedību. Šai darbībai vajadzēja kalpot kā publiskas apkaunošanas metodei. Nehemija gribēja pārliecināties, ka cilvēki saprot savas izvēles ietekmi un rezultātu, kas tai seko.

_Kā tev vajadzētu reaģēt, saskaroties ar, tavuprāt, nepareizu rīcību draudzē?_