---
title:  Ezra rīkojas
date:   17/12/2019
---

`Izlasi Ezras 9. nodaļu. Kā Ezra reaģēja, kad izdzirdēja par israēliešu laulībām ar citām tautām? Ezr 9:1 un 2 apliecina, ka ļaudis nebija “nošķīrušies”. Vārds “nošķirties” ir izmantots arī šādos pantos: 3Moz 10:10; 11:47; 2Moz 26:33; 1Moz 1:4, 6, 7, 14, 18. Kā šī vārda lietošana attiecas uz jautājumu, kas saistīts ar ticīgo precēšanos ar neticīgajiem?`

Ļaudis nāca pie Ezras ar precēšanās jautājumu. Terminoloģija, ko viņi izmantoja, uzskaitot tautas, kas bija iesaistītas riebīgās darbībās, parādīja viņu Toras zināšanas, jo saraksts ir ņemts tiešā veidā no Bībeles ziņojumiem. Interesanti, ka ziņas Ezram atnesa laicīgie vadītāji, jo pat garīgie tautas vadītāji – priesteri un levīti – bija vainīgi šajā pārkāpumā.

“Pētot cēloņus nonākšanai Babilonijas gūstā, Ezra bija atradis, ka Israēla atkrišanā ļoti nozīmīgu lomu spēlēja tieši sajaukšanās ar pagānu tautām. Viņš saprata, ka, ja tie būtu paklausījuši Dieva pavēlei turēties atšķirti no apkārt dzīvojošajiem ļaudīm, tad tiktu pasargāti no daudziem nepatīkamiem un pazemojošiem piedzīvojumiem. Tagad, dzirdot, ka pat vadošie vīri, neņemot vērā pagātnes mācības, ir uzdrošinājušies pārkāpt likumus, kas doti, lai pasargātu no atkrišanas, viņš savā sirdī ļoti uztraucās. Ezra pārdomāja, cik gan laipns ir bijis Dievs, atļaudams savai tautai atkal dzīvot dzimtenē, un to pārņēma taisnīgas dusmas un skumjas par tās nepateicību.” (“Pravieši un ķēniņi”, 620. lpp.)

Vārds “nošķirt” ir izmantots, runājot par pretējām vienībām. Patiesībā tas norāda uz pilnīgiem pretstatiem. Ar šo apgalvojumu ļaudis apliecināja iepriekšējas zināšanas un izpratni par Dieva pavēli netuvoties viltus reliģijām. Viņi saprata, ka neviens nevar teikt, ka precēšanās ar cilvēku, kuram ir atšķirīgi uzskati, neietekmēs laulības attiecības un to, kā viņi audzinās savus bērnus. Viņi saprata, cik nopietna ir kļuvusi situācija.

`Ko mēs varam darīt, lai uzturētu dzīvu ticību mūsu mājās un ģimenēs, pat ja mēs pagātnē esam pieņēmuši nepareizus lēmumus?`