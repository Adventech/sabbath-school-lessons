---
title:  Pārskats par ķēniņiem un notikumiem
date:   30/09/2019
---

Pirmā grupa, kas devās mājās, saņēma uzdevumu atjaunot Dieva templi. Par pretestību tempļa būvniecībai mēs runāsim citās tēmās. Tagad pārrunāsim Persijas ķēniņu pēctecību ieilgušās tempļa celtniecības un Jeruzālemes atjaunošanas laikā. Ir svarīgi saprast Ezras un Nehemijas stāstu vēsturisko kontekstu, jo tas ļauj dziļāk ieskatīties viņu vēstīs.

`Izlasi Ezr 4:1–7. Kādi dažādi ķēniņi ir minēti, kuru valdīšanas laikā radās pretestība tempļa būvniecībai?`

Šeit hronoloģiskā secībā ir nosaukti Persijas ķēniņi, kas ir saistīti ar Ezras un Nehemijas grāmatām. Viss sākas ar Kīru, kas nodibināja Persijas impēriju un iekaroja Bābeli 539. g. p.m.ē.:

- Kīrs II “Lielais” (559.–530. g. p.m.ē.)
- Kambīzs II (530.–522. g. p.m.ē.)
- Dārijs I (522.–486. g. p.m.ē.)
- Kserkss (485.–465. g. p.m.ē.) (No Esteres grāmatas zināms arī kā Ahasvers)
- Artakserkss I (465.–424. g. p.m.ē.)

Pētot šīs grāmatas, ir svarīgi zināt, ka Ezras grāmatā šo ķēniņu parādīšanās nav minēta hronoloģiskā secībā. Piemēram, Ezr 4:6–24 ir ielikts pirms 5. nodaļas, kas turpina stāstu par pretošanos tempļa būvniecībai. Līdz ar to vēstules, kurās minēts Kserkss (Ahasvers) un Artakserkss I, par ko rakstīts Ezras 4. nodaļā, ir rakstītas pēc notikumiem, kas aprakstīti 5. un 6. nodaļā, kur runāts par Dāriju I. Lasītājam šī secība var likties mulsinoša un var radīt apjukumu, kāds ir bijis ļaudīm gadsimtiem ilgi, lasot šīs grāmatas. Ceturkšņa gaitā notikumu secības pārzināšana palīdzēs mums labāk saprast Ezras un Nehemijas vēstis.

`Cik bieži jūs Bībelē esat atraduši kaut ko mulsinošu? Kā jūs varat mācīties uzticēties Dievam un Viņa Vārdam, pat ja jūs saskaraties ar kaut ko tādu, kam, šķiet, nav nekādas jēgas? Kāpēc ir svarīgi, ka mēs tā darām? (Sk. Jes 55:8, 9).`