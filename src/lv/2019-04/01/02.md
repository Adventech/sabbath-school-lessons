---
title:  Pirmā gūstekņu atgriešanās
date:   29/09/2019
---

`Izlasi Jer 25:11, 12 un 29:10, Dan 9:1, 2. Kad notika pirmā gūstekņu atgriešanās? Kādu pravietojumu atgriešanās piepildīja?`

Kungs ietekmēja Kīru, ļaujot atgriezties pirmajiem gūstekņiem, tādējādi piepildot Jeremijas 70 gadu pravietojumu. Jeremija bija rakstījis, ka Jūdas zeme būs pamesta 70 gadus zem Bābeles (tas notika no 606./605. līdz 537./536. g. p.m.ē.), bet tad Dievs atvēra durvis, lai gūstekņi varētu atgriezties. Daniēls, pētot Jeremijas rakstus, saprata, ka ir pienācis šīs apsolītās atgriešanās laiks.

Daniēla 9. nodaļā Daniēls ir izmisis, jo 70 gadi jau gandrīz bija pagājuši bez redzamām pārmaiņām, un pie varas tagad bija nākusi jaunā Persijas impērija. Viņš raudāja un vērsās pie Dieva, lūdzot pēc žēlastības un Viņa apsolījumu piepildīšanās. Tajā pašā nodaļā (Dan 9:24–27) Dievs pārliecināja Daniēlu, ka Viņš ir nomodā pār visu un ka Viņš ir ieplānojis nākotnē Atbrīvotāju, kas mirs par cilvēkiem, lai salīdzinātu viņu grēkus un nestu taisnību, kā arī lai piepildītu upurēšanas sistēmu. Būtībā Dievs teica: “Daniēl, neuztraucies. Tieši tāpat kā nāks īstais Atbrīvotājs (Jēzus), tā Es arī tagad sūtīšu jums atbrīvotāju.” Drīz pēc tam Dievs pamudināja Kīru, Persijas ķēniņu, dot pavēli atbrīvot gūstekņus. Dievs ir vienmēr uzticīgs Saviem apsolījumiem (sk. Dan. 10. nodaļu – kā Dievs iejaucās, lai nodrošinātu Savu ļaužu labklājību viņu dzimtenē).

Ezras 1. nodaļa ziņo par ķēniņa Kīra teikto, ka Israēla tauta ir brīva atgriezties Jeruzālemē un uzcelt Kunga namu. Pavēla tika dota laikā starp 539. un 537. g. p.m.ē. Kīrs ne tikai ļāva viņiem iet, bet arī nodrošināja viņu atgriešanos ar dāvanām un ziedojumiem, ieskaitot oriģinālos traukus no tempļa, ko bija nolaupījis Nebukadnēcars. Šis notikums mums atgādina par israēliešiem, kas pameta Ēģipti pirms daudziem gadiem, kad Dievs arī pamudināja ļaužu sirdis apdāvināt viņus ar atvadu dāvanām. Pirmā grupa, kas atgriezās Jūdā, sastāvēja no aptuveni 50 000 cilvēkiem, kas, visticamāk, iekļāva arī sievietes un bērnus no citām teritorijām.

`Kādi vēl vēsturiski pravietojumi ir piepildījušies tieši tā, kā bija apsolīts Vārdā, un kā mēs varam gūt mierinājumu no tiem, zinot, ka Dievs zina nākotni un ka mēs varam uzticēties Viņa apsolījumiem, kas mums doti?`