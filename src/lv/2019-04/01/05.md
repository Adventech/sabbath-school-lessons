---
title:  Artakserksa dekrēts
date:   02/10/2019
---

`Izlasi Ezras 7:11–28. Kādas bija ķēniņa dekrēta sastāvdaļas? Kāpēc šīs pamācības Israēla ļaudīm bija svarīgas?`

Artakserksa dekrēts atgādina Kīra pirmo dekrētu. Ķēniņš deva padomu ikvienam, kas bija labprātīgs, īpaši no priesteru dzimtas, doties uz Jeruzālemi. Lai gan saskaņā ar Murašu vēsturiskajiem dokumentiem lielākā daļa jūdu beigās palika Persijā (kā tas redzams Esteres stāstā), bija tādi, kas gaidīja izdevību sākt jaunu dzīvi senču dzimtenē. Ķēniņš lielāko daļu komentāru izteica Aiz-Eifratas teritorijas mantziņiem. Tiem bija jānodrošina Ezram viss, kas viņam nepieciešams, lai atjaunotu pilsētu un “Kunga nama skaistumu” (Ezr 7:27). Beigās ķēniņš deva Ezram uzdevumu nodrošināt pienācīgu Dieva likuma, kā arī valsts likumu ievērošanu, ieviešot jūdaisma sistēmu. Kārtība un organizācija, ko radīja šī pavēle, ir jebkurai organizācijai svarīgi aspekti. Bez tam ķēniņš atviegloja Ezram un israēliešiem uzdevumu atjaunot viņu dzimteni.

Vai ķēniņa rūpes par pilsētas un tempļa atjaunošanu norāda, ka viņš bija sācis ticēt Ezras Dievam? Artakserkss nosauc Dievu par “Israēla Dievu, kura mājoklis ir Jeruzālemē” (Ezr 7:15). Terminoloģija, ko ķēniņš izmanto, aprakstot Israēla Dievu, norāda, ka viņš Kungu uzskatīja par tādu pašu vietējo dievību, kādi bija citi dievi, ko vajadzēja nomierināt ar dāvanām. Viņš negribēja, lai šis vietējais dievs ir dusmīgs uz viņu un uz viņa dēliem (Ezr 7:23). Mums jāievēro arī tas, ka 457. g. p.m.ē. ir arī gads, kad ēģiptieši sacēlās pret persiešu valdību. Tāpēc, visticamāk, ķēniņš ar savu rīcību centās iegūt Jūdu provinces uzticību.

Diemžēl, neskatoties uz ķēniņa sadarbību ar Ezru un Nehemiju, tas nepadarīja viņu ticīgu Dievam. Vismaz šajos pantos nekas nenorāda, ka viņš būtu tāds kļuvis. Tas rāda, ka Kungs var izmantot pat neatgrieztus cilvēkus, lai virs zemes notiktu Viņa griba.

`Kā mēs varam mācīties uzticēties Dieva visvarenībai pasaulē, pat esot tik lielās sāpēs un ciešanās, kā mēs šeit redzējām?`