---
title:  Kur ir priesteri?
date:   26/11/2019
---

Kā mēs vakar pārliecinājāmies, nav šaubu, ka jūdu atgriešanās no Babilonijas bija pravietojuma pārsteidzoša piepildīšanās.

Bet vienmēr, kur iesaistīti cilvēki, tur ir problēmas. Un viena no lielajām problēmām bija tā, ka, neskatoties uz visiem brīnišķīgajiem atjaunošanas apsolījumiem, daudzi jūdi pēc gūstniecībā pavadītajiem gadiem nemaz negribēja atgriezties uz savu senču zemi. Tas ir, viņi deva priekšroku palikt Bābelē.

Kāpēc tā?

`Izlasi Ezr 8:1–15. Īpaši pievērs uzmanību 15. pantam. Kādas bažas šeit izteiktas, un kāpēc par to vajadzēja raizēties tiem, kas gribēja atjaunot Israēla tautu savā dzimtajā zemē?`

Fakts ir tāds, ka ne visi jūdi Bābelē, tajā skaitā daļa levītu, gribēja atgriezties. Tas varēja būt saistīts ar vairākiem faktoriem. Daudzi no viņiem bija dzimuši un auguši jaunajos apstākļos, un tas bija viss, ko viņi zināja. Daudzi varbūt negribēja doties garajā un neapšaubāmi bīstamajā ceļojumā atpakaļ uz zemi, ko viņi nepazina. Tomēr beigās viņi atveda atpakaļ pietiekami levītu, lai kalpotu templī (sk. ceturtdienas tēmu), par spīti izaicinājumiem.

“Nu jūdi, kas palika gūstniecības zemē, bija tur nodzīvojuši jau gandrīz pusotru gadsimtu. Nipuras izrakumi ir iznesuši dienasgaismā daudzus dokumentus, kas parāda, ka ķēniņa Artakserksa I valdīšanas laikā tajā Mezopotāmijas reģionā dzīvojuši daudzi turīgi jūdi. Tāpēc Ezram un citiem vadītājiem varēja būt grūti pārliecināt daudzus atgriezties. Šie kolonisti, iespējams, domāja, ka senču dzimtenē viņus sagaida tikai smaga celmlaužu dzīve, ar daudz mazāk ērtībām nekā Babilonijā. Pārdomājot to visu, pārsteidz Ezras panākumi, pārliecinot gandrīz 2000 ģimeņu pievienoties tautas brāļu liktenim tēvzemē.” (The SDA Bible Commentary, 3. sēj., 376. lpp.)

`“Caur daudz bēdām mums jāieiet Dieva valstībā” (Apd 14:22). Ko tas mums stāsta par grūtību un pārbaudījumu realitāti to dzīvē, kas grib uzticīgi kalpot Kungam?`