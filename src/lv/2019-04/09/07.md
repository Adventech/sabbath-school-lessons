---
title:  Tālākiem pētījumiem
date:   29/11/2019
---

Izlasi Elenas Vaitas grāmatā “Ceļš pie Kristus” nodaļu “Mācekļu pārbaude” (57.–65. lpp.).

“Ir ļaudis, kas ir iepazinuši Kristus piedodošo mīlestību un patiesi ilgojas būt Dieva bērni, bet tomēr saprot, ka viņu raksturs ir nepilnīgs un dzīve ir kļūdaina; tādēļ tie ir gatavi šaubīties, vai viņu sirds ir Svētā Gara atjaunota. Tādiem es vēlos sacīt: “Neatkāpieties izmisumā!” Mums savu trūkumu un kļūdu dēļ bieži būs jāzemojas un jāraud pie Jēzus kājām, bet mums nav jākļūst mazdūšīgiem. Pat tad, ja ienaidnieks mūs uzvarējis, Dievs mūs vēl nav atraidījis, atmetis un pazudinājis. Nē, Kristus ir pie Dieva labās rokas un mūs aizstāv. Mīļotais Jānis sacīja: “To es jums rakstu, lai jūs negrēkotu. Un ja kāds krīt grēkā, tad mums ir aizstāvis Tēva priekšā – Jēzus Kristus, kas ir taisns.” (1. Jāņa 2:1) Nekad neaizmirsti Kristus vārdus: “Pats Tēvs jūs mīl.” (Jāņa 16:27) Viņš vēlas tevi atgūt, redzēt tevī atstarotu savu skaidrību un svētumu. Ja tu tikai nodosies Viņam, tad Viņš, kas tevī labo darbu iesācis, to pabeigs līdz Jēzus Kristus dienai. Lūdz vēl dedzīgāk; tici vēl pilnīgāk. Neuzticoties saviem spēkiem, paļausimies uz mūsu Glābēja spēku; slavēsim Viņu, kas ir mūsu Dziedinātājs.” (Elena Vaita “Ceļš pie Kristus”, 64. lpp.)

**Jautājumi pārrunām**

`1. Padomā par Dan 2. nodaļu un kā Daniēls pēc tūkstoš gadiem tik precīzi paredzēja divu impēriju rašanos un krišanu, pat (ļoti precīzi) attēlojot mūsdienu Eiropas sašķeltību. Kā mēs varam mācīties gūt mierinājumu no šī pravietojuma, kas mums tik spēcīgi parāda, pat pasaules haosa vidū, ka Dievs zina visu, kas notiek, un to pat ir paredzējis?`

`2. Dievs zina par mums visu. Tas dod mierinājumu un drošības sajūtu, kā arī pārliecību, ka mēs esam Viņa rūpju lokā. “Bet tagad saka Tas Kungs, kas tevi radījis, Jēkab, un tevi veidojis, Israēl: ‘Nebīsties, jo Es tevi atpestīju; Es tevi saucu tavā vārdā, tu esi Mans’” (Jes 43:1). Kā tu vari pārliecināt citus par Dieva klātbūtni un rūpēm, kad viņi piedzīvo emocionālas, attiecību, sociālas vai finansiālas krīzes?`

`3. Padomā vairāk par trešdienas tēmas jautājumu – par Ezras nevēlēšanos prasīt ķēniņam palīdzību, jo baidījās, ka tas padarīs viņa vārdus par Dieva aizsardzību tukšus. Mēs, piemēram, zinām, ka Dievs ir dziedinātājs. Ja reiz Viņš var mūs dziedināt, vai līdz ar to mēs parādām ticības trūkumu, ja mēs dodamies pie ārsta? Pārrunājiet šo jautājumu grupā.`