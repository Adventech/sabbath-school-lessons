---
title:  Svētajā pilsētā
date:   28/11/2019
---

`Izlasi Neh 11:1, 2. Kas notiek šajos pantos? Kāpēc viņiem bija jāmet lozes, lai redzētu, kam būs jādzīvo Jeruzālemē, kam – citās pilsētās?`

Ko mums māca Neh 11? Bija nepieciešams Jeruzālemei dabūt jaunus iedzīvotājus no jaunatnācējiem, kas bija atgriezušies dzimtenē pēc gūsta.

Acīmredzot bija vieglāk dzīvot laukos nekā pilsētā. Cilvēkiem bija sava zeme, mantota no senčiem. To pamest un doties dzīvot uz Jeruzālemi bija upuris, un daudzi varēja justies, it kā viņi tiktu izrauti ar visām saknēm, ja viņi to darīs. Dzīvē būs jauni izaicinājumi, un pilsētas dzīvesveids ir atšķirīgs no dzīvošanas laukos. Pārcelšanās uz jaunu, nezināmu dzīvesvietu vienmēr ir grūta.

Cik izaicinoša ir pārcelšanās uz jaunu pilsētu vai valsti, kur ir nepieciešams izplatīt evaņģēliju? Misija pilsētās prasa labprātību uzņemties jaunus piedzīvojumus un grūtības.

“Mūsu strādnieki neaizsniedz cilvēkus tā, kā vajadzētu. Mūsu vadošie vīri nav pamodušies darbam, kas ir jāpadara. Kad es domāju par pilsētām, kurās tik maz ir darīts, kurās ir tik daudzi tūkstoši, kas ir jābrīdina par Glābēja drīzo nākšanu, es izjūtu spēcīgas ilgas redzēt vīrus un sievas izejam darbā Gara spēkā, pildītus ar Kristus mīlestību pret bojā ejošajām dvēselēm.” (Elena Vaita “Liecības draudzei” 7. sēj., 40. lpp.)

`Kāpēc Neh 12:1–26 minēts garais priesteru un levītu saraksts? Kāda ir saistība starp viņiem un Jeruzālemes mūru iesvētīšanu, kas aprakstīta tās pašas nodaļas otrajā daļā (Neh 12:27–47)?`

Dievs grib, lai viss tiek darīts pareizi. Pirms tiek darītas lielas lietas, ir vajadzīgi nodevušies un svētījušies cilvēki. Šīs priesteru ģimenes palīdzēja Nehemijam uzbūvēt mūrus, lai viņi varētu droši pielūgt dzīvo Dievu templī bez traucēkļiem no ārpuses. Mūri bija svarīgi drošībai, bet bez priesteriem, kas nodevušies Dievam, patiesa pielūgsme būtu pakļauta briesmām. Tāpēc ikvienam bija sava loma dažādajās funkcijās.