---
title:  Viņu pilsētās
date:   25/11/2019
---

`Izej cauri sarakstiem Ezr 2. un Neh 7. nodaļā. Ko tu tajos vari pamanīt?`

Ezras 2. nodaļas atkārtojums (saraksts ar tiem, kas atgriezās no Bābeles gūsta kopā ar Zerubābelu un Jozuu) Neh 7. nodaļā ir ar iepriekšēju nodomu. Varbūt atkal šie saraksti mums var likties garlaicīgi, bet tie atklāj ko svarīgu – to, ka Dievs rūpējas par sīkumiem, ko mēs atstājam novārtā.

Jeruzālemes mūri tagad bija pabeigti, un Bībeles pants ar nodomu grib parādīt, ka Ezras un Nehemijas laikā atgriezušies gūstekņi visi ielika savu ieguldījumu, lai gan tikai Dievs deva viņiem šo veiksmi. Pašreizējā paaudze cēla uz iepriekšējās paaudzes sasniegumiem, kaut arī uzdevums bija sarežģīts, traucēkļu pilns un netika pabeigts tik ātri, cik viņi gribēja.

Ezras un Nehemijas vadība tika novērtēta, bet visi darīja savu darbu. Katra grupa iesaistījās atšķirīgos uzdevumos, kas tika veikti dažādos laikos, un rezultāts bija iespaidīgs. Sākums (Ezr 2. nod.) ir saistīts ar beigām (Neh 7. nod.), un tika uzbūvēts ne tikai templis, bet arī visa Jeruzāleme tika rekonstruēta un labi nostiprināta.

`Izlasi Neh 7:73. Ko tas māca mums par to, cik veiksmīgi un nodevušies viņi bija darīt Dieva gribu?`

“Israēla bērni bija savās pilsētās.”

Daudzos veidos atgriešanās kopumā un atjaunošanas darbi bija pārsteidzoši. Cilvēki, kuru pilsēta pirms daudziem gadiem tika izpostīta, viņu templis iznīcināts un viņu zeme padarīta par tuksnesi, tagad bija atgriezušies uz to pašu zemi un uz to pašu pilsētu un visu atjaunoja, pat templi. Tas varēja likties mīklaini viņiem pašiem un apkārtnē dzīvojošajiem. Taču viss notika saskaņā ar Dieva gribu un apsolījumiem.

`Kas tavā dzīvē šobrīd liekas bezcerīgs, bet vienalga tu turpini uzticēties, ka Kungs tevi izvedīs tam cauri?`