---
title:  Drosme un spēks
date:   24/12/2019
---

`Izlasi Neh 4:7–23. Kādos veidos Nehemija parādīja drosmi? Kas viņam deva šādu drosmi?`

Nehemija nostājās pret saviem ienaidniekiem, kas centās jūdus iebiedēt. Nehemija atbildēja, uzņemoties iniciatīvu savākt cilvēkus, kas bija gatavi cīnīties. Nehemija nepateica vienkārši: “Labi, Dievs, dari to visu!” Viņš panāca, ka cilvēki izpildīja savu daļu. Viņi savāca zobenus un citus ieročus, vienlaikus strādājot pie mūra būvēšanas. Jūdi Nehemijas vadībā netupēja bailēs, bet drosmīgi paņēma ieročus, lai sevi aizstāvētu. Nehemija iedrošināja cilvēkus, ticēja viņiem, strādāja ar viņiem un uzticēja viņiem atbildību darboties. Viņš deva tiem darbu, uzticot un piešķirot atbildības. Tomēr Nehemija vienkārši nepateica cilvēkiem, ko viņiem darīt, un pēc tam nepaslēpās savā istabā. Viņš stāvēja kopā ar viņiem un darīja grūto darbu, kas bija jāpaveic.

Ir bijuši laiki Bībelē, kad Dievs pateica cilvēkiem, lai viņi stāv klusu un skatās, kā Viņš cīnās, un tad bija daudzi citi gadījumi, kad Dievs pateica: “Sagatavojieties rīkoties, un Es došu jums uzvaru.” Ja mēs gribam redzēt Dieva atbrīvošanu un svētības, mums ir jādara sava daļa.

“Nehemijas stingrā nodošanās Dieva darbam un tikpat noteiktā paļaušanās uz Kungu, bija par iemeslu ienaidnieku neveiksmei pakļaut viņu savai ietekmei. Kūtra dvēsele viegli krīt par laupījumu kārdināšanām, bet, ja dzīvē ir cēls mērķis un visu cilvēcisko būtni aizraujoši nolūki, tad ļaunums neatrod atbalstu. Kas pastāvīgi iet uz priekšu, tā ticību nav iespējams novājināt, jo tāds atzīst, ka to no visām pusēm apņem Bezgalīgā Mīlestība, darbodamās, lai visas lietas sekmētu labo nolūku. Patiesie Dieva kalpi strādā ar neizsīkstošu apņēmību, tāpēc ka tie pastāvīgi paļaujas uz Kunga žēlastību.” (Elena Vaita “Pravieši un ķēniņi”, 660. lpp.)

Beigās Nehemija guva drosmi no savas izpratnes par realitāti un Dieva spēku. Un tomēr, kā mēs redzējām, šī Dieva atziņa lika viņam rīkoties saskaņā ar savu ticību.

`Lai gan konteksts ir atšķirīgs, kā tas, ko mēs redzējām Nehemijas grāmatā, atspoguļo šo pantu: “Bet gan kāds teiks: tev ir ticība, un man ir darbi. – Parādi man savu ticību bez darbiem, un es tev parādīšu ticību no saviem darbiem” (Jēk 2:18)?`