---
title:  Nolūks un degsme
date:   25/12/2019
---

`Ko šie panti mums māca par Ezras un Nehemijas dzīves galveno virzītājspēku? (Neh 2:1–10, Ezr 7:8–10).`

Visā, ko Ezra un Nehemija darīja, viņi centās ieraudzīt Dieva gribas īstenošanu Viņa ļaužu dzīvē. Jā, cilvēki bija visu sabojājuši, jā, viņi tika par to sodīti. Bet Dievs, būdams uzticīgs Saviem atjaunošanas apsolījumiem, atvēra ceļu, lai Viņa ļaudis varētu atgriezties Apsolītajā zemē un, ja viņi būs uzticīgi, tad piepildīt Viņa nospraustos mērķus. Kungs Savā gudrībā izvēlējās divus ļoti nodevušos vīrus – vīrus, kas bija līdzīgi Mozum, lai viņiem būtu galvenā loma šajā atjaunošanā, tieši tāpat kā Viņš bija izmantojis Mozu iepriekšējās paaudzēs īpašam uzdevumam.

Tādiem izciliem vadītājiem, kādi bija šie divi vīri, ir mērķis. Viņiem ir dzīves uzdevums, kas virza uz priekšu katru viņu rīcību. Var teikt, ka gan Ezram, gan Nehemijam bija dzīves uzdevums. Viņiem bija vīzija par to, kur Dieva ļaudīm būtu jābūt, un tad viņi ieguldīja visu, lai īstenotu mērķi.

Ezra to darīja, pētot Rakstus un mācot ļaudīm Vārdu. Nehemija iedrošināja ļaudis darīt to, kas ir pareizs, un drosmīgi nostāties par Dievu. Abi vīri gribēja redzēt atjaunotu Jeruzālemi, bet nevis tikai materiālu atjaunošanu. Viņi gribēja arī redzēt atmodu un reformāciju tās iedzīvotāju garīgajā dzīvē. Tieši tāpēc viņi laboja, norāja un reizēm pieprasīja noteiktu rīcības veidu. Izcili vadītāji tic kaut kam lielākam nekā ikdienišķais un viduvējais. Ezra un Nehemija ticēja mīlošam, spēcīgam Dievam – Dievam, kas spēj darīt brīnumus, –, un viņi gribēja, lai ikvienam ir dziļa savienība ar Viņu.

Sākot ar Nehemijas pirmo nodaļu, lasītāju iespaido Nehemijas nodošanās Dieva lietai un arī viņa nemiers par tautas nožēlojamo stāvokli. 1. nodaļā viņš raud, kad viņam stāsta par israēliešu grūtībām Jūdā. Viņš nokrīt ceļos un solās darīt visu, ko Dievs viņu aicina darīt. Nehemiju motivē ideja par pārmaiņu ienešanu pasaulē. Viņš ir cilvēks, kas rīkojas un strādā Dievam. Ne jau ar lielāko algu vai īpašo stāvokli Nehemija gribēja ieviest pārmaiņas (lai gan Persijā viņam bija abi), bet gan dodoties uz Jūdu, pie trūcīgas tautas, un uz katra soļa sastopoties ar pretestību. Viņš izgāja ticībā, neskatoties uz šķēršļiem, kas bija viņa priekšā.