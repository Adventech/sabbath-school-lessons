---
title:  Mācības no pagātnes
date:   12/11/2019
---

`Neh 9:9–22. Ar ko šī lūgšanas daļa atšķiras no pirmās daļas?`

Lūgšana pāriet no Dieva uzticības slavēšanas pie pārdomām par israēliešu neuzticību Ēģiptē un tuksneša piedzīvojumos. Tā parāda visas atšķirīgās lietas, ko Dievs deva israēliešiem. Diemžēl “tēvu” atbilde uz šīm dāvanām bija lepnums, ietiepība un necieņa pret Dieva žēlsirdības darbiem viņu vidū.

Cilvēka vājuma un patiesas nodošanās trūkuma atziņa ir svarīgs solis grēku atzīšanā un nožēlā. Un, pat ja šie panti runā par cilvēkiem, kas jau sen nav mūsu vidū, neviens nevar noliegt, ka katram no mums ir problēmas šajos pašos jautājumos.

Protams, šeit mūsu un arī viņu dzīvē ienāk evaņģēlijs. Grēku atzīšana mūs neglābj, tikai Kristus upuris mūsu labā to var izdarīt. Grēku atzīšana kopā ar nožēlu ir svarīga mūsu pašu atziņai, ka mums ir jātiek taisnotiem tikai Kristū. “Kad, pateicoties nožēlai un ticībai, mēs pieņemam Kristu par savu Glābēju, Kungs piedod mūsu grēkus un atlaiž sodu, kas mums bija uzlikts likuma pārkāpuma dēļ. Grēcinieks tad stāv Dieva priekšā kā taisns cilvēks, viņš nonāk saskaņā ar Debesīm un, pateicoties Garam, viņam ir sadraudzība ar Tēvu un Dēlu.” (Elena Vaita “Izmeklētas vēstis” 3. sēj., 191. lpp.)

Tā kā Viņa labestība mudina mūs atzīt savus grēkus un tos nožēlot, mums ir arī jāapņemas Dieva spēkā tos atstāt.

Israēls bija ietiepīgs, bet Dievs bija mīlošs. Atskatīšanās uz to, ko Dievs bija paveicis Israēla tautas labā, atgādināja tautai: tā kā Dievs viņu labā pagātnē bija izdarījis tik daudz, Viņš turpinās rūpēties par viņiem kā tagad, tā arī nākotnē. Tieši tāpēc bija svarīgi, lai tauta vienmēr atcerētos, kā Dievs bija rīkojies vēsturē. Kad viņi to aizmirsa, viņi nonāca nepatikšanās.

`Atskaties uz laiku, kad tu biji pārliecināts, ka Dievs ir darbojies tavā dzīvē. Kā tu vari gūt no tā mierinājumu grūtos brīžos, kad piedzīvosi cīņas? Kā tu vari labāk iemācīties uzticēties Dieva labestībai laikos, kad tu jūties bezcerīgs, nobijies par nākotni un pilnīgi zaudējis drosmi?`