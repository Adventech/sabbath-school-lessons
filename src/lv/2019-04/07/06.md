---
title:  Slavēšana un lūgums
date:   14/11/2019
---

`Izlasi Neh 9:32–38. Kam grēku atzīšanas lūgšana pievēršas noslēgumā?`

Lūgšana atkal pievēršas Dieva slavēšanai par to, kāds Viņš ir: liels, varens un brīnišķīgs, kas tur derību un žēlastību. Lūdzēji šķiet patiesi Dieva labestības atzīšanā. Viņi arī pienes lūgumu kā derību ar Dievu, kas sīkāk aprakstīts 10. nodaļā. Kāds ir viņu lūgums?

“Tādēļ tagad, mūsu Dievs, lielais, varenais un bijājamais Dievs, Tu, kas turi derību un žēlastību, lai Tavā priekšā nav niecīgas visas tās grūtības, kas pār mums nākušas” (Neh 9:32).

Tautai ir jāmaksā nodevas ķēniņiem, kas valda pār viņiem. Apspiestība no visām pusēm nomoka mazo israēliešu pulciņu, un viņi ir noguruši no tās. Viņiem ir bijis jāiztur viena tirānija pēc otras, un tagad viņi cer uz atelpu.

Interesanti, ka viņi sevi sauc par “kalpiem”. Pēc tam, kad viņi ir uzskaitījuši savas tautas neuzticību, viņi nobeidz ar sevis nosaukšanu šajā vārdā. Kalpi, protams, paklausa tiem, kas valda pār viņiem. Šī jēdziena lietošana acīmredzot ietver to, ka viņi saprata savu vajadzību paklausīt Kungam tā, kā viņu priekšgājēji nebija darījuši. Šeit ir izteiktas viņu ilgas būt uzticīgiem Kungam un Viņa baušļiem. Kā Dieva kalpi viņi lūdza Viņu iejaukties viņu labā.

Ezras un Nehemijas kopiena apraksta savu pašreizējo pieredzi kā “lielas bēdas” (Neh 9:37), kas salīdzināmas ar ciešanām, ko israēlieši piedzīvoja Ēģiptē (Neh 9:9). Lūgšanā viņi slavē Dievu par to, ka Viņš ir redzējis viņu ciešanas un nav tās atstājis neievērotas. Viņi kā kopiena lūdz Dievu iejaukties tieši tāpat, kā Viņš bija darījis pagātnē, pat ja viņi to nav pelnījuši, jo neviens – ne ķēniņi, ne dižciltīgie, ne priesteri, pravieši vai tēvi – nav bijis uzticīgs. Tādējādi viņi paļaujas uz Dieva žēlastību pret viņiem un nevis viņu pašu vai senču darbu dēļ.

`Izlasi Rm 5:6–8. Kā šie panti atspoguļo to, ko israēlieši bija lūguši Dievam? Kādu mierinājumu mēs varam gūt no tā, ko israēlieši lūdza un ko Pāvils teica romiešiem?`