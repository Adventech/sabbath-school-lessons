---
title:  Bauslība un pravieši
date:   13/11/2019
---

`Izlasi Neh 9:23–31. Kā ir aprakstīti israēlieši, salīdzinot ar Dieva “lielo labestību” (Neh 9:25)?`

Šī nākamā lūgšanas/svētrunas sadaļa ir par dzīvi Kānaānā, jo israēliešiem piederēja zeme, ko Dievs viņiem bija piešķīris. Viņiem bija iedota zeme, pilsētas, vīnadārzi un lauki gatavi lietošanai, bet viņi to visu bija uzskatījuši kā pašu par sevi saprotamu. 25. panta beigās mums ir pateikts, ka “viņi ēda, pieēdās un kļuva trekni”. Aptaukošanās ir izteiciens, kas Bībelē atrodams tikai dažas reizes (5Moz 32:15 un Jer 5:28), un katru reizi tam ir negatīva nozīme.

Ļaudis varbūt priecājās Kunga labestībā, bet viņu prieks nebija Dievā, bet gan visā, kas viņiem bija. Acīmredzot tas, ka kādam viss ir, nerada ciešākas attiecības ar Dievu. Daudzas reizes mēs domājam: “Ja tikai man būtu šis vai tas, tad es būtu laimīgs.” Diemžēl mēs redzam, ka israēliešiem bija viss no Dieva, tomēr viņu “prieks” par šīm lietām mazināja viņu nodošanos Dievam. Pārāk bieži ir pārāk viegli pievērsties dāvanām, aizmirstot par Devēju. Tā ir fatāla krāpšana.

Protams, tas nenozīmē, ka mēs nevaram būt priecīgi par to, ko Dievs mums ir iedevis. Viņš ilgojas, lai mēs priecātos par Viņa dāvanām, bet šis prieks par to, ko Viņš dod, negarantē attiecības ar Dievu. Vēl vairāk – ja nebūsim uzmanīgi, tās var kļūt par klupšanas akmeni.

Tomēr šajā nodaļā vadītāji nožēlo to, ka viņi bijuši neuzticīgi Dievam. Atskatoties vēsturē, viņi īpaši uzsvēra pārkāpumus, ko bija nodarījuši kā tauta. Ir aspekti, kas izrādās īpaši svarīgi, ja tie atkārtojas: (1) Israēls atmeta Dieva likumu un (2) viņi vajāja praviešus.

Citiem vārdiem, viņi saprata, ka Dieva likums un Viņa pravieši bija svarīgi dievbijīgas tautas un katra personīgajai attīstībai. Lūgšana uzsver šo secinājumu, apgalvojot, ka “cilvēkam jāpilda” Dieva baušļi, “lai dzīvotu” (Neh 9:29, citēts 3Moz 18:5), un izgaismojot, ka Gars ir tas, kas runā caur praviešiem. Dievs mums ir devis Savus baušļus bagātīgai dzīvei, un Viņš ir sūtījis Savus praviešus, lai vadītu mūs Viņa patiesības izpratnē. Tas, ko mēs darām ar šīm dāvanām, ir svarīgs jautājums mums visiem.