---
title:  Gavēšana un pielūgsme
date:   10/11/2019
---

`Izlasi Neh 9:1–3. Kāpēc ļaudis nošķīrās no visiem svešiniekiem?`

Lai gan Nehemija bija dedzīgs nodrošināt to, lai tautai šis ir prieka laiks, nu viņš vadīja sanāksmi uz gavēšanu. Viņi pazemojās Dieva priekšā un, tērpušies maisos, bēra zemi uz savām galvām. Tā kā svešinieki nebija līdzdalībnieki Israēla tautas kopīgajā grēkā, israēlieši no cittautiešiem atdalījās, jo ebreji zināja, ka tie bija viņu grēki, par ko bija jāsaņem piedošana. Viņi atzina savas tautas grēkus, kas bija noveduši viņus gūstniecībā.

Viņu kopīgās lūgšanas un grēku atzīšana parādīja dziļu izpratni par grēka dabu. Israēlieši varēja būt dusmīgi, ka viņu senči visu sabojājuši un noveduši visu tautu gūstā. Vai arī viņi varēja veltīt laiku sūdzībām par savu vadītāju lēmumiem un dievbijības trūkumu, ko parādīja iepriekšējās paaudzes, kas bija novedis viņus tur, kur viņi bija: atgriezusies bija tikai maza grupiņa. Tomēr tā vietā, lai uzturētu naidu un skumjas, viņi vērsās pie Dieva pazemībā un grēku nožēlā.

Neh 9:3 ziņo, ka tauta lasīja no bauslības grāmatas četras dienas, un vēl četras dienas viņi izsūdzēja grēkus un pielūdza Dievu. Šis ir trešais Toras lasījums. Toras lasīšana ir būtiska grēku atzīšanā, jo šai atziņai vajadzētu būt balstītai uz patiesību, kas nāk no Dieva. Lasot Bībeli, Dievs nonāk mums tuvumā, un Svētais Gars var runāt uz mums un mūs mācīt. Viņa Vārda patiesība veido mūsu domāšanu un izpratni, mūs iedrošina un paceļ. Israēlieši arī skuma un raudāja, jo laika pavadīšana Dieva svētajā klātbūtnē ļauj mums ieraudzīt Viņa skaistumu un labestību, iedvesmojot mūs ar brīnišķīgo domu, ka Universa Radītājs izvēlas būt ar mums, pat neskatoties uz mūsu nevērtīgumu. Tādējādi mēs saprotam, ka bez Dieva savā dzīvē mēs ne ar ko neatšķiramies no ticīgo priekštečiem. Tikai tad, ja Dievs darbojas mūsos, mēs varam būt tie, kam mums vajadzētu būt.

`Izlasi Dan 9:4–19. Kādos veidos Viņa lūgšana ir attiecināma uz mums mūsdienās? Ko tam vajadzētu mums atklāt personīgi un kā draudzei?`