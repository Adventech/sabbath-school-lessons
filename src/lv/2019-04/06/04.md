---
title:  Vārda lasīšana un skaidrošana
date:   05/11/2019
---

`Izlasi Neh 8:4–8. Kā notika bauslības lasīšana?`

Kopā ar Ezru lasīšanas laikā stāvēja divas grupas, katrā pa 13 vīriem. Pirmā grupa (Neh 8:4) palīdzēja lasīt Dieva Vārdu, bet otrā grupa (Neh 8:7) palīdzēja saprast. Mums nav nekādas informācijas, kā tas darbojās atklātā laukumā, tomēr vīri, kas palīdzēja lasīt, iespējams, turēja Toru (ebreju ruļļi bija smagi, un tos bija jārullē citiem), kā arī lasīja pēc kārtas, mainoties lasītājiem. Tā kā viņi lasīja no rīta līdz pat dienas vidum, viņi atrada veidu, kā aizsniegt ikvienu, kas bija laukumā.

Frāze “lai tauta apjēgtu un saprastu” lasīto (Neh 8:8) var attiekties arī uz pantu skaidrošanu un tulkošanu. Šajā gadījumā abi ir iespējami. Tauta bija atgriezusies no Babilonijas, kur viņi bija dzīvojuši daudzus gadus, un galvenā valoda tur bija aramiešu valoda. Tāpēc, dzirdot lasījumu ebreju valodā, daudziem varēja būt grūti saprast, īpaši jaunākajai paaudzei. Vienlaikus Bībeles lasītāji var kaut ko gūt arī no skaidrošanas vai komentēšanas. Sludināšana un skaidrošana padara tekstu dzīvu un liek klausītājiem uztvert informāciju personīgi.

`Izlasi Apd 8:26–38. Kādas paralēles mēs šeit atrodam tam, kas bija noticis Jeruzālemē iepriekš minētajos pantos? Kādas mācības mēs šeit varam gūt?`

Kā protestantiem mums ir jāsaprot, ka ticīgajiem katram personīgi jāpārzina Dieva Vārds un ka mums nav akli jāpieņem kāda cita teiktais par Bībeles patiesību, neskatoties uz cilvēka autoritāti. Tajā pašā laikā kurš gan nav guvis svētības no tā, ka kāds ir palīdzējis izskaidrot pantu nozīmi? Mums katram pašam jāzina, kam mēs ticam, bet tas nenozīmē, ka reizēm mūs nevarētu apgaismot kāda cilvēka skaidrojumi.