---
title:  Kunga prieks
date:   07/11/2019
---

“Jūsu patvērums ir prieks, ko dod Kungs” (Neh 8:10) kalpo kā atgādinājums, ka priecāties un baudīt dzīvi ir Dieva griba. Tas nav kaut kāds prieks, bet tas ir prieks, ko mēs piedzīvojam, pazīstot Dievu un Viņa mīlestības realitāti. Prieku Dievā, Viņa labestībā un priecāšanos par to, ka viss, ko Dievs mums ir devis, mums ir jācenšas piedzīvot katru dienu. Bez tam prieks Dievā dod mums spēku stāties pretī jaunai dienai un tikt galā ar to, kas nāks mūsu ceļā.

`Izlasi Neh 8:13–18. Kas šeit notika, un ko tas mums stāsta par tautu un tās vadītājiem šajā laikā?`

Nākamajā dienā tautas vadītāji nāk pie Ezras, lai uzzinātu ko vairāk no Dieva grāmatas. Šī iniciatīva, ko parādīja vadītāji, parādīja viņu ilgas vadīt kopienu pie Dieva. Viņi saprata, ka tautas vadīšana pa pareizo ceļu nenotiktu, ja viņi paši nemeklētu Dievu un zināšanas no Viņa.

`Izlasi 3Moz 23:39–43. Kas israēliešiem tika pavēlēts darīt un kāpēc?`

Ievēro, ka Neh 8:15 panti attiecas uz faktu, ka tas, ko viņi dara, bija saskaņā ar “rakstīto”. Mēs šeit redzam vēl vienu piemēru tam, cik nopietni viņi gribēja paklausīt Dieva Vārdam, ideālajā variantā tāpēc, ka pēc garajiem gadiem gūstniecībā viņi bija apguvuši savu nepaklausības mācību. Arī 3Moz pantos viņiem bija jāsvin svētki – “septiņas dienas līksmojiet Kunga, sava Dieva, priekšā” (3Moz 23:40). Citiem vārdiem, atceroties Dieva žēlastības un glābšanas darbus, tautai bija jāpriecājas par to, ko Kungs viņu labā bija darījis.

`Padomā par to, kas mums ir dots Jēzū, kura simbols bija visos senā Israēla svētkos. Kā mēs varam mācīties priecāties Kungā pat grūtos un sāpīgos pārbaudījumos? Kāpēc, īpaši šajos laikos, ir svarīgi to darīt?`