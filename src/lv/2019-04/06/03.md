---
title:  Likumu lasīšana un dzirdēšana
date:   04/11/2019
---

Ezra “atnesa bauslības grāmatu”, lai lasītu sapulces priekšā. Ko viņš tiem lasīja? Pusi dienas atkal un atkal atkārtoja desmit baušļus? Atsauci uz bauslības grāmatu jāsaprot kā piecas Mozus grāmatas, kas zināmas kā ebreju Tora. Tāpēc jēdziens “bauslība” apklāj tikai daļu no tā, kas ir iekļauts lasījumā; būtu labāk to tulkot kā “pamācības”. Tās ir Dieva pamācības, kas dara mūs spējīgus saprast ceļu, pa kuru mums jāiet, lai nenovirzītos no mērķa. Kad Ezra lasīja, tauta dzirdēja savu kā Dieva tautas vēsturi, sākot no radīšanas līdz pat Jozuas laikam. Ar stāstu, dziesmu, dzejas, svētību un likumu palīdzību viņi saņēma atgādinājumu par savām cīņām sekot Dievam un par Dieva uzticību viņiem. Tora ietver “likumu”, bet tā ir kaut kas vairāk par to. Tā satur Dieva tautas vēsturi un īpaši atklāj Dieva vadību. Līdz ar to tā deva kopienai saknes un identitāti.

`Izlasi Neh 8:3, 5Moz 4:1, 6:3, 4, Joz 1:9; Ps 1:2; Spam 19:20, Ec 37:4 un Mt 17:5. Ko šie panti mums māca par to, kādai jābūt mūsu mijiedarbībai ar Dieva Vārdu?`

Tauta ilgojās dzirdēt Dieva Vārdu, un to, visticamāk, panāca Ezra, lasot un mācot Vārdu jau kopš savas ierašanās Jeruzālemē aptuveni pirms 13 gadiem. Viņš bija nodevies Dieva darbam un apņēmies ienest pārmaiņas. Dieva Vārds, atkal un atkal to klausoties no Ezras mutes, ļaudīm kļuva reāls. Līdz ar to viņi pieņēma apzinātu lēmumu klausīties, jo viņi bija ieinteresēti dzirdēt no Dieva. Tāpēc šajā gadījumā viņi tuvojās Torai ar godbijību un ilgām mācīties.

Iegremdējoties dziļāk Vārdā, rodas dziļākas ilgas pēc Dieva mūsu katra dzīvē.

`Kāda ir tava saikne ar Dieva Vārdu? Tas ir, pat ja tu saki, ka tici Bībelei, kā šis apgalvojums atklājas tavā dzīvē – kā tu centies paklausīt tam, ko Svētie Raksti māca? Cik atšķirīga būtu tava dzīve, ja tu nepaklausītu Bībelei?`