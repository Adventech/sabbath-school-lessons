---
title:  Ļaužu sūdzības
date:   27/10/2019
---

`Izlasi Neh 5:1–5. Kas šeit notiek? Par ko ļaudis raud?`

Šķiet, ka jūdu kopiena ir apvienojusies Nehemijas vadībā pret ārējiem uzbrukumiem. Bet tautā, kas stāv pret vajāšanām un aizstāv sevi pret uzbrukumiem no svešiniekiem, iekšienē viss nav nemaz tik labi. Neskatoties uz to, ka ārēji ir redzams spēks un kopīgas pūles pret ienaidnieku, kopiena ir salauzta iekšēji. Vadītāji un bagātie ir izmantojuši trūcīgos savam labumam, un stāvoklis ir kļuvis tik slikts, ka ģimenes sauc pēc atvieglojuma. Dažas ģimenes saka, ka viņiem nav pārtikas, ar ko pabarot savus bērnus, daži saka, ka bada dēļ viņi ir ieķīlājuši savus īpašumus un viņiem nekas nav palicis. Citas ģimenes žēlojas, ka viņiem ir jāaizņemas nauda, lai samaksātu Persijas nodokli un ka viņu bērni ir vergi.

Šķiet, ka galvenā problēma bija bads un nodokļu maksājumi, kas lika trūcīgajām ģimenēm meklēt palīdzību pie kaimiņiem. Persijas valdība prasīja 350 sudraba talantus nodokli katru gadu no Jūdas provinces (sk. piezīmi pie Neh 5:1–5 "Andrews Study Bible", 598. lpp.). Ja cilvēks nevarēja samaksāt nolikto obligāto nodokli, ģimene parasti ieķīlāja savu īpašumu vai vispirms aizņēmās naudu. Tomēr, ja viņi nevarēja nopelnīt naudu nākamajā gadā, tad viņiem bija jādara kaut kas ar savu parādu. Parasti verdzība bija nākamā izvēles iespēja. Viņi jau bija zaudējuši zemi, un tagad viņiem bija jāsūta kāds no ģimenes locekļiem, parasti tie bija bērni, būt par vergiem kreditoram, lai atstrādātu parādu.

Dzīvē ir brīži, kad mēs nonākam grūtībās savas rīcības seku dēļ. Protams, ir arī brīži, kad mēs saslimstam vai nonākam finansiālos sarežģījumos ne savas vainas dēļ. Augstāk minētais stāsts ir par laiku, kad valdības politika bija tautai neizdevīga, novedot to lielā nabadzībā. Viņi nonāca dziļā nabadzības spirālē bez iespējas no tās izkļūt.

`Cik interesanti, ka toreiz, tāpat kā tagad, cilvēki cīnās ar ekonomisku apspiestību. Kādu vēsti mums vajadzētu paņemt no fakta, ka šī ir tēma, par ko bieži runā Bībele?`