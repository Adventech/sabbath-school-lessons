---
title:  Vīna spaida mīšana sabatā
date:   11/12/2019
---

`Izlasi Neh 13:15, 16. Par kādu jautājumu Nehemija šeit runā?`

Nav viegli nostāties par Dievu, kad esi mazākumā. Tā kā Dievs ir pateicis, ka sabatam ir jābūt svētai dienai, kurā neviens nestrādā, Nehemija bija nolēmis nodrošināt, lai Jeruzālemē šī pavēle tiktu ievērota. Nav šaubu, ka viņš izjuta morālu pienākumu ieņemt šo pozīciju un tad rīkoties saskaņā ar to.

Sabats tika radīts kā radīšanas nedēļas kulminācija, jo tā bija īpaša diena, kurā cilvēkiem bija jātiek atjaunotiem un pārradītiem, pavadot laiku ar Dievu tā, kā viņi nespēj, kad ir darbā vai citās laicīgās darīšanās.

Ir teikts, ka “vairāk nekā Israēls turēja sabatu, sabats turēja Israēlu”. Ideja ir tāda, ka septītās dienas sabats ir un paliek spēcīgs līdzeklis, lai palīdzētu uzturēt dzīvu ticību tajos, kas Dieva žēlastībā cenšas to ievērot un bauda fiziskus un garīgus ieguvumus, ko tas mums piedāvā.

`Izlasi Neh 13:17–22. Ko Nehemija dara, lai apstādinātu “pirkšanu un pārdošanu” sabatā?`

Tā kā Nehemija bija Jūdas pārvaldnieks, viņš redz savu lomu kā likumu ieviesējs. Tā kā likumi Jūdā bija balstīti uz Dieva likumu, viņš kļūst par likuma sargu, ieskaitot sabatu. Varbūt tad, ja Jūdas dižciltīgie būtu nostājušies pret korupciju, ko bija ieviesis augstais priesteris, Nehemija nebūtu nonācis šādā situācijā. Tomēr valdnieki un dižciltīgie varbūt jau bija apvainojušies uz Nehemiju par to, ka viņš bija atgriezis viņus iepriekšējā nabadzībā. Tāpēc viņi, šķiet, neiebilda Eljašiba un Tobija ieviestajām pārmaiņām.

Nehemija norāj vispirms dižciltīgos un tad pavēl, lai vārti tiek aizvērti un noliek kalpus pie vārtiem, lai tos sargātu. Kad tirgus laukums vienkārši pārceļas no pilsētas iekšienes uz ārpusi, viņš pieņem vēl drastiskākus mērus un draud nākamajā sabatā ķerties klāt tirgotājiem. Nehemija droši vien bija cilvēks, kas turēja savu vārdu, jo tirgotāji saprata un no tā brīža vairs nenāca sabatā.