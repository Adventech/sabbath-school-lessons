---
title:  Vai jūsu tēvi tāpat nav darījuši?
date:   12/12/2019
---

Nehemijas degsme par sabata dienu ir apbrīnojama. Nehemija tik dedzīgi centās ievērot sabatu pareizi, ka viņš pat solīja apcietināt tirgotājus no citām tautām. Citiem vārdiem, viņš būtu personīgi iejaucies, ja vēlreiz viņus sabatā pieķertu pilsētā vai pie vārtiem. Kā pārvaldniekam viņam bija oficiāla atbildība, lai nodrošinātu to, ka šis bauslis tiek atbilstoši ievērots.

“Nehemija tiem bezbailīgi pārmeta pienākuma nepildīšanu. “Kas tā par ļaunu lietu, ko jūs darāt un tā apgānāt Sabata dienu?” viņš stingri prasīja. “Vai jūsu tēvi tāpat nav darījuši, tā ka mūsu Dievs lika nākt pār mums un visu šo pilsētu visai šai nelaimei? Tomēr jūs vēl pavairojat dusmas uz Israēlu, nonievādami sabatu!” Tad viņš pavēlēja, lai, tumsai metoties Jeruzālemes vārtos, durvis tiek aizslēgtas un tās neatdara, kamēr svētā diena nav pagājusi. Paļaudamies vairāk uz saviem kalpiem, nekā uz tiem, ko nozīmēja Jeruzālemes pārvaldnieki, viņš vārtos nolika savējos, lai pārliecinātos, vai viņa rīkojumu izpilda.” (“Pravieši un ķēniņi”, 671., 672. lpp.)

Nehemijas brīdinājums par sabata apgānīšanu līdz ar citiem brīdinājumiem par tā pārkāpšanu acīmredzot ir atbalsojies cauri laikmetiem līdz pat Jēzus laikam. Mēs to zinām, jo evaņģēliji laiku pa laikam attēlo Jēzu kā tādu, kas cīnās par atbilstošu sabata ievērošanu.

`Izlasi Mt 12:1–8, Mk 3:1–6, Lk 6:6–11 un Jņ 5:5–16. Kāda bija šeit problēma, un kā izpratne par senā Israēla vēsturi palīdz izskaidrot, kāpēc radās sacelšanās?`

Šie fanātiskie reliģiskie vadītāji savā dedzībā, vai tik sabats nav “apgānīts”, apsūdzēja Jēzu, “sabata Kungu” (Lk 6:5). Pārrunājiet labas lietas novešanu galējībās! Kamēr reliģijas vadītāji izteica lielas bažas par šo vienu likumu, viņi diemžēl aizmirsa “smagākus likumus”: “tiesu, žēlastību un ticību” (Mt 23:23).

`Kā mēs katrs atsevišķi un kā draudze varam būt uzmanīgi, lai nepieļautu tāda paša veida kļūdu, kādu pieļāva šie vīri sabata jautājumā vai jebkādā citā jautājumā, ko mēs uzskatām par svarīgu ticībai?`