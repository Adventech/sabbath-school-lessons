---
title:  Nehemija saņem sliktas ziņas
date:   06/10/2019
---

Nehemijas grāmata sākas līdzīgi kā Daniēla grāmata (izlasi Dan 1:1, 2), un tās bija sliktas ziņas. Jā, daudzi bija atgriezušies savā dzimtenē, bet viņiem neveicās pārāk labi.

`Izlasi Neh 1:1–4. Kāpēc Nehemija bija tik noskumis? Ko viņš atbildēja uz sliktajām ziņām?`

Daži jūdi, kas bija aizvesti gūstā agrāk, tika aizvesti uz Sūsām, vienu no četriem Persijas impērijas administratīvajiem centriem, kur Nehemija kalpoja ķēniņa pilī par dzērienu devēju. Frāze “Hananija, viens no maniem brāļiem” visdrīzāk attiecas uz īsto brāli, jo ir līdzīga, bet biežāk sastopama atsauce uz Hananiju Neh 7:2, lai gan tas varēja nozīmēt arī jebkuru israēlieti. Saruna ar Hananiju visdrīzāk notika laikā no novembra vidus līdz decembra vidum 445. g. p.m.ē., kādus 13 gadus pēc Ezras atgriešanās Jeruzālemē. Hananija ziņo, ka situācija Jeruzālemē ir šausmīga. Ļaudis nav spējuši atjaunot Jeruzālemi, un ienaidnieks ir iznīcinājis pilsētas sienas, atstājot to bez aizsardzības un neapdzīvotu.

Ir minēts, ka ķēniņš Artakserkss satrieca atgriezušos ļaužu cerības, apstādinot būvniecības procesu pēc tam, kad bija sūdzējušās otrpus upei dzīvojošās tautas (Ezr 4). Tas ļāva ienaidniekiem iznīcināt pilsētas mūrus (Ezr 4:23). Nehemija varēja būt dzirdējis runas par šo nelaimi, bet viņam nebija noteiktas atbildes līdz pat šim brīdim.

Lai gan templis bija atjaunots, tas īsti nedarbojās, jo cilvēki, kas bija vajadzīgi tempļa kalpošanā, nespēja dzīvot Jeruzālemē. Situācija apbēdināja Nehemiju, kad viņš saprata, ko šī ziņa nozīmē: jūdi nebija godājuši Dievu, kaut arī viņi bija atgriezušies šī iemesla dēļ. Viņi bija pametuši novārtā Dieva namu un svēto pilsētu, baidoties no ienaidnieka un no apspiešanas.

Līdz ar to Nehemija nekavējoties vērsās pie Dieva. Viņš nesūdzas par to, ka Jūdas ļaudīm trūkst ticības, un nenosauc viņus par gļēvuļiem, viņš arī nepieņem situāciju kā pašsaprotamu. Nehemija vienkārši nometas uz ceļiem, sāk lūgt un gavēt.

`Dzirdot šīs sliktās ziņas, Nehemija raudāja, gavēja un lūdza. Ko tam vajadzētu mums mācīt par to, kā vērsties pie Kunga pārbaudījumu brīžos?`