---
title:  Nehemijas lūgšana
date:   07/10/2019
---

`Izlasi Nehemijas lūgšanu Neh 1:5–11. No kādām dažādām daļām sastāv šī lūgšana? Kāpēc viņš iekļauj lūgšanā sevi kā vienu no vainīgajiem?`

* (1) Dievs, tu esi liels un žēlsirdīgs (Neh 1:5).
    * (2) Uzklausi mani (Neh 1:6).
        * (3)  Grēku nožēla (Neh 1:6, 7).
            * (4) Atceries apsolījumu (Neh 1:8, 9).
        * (3) Tu mūs esi izglābis (Neh 1:10).
    * (2) Uzklausi mani (Neh 1:11).
* (1) Dievs piešķir labklājību un žēlastību (Neh 1:11).

Nehemijas lūgšana ir skaista kompozīcija, kurā pārdomāts Dieva varenums un viņu pašu grēcīgums un kas noslēdzas ar saucienu pēc palīdzības. Lūgšana atgādina Daniēla lūgšanu Dan 9. nodaļā, un, iespējams, Nehemija šo lūgšanu zināja. Ir vērts pieminēt, ka Nehemija nesāk ar saucienu pēc palīdzības, bet vispirms apliecina patiesību par to, kas ir Dievs – liels un bijājams. Viņš arī norāda, ka Dievs uztur Savu derību un žēlastību pret tiem, kas Viņu mīl, it kā atgādinot Dievam, ka Viņš vienmēr ir bijis uzticīgs un tagad nevar būt citādi.

Lūgšanai ir īpaša uzbūve (kā parādīts augstāk), tās centrā ir 8. pants, kur Nehemija skaidri formulē Dieva apsolījumus. Nehemija saka: “Atceries!” Citiem vārdiem: Atceries, Dievs, ka Tu apsolīji mūs izkaisīt, ja mēs būsim neuzticīgi, bet arī to, ka tu apsolīji mūs aizvest atpakaļ un atjaunot visu. Pirmais jau ir noticis, tagad ir laiks piepildīties otrajam, jo mēs esam atgriezušies pie Tevis. Nehemija nebaidās pieprasīt Dieva apsolījumu īstenošanu un Dievam tos atgādināt. Protams, nav tā, ka Dievs nezinātu vai būtu aizmirsis Savus solījumus. Bet Dievs priecājas par mūsu apņēmību turēties pie Viņa apsolījumiem. Viņš grib, lai mēs ticam tiem un izsakām tos Viņam skaļi. Izsakot vārdos, ko Dievs mums ir apsolījis, mēs varam tikt stiprināti savā lēmumā uzticēties šiem apsolījumiem, īpaši laikā, kad viss šķiet bezcerīgs.

`Kādus Dieva apsolījumus tu vari piesaukt sev tieši tagad? Kāpēc ir svarīgi nekad nepadoties un pastāvēt uz šiem apsolījumiem? (Galu galā – ja mēs padodamies, vai šie apsolījumi mums var palīdzēt?)`