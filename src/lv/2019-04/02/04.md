---
title:  Nehemija runā
date:   08/10/2019
---

Neh 1:11 teikts, ka Nehemija ir ķēniņa dzērienu devējs. Mums tas šķiet nesvarīgs darbs, bet dzērienu devējs varēja būt cilvēks ar spēcīgu ietekmi, jo viņam bija pastāvīga un tuva pieeja ķēniņam. Dzērienu devēji pagaršoja dzērienus ķēniņam, lai pasargātu ķēniņu no slimības un nāves. Hērodots norāda, ka persieši augsti godāja dzērienu devējus, jo viņi tika uzskatīti par augstiem ierēdņiem. Piemēram, Asīrijas ķēniņa Esarhadona dzērienu devējs bija arī galvenais valsts ministrs. Pateicoties piekļuvei ķēniņam, Nehemija lūdz Dievu par iespēju izrunāt ar ķēniņu situāciju Jūdā.

`Izlasi Neh 2:1–8. Kas notika, pateicoties Nehemijas lūgšanām un gavēšanai?`

Lūgšana tika atbildēta nīsāna mēnesī, kas aptuveni ir aprīlis 444. g. p.m.ē. Kopš Hananija un jūdi bija atnesuši Nehemijam satraucošās ziņas par Jeruzālemi, bija pagājuši četri mēneši. Četrus mēnešus Nehemija lūdza un gavēja, un katru dienu viņam likās, ka Dievs neatbild. Bet Dieva laika izjūta vienmēr ir perfekta. Dievs sagatavoja ķēniņu, lai viņš uzklausītu Nehemiju un atbildētu pozitīvi.

Tas nebija ikdienišķs notikums, kad dzērienu devējs tika atbrīvots uz laiku no saviem pienākumiem, lai kļūtu par pārvaldnieku kādā citā valstī. Dievs runāja ar Nehemijas starpniecību un atstāja ietekmi uz Persijas ķēniņu Artakserksu I, lai Nehemiju ieceltu par Jūdas provinces pārvaldnieku. Ķēniņienes pieminēšana norāda, ka šis, iespējams, bija privāts pasākums, jo nebija pieņemts, ka ķēniņiene piedalās formālos banketos. Nehemija nemin uzreiz Jeruzālemi, lai pasargātu ķēniņu no aizspriedumainiem uzskatiem, bet drīzāk viņš izsaka emocionālu aicinājumu ķēniņam par kaut ko viņam personīgu. Brīdī, kad tiek nosaukta specifiska vieta, ķēniņš jau ir viņa pusē.

`Kādu paralēli mēs varam saskatīt starp Nehemijas pozīciju galmā un Daniēlu Babilonijā? Ko par Nehemijas raksturu vēsta fakts, ka ķēniņš izskatās tik pozitīvi noskaņots pret viņu?`