---
title:  Dzīvības maize un ūdens
date:   14/08/2025
---

`Izlasi 1. Kor. 10:11. Kādu iemeslu Pāvils min, lai šie notikumi tiktu pierakstīti?`

Pāvils skaidro, ka visas lietas, kas notikušas ar israēliešiem, ir paraugs un brīdinājums Kristus sekotājiem un palīdzēs viņiem izvairīties no šādām nepatikšanām nākotnē – tas ir, viņi mācīsies no šiem notikumiem. Tā ir trāpīga pamācība arī mums, kas dzīvojam “laikmetu beigās” (ESV). Dievs Saviem ļaudīm dod Svēto Garu, lai stiprinātu ticīgos ar “spēku, mīlestību un savaldību” (2. Tim. 1:6, 7), lai viņi varētu pieņemt pareizus lēmumus un sekot Viņa mācībai. Jēzus Kristus ir jaunas dzīvības Avots (Jņ. 14:6), un tikai Viņš var mūs pārvērst par “dzīvu, svētu un Dievam patīkamu upuri” – lai mēs netaptu “šai pasaulei līdzīgi, bet pārvērtieties, atjaunodamies savā garā, lai pareizi saprastu, kas ir Dieva griba: to, kas ir labs, tīkams un pilnīgs” (Rom. 12:1, 2).

Vēlāk Jēzus izmantoja mācības no šiem stāstiem, īpaši par mannu un ūdeni, lai ar šiem ainojumiem mācītu patiesības par Sevi – To, kurš viņus veda cauri tuksnesim.

`Izlasi Jņ. 4:7–15 un Jņ. 6:31–51. Kādas patiesības šeit tiek atklātas mums, kristiešiem?`

Samariete atklāja, ka Kristus piedāvā ko tādu, ko viņa nesaņemtu nekur citur. Iekšējās slāpes pēc miera, prieka un laimes nāk no Dieva, un tādējādi tikai Dievs var tās apmierināt (Ps. 42:1, 2).

Vēlāk mannas kontekstā Jēzus paskaidroja, ka Dievs, nevis Mozus, to nodrošināja cilvēkiem. Tad Jēzus paziņoja: “Es esmu dzīvības maize; ikvienam, kas nāk pie Manis, nemūžam nesalks” (Jņ. 6:35, ESV). Jēzus trīs reizes atkārtoja, ka Viņš ir dzīvības maize (Jņ. 6:35, 41, 48).

Kā manna tuksnesī bija “maize no debesīm” (Jņ. 6:31, 32), tāpat arī ūdens no klints bija Kristus dāvana, lai apmierinātu viņu slāpes. Papildus šiem fiziskajiem aspektiem maizei un ūdenim bija arī garīga nozīme, jo Jēzus Kristus ir “dzīvības maize” (Jņ. 6:35, 48) un “dzīvais ūdens” (Jņ. 4:10, 11, 14; Jņ. 7:37, 38). Tikai Viņā var patiesi apmierināt garīgās slāpes un izsalkumu.