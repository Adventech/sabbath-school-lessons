---
title:  Rūgtais ūdens
date:   10/08/2025
---

Bībeles stāstos dažādas lomas spēlē dažādi varoņi, gan labi, gan slikti, un katrā no tiem mums jāpievērš liela uzmanība sižetam, vietai, laikam un ļaundariem. Tomēr vissvarīgākais sižeta punkts parasti ir risinājums un gūtās mācības. Arī Mozus grāmatas ziņojumos ir tāpat.

Kā liecina šīs epizodes, Dievs ir problēmu risinātājs un miera nesējs. Tomēr Viņa darbu sarežģī cilvēku neticība. Pastāvīgās kurnēšanas un nepaklausības dēļ ebreji piedzīvoja nopietnus sarežģījumus, pat traģēdijas. Viņi sagādāja sev daudz grūtību ar savu neticību un grēku nenožēlošanu.

`Izlasi 2. Moz. 15:22–27. Kāds bija pirmā pēc Sarkanās jūras šķērsošanas paveiktā brīnuma konteksts?`

Pirmais Israēla ticības pārbaudījums ir saistīts ar nepieciešamību pēc ūdens, kas nav pārsteidzoši, ņemot vērā skarbo, karsto un sauso tuksneša vidi. Pēc trīs dienu ceļojuma ļaudis beidzot atrada ūdeni, taču tas nebija dzerams. “Marah” nozīmē “rūgts”, un, tā kā ūdens bija rūgts, Israēla ticība gādīgajam Kungam ātri sabruka. Tomēr Dievs līdzjūtīgi reaģēja, un pirmais brīnums tika paveikts ar koka palīdzību. Protams, nevis koks, bet Kungs padarīja ūdeni saldu un dzeramu. Cilvēkiem bija jāapgūst svarīgas mācības: (1) pacietība, gaidot, kad pienāks Kunga laiks, un ka (2) Dievs rīkojas sadarbībā ar cilvēkiem.

Tomēr Israēla bērni tik daudzas lietas uztvēra kā pašsaprotamas un ātri aizmirsa lielos brīnumus, ko Dievs viņiem bija darījis, – brīnumus, par kuriem viņi tikko bija tik dedzīgi Viņam dziedājuši slavas dziesmas, pasludinādami: “Kas ir tāds kā Tu, ak, Kungs! Kas ir tāds kā Tu starp dieviem, varens Savā svētumā, bijājams Savā godībā, brīnumu darītājs” (2. Moz. 15:11).

Un tomēr, pat pēc viņu kurnēšanas, Dievs apsolīja, ka Viņš neliks pār israēliešiem “nākt tām slimībām” (2. Moz. 15:26), kas bija nomocījušas ēģiptiešus. Viņš tos pasargās. Viņi šo apsolījumu varēja piedzīvot tikai ar nosacījumu, ja paliks Viņam uzticīgi.

`Kādus pārbaudījumus un cīņas jūs esat sev sagādājuši? Kādu mierinājumu jūs varat gūt no atziņas, ka Dievs turpinās strādāt jūsu labā, ja ar Viņu sadarbosities?`