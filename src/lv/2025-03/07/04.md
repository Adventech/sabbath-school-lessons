---
title:  Ūdens no klints
date:   12/08/2025
---

Tuksnesī cilvēkiem ūdens ir ļoti nepieciešams. Dievs parūpējās par šo problēmu, lai gan tauta bija ķildīga, Viņam neuzticējās un pat pārbaudīja Viņa spējas un vēlmi sagādāt ūdeni. Savā neticībā viņi raudzījās atpakaļ uz Ēģipti.

`Izlasi 2. Moz. 17:1–7. Kāda mācība cilvēkiem būtu jāmācās no šī incidenta?`

Mozus šo vietu nosauca par Masu, kas nozīmē “pārbaudīšana”, un Meribu, kas nozīmēja “strīdēšanās”. Tas Kungs deva israēliešiem ūdeni, neskatoties uz viņu neticību. Šiem diviem vārdiem vajadzēja atgādināt israēliešiem, lai viņi nepārbauda Dievu un nestrīdas ar Viņu (Ebr. 3:7, 8, 15). Viņi nopietni apšaubīja Dieva klātbūtni viņu vidū, lai gan bija redzējuši daudz taustāmu pierādījumu ne tikai Viņa klātbūtnei, bet arī Viņa spēkam un autoritātei.

“Mozus sita klinti, bet tas bija Dieva Dēls, kas mākonī tīts stāvēja blakus Mozum un lika plūst dzīvinošajām straumēm. Kunga godību redzēja ne tikai Mozus un vecaji, bet arī visa tālāk stāvošā draudze, un, ja mākonis tiktu atņemts, tos visus iznīcinātu tās Būtnes briesmīgais spožums, kas atradās mākonī.” (Elena Vaita “Sentēvi un pravieši”, 298. lpp.)

Ūdens ir dzīvības simbols, jo bez ūdens nav dzīvības. Katrai mūsu ķermeņa šūnai ir nepieciešams ūdens. 60 procenti no cilvēka organisma ir ūdens. Pat mūsu kauli daļēji sastāv no ūdens. Tādējādi ūdens nodrošināšana tuksnesī bija zīme israēliešiem, ka Dievs rūpējas par viņu vajadzībām un ka viņi var Dievam uzticēties. Bet atkal viņiem bija jāpaklausa.

Daudzus gadsimtus vēlāk Pāvils 1. Kor. 10:4 atgādina ticīgajiem, ka israēliešu pieredze tuksnesī bija unikāla. Pats Kristus viņus ne tikai vadīja, bet arī apgādāja ar ūdeni (Ps. 78:15, 16) un apmierināja visas garīgās un fiziskās vajadzības. Pāvils paziņoja: “Šī klints bija Kristus.” Viņiem Kristus bija dzīvības Avots un mūžīgās dzīvības Devējs. Kā klints ir cieta, tā Dievs stingri vadīja Savu tautu. Uz Viņu var paļauties, jo Viņš pilda Savus solījumus.

`Kādas lietas jums šobrīd ir jāuztic Dievam? Kā jūs varat iemācīties pakļauties Viņa gribai un gaidīt, ka Viņš rīkosies savā laikā? Kāpēc tas ne vienmēr ir tik vienkārši izdarāms?`