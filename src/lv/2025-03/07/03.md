---
title:  Paipalas un manna
date:   11/08/2025
---

Diemžēl šajos izceļošanas stāstos atkārtojas sacelšanās modelis. Cilvēki ātri aizmirsa, ka Dieva varenā roka viņiem bija palīdzējusi pagātnē un ka Viņš bija risinājis viņu problēmas. Viņi ļāva šābrīža problēmām padarīt viņus aklus pret viņu galīgo mērķi un apsolīto brīnišķīgo nākotni. Arī mūsdienās tā ir izplatīta problēma pat Dieva ļaužu vidū.

`Izlasi 2. Moz. 16:1–36. Kāds bija israēliešu kurnēšanas iemesls, un kas tam sekoja?`

Ir svarīgi atzīmēt, ka kārdinājumi Bībelē bieži ir saistīti ar pārtiku. Ēdenes dārzā krišana bija saistīta ar ēšanu no aizliegtā Labā un ļaunā atzīšanas koka (1. Moz. 2:16, 17; 1. Moz. 3:1–6). Jēzus kārdināšanās tuksnesī sātans vispirms kārdināja Viņu ar ēdienu (Mt. 4:3). Ēsavs zaudēja pirmdzimtā tiesības neapvaldītās ēstkāres dēļ (1. Moz. 25:29–34). Cik bieži Israēla nepaklausība bija saistīta ar ēdienu un dzērienu! Nav brīnums, ka Mozus atgādināja nākamajām paaudzēm: “Cilvēks nedzīvo no maizes vien, bet cilvēks dzīvo no visa tā, kas iziet no Tā Kunga mutes” (5. Moz. 8:3).

Manna, protams, bija Debesu maize, ar kuru Dievs apgādāja israēliešus 40 gadu laikā, kamēr viņi dzīvoja tuksnesī. Ar šo dāvanu Viņš mācīja, ka ir visa Radītājs un Nodrošinātājs. Turklāt Dievs Savu pārdabisko mannu izmantoja, lai parādītu viņiem, kā ievērot septītās dienas sabatu.

Katru nedēļu notika četri brīnumi: (1) piecas dienas Dievs katru dienu deva mannu; (2) piektdienās bija mannas dubultporcija; (3) šī piektdienas manna līdz sabatam nesabojājās; (4) manna nekrita sabatā. Dievs pastāvīgi darīja šos brīnumus, lai cilvēki atcerētos sabata dienu un svinētu Dieva labestību šajā dienā. Dievs teica: “Atceries, ka Tas Kungs tev ir devis sabatu” (2. Moz. 16:29, NIV).

`Cilvēkiem patīk ēst. Mēs esam tā radīti, lai mums patiktu ēst. Bagātīgā pārtikas pārpilnība, kas izaug no zemes (mūsu sākotnējais uzturs), atklāj ne tikai to, ka Dievs vēlas, lai mēs ēdam, bet arī lai mums garšo tas, ko ēdam. Tomēr kā var ļaunprātīgi izmantot šo brīnišķīgo dāvanu – ēdienu – un vēlmi ēst?`