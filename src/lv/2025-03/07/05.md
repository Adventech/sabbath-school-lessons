---
title:  Jetrus
date:   13/08/2025
---

Mozu apciemoja viņa sievastēvs Jetrus, kuru sauca arī par Reguēlu (2. Moz. 2:18). Jetrus atveda līdzi Mozus sievu Ciporu un divus dēlus Gēršomu un Ēliēzeru. Kad Mozus dzirdēja, ka ciemiņi tuvojas, viņš izgāja tos sagaidīt.

`Izlasi 2. Moz. 18:1–27. Kādi lieli soļi tautas vēsturē šeit notika?`

Jetrus ieradās, jo bija dzirdējis par pārsteidzošo glābšanu, ko Dievs bija darījis Israēla labā. Mozus sīki izstāstīja Jetrum “visu, ko Tas Kungs faraonam un ēģiptiešiem Israēla labā bija darījis, un par visām grūtībām, ar kādām tie ceļā bija sastapušies, un kā Tas Kungs viņus bija izglābis.” (2. Moz. 18:8)

Jetrus slavēja Dieva laipnību un neparasto iejaukšanos Savas tautas labā, sacīdams: “Svētīts lai ir Tas Kungs, kas jūs ir izglābis no ēģiptiešu rokas un no faraona rokas. Tagad es zinu, ka Tas Kungs ir lielāks par visiem dieviem; jo Viņš jūs izglābis, kad tie kļuva lieli savā garā” (2. Moz. 18:10, 11).

Šis teksts ir apliecinājums tam, ka Dieva darbs Viņa ļaužu vidū bija liecināt pasaulei par to, kas ir patiesais Dievs un ko Viņš var darīt Savas tautas labā.

Tajā pašā laikā, kad Jetrus uzzināja par patieso Dievu, viņam pašam bija ko piedāvāt Dieva ļaudīm – gudri un lietderīgi padomi. Mozum vajadzēja sakārtot tiesu sistēmu – pēc godīgiem un taisniem principiem. Viņam bija vajadzīgi arī centīgi un uzticami tiesneši, godīgi vīri. Jetrus gudri uzskaitīja šādas īpašības: (1) cilvēki, kas bīstas Dievu, (2) kas ir uzticami un (3) kas ienīst negodīgus ieguvumus. Spējīgi cilvēki ar labu raksturu bija jāieceļ dažādos vadošos posteņos pār tūkstošiem, simtiem, piecdesmitiem un desmitiem. Tādā veidā tiktu mazināta Mozus administratīvā slodze un viņš varētu koncentrēties uz būtiskākajām problēmām. Tādējādi cilvēki būtu labi apkalpoti.

Mozus pieņēma Jetrus gudro padomu (2. Moz. 18:24) un iecēla vadītājus dažādās administratīvās lomās (sk. arī 5. Moz. 1:9–18).

`Mozus būtu varējis vienkārši atvairīt veco vīru un palūgt viņam nejaukties viņa darīšanās, bet viņš tā nedarīja. Kādas svarīgas mācības mēs varam gūt no viņa gatavības uzklausīt šo cilvēku, kurš pat nebija ebrejs?`