---
title:  Pirmās trīs mocības
date:   22/07/2025
---

Desmit mocības Ēģiptē bija vērstas nevis pret ēģiptiešu tautu, bet gan pret viņu dieviem. Katra mocība skāra vismaz vienu no tiem.

`Izlasi 2. Moz. 7:14–8:19. Kas notika šajās mocībās?`

Dievs norādīja Mozum, ka dialogs ar faraonu būs grūts un gandrīz neiespējams (2. Moz. 7:14). Tomēr Dievs gribēja atklāties faraonam un ēģiptiešiem. Tādējādi Viņš nolēma sazināties ar viņiem tā, lai viņi varētu saprast. Arī ebreji gūtu labumu no šīs sadursmes, jo viņi uzzinātu vairāk par savu Dievu.

Pirmā mocība bija vērsta pret Hapi, Nīlas dievu (2. Moz. 7:17–25). Dzīve Ēģiptē bija pilnībā atkarīga no Nīlas ūdens. Kur bija ūdens, tur bija dzīvība. Ūdens bija dzīvības avots, tāpēc viņi izgudroja savu dievu Hapi un pielūdza viņu kā dzīvības nodrošinātāju.

Protams, tikai dzīvais Dievs ir dzīvības Avots, visa Radītājs, ieskaitot ūdeni un pārtiku (1. Moz. 1:1, 2, 20–22; Ps. 104:27, 28; Ps. 136:25; Jņ. 11:25; Jņ. 14:6). Ūdens pārvēršanās asinīs simbolizē dzīvības transformēšanos nāvē. Hapi nespēja nodrošināt un aizsargāt dzīvību. Tas ir iespējams tikai ar Kunga spēku.

Tad Dievs deva faraonam vēl vienu iespēju. Šoreiz tiešā veidā tika konfrontēts vardes dievs Hekets (2. Moz. 8:1–15). Dzīvības upē Nīlā saradās vardes, no kurām ēģiptieši baidījās, riebās un ienīda. Viņi vēlējās no tām atbrīvoties. Precīzs laiks, kad šī mocība tika atņemta, pierādīja, ka arī aiz šīs sērgas stāvēja Dieva spēks.

Trešajai mocībai ir visīsākais apraksts (2. Moz. 8:16–19). Kukaiņu suga (ebr. “kinnim”) nav konkretizēta (knišļi, odi, ērces, varbūt utis?). Šī mocība bija vērsta pret Gebu, ēģiptiešu zemes dievu. No zemes putekļiem (kas atgādina Bībeles radīšanas stāstu) Dievs izcēla knišļus, kas izplatījās pa visu zemi. Nespējot dublēt šo brīnumu (dzīvību var radīt tikai Dievs), burvji paziņoja: “Tas ir Dieva pirksts” (2. Moz. 8:15). Tomēr faraons joprojām atteicās padoties.

`Padomājiet, cik cieta bija faraona sirds. Atkārtota Dieva pamudinājumu noraidīšana stāvokli tikai pasliktināja. Kādas mācības šeit ir katram no mums par pastāvīgu Kunga pamudinājumu noraidīšanu?`