---
title:  Kas nocietināja faraona sirdi?
date:   21/07/2025
---

`Izlasi 2. Moz. 7:3, 13, 14, 22. Kā mēs saprotam šos pantus?`

Deviņas reizes 2. Mozus grāmatā faraona sirds nocietināšana tiek piedēvēta Dievam (2. Moz. 4:21; 2. Moz. 7:3; 2. Moz. 9:12; 2. Moz. 10:1, 20, 27; 2. Moz. 11:10; 2. Moz. 14:4, 8; sk. arī Rom. 9:17). Vēl deviņas reizes lasām, ka faraons ir nocietinājis savu sirdi (2. Moz. 7:13, 14, 22; 2. Moz. 8:15, 19, 32; 2. Moz. 9:7, 34, 35).

Kas nocietināja ķēniņa sirdi – Dievs vai pats faraons?

Zīmīgi, ka iziešanas stāstā par desmit mocībām pirmajās piecās faraons pats nocietināja savu sirdi. Tātad viņš pats bija savas sirds nocietināšanas iniciators. Tomēr, sākot ar sesto mocību, Bībeles tekstā ir minēts, ka faraona sirdi nocietināja Dievs (2. Moz. 9:12). Tas viss nozīmē, ka Dievs stiprināja vai padziļināja faraona paša izvēli, viņa izvēlēto rīcību, kā Dievs bija licis Mozum darīt (2. Moz. 4:21).

Citiem vārdiem sakot, Dievs sūtīja mocības, lai palīdzētu faraonam nožēlot grēkus un atbrīvotu viņu no prāta tumsas un maldiem. Dievs neradīja jaunu ļaunumu fa­ raona sirdī; Viņš vienkārši nodeva faraonu viņa ļaunajiem impulsiem. Viņš to atstāja bez Dieva iegrožojošās žēlastības un tādējādi ļāva vaļu viņa paša ļaunajiem darbiem (sk. Rom. 1:24–32).

Faraonam bija brīva griba – viņš varēja izvēlēties par vai pret Dievu, un viņš izvēlējās nostāties pret.

Mācības ir acīmredzamas. Mums ir dota iespēja izvēlēties starp pareizo un nepareizo, labo un ļauno, paklausību un nepaklausību. No Lucifera Debesīs līdz Ādamam un Ievai Ēdenē, līdz faraonam Ēģiptē un līdz mums šodien – lai kur mēs būtu, mēs izvēlamies vai nu dzīvību, vai nāvi (5. Moz. 30:19).

Iedomājieties sauli, kas spīd uz sviestu un mālu. Sviests kūst, bet māls sacietē. Saules siltums abos gadījumos ir vienāds, taču ir divas dažādas reakcijas uz siltumu un divi atšķirīgi rezultāti. Efekts ir atkarīgs no materiāla. Faraona gadījumā var teikt, ka tas bija atkarīgs no viņa sirds attieksmes pret Dievu un Viņa tautu.

`Kādu brīvas gribas izvēli jūs gatavojaties izdarīt tuvākajās dienās? Ja zināt, kāda ir pareizā izvēle, kā varat sagatavoties tās izdarīšanai?`