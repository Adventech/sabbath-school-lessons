---
title:  Mušas, mājlopi un augoņi
date:   23/07/2025
---

`Izlasi 2. Moz. 8:20–9:12. Ko šis stāsts māca par to, cik lielas var būt Dieva spēka un godības izpausmes un ka cilvēcei joprojām ir brīvība Viņu noraidīt?`

Ēģiptes dieviete Uačita bija mušu dieviete un purvu un dumbrāju dāma. Dievs Kepri (uzlecošās saules, radīšanas un atdzimšanas dievs) tika attēlots ar mušas galvu. Šos “dievus” Kungs sakāva. Šajā stāstā (2. Moz. 8:20–24), kamēr ēģiptieši cieta, ebreji tika aizsargāti. Faktiski nekādas turpmākas sērgas viņus neskāra.

Tas viss atkal bija Dieva mēģinājums darīt zināmu faraonam, ka “Es esmu Tas Kungs zemes vidū” (2. Moz. 8:22).

Tad faraons sāka kaulēties. Bez šaubām, spiediens pieauga. Viņš bija gatavs ļaut Israēlam pielūgt savu Dievu un Viņam upurēt, bet vienīgi Ēģiptes zemē (2. Moz. 8:25). Viņa nosacījumus nevarēja izpildīt, jo Ēģiptē dzīvnieki tika uzskatīti par svētiem, un to upurēšana būtu izraisījusi vardarbību pret ebrejiem. Turklāt tas nebija Dieva plāns attiecībā uz Israēlu.

Tikmēr nākamā mocība (2. Moz. 9:1–7) skāra ganāmpulkus. Hatora, ēģiptiešu mīlestības un aizsardzības dieviete, tika attēlota ar govs galvu. Buļļu dievs Apis arī bija ļoti populārs un augstu novērtēts senajā Ēģiptē. Tādējādi šajā piektajā mocībā, kad nomira ēģiptiešu mājlopi, tika uzvarētas vēl dažas svarīgas dievības.

Sestajā mocībā (2. Moz. 9:8–12) atklājās medicīnas, maģijas un gudrības dievietes Izīdas pilnīga sakāve. Mēs te redzam arī tādu dievību kā Sekhmetas (kara un epidēmiju dieviete) un Imhotepa (medicīnas un dziedināšanas dievs) sakāvi. Viņi nespēj aizsargāt savus pielūdzējus. Ironiski, bet tagad pat burvji ir tik nomocīti, ka nevar ierasties tiesā, un tas liecina, ka viņi ir bezpalīdzīgi pret debesu un zemes Radītāju.

Te pirmo reizi stāstā par desmit mocībām tekstā teikts, ka “Kungs nocietināja fa­ raona sirdi” (2. Moz. 9:12). Lai cik mulsinoša būtu šī frāze, ja to saprot pilnā kontekstā, tā atklāj, ka Kungs ļaus mums plūkt mūsu pašu sekas, ja pastāvīgi Viņu noraidīsim.

`Faraona problēma nebija intelektuāla; viņam bija pietiekami daudz racionālu pierādījumu, lai izdarītu pareizo izvēli. Tā bija viņa sirds problēma. Ko tam vajadzētu mums stāstīt par to, kāpēc mums jāsargā sava sirds?`