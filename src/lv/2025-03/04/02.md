---
title:  Dievs pret dieviem
date:   20/07/2025
---

`Izlasi 2. Moz. 7:8–15. Kādas mācības ir ietvertas šajā pirmajā sadursmē starp ebreju Dievu un Ēģiptes dieviem?`

Gaidāmās cīņas bija starp dzīvo Dievu un ēģiptiešu “dieviem”. Situāciju sliktāku padarīja tas, ka faraons uzskatīja sevi par vienu no šiem dieviem. Tas Kungs necīnījās pret ēģiptiešiem vai pat Ēģipti kā tādu, bet gan pret viņu dievībām (ēģiptieši godināja vairāk nekā 1500 dievu un dieviešu). Bībeles teksts ir nepārprotams: “Pār visiem Ēģiptes dieviem Es spriedīšu tiesu, Es, Tas Kungs” (2. Moz. 12:12). Vēlāk tas vēlreiz tiek uzsvērts, kad tika stāstīts par Israēla ceļojumu no Ēģiptes: “Arī par viņu dieviem Tas Kungs bija Savu tiesu spriedis” (4. Moz. 33:4, NIV).

Piemērs šādam spriedumam pār viņu dieviem labi tika parādīts brīnumā, kad zizlis pārvērtās par čūsku (2. Moz. 7:9–12). Ēģiptē Ureja dieviete Vadjeta tika personificēta ar kobru un pārstāvēja suverēnu varu pār Lejasēģipti. Faraona vainagā bija kobras simbols, liecinot par viņa spēku, dievību, karalisko un dievišķo autoritāti, jo šī dieviete izspļautu indi uz viņa ienaidniekiem. Ēģiptieši arī ticēja, ka svētā čūska vadīs faraonu viņa pēcnāves dzīvē.

Kad Ārona nūja kļuva par čūsku un apēda visas pārējās čūskas ķēniņa priekšā, atklājās dzīvā Dieva pārākums pār ēģiptiešu maģiju un burvestībām. Faraona varenības simbols tika ne vien uzvarēts, bet arī Ārons un Mozus to satvēra ar savām rokām (2. Moz. 7:12, 15). Šī sākotnējā sadursme demonstrēja Dieva spēku un varu pār Ēģipti. Mozum kā Dieva pārstāvim bija lielāka autoritāte un vara nekā pašam “dievam” faraonam.

Zīmīgi ir arī tas, ka senie ēģiptieši uzskatīja čūsku dievu Nehebkau (“tas, kas izmanto garus”) par svētu, pielūgtu un pielūdzamu. Saskaņā ar viņu mitoloģiju šim čūskas dievam bija liels spēks, jo viņš norija septiņas kobras. Tādējādi Dievs ēģiptiešiem paziņoja, ka viņam, nevis čūskas dievam, ir suverēna vara. Pēc tik spēcīgas konfrontācijas viņiem bija nekavējoties un skaidri jāsaprot šis vēstījums.

`Kā mēs varam atļaut Kungam būt varenākam pār tiem ”dieviem”, kas cenšas uzkundzēties mūsu dzīvē?`