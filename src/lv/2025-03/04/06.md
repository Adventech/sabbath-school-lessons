---
title:  Krusa, siseņi un tumsa
date:   24/07/2025
---

`Izlasi 2. Moz. 9:13–10:29. Cik veiksmīgi šīs nelaimes liek faraonam mainīt domas?`

Nuta bija ēģiptiešu debesu un padebešu dieviete, kas kontrolēja virs zemes un debesīs notiekošo. Ozīriss bija labības un auglības dievs. Bībelē krusa bieži tiek saistīta ar Dieva tiesu (Jes. 28:2, 17; Ec. 13:11–13). Šīs mocības laikā tie, kas slēpa savu īpašumu drošā patvērumā, tika pasargāti (2. Moz. 9:20, 21). Tika pārbaudīts ikviens: vai viņi ticēs vai neticēs Dieva Vārdam un vai rīkosies atbilstoši?

Dievs paziņoja, ka viņa mērķis, ļaujot faraonam dzīvot, ir, lai visa zeme Viņu iepazītu (2. Moz. 9:16). Ēģiptes valdnieks nu atzīstas, ka ir grēkojis, taču vēlāk pārdomā.

Ēģiptes vētru, karu un nekārtību dievu sauca par Setu. Kopā ar Izīdu viņi tika uzskatīti par lauksaimniecības dievībām. Šu bija atmosfēras dievs. Serafs personificēja dievišķo varenību, auglību, dziedināšanu un pēcnāves dzīvi. Neviens no ēģiptiešu dieviem nevarēja apturēt Dieva tiesas (2. Moz. 10:4–20), jo elki nav nekas (Jes. 44:9, 10, 12–17).

Faraona kalpi viņu mudināja atlaist Israēlu, bet viņš atkal atteicās. Viņš piedāvāja kompromisu, ko Mozus pamatoti noraidīja, jo sievietes un bērni ir būtiska un neatņemama pielūgsmes un ticīgo kopienas daļa.

Visbeidzot, Ra bija galvenais ēģiptiešu dievs – saules dievs. Tots bija mēness dievs. Neviens nespēja dot gaismu. Faraons atkal mēģina kaulēties, bet veltīgi. Trīs dienu tumsas periods skāra Ēģipti, bet tur, kur dzīvoja israēlieši, bija gaisma. Robeža nevarēja būt vēl iespaidīgāka.

Tomēr neatkarīgi no tā, kādus sitienus viņa tauta izcieta, faraons bija apņēmības pilns cīnīties un neatkāpties. Lai gan mēs nezinām viņa dziļākos motīvus, kādā brīdī tas varēja kļūt tīri par lepnumu. Neatkarīgi no tā, cik spēcīgi bija pierādījumi, neatkarīgi no tā, cik acīmredzams bija notiekošais (pat viņa paša kalpi paziņoja: “Cik ilgi šis vīrs būs mums par slazda valgu? Atlaid šos ļaudis, lai tie kalpo Tam Kungam, savam Dievam. Vai tu vēl neredzi, ka Ēģipte iet bojā?” (2. Moz. 10:7)), un neatkarīgi no tā, ka pareizā izvēle bija viņa acu priekšā, – pēc nelielas vāvuļošanas faraons joprojām atteicās nodoties Dieva gribai un ļaut tautai iet.

Cik dramatisks piemērs vārdiem: “Kam jākļūst pazudinātam, tas papriekš kļūst lepns, un augstprātība nāk priekš bojā ejas” (Sal. pam. 16:18).