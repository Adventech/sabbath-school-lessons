---
title:  Mirdzošā Mozus seja
date:   18/09/2025
---

`Izlasi 2. Moz. 34:29–35. Kāds bija Mozus mirdzošās sejas iemesls?`

Pēc tam, kad Dievs Mozum atklāja Savu mīlestības raksturu, Mozus ar starojošu seju nokāpa Israēla nometnē. Vai Mozus sākumā zināja, ka viņa seja ir starojoša? Nemaz. Jo tuvāk cilvēks ir Kungam, jo skaidrāk viņš apzinās savas nepilnības salīdzinājumā ar Dieva svētumu.

Kāds bija Mozus pārvērtību iemesls, kā rezultātā viņa seja kļuva mirdzoša? Iemesls nebija vienkārši fakts, ka viņš atradās Dieva klātbūtnē, jo viņš vairākas reizes iepriekš bija bijis kopā ar Kungu, un viņa seja pēc šīm tikšanās reizēm nebija kļuvusi starojoša. Tomēr, ja viņš nekad nebūtu bijis Kunga klātbūtnē, viņa seja nekad nebūtu spīdējusi. Tikai tad, kad viņš saprata Dieva labestību un laipnību un Viņa rakstura skaistuma dēļ viņš pilnībā atvērās Dievam, Mozus tika pārveidots un viņa seja spīdēja. Mūsu katra sirds un prāts var piedzīvot pārmaiņas, kad nododamies Dievam un ļaujam Viņam būt mūsu dzīves Kungam un Ķēniņam.

`Izlasi 2. Kor. 3:18. Kā Jēzus var pakāpeniski pārveidot jūs Savā līdzībā?`

Pāvils salīdzina Mozus mirdzošo seju ar Jēzu Kristu un to, ka Jēzus godība (kurā tika iemiesota Dieva bauslība un žēlastība) pārspēj Mozus bauslības godību. Kristus kopā ar Viņa likumu var tikt iegravēts mūsu raksturā tikai tad, kad mēs raugāmies uz Jēzu (Ebr. 3:1; Ebr. 12:2), un tikai ar Dieva Gara spēku (2. Kor. 3:12–18).

Mozus ir mūsu paraugs, parādot, ko Dievs var darīt mūsu labā, kad ļaujam Viņam mainīt mūsu katra raksturu un veidot mūs pēc Sava dievišķā tēla. Tieši to Pāvils domāja, rakstot par dzīvošanu “atjaunotā dzīvē” (Rom. 6:4).

`Kurām jūsu rakstura jomām būtu labāk jāatspoguļo Dieva raksturs? Droši vien katrai jomai, vai ne? Tomēr kā koncentrēšanās uz krustu un to, ko tas nozīmē, var sniegt jums iedrošinājumu un pārliecību par pestīšanu?`