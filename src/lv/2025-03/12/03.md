---
title:  Lai es Tevi zinātu
date:   15/09/2025
---

`Izlasi 2. Moz. 33:12–17. Ko Mozus lūdza, lai Kungs viņam māca? Kāpēc viņš prasīja Dieva klātbūtni, lai viņus vadītu?`

Mozus izaugsme Kungā bija stabila. Viņš arvien vairāk tuvojās Kungam un centās veidot sevi pēc Dieva tēla. Kādu dienu, kad viņš Saiešanas teltī sarunājās ar Dievu, Mozus pēkšņi saprata, ka Viņu nepazīst un izteica īpašu lūgumu: “Rādi man tagad savu ceļu, lai es Tevi pazītu” (2. Moz. 33:13, NKJV). Mozus apzinājās savu dziļo vajadzību izprast Dievu jaunā līmenī. Viņš atklāja šādu patiesību – jo vairāk viņš iepazina Kungu, jo vairāk secināja, ka Viņu vēl nepazīst. Viņš apzinājās savu vajadzību un no visas sirds vēlējās Viņu iepazīt labāk. Dievs ar prieku izpildīja Mozus vēlēšanos.

Aplūkojot līdzšinējo Mozus pieredzi, mēs varam novērot, kā Mozus tika iesaistīts dziļākās attiecībās ar Kungu un kā viņš garīgi auga.

Vispirms Mozus uzkāpa kalnā un “uzkāpa pie Dieva” (2. Moz. 19:3, NKJV). Pēc tam viņš devās uz “kalna virsotni” (2. Moz. 19:20, NKJV) un pēc tam tuvojās mākonim, “tumšajiem mākoņiem”, kuros mājoja Dievs (2. Moz. 20:21).

Citā reizē “Mozus iegāja mākonī”, kur bija Dievs, un viņš palika pie Kunga 40 dienas un 40 naktis (2. Moz. 24:18). Šo 40 dienu laikā Dievs uzdāvināja Mozum divas vērtīgas dāvanas: (1) desmit baušļus, ko pats Dievs bija uzrakstījis uz divām plāksnēm, kuras Viņš bija arī izkalis (2. Moz. 24:12), un (2) norādījumus, kā celt un iekārtot svētnīcu (sk. 2. Moz. 25–31).

Pēc tam viņš pavadīja vēl 40 dienas un naktis pie Kunga, aizlūdzot par grēciniekiem (2. Moz. 32:30–32; 5. Moz. 9:18).

Tomēr pat pēc visa tā Mozus vēlējās precīzāk izzināt Dieva raksturu, un drīz vien Dievs viņam deva īpašu atziņu, lai saprastu, kas Viņš ir. Šīs zināšanas, ko Mozus vēlējās, nebija tikai intelektuāla Dieva izpratne, bet gan iegūta pieredze par Viņa personību.

Nav brīnums, ka vairākus gadsimtus vēlāk Jēzus teica: “Bet šī ir mūžīgā dzīvība, ka viņi atzīst Tevi, vienīgo patieso Dievu, un to, ko Tu esi sūtījis, Jēzu Kristu” (Jāņa 17:3). Kāds ir labāks veids, kā Dievam Sevi darīt zināmu cilvēkiem, ja ne pašam kļūt par cilvēku?

`Vai tu pazīsti Dievu vai tikai zini par Viņu? Kāda ir būtiskā atšķirība starp abiem variantiem?`