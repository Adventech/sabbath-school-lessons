---
title:  “Rādi man Savu godību”
date:   16/09/2025
---

Pēc atkrišanas ar zelta teļu Mozus aizlūdza par Dieva ļaudīm un vēlējās būt pārliecināts, ka Kungs turpinās tos vadīt uz Apsolīto zemi. Dziļi savā būtībā viņš arī vēlējās labāk iepazīt Kungu.

`Izlasi 2. Moz. 33:18–23. Kā Dievs atbildēja uz Mozus lūgumu redzēt Viņa godību?`

“Lūdzu, rādi man Savu godību,” Mozus lūdza Kungam. Savā žēlastībā Kungs viņam atklāja Savu godību. Tomēr, atbildot uz Mozus lūgumu, Dievs apsolīja viņam parādīt savu ”labestību”. Var droši secināt, ka Dieva godība ir Viņa labestība, tas ir, Viņa raksturs (sk. arī Elena Vaita “Apustuļu darbi”, 576. lpp.; “Kristus līdzības”, 414., 415. lpp.; “Pravieši un ķēniņi”, 313. lpp.).

“Tā ir Dieva godība dot Savu tikumu Saviem bērniem. Viņš vēlas redzēt vīriešus un sievietes sasniedzam visaugstākos standartus.” (Elena Vaita “Apustuļu darbi”, 530. lpp.) Viņa godība ir apskaut grēkus nožēlojošus grēciniekus (sk. “Pravieši un ķēniņi”, 668. lpp.) un nodrošināt visu, kas nepieciešams, lai viņus mainītu. Tajā pašā laikā mūsu “godība” ir atklāt Viņa raksturu savā dzīvē un darīt to zināmu citiem.

Šim Dieva rakstura atspulgam, Viņa labestībai, laipnībai un maigajai mīlestībai ir jāatklājas mūsu rīcībā. Tādā veidā mums ir iespēja būt ne tikai par svētību pasaulei, bet arī par spožu gaismu vērojošajam Visumam. Kā saka Pāvils: “Man šķiet, ka Dievs nolicis mūs, apustuļus, par pēdējiem, it kā nāvei nolemtus. Jo mēs esam kļuvuši par izsmieklu pasaulei, eņģeļiem un cilvēkiem” (1. Kor. 4:9). Šī kosmiskā dimensija piešķir mūsu dzīvei un kalpošanai jēgu un mērķi, ko mēs tik tikko spējam apjēgt.

Rom. 2:4 Pāvils saka, ka “Dieva labestība ved jūs uz grēku nožēlu” (NKJV). Tas ir, tieši Dieva labestība un raksturs pārliecina cilvēkus par viņu grēcīgumu un nepieciešamību pēc pestīšanas. Patiešām, kad mēs raugāmies uz krustu un zinām, kurš tur karājās (pats Kungs!) un kāpēc Viņš tur bija – jo Viņš mūs mīlēja un tas bija vienīgais veids, kā mūs glābt, – mums ir vislielākā iespējamā atklāsme par Viņa labestību un raksturu.

`Cik daudz laika tu velti, domājot par krustu un ko tas tev stāsta par Dieva raksturu?`