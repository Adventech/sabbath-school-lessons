---
title:  Dieva pašatklāsme
date:   17/09/2025
---

`Izlasi 2. Moz. 34:1–28. Kā Dievs atklāja Savu godību Mozum?`

Mozum bija jāpaņem līdzi divas akmens plāksnes, līdzīgas pirmajām, kuras viņš bija sasitis (2. Moz. 32:19). Viņš septīto reizi gatavojās tikties ar Kungu Sinaja kalnā. Viņa iepriekšējie kāpumi ir minēti šādos tekstos: (1) 2. Moz. 19:3, 7; (2) 2. Moz. 19:8, 14; (3) 2. Moz. 19:20, 25; (4) 2. Moz. 20:21; 2. Moz. 24:3; (5) 2. Moz. 24:9, 12–18; 2. Moz. 32:15; (6) 2. Moz. 32:30, 31. Mozus sāka kāpšanu agri no rīta.

Tagad Mozus bija gatavs šai brīnišķīgajai Dieva rakstura atklāsmei. Dieva rakstura skaistumu vislabāk var izprast šajā Viņa pašatklāsmē par Sevi. Tas ir vissvarīgākais apraksts par to, kas ir Dievs; tas ir zelta pavediens, kas ieausts visā Bībelē (4. Moz. 14:18; Neh. 9:17; Ps. 103:8; Jl. 2:13, Jon. 4:2). Kunga vārdi šeit tiek saukti par Vecās Derības Jņ. 3:16. Svarīgās vietās Bībeles autori izmanto, atkārto vai izvērš šo dzīvā Dieva pašatklāsmi, jo ir pareizi jāsaprot Dieva raksturs.

Kad Mozus saņēma šo nepārspējamo, nepieredzēto un ne ar ko nesalīdzināmo Dieva vārda skaidrojumu, viņš noliecās un pielūdza Kungu. Kad mēs saskatām Dieva mīlestību, žēlastību, žēlsirdību, līdzjūtību, labestību, uzticību, piedošanu, svētumu un taisnīgumu, arī mēs tiekam vilkti pie Viņa. Kad mēs redzam un apbrīnojam Viņa izcilās īpašības, mēs sākam Viņu mīlēt. Tā ir mīlestība, kas izraisa vēlmi kalpot un paklausīt Viņam. Tā kā Viņš mūs mīl, mēs arī Viņu iemīlam (1. Jņ. 4:19).

Šajā pašatklāsmē Dievs apliecina Mozum, ka Viņš paveiks brīnišķīgus darbus Savas tautas labā un ievedīs tos Apsolītajā zemē. Viņš atjauno ar viņiem derību, apsolot, ka citas tautas ieraudzīs Viņa varenību un brīnišķīgo darbu. “Redzi, Es esmu tas, kas noslēdz derību, un Savas tautas priekšā Es darīšu brīnumus, kādi nav notikuši nekur visā zemes virsū un nevienā tautā, ka visa tauta, kuras vidū tu atrodies, redz Tā Kunga darbus, jo vareni būs tie darbi, kurus Es tavā vidū darīšu” (2. Moz. 34:10).

Tomēr israēliešiem bija jāpaklausa Dievam un jāievēro desmit skaidri noteikumi, lai nodrošinātu savu labklājību. Tad Dievs lūdza Mozu uzrakstīt šīs derības, kas jau bija lauzta, saturu (2. Moz. 34:27, 28).