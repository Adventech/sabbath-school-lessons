---
title:  Saiešanas telts
date:   14/09/2025
---

`Izlasi 2. Moz. 33:7–11. Kāpēc Dievs lūdza Mozu uzcelt Saiešanas telti?`

Mēs nedrīkstam jaukt “Saiešanas telti” (celta ārpus Israēla nometnes) ar svētnīcu, kas vēlāk tika uzcelta un atradās nometnes centrā. Mēs nezinām, cik bieži Mozus Saiešanas teltī apspriedās ar Dievu. Tomēr vienu mēs zinām droši: Mozus tikšanās ar Dievu panāca abpusēju ciešu draudzību. “Tas Kungs runāja ar Mozu vaigu vaigā, kā kāds sarunājas ar savu draugu” (2. Moz. 33:11). Draugs ir cilvēks, ar kuru varam atklāti pārrunāt gandrīz visu un tajā pašā laikā uzticēties, ka viņš nekad neizpļāpās tavus noslēpumus. Draugs ir jaukākais, kas var būt.

Kā minēts 2. Mozus grāmatas 19.–34. nodaļā, stāsts par Mozu ir ļoti pamācošs arī tajā ziņā, kā Dievs pārveido mūsu dzīvi. Kā Dievs izveidoja attiecības ar šo izcilo vadītāju? Mozus dzīves izpēte parāda, ka viņš zināja ne tikai par Dieva spēku, bet arī par Viņa mīlestību un raksturu. Attiecībās ar Dievu tas ir būtisks aspekts.

Pirms ierašanās Sinaja kalnā Dievs Mozu izmantoja varenā veidā, kaut arī viņš bija gatavots īpašai vadītāja lomai. Midiānas zemē, rūpējoties par aitām, Dievs viņu iedvesmoja uzrakstīt divas grāmatas: Ījaba un 1. Mozus grāmatu. Pēc tam dramatiskajā notikumā, kad dega krūms, Dievs viņu aicināja izvest Israēlu no Ēģiptes. Viņš pieredzēja ēģiptiešu dievu un varenās ēģiptiešu armijas bojāeju Sarkanajā jūrā. Viņš nedēļām ilgi vēroja, kā Dievs vada Israēlu no Ēģiptes uz Sinaju. Pēc tam, kad piedzīvotais bija padarījis mirdzošu viņa seju, viņš vadīja Israēlu vēl 39 gadus līdz Apsolītās zemes slieksnim. Bībeles vēstījumā teikts, ka Mozus bija uzticīgs Dieva kalps (5. Moz. 34:5, Joz. 1:1), nevainojama gaisma tumsā, paraugpravietis, pēc kura tiks mērīti citi (5. Moz. 18:15, 18). Viņš bija pārmaiņu nesējs, lai gan cilvēki ne vienmēr ievēroja viņa norādījumus un vārdus. Kad viņi tos ņēma vērā, viņi uzplauka.

`No Mozus mēs varam mācīties, jo viņa izcilais dzīvesstāsts mums atklāj, ko Dievs var darīt, ja ļaujam Viņam mūs mainīt. Kādi pagrieziena punkti bija tavā ceļā ar Dievu, kad tu atpazini, kā Viņš spēcīgi darbojas tavā dzīvē?`