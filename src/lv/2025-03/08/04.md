---
title:  Dekaloga dāvana
date:   19/08/2025
---

`Izlasi 2. Moz. 20:1–17. Kādi ir Dekaloga principi, un kā tas ir sakārtots?`

Ņemiet vērā, ka Dekalogs nesākas ar pavēlēm, bet ar Dieva žēlastības darbu Savu ļaužu vidū:

“Es esmu Tas Kungs, tavs Dievs, kas tevi izvedis no Ēģiptes zemes, no vergu nama” (2. Moz. 20:2). Tas Kungs vispirms parāda Savu žēlastību, dodot Israēlam brīvību un pestīšanu, un tikai pēc tam atklāj Savu gribu. Šie baušļi bija jāievēro mīlestības un pateicības dēļ par to, ko Dievs bija darījis viņu labā.

Dieva Dekaloga kopsavilkums ir “mīlestība” (Rom. 13:10). Lielākais bauslis ir mīlestības bauslis, kas tiek izteikts divos veidos: mīlestība pret Dievu (5. Moz. 6:5) un mīlestība pret savu tuvāko (3. Moz. 19:18).

Pirmajos četros Dekaloga baušļos skaidrots, ko nozīmē mīlēt Dievu. Nākamajos sešos baušļos skaidrots, ko nozīmē mīlēt savu tuvāko. Dekalogs sākas ar Dieva godināšanu pāri visam (vertikālā mīlestība) un turpinās ar cieņu pret citiem (horizontālā mīlestība):

1. godināt un cienīt Dievu, piešķirot Viņam pirmo un augstāko vietu katrā mūsu dzīves situācijā (pirmais bauslis);
2. godināt un saglabāt Dieva unikālo stāvokli un neaizstāt Viņu ar elku jebkādā formā, ne fiziskā, ne simboliskā, ne garīgā. Mūsu vistīrākās jūtas pieder Kungam (otrais bauslis);
3. godāt Dieva vārdu – Viņa reputāciju un raksturu (trešais bauslis);
4. godāt Viņa atpūtas un pielūgsmes dienu – sabatu (ceturtais bauslis);
5. cienīt vecākus (piektais bauslis);
6. cienīt dzīvību (sestais bauslis);
7. cienīt laulību (septītais bauslis);
8. cienīt cilvēku īpašumu (astotais bauslis);
9. cienīt citu cilvēku reputāciju (devītais bauslis);
10. cienīt sevi, lai nekādas savtīgas vēlmes nesabojātu mūsu raksturu (desmitais bauslis).

Kā pats Jēzus teica: “Ja jūs mīlat Mani, turiet Manas pavēles” (Jņ. 14:15; sk. arī 1. Jņ. 4:20, 21). Tādējādi patiesa paklausība ir vienkārši mīlestības un pateicības izpausme pret Jēzu. Šī mīlestība visspēcīgāk izpaužas tajā, kā mēs izturamies pret saviem tuvākajiem.