---
title:  Dieva likuma dažādās funkcijas
date:   20/08/2025
---

Dieva likums atklāj Dieva raksturu, kas Viņš ir. Kā Dievs ir svēts, taisns un labs, tāds ir arī Viņa likums. Pāvils apstiprina: “Tātad bauslība kā tāda ir svēta un bauslis kā tāds – svēts, taisns un labs” (Rom. 7:12).

Bībelē Dieva bauslība parādīta ļoti pozitīvā gaismā (Mt. 5:17, 18; Jņ. 14:15; 1. Kor. 7:19). Var radīt dzeju par likumu (piemēram, 119. psalms), dziedāt par bauslību (19. psalms) un to pārdomāt dienu un nakti (Ps. 1:2, Joz. 1:8). Bauslība palīdz atturēties no ļauna un dod gudrību, izpratni, veselību, labklājību un mieru (5. Moz. 4:1–6, Sal. pam. 2–3).

1. Dieva bauslība ir kā žogs, kas rada lielu brīvu telpu dzīvei un brīdina, ka ārpusē sagaida briesmas, problēmas, sarežģījumi un pat nāve (1. Moz. 2:16, 17; Jēk. 2:12).
2. Likums ir arī ceļazīme, norādot uz Jēzu, kurš piedod mūsu grēkus un maina mūsu dzīvi (2. Kor. 5:17, 1. Jņ. 1:7–9). Tādā veidā tas kā “paidagogos” (aizbildnis/audzinātājs) mūs ved pie Kristus (Gal. 3:24).

`Izlasi Jēk. 1:23–25. Ko viņš saka, un kā šie vārdi palīdz mums saprast, kāda ir likuma funkcija un nozīme, lai gan tas mūs nevar glābt?`

Spogulis var atklāt trūkumus, bet spogulī nav nekā, kas varētu tos novērst. Spogulis norāda uz problēmām, bet nepiedāvā risinājumu. Tāpat ir ar Dieva likumu. Mēģināt tikt attaisnotam Dieva priekšā, ievērojot likumu, būtu tas pats, kas blenzt spogulī tik ilgi, līdz spogulis novērsīs mūsu trūkumus.

Tā kā pestīšana notiek ticībā, nevis ar darbiem, tostarp bauslības darbiem, daži kristieši apgalvo, ka bauslība ir atcelta un mums vairs nav jāpilda. Ņemot vērā to, ka bauslība pati par sevi ir tā, kas nosaka grēku – “Es nebūtu pazinis grēka, ja nebūtu bijis bauslības” (Rom. 7:7) – , šāds apgalvojums, protams, ir rupja un nepareiza bauslības un evaņģēlija saistības interpretācija. Mums evaņģēlijs ir vajadzīgs tieši bauslības pastāvēšanas dēļ.

`Cik veiksmīgi jūs esat mēģinājuši paklausīt Dieva likumam? Vi pietiekami labi, lai uz to varētu balstīt savu pestīšanu? Ja nē, kāpēc jums ir vajadzīgs evaņģēlijs?`