---
title:  Gatavošanās dāvanai
date:   18/08/2025
---

`Izlasi 2. Moz. 19:9–25. Kā Dievs sagatavoja Israēlu desmit baušļu saņemšanai?`

Dievs deva konkrētus norādījumus, kas israēliešiem bija jādara, gatavojoties baušļu došanai Sinajā. Viņu ārējai tīrībai bija jāatspoguļo viņu pilnīgā uzticība Dievam. Viņiem jābūt gataviem drīzajai Kunga godības varenajai izpausmei. Kad tā atnāca, to pavadīja “pērkons un zibeņi, un biezs mākonis virs kalna, un varen stipra bazūnes skaņa, tik stipra, ka visa tauta, kas bija nometnē, izbijās” (2. Moz. 19:16).

Dekalogs (desmit baušļi) ir Dieva atklāsmes un Bībeles ētikas sirds. Tas veido dievišķo standartu būtību un pamatu visai cilvēcei, tā principi ir mūžīgi un universāli. Saskaņā ar Bībeles naratīvu Dekalogu pasludināja pats Dievs (2. Moz. 19:19; 2. Moz. 20:1; 5. Moz. 5:4, 5, 24), un to arī uzrakstījis Viņš pats (2. Moz. 24:12, 2. Moz. 31:18, 5. Moz. 5:22). Tas divreiz tika pasniegts Mozum kā īpaša dāvana (2. Moz. 32:19; 2. Moz. 34:1; 5. Moz. 10:1, 2).

2\. Mozus grāmatā Dekalogs tiek saukts par “liecību” (ebreju valodā “‘edut”; 2. Moz. 31:18); vēl to sauc par “derības vārdiem” (ebreju valodā “dibre habberit”; 2. Moz. 34:28). 5. Mozus grāmatā tie ir rakstīti uz “derības plāksnēm” (5. Moz. 9:9, 11, 15). Nevienā no grāmatām ebreju valodā nav lietots apzīmējums “desmit baušļi” (ebreju valodā “mitzwot”, “baušļi”), bet gan trīs reizes tie ir nosaukti par “desmit vārdiem”. Ebreju valodā ir “aseret haddebarim”, no “dabar”, kas nozīmē “vārds, teikums, matērija, lieta, runa, stāsts, solījums, izteikums”. (Sk. 2. Moz. 34:28, 5. Moz. 4:13, 5. Moz. 10:4.)

Ir divas Dekaloga versijas ar ļoti nelielām atšķirībām; pirmā ir uzrakstīta 2. Moz. 20:1–17, bet otrā – 5. Moz. 21:3–21. Otrā versija, ar ko Mozus mutiski iepazīstināja Israēlu, radās gandrīz četrdesmit gadus pēc Sinaja, tieši pirms tautas ieiešanas Apsolītajā zemē (5. Moz. 1:3, 4; 5. Moz. 4:44–47). Šie apstākļi izskaidro nelielās atšķirības starp abām versijām.

Kad Pāvils bauslību nosauca par mīlestību, viņš citēja no Dekaloga (Rom. 13:8–10). Mīlestība patiešām ir Dieva likumus vienojošs apzīmējums, jo Viņš ir mīlestības Dievs
(1. Jņ. 4:16).

`Kā jūs saprotat domu par desmit baušļiem kā Dieva mīlestības izpausmi? Ko tas nozīmē? Kā tajos atklājas Dieva mīlestība?`