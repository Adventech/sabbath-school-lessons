---
title:  Dievišķais spriedums
date:   31/07/2025
---

`Izlasi 2. Moz. 12:29, 30 par to, kā Dievs Ēģiptē nogalināja pirmdzimtos. Kāpēc Dievs pievērsās pirmdzimtajiem? (Sk. arī Ebr. 11:28.)`

Pēdējā Ēģiptes mocība nāca pār pirmdzimtajiem. Tas bija dievišķs spriedums visiem Ēģiptes dieviem un visām ģimenēm, kas pielūdza šos viltus dievus, kas bija nevērtīgi elki un atspoguļoja pašu cilvēku kaislības, vēlmes un bailes.

Kā apliecina iepriekšējās mocības, šie elki nespēja glābt cilvēkus. Viņu nevērtīgums bija vēl acīmredzamāks tagad, desmitās mocības laikā, kas nu radīja vislielākās sekas.

“Visā Ēģiptes zemē tika iznīcināts katra nama lepnums. Gaisu pildīja sērojošo kliedzieni un vaimanas. Ķēniņš un galminieki stāvēja bāli, viņu kājas drebēja, visus pārņēma briesmīgas izbailes.” (Elena Vaita “Sentēvi un pravieši”, 280. lpp.)

Faraons pārstāvēja Ēģiptes augstāko varu un dievu, un viņa pirmdzimtais dēls tika uzskatīts par dieva dēlu. Izīda bija dieviete, kas aizsargāja bērnus; Heketa bija dieviete, kas apmeklēja sievietes dzemdībās, un Mins bija vairošanās dievs. Bez tiem bija arī vairāki ēģiptiešu auglības dievi. Visi šie dievi bija bezspēcīgi salīdzinājumā ar dzīvo Kungu. Mozus saka: “Kas ir tāds kā Tu, ak, Kungs! Kas ir tāds kā Tu starp dieviem, varens Savā svētumā, bijājams Savā godībā, brīnumu darītājs!” (2. Moz. 15:11) Jetrus vēlāk liecināja: “Tagad es zinu, ka Tas Kungs ir lielāks par visiem dieviem; jo Viņš jūs izglābis, kad tie kļuva lieli savā garā” (2. Moz. 18:11).

Saskaņā ar 2. Moz. 1. nodaļu ēģiptieši bija nogalinājuši jaundzimušos Israēla dēlus pēc faraona pavēles, lai vājinātu israēliešus, pakļautu un pazemotu tos. Tagad Dieva sods piemeklē Ēģiptes pirmdzimtos dēlus. Ko cilvēki sēj, to pļaus.

Mūsu lēmumi un uzvedība rada sekas. Un sāpīgā patiesība, ko mēs visi esam piedzīvojuši, ir tāda, ka mēs vieni paši neciešam no savas nepareizās rīcības sekām. Cieš arī citi, dažkārt daudzi citi, pat nevainīgi cilvēki. Tāda ir grēka būtība.

`Kādā veidā jūs esat cietuši no citu grēkiem? Vai arī kā citi ir cietuši no jūsu grēkiem? Kāda ir mūsu vienīgā cerība?`