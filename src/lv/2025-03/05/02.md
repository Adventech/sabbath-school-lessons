---
title:  Vēl viena mocība
date:   27/07/2025
---

Pravietis Amoss paziņo, ka “Dievs Tas Kungs neko nedara, neatklājis Savu noslēpumu praviešiem, Saviem kalpiem” (Am. 3:7), un ar pravieša Mozus starpniecību Viņš atklāja faraonam, kas notiks tālāk. Faraonam tika dots vissvinīgākais brīdinājums. Tas būs taisnīgs spriedums lepnumam, ekspluatācijai, vardarbībai un elkdievībai, kas izraisīja visas šīs nelaimes Ēģiptē.

`Izlasi 2. Moz. 11:1–10. Kādu brīdinājumu Dievs izteica, pirms tika īstenots spriedums Ēģiptei?`

Dievs Ēģiptei deva laiku – trīs tumšas dienas (2. Moz. 10:23) – pārdomāt nesenos notikumus un to nozīmi. Viņš arī sniedza pēdējo nepārprotamo brīdinājumu, pēdējo iespēju rīkoties pareizi.

Bet 2. Moz. 11:8 lasām, ka Mozus “aizgāja no faraona lielās dusmās”. Kāpēc Mozus aizgāja dusmīgs? Visticamāk, tāpēc, ka viņš saprata – desmitā mocība skars daudzus nevainīgus cilvēkus, un tā būs liela traģēdija vienīgi faraona sirds cietības dēļ.

Arī skaitlis desmit ir nozīmīgs Bībeles simbolikā. Tas apzīmē pilnību vai pabeigtību. (Pārdomājiet desmit baušļus kā dievišķā morāles likuma pilnīgu atklāsmi.) Desmit ēģiptiešu mocības norāda uz pilnu Dieva taisnību un atmaksu.

Dievs ir Tiesnesis, un Viņš ir pret lepnumu, netaisnību, diskrimināciju, augstprātību, ekspluatāciju, nežēlību un savtīgumu. Viņš ir cietēju, vardarbībā cietušo un vajāto pusē. Dievs rīkosies taisnīgi, kas patiesi ir viena no Viņa mīlestības izpausmēm. (Sk. Ps. 2:12, Ps. 33:5, Ps. 85:11, Ps. 89:14, Ps. 101:1, Jes. 16:5, Jer. 9:24.)

Arī mums ir jācenšas būt gan mīlošiem, gan taisnīgiem. Tomēr mēs tā vai citādi varam iekrist galējībās. “Mīlestības” vārdā mēs pieveram acis pret netaisnību, pret rīcību, kas būtu jālabo. Vai nu arī mēs varbūt rīkojamies taisnīgi, bet auksti, it kā taisnība būtu no tērauda. Neviena galējība nav pareiza. Tā vietā ideāls būtu šāds: “..un ko Tas Kungs no tevis prasa, proti – darīt taisnību, mīlēt žēlastību un pazemīgi staigāt Sava Dieva priekšā” (Mih. 6:8).

`Ja mēs nevaram noturēt perfektu līdzsvaru (ko mēs tiešām nevaram), kāpēc labāk ir kļūdīties uz žēlastības, nevis taisnības pusi? Vai tiešām tā ir labāk?`