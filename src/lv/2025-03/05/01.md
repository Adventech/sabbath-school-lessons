---
title:  Pashā svētki
date:   26/07/2025
---

### Nedēļas pētījumiem

2\. Moz. 11:1–10; Mih. 6:8; 2. Moz. 12:1–30; 1. Kor. 5:7; 2. Moz. 13:14–16; Ebr. 11:28.

> <p>Atmiņas pants</p>
> “Un notiks, kad jūsu bērni jums prasīs: kas jums tā par kalpošanu, – tad atbildiet: tas ir Pashā upuris Tam Kungam, kas Israēla bērnu namiem aizgāja garām Ēģiptē, kad Viņš sita ēģiptiešus, bet saudzēja mūsu namus” (2. Moz. 12:26, 27).

Tuvojas desmitā un pēdējā mocība. Tiek sniegts pēdējais brīdinājums; ir jāpieņem galīgais lēmums. Tas tiešām ir dzīvības un nāves jautājums. Uz spēles ir likta ne tikai atsevišķu cilvēku dzīvība, bet veselu ģimeņu un visas tautas labklājība. Faraons un viņa ierēdņi kļūs atbildīgi par daudzu cilvēku likteni – vai nu dzīvība, vai nāve. Viņa attieksme pret dzīvo Israēla Dievu noteiks ne vien viņa paša, bet arī viņa tautas nākotni.

Kā mēs jūtamies un ko mēs darām, kad mūs nomāc apstākļu smagums un mums ir jāizvēlas nākamais solis un virziens, izvēle, kas var lielā mērā ietekmēt daudzu citu dzīvi, ne tikai mūsu pašu?

Dievs ir vairāk nekā gatavs dot mums gudrību, izpratni un spēku darīt to, kas ir pareizi (1. Kor. 1:30, Fil. 2:13). Tomēr problēma ir tā, ka mūsu pašu spītīgā sirds ne vienmēr vēlas darīt to, kas ir pareizi, mēs gribam atteikties to darīt. Stāstā par iziešanu no Ēģiptes viena cilvēka atteikšanās pakļauties Dievam, pat neskatoties uz pārliecinošiem pierādījumiem, izraisīja traģēdiju daudziem citiem, un tā tas bieži vien notiek arī šodien.

_Iepazīsimies ar šīs nedēļas tēmu, lai sagatavotos Bībeles izpētei 2. augustā._