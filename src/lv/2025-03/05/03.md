---
title:  Pashā svētki
date:   28/07/2025
---

`Izlasi 2. Moz. 12:1–20. Kādus īpašus norādījumus Dievs dod Mozum un Āronam, pirms Israēls atstāj Ēģipti?`

Varētu sagaidīt, ka Dievs pamācīs Mozu un Āronu, kā organizēt iziešanu no Ēģiptes, proti, kā nodrošināt bēgšanu, īpaši veciem cilvēkiem, mātēm ar maziem bērniem, dzīvniekiem utt. Tā vietā Dieva norādījumi ir pārsteidzoši – Viņš izstāsta, kā svinēt Pashā svētkus. Citiem vārdiem sakot, galvenā uzmanība tiek pievērsta Kunga, kurš gatavojas viņus izglābt, pielūgsmei. Viss pārējais nāks savā laikā.

Katrai ģimenei bija jāsagatavo jērs, neko neizmetot. Katram bija jāapēd sava porcija, un, ja ģimene nevarēja apēst visu jēru, maltīte bija jāturpina kopā ar citu ģimeni.

`Izlasi 2. Moz. 12:13, 14. Ko Kungs grasījās darīt viņu labā, kad pienāca pēdējā mocība? Ko tas viss simbolizē?`

Iziešana no Ēģiptes bija jāsvin regulāri katru gadu, ne tikai kā pagātnes notikuma piemiņa par to, ko Dievs bija darījis viņu senču labā, bet arī kā Dieva atbrīvošanas akta aktualizēšana pašreizējās paaudzes labā. Tai bija jābūt jaunai pieredzei katrai paaudzei.

12\. un 13. pants izskaidro Pashā svētku nozīmi: dievišķais iznīcināšanas spriedums “pāries pāri” israēliešiem; tāpēc viņiem bija jāpiemin “Pashā svētki”. Ebreju valodā Pashā nosaukums ir “Pesah”, no darbības vārda, kas nozīmē “pāriet”. Šis vārds ir divu vārdu savienojums “pāriet” un “pāri”, jo izpostīšana pagāja garām tām israēliešu mājām, uz kuru durvju stabiem bija jēra asinis, dzīvības un pestīšanas zīme.

Pasā svētkiem bija jāatgādina ikvienam israēlietim par Dieva varenajiem un žēlsirdīgajiem darbiem Savas tautas labā. Šie svētki palīdzēja nostiprināt viņu nacionālo identitāti un reliģisko pārliecību.

`Kāpēc ir tik svarīgi vienmēr atcerēties labo, ko Dievs tev ir darījis pagātnē, un paļauties, ka Viņš darīs tev labu arī turpmāk?`