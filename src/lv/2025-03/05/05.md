---
title:  Nododot lāpu tālāk
date:   30/07/2025
---

Dziesminieks stāsta, kā mūsu bērni var iepazīt Dievu un Viņa mīlestības pilno gādību: “Paaudžu paaudzes slavēs Tavus darbus un paudīs Tavu varu” (Ps. 145:4, ESV). Ģimenēm ir jāstāsta citām ģimenēm par Dievu, par Viņa brīnišķajiem darbiem un Viņa mācībām, lai Bībeles zināšanas nodotu nākamajai paaudzei.

`Izlasi 2. Moz. 12:24–28. Kāda svarīga doma šeit izteikta?`

Vecāki bija pirmie skolotāji Israēlā, un viņiem bija jāstāsta par iziešanu saviem bērniem. Tas nebija jāstāsta tikai kā vēsturisks notikums, bet gan kā viņu pašu pieredze, pat ja tas noticis sen. Svinot šos svētkus, viņiem bija jāidentificējas ar saviem senčiem un šis stāsts bija jāizdzīvo vēlreiz, lai to aktualizētu. Tēvs teica: “Es biju Ēģiptē, es redzēju ēģiptiešu dievu sakāvi un Ēģiptes postus, un es tiku atbrīvots.” 2. Mozus grāmatā divreiz tiek uzsvērts, kā vecākiem jāatbild uz savu bērnu jautājumiem par Pashā svētkiem (sk. 5. Moz. 6:6–8 un 2. Moz. 13:14–16).

Ir vērts atzīmēt, ka israēlieši joprojām atradās Ēģiptē, kad viņiem lika svinēt atbrīvošanu no Ēģiptes. Tad šie svētki bija ticības darbs. Saņēmusi norādījumus, “tauta noliecās Dieva priekšā un pielūdza” (2. Moz. 12:27) savu Pestītāju, un tad viņi sekoja Pashā norādījumiem.

5\. Mozus grāmatā israēliešiem ir atgādināts nest šo stāstu tālāk tā, lai klausītāji spētu to uztvert kā savu ceļojumu. Pievērsiet uzmanību šī stāsta kolektīvajam noskaņojumam, kā arī uzsvaru uz pašreizējo pieredzi: “Un tev jāatbild un jāsaka Tā Kunga, sava Dieva, priekšā: mans ciltstēvs bija aramiešu klejotājs, un viņš nogāja uz Ēģipti un mita tur kā svešinieks ar nedaudz ļaudīm, kas tur pieauga par varenu, stipru un lielu tautu. Bet ēģiptieši darīja mums ļaunu, tie mūs apspieda un mums uzlika smagus darbus, un tad mēs sākām brēkt uz To Kungu, savu tēvu Dievu, un Tas Kungs paklausīja mūsu balsij un ieraudzīja mūsu bēdas, mūsu grūtumu un mūsu nomāktību; un Tas Kungs mūs izveda no Ēģiptes ar stipru roku un ar izstieptu elkoni, ar lielām izbailēm, ar zīmēm un brīnumiem; un Viņš mūs ir vedis uz šo vietu un mums ir devis šo zemi – zemi, kur piens un medus tek” (5. Moz. 26:5–9).

Turklāt, atstāstot un pārstāstot Pashā svētkus (vai jebkurus citus notikumus svētajā vēsturē) saviem bērniem, vecāki lielā mērā paši sev atgādinātu, ko Dievs ir darījis viņu un tautas labā. To stāstīt runātājam bija tikpat liels ieguvums, cik klausītājiem.