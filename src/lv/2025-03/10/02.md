---
title:  Grāmata un asinis
date:   31/08/2025
---

`Izlasi 2. Moz. 24:1–8. Kāda loma Dieva Vārda lasīšanai un apslacīšanai ar asinīm ir derības starp Dievu un Viņa tautu apstiprināšanā?`

Dzīvais Bībeles Dievs ir attiecību Dievs. Mūsu Kungam svarīgais elements nav lieta vai darba kārtība, bet gan cilvēks. Tādējādi Dievs pievērš lielu uzmanību cilvēkiem, un Viņa darbības galvenais mērķis ir izveidot personiskas attiecības ar katru no mums. Galu galā Dievam, kurš “ir mīlestība”, ir jābūt Dievam, kuram rūp attiecības, jo kā gan var būt mīlestība bez attiecībām?

Jēzus teica: “Bet, kad Es no zemes tikšu paaugstināts, Es visus vilkšu pie Sevis” (Jņ. 12:32). Dievu interesē ne tikai mūsu ētiskā uzvedība, pareizas doktrīnas vai pareiza rīcība, bet, galvenais, dziļi personīgas attiecības. Abas pie radīšanas ieviestās kārtības (1. Moz. 1.–2. nod.) ir par attiecībām – pirmā par vertikālajām attiecībām ar Dievu (sabats), bet otrā par horizontālajām attiecībām starp cilvēkiem (laulība).

Derības ratifikācijai Sinajā bija jāstiprina īpašās attiecības, kuras Dievs vēlējās izveidot ar Saviem ļaudīm. Ceremonijas laikā cilvēki skaļā balsī divreiz sauca, ka paklausīs Dievam visā, ko Viņš prasīs. “Visu, ko Tas Kungs ir sacījis, mēs darīsim,” viņi apliecināja. Viņi tā arī domāja, bet nepazina savu trauslumu un spēka trūkumu. Asinis tika slacītas uz derības grāmatas, norādot, ka tikai ar Kristus nopelnu Israēls spēj sekot Dieva norādījumiem.

Mēs nevēlamies pieņemt, ka mūsu cilvēciskā daba ir trausla, vāja un dziļi grēcīga. Mums ir raksturīga tieksme uz ļaunumu. Lai mēs varētu darīt labu, mums ir jāsaņem palīdzība no ārpuses. Šī palīdzība nāk tikai no augšienes, no Dieva žēlastības spēka, no Viņa Vārda un no Svētā Gara. Un pat tad, ja tas viss ir mūsu rīcībā, ļaunums tik viegli mums pielavās, vai ne tā?

Tāpēc ciešas personiskas attiecības ar Dievu toreiz Sinajā cilvēkiem bija tikpat svarīgas kā mums šodien.

`“Visu, ko Tas Kungs ir teicis, mēs darīsim” (2. Moz. 24:3, NIV). Cik reižu jūs esat solījuši to pašu, bet neveiksmīgi? Kāds ir vienīgais risinājums?`