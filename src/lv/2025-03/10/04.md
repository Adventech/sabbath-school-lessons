---
title:  Spēks paklausīt
date:   02/09/2025
---

`Izlasi Ec. 36:26–28. Kā paklausība notiek mūsu dzīvē?`

Trīs reizes israēlieši dedzīgi paziņoja, ka viņi paklausīs Dievam (2. Moz. 19:8; 2. Moz. 24:3, 7). Paklausība ir svarīga, pat ja Bībele māca, ka mēs, cilvēki, esam vāji, salauzti, trausli un grēcīgi. Šī bēdīgā patiesība ir atklāta ne tikai senā Israēla vēsturē, bet visas Viņa tautas vēsturē.

Kā tad mēs varam uzticīgi sekot Dievam?

Labā ziņa ir tāda, ka tam, ko Dievs pavēl, Viņš dod arī spēku. Palīdzība nāk no ārpuses, ļaujot mums īstenot to, ko Dievs prasa. Tas ir Viņa darbs. Pravietis Ecēhiēls to ļoti skaidri norāda savā teoloģiskajā kopsavilkumā (Ec. 36:26, 27). Sirds pārstādīšanu var veikt tikai Dievs, un Viņš to dara, izņemot mūsu akmens sirdi un aizstājot to ar jūtīgu miesas sirdi. Arī Jozua atgādināja saviem klausītājiem: “Jūs nebūsit spējīgi kalpot Tam Kungam” (Joz. 24:19).

Mēs varam izlemt sekot Dievam; tāda ir mūsu loma. Mums jāizdara izvēle ik mirkli nodoties Viņam. Un tas ir tādēļ, ka mums nav spēka īstenot pat savu apzināto izvēli kalpot Viņam. Bet, kad mēs uzticam savu vājumu Dievam, Viņš mūs dara stiprus. Pāvils saka: “Kad esmu nespēcīgs, tad esmu spēcīgs” (2. Kor. 12:10).

Ievērojiet dievišķo “es” Ec. 36:24–30: Dievs sapulcina, attīra, noņem, dod, liek un mudina jūs rūpīgi ievērot Viņa likumu. Ko Viņš dara, to darīsit jūs. Viņš identificējas ar jums, un, ja jūs cieši sadarbosities ar Viņu, Viņa darbība būs jūsu darbība. Vienotība starp Dievu un jums būs dinamiska, spēcīga un dzīva.

Šajā fragmentā uzsvars atkal tiek likts uz Dieva darbību. Jaunajā karaļa Džeimsa versijā ir rakstīts: “Es ielikšu jūsos Savu Garu un likšu jums dzīvot pēc Maniem likumiem, un jūs turēsit Manus spriedumus un pildīsit tos” (Ec. 36:27). Dievs pavēl cilvēkiem paklausīt un tad dod tam spēku. To, ko Dievs prasa no Saviem ļaudīm, Viņš tiem vienmēr palīdz izdarīt. Paklausība ir Dieva dāvana (ne tikai mūsu veikums vai sasniegums), tāpat kā attaisnošana un pestīšana arī ir Viņa dāvanas (Fil. 2:13).

`Ja mums ir apsolīts spēks paklausīt, kāpēc mums tik un tā ir tik viegli krist grēkā?`