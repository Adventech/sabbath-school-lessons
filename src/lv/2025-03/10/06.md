---
title:  Piepildīts ar Dieva Garu
date:   04/09/2025
---

Gatavojoties pielūgsmei teltī, Dievs Mozum deva norādījumus par katru detaļu. Priesteriem bija jāvalkā īpašas drēbes, un augstais priesteris valkāja īpašu efodu ar Israēla dēlu vārdiem. Viņš arī valkāja krūšu zīmi ar Urīmu un Tumīmu, un tam bija jābūt uz viņa sirds (2. Moz. 28). Visi priesteri bija iesvētīti (2. Moz. 29). Citi priekšmeti, kas bija rūpīgi jāsagatavo, bija vīraka altāris, trauks mazgāšanai, svaidāmā eļļa un vīraks (2. Moz. 30).

`Izlasi 2. Moz. 31:1–18. Kādu īpašu palīdzību Dievs sniedza, lai visas telts detaļas un kalpošana tiktu sagatavotas skaisti un pareizi?`

Šeit pirmo reizi Svētajos Rakstos lasām, ka Dievs cilvēku piepildīs ar Dieva Garu. Ko tas nozīmē? Becaleēls tika pilnvarots mākslinieciski strādāt pie telts. Viņš bija piepildīts, t.i., apdāvināts ar jaunām prasmēm, izpratni un zināšanām par nepieciešamo meistarību. Turklāt Dievs tādu pašu Garu deva arī Oholiābam un daudziem citiem amatniekiem, lai tie palīdzētu šajā darbā.

Visa šī radošuma vidū Dieva sabats tiek pasniegts kā zīme starp Dievu un Viņa ļaudīm, ka Kungs tos dara svētus. Tas nozīmē, ka ceturtā baušļa ievērošana ir saistīta ar svētdarīšanu. Ecēhiēls vēlāk novēroja: “Es devu tiem arī Savas svētās dienas, kas ir derības zīme starp Mani un viņiem, lai tie atzītu, ka Es esmu Tas Kungs, kas tos svētījis” (Ec. 20:12).

Sabats ir atgādinājums, ka Kungs ir ne tikai mūsu Radītājs (1. Moz. 2:2, 3), Pestītājs un Dievs (5. Moz. 5:15; Mk. 2:27, 28), bet arī Svētais. Viņš pārveido cilvēkus ar Savu klātbūtni; ar Viņa Garu un Vārdu tie aug, lai atspoguļotu mīlošu, laipnu, nesavtīgu un piedodošu raksturu.

Kulminācijas dāvana, ko Dievs deva Mozum, bija Dekalogs (2. Moz. 31:18). Pats Dievs uzrakstīja un iedeva divas akmens plāksnes ar desmit baušļiem (2. Moz. 31:18; 5. Moz. 9:9–11). Šīs plāksnes bija jānovieto Vissvētākajā vietā un Derības šķirsta iekšpusē, zem salīdzināšanas vāka (2. Moz. 25:21).

`“Salīdzināšanas vāks” nāk no ebreju vārda, kura saknes nozīme ir “izpirkt”. Kāpēc šis vāks novietots tieši virs Dieva likuma? Kādu cerību mums vajadzētu saskatīt šajā faktā?`