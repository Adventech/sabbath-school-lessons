---
title:  Viņa ļaužu vidū
date:   03/09/2025
---

Dievs mācīja Savus ļaudis ar dažādiem līdzekļiem, un viens no tiem bija ar svētnīcas starpniecību. Visi tās dievkalpojumi norādīja uz Jēzu; tās bija mācības līdzībās par pestīšanas plānu, kas tiks īstenots ar Jēzus starpniecību daudzus gadsimtus vēlāk.

`Izlasi 2. Moz. 25:1–9. Kādas būtiskas, praktiskas un teoloģiskas patiesības ir redzamas šajos pantos?`

Lai gan Dievs vadīja israēliešus un jau bija viņiem tuvu, Viņš pavēlēja Mozum uzcelt svētnīcu: “Un tiem būs Man taisīt svētnīcu, ka Es varētu mājot viņu vidū” (2. Moz. 25:8). Dievs gribēja viņiem taustāmi parādīt, ka Viņš patiešām ir ar viņiem. Pat ja viņi daudzas reizes bija rīkojušies nepareizi, Viņš nebija tos pametis, un “pēc tam, kad viņi atkal bija iemantojuši Debesu labvēlību” (Elena Vaita “Sentēvi un pravieši”, 343. lpp.), viņiem tika dota dievišķa pavēle sākt svētnīcas celtniecību.

Bībele mums apliecina, ka Dievs nedzīvo cilvēku celtos tempļos un ēkās (Ap. d. 7:47–50), jo Viņš ir lielāks par debesu padebešiem, un debesis Viņu nevar saturēt. Pāvils areiopagā Atēnās teica: “Dievs, kas radījis pasauli un visu, kas tanī, būdams debess un zemes Kungs, nemājo rokām celtos tempļos” (Ap. d. 17:24). Arī ķēniņš Salamans saka: “Bet vai tad Dievs patiešām lai dzīvotu zemes virsū? Lūk, debesis un debesu debesis nav spējīgas Tevi pilnā mērā uzņemt. Kā tad nu vēl šis nams, kādu es esmu uzcēlis?” (1. Ķēn. 8:27) Svētnīcai bija jāatrodas tur, kur Dievs viņiem parādīs Savu klātbūtni.

Israēliešiem bija jānes brīvprātīgs ziedojums svētnīcas celtniecībai. Viņiem bija jāsniedz dārgas un vērtīgas dāvanas, tostarp zelts, sudrabs, bronza, akācijas koks, dažāda veida smalkas drānas, olīveļļa un garšvielas.

2\. Moz. 25:10–27:21 mums ir daudz informācijas par svētnīcu un tās kalpošanu. Dievs uzticēja Mozum projektu ar detalizētiem norādījumiem, kā celt un iekārtot telti, tostarp Derības šķirstu, maizes galdu, lampas statīvu, altārus, aizkarus, krāsas un izmērus.

Mozum bija jāceļ telts saskaņā ar paraugu, ko Dievs viņam rādīja (2. Moz. 25:9, 40; 2. Moz. 26:30) un kas bija Debesu svētnīcas atspulgs (Ebr. 8:1, 2; Ebr. 9:11). Zemes svētnīca pildīja svarīgu funkciju līdz Jēzus nāvei un Viņa kalpošanai Debesu svētnīcā, kas līdz ar to padarīja zemes svētnīcu par spēkā neesošu, un šo patiesību Kristus nāves brīdī demonstrēja Vissvētāko vietu nodalošā priekškara pārplēšana (Mt. 27:51; Mk. 15:38).