---
title:  Redzot Dievu
date:   01/09/2025
---

`Izlasi 2. Moz. 24:9–18. Kādu pārsteidzošu pieredzi Israēla bērni šeit guva?`

Pēc tam, kad tika atjaunota derība ar Dievu, Mozus atkal uzkāpa Sinaja kalnā. Kāpjot sākumā Mozus nebija viens – viņu pavadīja 73 lieliski israēliešu vadītāji. Vadītājiem šī bija pārākā pieredze – viņi redzēja Dievu (teofānija), un teksts divreiz uzsver šo apbrīnojamo realitāti. Tas bija arī laiks, kad vadītāji, kopīgi ēdot, apzīmogoja derību ar Dievu. Tas bija mielasts, un Israēla Dievs bija mielasta rīkotājs. Šos vadītājus Dievs ļoti pagodināja.

Tuvajos Austrumos Bībeles laikos (un zināmā mērā arī mūsdienās) kopīga ēšana bija īpašs notikums, liels pagodinājums un privilēģija. Tas ietvēra piedošanu un veidoja draudzības saikni. Tas nozīmēja veltīt sevi otram un palikt kopā krīzes un problēmu situācijās. Kopīgi ēdot, viņi cits citam bez vārdiem apsolīja, ja ar vienu pusi kaut kas notiks, otrai būs pienākums nākt palīgā. Uzaicināt uz maltīti nozīmēja īpašu cienastu, kas nebija paredzēts visiem.

Tajā pašā laikā atteikšanās no šāda uzacinājuma bija viens no ļaunākajiem apvainojumiem. Šis ieskats palīdz mums izprast stāstus Jaunajā Derībā, kur Jēzus Kristus tika smagi kritizēts par ēšanu kopā ar grēciniekiem (Lk. 5:30). Svinot Svēto vakarēdienu, ticīgie nodibina ciešu saikni ar citiem ticīgajiem – tādiem pašiem grēciniekiem. Šīs maltītes laikā mēs svinam piedošanu un pestīšanu, kas mums ir Jēzū (sk. Mt. 26:26–30, Mk. 14:22–25, 1. Kor. 11:23–29).

Traģiski ir tas, ka daži vīrieši, kuri bija devušies kopā ar Mozu, vēlāk krita grēkā un zaudēja dzīvību (sk. 3. Moz. 10:1, 2, 9). Pat ja viņiem bija dziļa pieredze ar Dievu, šī pieredze viņus nepārveidoja un neatgrieza. Cik spēcīga mācība, ka patiesības un svēto privilēģiju iegūšana automātiski nenozīmē atgriešanos. Pēc gūtās pieredzes šiem vīriem vajadzēja būt pēdējiem, kas tā kļūdītos.

`Pakavējieties vairāk pie stāsta par šiem ļoti priviliģētajiem vīriešiem, paša priestera Ārona dēliem. Kādu brīdinājumu tam vajadzētu atstāt mums, adventistiem, kas, ņemot vērā mums uzticēto gaismu, patiešām esam priviliģēti?`