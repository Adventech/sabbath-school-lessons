---
title:  Tālākiem pētījumiem
date:   05/09/2025
---

Izlasiet Elenas Vaitas grāmatā “Sentēvi un pravieši” nodaļu “Saiešanas telts un tās uzdevums” (343.–353. lpp.).

Saiešanas telts bija īpaša vieta, kur tika veikta Dieva tautas izsūdzēto grēku izpirkšana. Tā bija vieta, kur patiešām tika atklāts viss pestīšanas plāns un arī dažas detaļas Israēla bērniem, kamēr viņi atradās tuksnesī. Tur mācīja taisnošanu, svētdarīšanu un tiesu. Katrs dzīvnieku upuris norādīja uz Jēzus nāvi, grēku piedošanu un, visbeidzot, grēku dzēšanu. Un līdzās upuriem bija Dieva likuma klātbūtne, taisnības mēraukla.

“Dieva baušļi, kas glabājas Derības šķirstā, bija taisnības un tiesas lielā mēraukla. Šie likumi pārkāpējam paziņoja nāves spriedumu, bet pāri tiem atradās salīdzināšanas vāks, virs kura atklājās Dieva klātbūtne. No šīs vietas izpirkšanas nopelnā nožēlojošajam grēciniekam nāca piedošana. Tā Kristus darbā mūsu atpestīšanas labā, ko ainoja kalpošana svētnīcā, sastapās ‘žēlastība un uzticība, skūpstījās taisnība un miers’ (Ps. 85:11).” (Elena Vaita “Sentēvi un pravieši”, 349. lpp.).

**Jautājumi pārrunām:**

`Cik reizes jūs esat teikuši: “Visu, ko Kungs man liek darīt, es darīšu”? Cik veiksmīgi bija jūsu centieni?`

`Kad 40 dienu ilgā Mozus uzturēšanās pie Kunga Sinaja kalnā tuvojās noslēgumam, Dievs uzsvēra, ka israēliešiem ir jāievēro Viņa sabats, jo tā būs zīme starp Dievu un viņiem, ka tas ir Kungs, kas viņus dara svētus. Kādu lomu sabata ievērošanā ieņem svētums un svētdarīšana?`

`Kungs gribēja, ka viņi izveidotu svētnīcu, lai “Es varētu mājot viņu vidū”. Cik interesanti, ka šī vieta bija Israēla pestīšanas centrs. Tieši šeit – šajā svētnīcā, kur Dievs dzīvoja Savu ļaužu vidū, – pestīšanas plāns tika pausts simbolos un ēnās. Ko tas mums stāsta par mūsu pilnīgo atkarību pestīšanas jautājumā no Dieva?`

`Ko tas nozīmē, ka ar asinīm visi viņu grēki tika nogādāti svētnīcā, Dieva namā? Kā šī apbrīnojamā patiesība, kaut arī vāji, tomēr atspoguļo to, ko Jēzus mūsu labā paveica pie krusta un ko Viņš pašlaik dara mūsu labā Debesu svētnīcā?`