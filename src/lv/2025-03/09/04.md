---
title:  Dieva sākotnējais plāns
date:   26/08/2025
---

`Izlasi 2. Moz. 23:20–33. Kādus paņēmienus Dievs vēlējās izmantot, lai iekarotu Apsolīto zemi?`

Dieva nodoms nebija, lai israēlieši cīnītos par savu jauno teritoriju; viņiem tā bija jāiegūst. Tas bija apsolīts Ābrahāmam, Īzākam un Jēkabam, un tā bija jāsaņem kā īpaša Dieva dāvana Israēlam.

Apsolītās zemes iekarošanas modelis tika demonstrēts Sarkanās jūras šķērsošanas laikā. Dievs cīnījās par Saviem ļaudīm un sagādāja pilnīgu uzvaru pār tiem, kas plānoja viņus nogalināt (2. Moz. 14:13, 14). Ēģiptieši tika uzvarēti, jo Kungs brīnumainā kārtā iejaucās. Tāpat arī Asīrijas ķēniņa Sanheriba laikā Dievs sakāva plašo, pamatīgi aprīkoto un labi apmācīto asīriešu armiju, taču israēliešiem nebija jācīnās. Dievs piešķīra uzvaru, jo ķēniņš Hiskija ticēja Dieva vārdam, kas viņam tika nodots ar pravieša Jesajas starpniecību (2. Ķēn. 19:35, Jes. 37:36).

Dievs informēja Ābrahāmu, ka Apsolītā zeme viņa pēcnācējiem netiks dota uzreiz, bet tikai pēc 400 gadiem (1. Moz. 15:13–16). Kāpēc? Iemesls bija saistīts ar Kānaānas iedzīvotāju ļaunajiem darbiem. Dievs žēlsirdīgi strādāja ar šiem cilvēkiem un deva viņiem vēl vienu žēlastības periodu, lai nožēlotu grēkus. Tomēr viņi turpināja sacelšanos pret Dievu un Viņa vērtībām, tāpēc, kad šo tautu netaisnība sasniedza zināmu robežu, Dievs lēma atdot šo teritoriju ebrejiem kā viņu jauno dzimteni.

Turklāt Dievs apsolīja, ka Viņš izdzīs tautas Israēlam pa priekšu ar divām neparastām, bet ļoti iedarbīgām metodēm: (1) ļaunajām tautām uzsūtot šausmas un bailes, un (2) sirseņus, kas padzīs cilvēkus. Pirms israēlieši ieradās jaunajā teritorijā, viņu ienaidnieki bija pametuši šo vietu – „pagrieza muguru un bēga” (2. Moz. 23:27, 28, NIV).

Izšķirošā loma Apsolītās zemes iekarošanā ir Dieva eņģelim. Šis Vēstnesis bija Kristus, kurš vadīja Israēlu, iekaroja teritorijas un aizsargāja tās. Viņš bija mākoņu stabs, kas viņus vadīja dienas laikā, un uguns stabs naktī. Israēlam bija rūpīgi jāuzmanās un jāuzklausa Viņš, jo Viņam bija dievišķa vara (2. Moz. 23:21). Dieva gribas neievērošana un neticība Viņa vadībai apgrūtinātu viņu virzību uz priekšu.

`Ko šī ideja, ka Dievs dod pagāniem daudzus gadus, lai mainītu viņu dzīves virzību, māca mums par Dieva žēlastību, bet arī par šīs žēlastības robežām tiem, kas atsakās to pieņemt?`