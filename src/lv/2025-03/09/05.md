---
title:  Aci pret aci
date:   27/08/2025
---

`Izlasi Mt. 5:38–48. Kā Jēzus interpretē atriebības likuma nozīmi? Kā mums šo likumu vajadzētu piemērot mūsdienās?`

Kalna svētrunā Jēzus Kristus citēja pantus no Vecās Derības, kas cilvēkiem noteikti bija pazīstami. Tomēr Viņš runāja pret tābrīža rabīnu interpretācijām, kas gadsimtu gaitā bija attālinājušās no šo likumu sākotnējā mērķa. Tas ir, cilvēku tradīcijas ne tikai apslēpa Dieva Vārda mērķi, bet dažos gadījumos (padomājiet par sabata noteikumiem un to, ko viņi bija darījuši ar sabata bausli) bija sagrozījušas to patieso nolūku un nozīmi. Ar Saviem vārdiem Jēzus atjaunoja šo likumu sākotnējo nozīmi.

Svētību kalnā, vadot klausītājus atpakaļ uz Rakstu sākotnējo nolūku un nozīmi, Jēzus centās labot dažas no nepareizajām interpretācijām.

Teksts no 2. Moz. 21:24, kurā runāts par “aci pret aci, zobu pret zobu”, tika citēts Mt. 5:38 (“jūs esat dzirdējuši... bet es jums saku”) un atsaucās uz “lex talionis”, tā saukto atriebības likumu. Šis pants ir izmantots arī citās Bībeles vietās (3. Moz. 24:20, 5. Moz. 19:21).

Šī likuma sākotnējais nodoms bija pret jebkādu personisku atriebību. Tas bija paredzēts, lai apturētu asinsatriebību vai atriebību bez izmeklēšanas. Kaitējums bija jāizvērtē tiesnešiem, un tad tika noteikta un izmaksāta atbilstoša naudas kompensācija. Šāda prakse tika veikta, lai atturētu cilvēkus no “likuma pārņemšanas savās rokās”. Taisnīgums bija jāpilda, bet tas bija jādara saskaņā ar Dieva likumu.

Jēzus Kristus, kurš deva šos sociālos likumus Mozum, zināja šī likuma mērķi, tāpēc Viņš varēja to objektīvi izskaidrot saskaņā ar tā sākotnējo nodomu. Tā motīvs bija panākt taisnīgumu un izlīgumu, kā arī atjaunot mieru.

Varētu iebilst, ka taisnīgums savā ziņā tomēr nozīmē sava veida atriebību. Šķiet, ka šo likumu pareiza piemērošana bija mēģinājums rast pareizo līdzsvaru starp taisnīguma un atriebības idejām.

`Kā apziņai, ka reiz notiks pēc taisnības, vajadzētu palīdzēt tikt galā ar visu netaisnību, ko mēs šobrīd redzam pasaulē?`