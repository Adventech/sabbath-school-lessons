---
title:  Derības kodekss
date:   24/08/2025
---

Dodot Savu likumu uz Sinaja kalna, Dievs ielika pamatus, lai mācītu Saviem ļaudīm, kā tie varētu dzīvot svētu dzīvi, paliekot saiknē ar Viņu. Taču bauslības principi bija jāīsteno ikdienas dzīvē, tāpēc Dievs tiem deva papildu likumus, tā saukto “derības kodeksu”. Tiesnešu pienākums bija pārraudzīt šo likumu pareizu izpratni un izpildi.

“Verdzībā un pagānismā pazemotā un skaidru apziņu zaudējusī tauta nebija gatava pilnībā izprast Dieva desmit baušļu tālu sniedzošos norādījumus. Lai labāk aptvertu un saglabātu atmiņā dekaloga uzliktos pienākumus, tika doti papildu priekšraksti, kas desmit baušļu pamatprincipus paskaidroja tuvāk un padarīja tos uzskatāmus. Šie likumi tika nosaukti par tiesām, gan tāpēc, ka tie bija veidoti bezgalīgā gudrībā un taisnībā, gan arī tāpēc, ka lielais Soģis pēc tiem spriedīs visiem tiesu. Atšķirībā no desmit baušļiem tie Mozum tika doti personiski, lai viņš tos tālāk paziņotu ļaudīm.” (Elena Vaita “Sentēvi un pravieši”, 310. lpp.)

`Izlasi 2. Moz. 21:1–32. Kādi īpaši noteikumi tika doti attiecībā uz ebreju vergiem, slepkavībām un miesas bojājumiem?`

Derības kodekss ir aprakstīts vairākās nodaļās (2. Moz. 21:1–23:19). Visi šie noteikumi un likumi tika izdoti, lai apturētu ļaunuma lavīnu un veidotu sakārtotu sabiedrību.

Verdzības likumi bija īpaši, un tos nedrīkst sajaukt ar mūsdienu vai viduslaiku verdzības ļauno praksi. Ebreju vergi patiesībā tika aizsargāti un novērtēti. Mūsdienu un viduslaiku sabiedrībā kalpi un vergi bija saimnieka īpašums, un ar tiem viņš varēja darīt, ko vien gribēja. Turpretim Bībeles likumi regulēja lietas citādi. Kalpošana bija ierobežota līdz sešiem gadiem (2. Moz. 21:1, 2; Jer. 34:8–22), un septītajā gadā visi vergi bija jāatbrīvo, ja vien tie negribēja palikt pie sava kunga. Kungiem bija arī jāpiešķir viņiem brīvdiena sabatos (2. Moz. 20:9, 10) un jānodrošina viņu pamatvajadzības.

`Lai gan lielākajā pasaules daļā institucionalizētas verdzības ļaunā prakse lielākoties ir atcelta, kādos veidos daži tās paveidi joprojām pastāv, un ko mēs varam darīt katrs savā sfērā, lai cīnītos pret šīm izpausmēm?`