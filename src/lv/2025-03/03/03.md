---
title:  Skarbais sākums
date:   14/07/2025
---

Lai gan Mozum jau no paša sākuma droši vien saprata, ka tas, ko Kungs viņam bija uzdevis, nebūs viegli (to atklāj viņa mēģinājumi no misijas atbrīvoties), viņam, iespējams, nebija ne jausmas par to, kas tieši notiks.

`Izlasi 2. Moz. 5:3–23. Kādi bija tūlītējie Mozus un Ārona pirmās tikšanās ar faraonu rezultāti?`

Pat pirms došanās pie faraona Mozus un Ārons sapulcināja Israēla vecajos un tautu, atstāstīja viņiem Dieva vārdus un rādīja viņiem Dieva zīmes, kā rezultātā Israēls ticēja, ka Kungs viņus atbrīvos no verdzības. Tādējādi viņi pielūdza Kungu (2. Moz. 4:29–31). Cerības noteikti bija lielas: Kungs gatavojās atbrīvot ebreju tautu no verdzības – beidzot!

Pēc tam Mozus devās pie Ēģiptes ķēniņa ar Dieva prasību, un israēliešiem viss kļuva vēl sliktāk. Viņu ciešanas pieauga, un viņu ikdienas darbs kļuva apgrūtinošāks un prasīgāks. Viņi tika apsūdzēti slinkumā, pret viņiem izturējās bargāk, un viņu vergošana kļuva vēl grūtāka.

Viņu vadītāji nebija priecīgi, un sadursme starp viņiem, Mozu un Āronu bija nejauka, un (kā mēs vēlāk redzēsim) tā vienkārši norādīja uz konfliktiem, kas Mozum būs ar savu tautu turpmākajos gados.

`Izlasi 2. Moz. 5:21 un pēc tam iedomājies sevi šo vīru vietā, kad viņi stājās pretī Mozum un Āronam. Kāpēc viņi teica tādus vārdus?`

Nav tik grūti saprast, kāpēc viņi bija sarūgtināti par Mozu (“Lai Kungs jūs redz un soda,” viņi teica). Viņi domāja, ka Mozus nāks viņus atbrīvot no ēģiptiešiem, nevis vēl vairāk apgrūtināt viņu dzīvi ēģiptiešu jūgā.

Līdz ar to Mozum un Āronam bija jātiek galā ne tikai ar ēģiptiešiem, bet arī ar savējiem.

`Kādi ir labāki veidi, kā jūs un citi varētu tikt galā ar vietējās draudzes vadītājiem, rodoties nesaskaņām, kas agri vai vēlu ir neizbēgamas?`