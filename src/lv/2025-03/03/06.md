---
title:  Mozus faraonam kā Dievs
date:   17/07/2025
---

`Izlasi 2. Moz. 6:28–7:7. Kā Kungs izturas pret Mozus iebildumiem?`

Dievs atklāj Sevi Mozum kā Jahve, kas nozīmē, ka Viņš ir personīgs un tuvs Dievs, Savas tautas Dievs un Dievs, kas noslēdzis ar viņiem derības attiecības.

Šis visur klātesošais Dievs atkal pavēl Mozum iet pie faraona un runāt ar viņu. Izjuzdams pašvērtējuma trūkumu, Mozus atkal iebilst: “Kāpēc faraons lai manī klausītos?” Šeit atkal varam redzēt ne tikai Mozus pazemību, bet arī viņa vēlmi tikt vaļā no uzdevuma, kura izpilde līdz šim nav pārāk sekmējusies.

“Kad Dievs pavēlēja Mozum atgriezties pie faraona, Mozus izrādīja neuzticēšanos sev. Termins “aral sepatayim”, burtiski “neapgraizītas lūpas”, kas šeit tiek lietots, lai ainotu Mozus runas spēju trūkumu (6:12, 30), ir līdzīgs tam, kas atrodams 2. Moz. 4:10 – “grūta valoda un runas lēnums”.” (Andrews Bible Commentary: Old Testament, “Exodus” (Berrien Springs, MI: Andrews University Press, 2020), 205. lpp.))

Dievs Savā žēlastībā piešķir Mozum Āronu, lai viņš palīdzētu Mozum. Mozus runās ar Āronu, kurš pēc tam publiski runās ar faraonu. Tādējādi Mozus spēlēs Dieva lomu Ēģiptes ķēniņa priekšā un Ārons būs viņa pravietis.

Šis stāsts sniedz lielisku pravieša lomas definīciju. Pravietis ir Dieva pārstāvis, Viņa rupors, kas pārraida un interpretē Dieva vārdu cilvēkiem. Kā Mozus runāja ar Āronu un tad Ārons to paziņoja faraonam, tā Dievs sazinās ar pravieti, kurš pēc tam cilvēkiem pasludina Dieva mācību. Tas var notikt mutiski, klātienē, vai, kā tas tika darīts visbiežāk, pravietis saņēma vēsti no Dieva un pēc tam pierakstīja to.

Dievs arī izskaidro Mozum, ko viņš var sagaidīt no tikšanās ar faraonu. Viņš brīdina, ka konfrontācija būs saspringta un ilga. Otro reizi Dievs Mozum uzsver, ka faraons būs ļoti stūrgalvīgs un ka viņš nocietinās savu sirdi (2. Moz. 4:21, 2. Moz. 7:3). Taču viss beigsies ar kaut ko labu, jo “ēģiptieši atzīs, ka Es esmu Tas Kungs” (2. Moz. 7:5). Tas ir, Dievs tiks pagodināts pat sekojošā haosa laikā.

`Mozum pietrūka aizbildinājumu, lai nesekotu Dieva aicinājumam. Kā mēs varētu aizbildināties, lai nedarītu to, ko Dievs vēlas?`