---
title:  Neapgraizītas lūpas
date:   16/07/2025
---

Kungs patiešām bija devis Mozum dažus spēcīgus solījumus par to, ko Viņš gatavojas darīt. Lai gan šī tikšanās noteikti iedrošināja Mozu, viņa uzmundrinājums, iespējams, bija īslaicīgs, ņemot vērā reakciju, ko viņš saņēma no savas tautas.

`Izlasi 2. Moz. 6:9–13. Kas notika tālāk, un ko mēs varam mācīties no šī stāsta par vilšanās un cīņas posmiem savā dzīvē?`

Ebrejus viņu bēdas, ciešanas un smagais darbs tik ļoti bija nomācis, ka viņi neklausījās Mozus vārdos, kas apliecināja, ka Dievs rīkosies, lai izpildītu solīto. Viņi to bija tik ilgi gaidījuši, bet viņu cerības nebija piepildījušās. Kāpēc lai tagad būtu citādi? Viņi zaudēja drosmi un cerību, kas, iespējams, bija vēl rūgtāk, jo varbūt pirmo reizi savā mūžā viņi saskatīja īstu cerību uz atbrīvošanu.

Un tomēr kurš gan nav bijis līdzīgā situācijā? Kurš gan kādā brīdī nav juties nomākts, vīlies, neapmierināts, pat Dieva pamests?

Vai atceraties stāstu par Ījabu? Un kā ar Asafu, psalmu sacerētāju, kurš cīnījās ar jautājumiem par ļaundaru labklājību un taisno ciešanām? Tomēr, neskatoties uz Asafa cīņām, viņš radījis vienu no skaistākajām ticības apliecībām: “Bet pie Tevis es palieku vienumēr, Tu mani turi pie manas labās rokas, Tu mani vadi pēc Sava prāta un beidzot mani uzņemsi godībā. Kad Tu esi mans, tad man nevajag ne debess, ne zemes! Jebšu man arī pamirtu miesa un sirds, taču Tu, Dievs, esi mans patvērums un mana daļa mūžīgi” (Ps. 73:23–26).

Viscaur svētajā vēsturē Dievs ir apliecinājis Saviem ļaudīm, ka Viņš ir tiem blakus (Jes. 41:13, Mat. 28:20). Viņš dāvā Savu mieru, Savu mierinājumu un stiprina, lai tie tiktu galā ar dzīves izaicinājumiem (Jņ. 14:27; Jņ. 16:33; Fil. 4:6, 7).

Derības formula “Es ņemšu jūs Sev par tautu un būšu jums par Dievu” (2. Moz. 6:7) raksturo tuvās attiecības, kādas Kungs vēlējās izveidot ar Saviem ļaudīm.

`Padomājiet par frāzi: “Es ņemšu jūs par Savu tautu un būšu jūsu Dievs” (2. Moz. 6:7, NKJV). Lai gan konteksts bija visa tauta, kā tas attiecas uz katru no mums atsevišķi un kā šīm attiecībām vajadzētu izpausties mūsu ikdienā? (Sk. arī 2. Kor. 6:16.)`