---
title:  Dievišķais “es”
date:   15/07/2025
---

Nabaga Mozus! Vispirms viņu vaino faraons, un tagad viņu nolād viņa paša tauta.

Tāpēc Mozus sūdzas Dievam. Vīlies un sarūgtināts par Israēla apstākļu pasliktināšanos, viņš jautā: “Ak, Kungs, kāpēc Tu esi darījis tādu ļaunumu šai tautai? Kāpēc Tu mani esi sūtījis? Kopš es gāju pie faraona, lai runātu Tavā Vārdā, viņš darījis šai tautai ļaunu, un Tu tomēr neglābi Savu tautu” (2. Moz. 5:22, 23). Mozus neapmierinātība ar Kungu ir acīmredzama un, ņemot vērā situāciju, saprotama.

Tomēr Dieva atbilde ir spēcīga. Viņš rīkosies, turklāt ļoti izlēmīgi. “Tagad tu redzēsi, ko Es darīšu faraonam” (2. Moz. 6:1).

`Izlasi 2. Moz. 5:22–6:8. Kāda ir Dieva atbilde Mozum, un kādas svarīgas teoloģiskas patiesības šeit tiek atklātas?`

Dievs nu vairs ne tikai runās. Tagad Viņš spēcīgi iestāsies Savas tautas labā. Viņš atgādina Mozum dažus svarīgus faktus: (1) Es esmu Tas Kungs; (2) Es parādījos sentēviem; (3) Es noslēdzu ar viņiem Savu derību; (4) Es esmu apsolījis dot viņiem Kānaānas zemi; (5) Es esmu dzirdējis Israēla bērnu vaidēšanu un (6) Es atceros Savu derību – dot jums Apsolīto zemi.

Ievērojiet dievišķā “Es” atkārtošanos. Es, Tas Kungs, tavs Dievs, esmu darījis to un to, un tāpēc tu vari paļauties, ka Es izpildīšu to, ko esmu apsolījis.

Kungs tagad svinīgi pasludina, ka Viņš izdarīs četras lielas lietas Israēla labā, jo Viņš ir viņu dzīvais Kungs: (1) “Es izvedīšu jūs no Ēģiptes jūga”; (2) “Es izglābšu jūs no vergošanas”; (3) “Es tevi atpestīšu ar izstieptu roku un ar vareniem darbiem, un Es būšu jūsu Dievs” (2. Moz. 6:6, 7, NIV).

Šīs četras dievišķās darbības nodrošina un atjauno Viņa attiecības ar Saviem ļaudīm. Dievs ir visu šo darbību Veicējs, un israēlieši ir visu šo labumu un žēlastības saņēmēji. Dievs šīs dāvanas piedāvā brīvi, Savā lielajā mīlestībā; Viņš tā rīkojās toreiz, un Viņš tāpat dara tagad mūsu labā.

`Kādi citi Bībeles varoņi ir sūdzējušies Dieva priekšā – un ar pamatotiem iemesliem? Kāpēc reizēm ir pareizi izkratīt sirdi Dieva priekšā un pat sūdzēties par savu situāciju? Tomēr kāpēc jums tas vienmēr būtu jādara ticībā un paļāvībā?`