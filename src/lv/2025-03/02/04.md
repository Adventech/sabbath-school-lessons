---
title:  Kunga Vārds
date:   08/07/2025
---

`Izlasi 2. Moz. 3:13–22. Kāpēc Mozus vēlējās uzzināt Dieva vārdu, un kāda ir Viņa vārda nozīme?`

Dievs Mozum Sevi nosauca par “ehejeh ‘asher ‘ehejeh”, kas burtiski nozīmē “Es būšu tas, kas Es būšu” vai “Es esmu tas, kas Es esmu”. 2. Moz. 3:12 Dievs lieto to pašu darbības vārdu ‘ehejeh’, ko 14. pantā, sakot Mozum “Es būšu” (ar tevi). Tas nozīmē, ka Dievs ir mūžīgs. Viņš ir pārpasaulīgais Dievs, kā arī visvarenais Dievs, un Viņš mājo ar tiem, “kas ir nožēlas pilni un garā pazemīgi” (Jes. 57:15, NRSV).

Dieva īsto vārdu “Jahve” (angļu Bībelēs parasti tulkots kā “LORD” (“Kungs”)) Dieva tauta zināja jau no paša sākuma, pat ja viņi nezināja tā dziļāko nozīmi. Mozus zināja arī vārdu Jahve, taču, tāpat kā citi, viņš nezināja patieso nozīmi. Viņa jautājums: “Kā tevi sauc?” ir jautājums par šo dziļāko nozīmi.

Noderīga norāde ir 2. Moz. 6:3, kur Dievs teica: “Es esmu parādījies Ābrahāmam, Īzākam un Jēkabam kā visuvarenais Dievs, bet Savu īsto vārdu, Tas Kungs, Es netiku darījis viņiem zināmu” (2. Moz. 6:3). Tas nenozīmē, ka Ādams, Noa, Ābrahāms un sentēvi nezināja vārdu “Jahve” (sk. 1. Moz. 2:4, 9; 1. Moz. 4:1, 26; 1. Moz. 7:5; 1. Moz. 15:6–8 utt.). Tas nozīmē to, ka viņi nezināja tā dziļāko nozīmi.

Viņa vārds Jahve norāda uz faktu, ka Viņš ir personīgais Dievs, Savas tautas Dievs, derības Dievs. Viņš ir tuvs, intīms Dievs, kas iesaistās cilvēku dzīvē. Visvarenais Dievs (1. Moz. 17:1) ir Dievs, kurš brīnumaini iejaucās ar Savu spēku. Bet Jahve ir Dievs, kas parāda savu morālo spēku ar mīlestību un rūpēm. Viņš ir tāds pats Dievs kā “Elohims” (“varens, stiprs, pārpasaulīgs Dievs”, “visu cilvēku Dievs”, “Visuma Valdnieks”, “visa Radītājs”), taču dažādi Viņa attiecību ar cilvēci aspekti tiek atklāti ar pašu vārdu Jahve.

Zināt vārdu vai piesaukt Dieva vārdu nav kaut kas maģisks. Runa ir par Viņa vārda pasludināšanu, kas nozīmē mācīt citiem patiesību par šo Dievu un par pestīšanu, ko Viņš piedāvā visiem, kas nāk ticībā. Kā saka Joēls: “Tad notiks, ka izglābs sevi ikviens, kas piesauks Tā Kunga Vārdu” (Joēla 3:5).

`Kā jūs savā dzīvē esat piedzīvojuši tuvību ar Jahvi, ko Viņš vēlas iegūt ar visiem, kas ir Viņam uzticīgi?`