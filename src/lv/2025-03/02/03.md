---
title:  Kunga eņģelis
date:   07/07/2025
---

“Kunga eņģelis” parādījās Mozum uguns liesmās “no krūma iekšienes” (2. Moz. 3:2, NIV). Tas bija pats Kungs Jēzus, kas runāja uz Mozu “no krūma iekšienes” (2. Moz. 3:4, NIV).

Neesiet samulsuši, ka “Kunga eņģelis” tiek uzskatīts par Jēzus Kristus apzīmējumu. Pats termins “eņģelis” vienkārši nozīmē “sūtnis” (ebreju val. “mal’akh”), un tas vienmēr ir atkarīgs no konteksta, vai šis eņģelis ir interpretējams kā cilvēciska vai dievišķa būtne (sk. Mal. 3:1). Bībelē ir daudz gadījumu, kad “Kunga eņģelis” attiecas uz dievišķo personu (izpētiet, piem., 1. Moz. 22:11, 15–18; 1. Moz. 31:3, 11, 13; Soģu 2:1, 2; Soģu 6:11–22; Cah. 3:1). Šis Kunga eņģelis runā ne tikai Kunga vārdā, bet Viņš ir pats Kungs. Jēzus ir Dieva sūtnis, lai darītu zināmu mums Tēva Vārdu.

`Izlasi 2. Mozus 3:7–12. Kā Dievs izskaidroja Mozum, kāpēc Viņš gribēja iejaukties Ēģiptē paverdzināto israēliešu labā?`

Dieva tautas ciešanas Ēģiptē tēlaini raksturotas kā vaidēšana un dziļš sauciens pēc palīdzības. Dievs dzirdēja viņu saucienu un bija noraizējies (2. Moz. 2:23–25). Viņš tos sauca par “Manu tautu” (2. Moz. 3:7). Tas ir, pat pirms Sinaja un derības slēgšanas tie bija Viņa ļaudis, un Viņš palīdzēs tiem dzīvot un uzplaukt (ja viņi paklausīs) Kānaānas zemē, kā Viņš bija apsolījis viņu tēviem.

Dievs sacīja Mozum, ka Viņš to sūta pie faraona konkrēta uzdevuma veikšanai: “Tagad ej, Es tevi sūtīšu pie faraona. Izved Manu tautu, Israēla bērnus, no Ēģiptes!” (2. Moz. 3:10) Atkal Dievs tos sauc par “Manu tautu”.

Kādu uzdevumu Dievs uzdeva Savam kalpam! Tāpēc Mozus atbildēja ar jautājumu: “Kas es esmu?” Tas ir, saprotot, cik nozīmīgs ir uzdevums un kāda būs viņa loma tajā, Mozus jautā, kāpēc gan lai tiktu izvēlēts tāds cilvēks kā viņš. Šeit jau agri mēs iepazīstam viņa raksturu, pazemību un sajūtu, ka viņš nav tik augsta aicinājuma cienīgs.

`Kāpēc pazemība un “necienīguma” apziņa ir tik svarīga ikvienam, kas cenšas sekot Kungam un kaut ko darīt Viņa labā?`