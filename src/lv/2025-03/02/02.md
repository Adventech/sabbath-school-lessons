---
title:  Degošais krūms
date:   06/07/2025
---

Pēc tam, kad Mozus aizbēga uz Midiānu, viņam bija samērā viegla dzīve. Viņš apprecējās, viņam bija divi dēli Gēršoms un Ēliezers (2. Moz. 18:3, 4), un viņš bija daļa no Jetrus plašās ģimenes – Jetrus bija viņa sievastēvs un priesteris Midiānā. Viņš pavadīja 40 mierīgus gadus, būdams gans tāpat kā Dāvids (2. Sam. 7:8), baudot Dieva klātbūtni, it īpaši veidā, kā tā atklājas dabā.

Tomēr šis laiks Mozum nepagāja, vienkārši ostot puķes (vai varbūt tuksneša kaktusus?). Šie gadi kopā ar Kungu viņu mainīja un sagatavoja vadītāja lomai. Dievs arī izmantoja Mozu šajā klusajā tuksnesī, lai viņš, Dieva iedvesmots, uzrakstītu divas no vecākajām Bībeles grāmatām: Ījaba grāmatu un 1. Mozus grāmatu (sk. Elena Vaita “Sentēvi un pravieši”, 251. lpp.; Francis D. Nichol, et al., eds., The SDA Bible Commentary, 3. sēj., 1140. lpp.). Mozus arī saņēma no Dieva būtiskas atziņas par lielo cīņu, radīšanu, grēkā krišanu, plūdiem, sentēviem un, pats galvenais, par pestīšanas plānu. Tādējādi Mozus palīdzēja nodot visai cilvēcei patiesās zināšanas par dzīvo Dievu, mūsu Radītāju un Uzturētāju, kā arī zināšanas par to, ko Dievs dara, ņemot vērā grēku, kas uz šīs planētas ir nodarījis postu. Bībelei un pestīšanas vēsturei ir maz jēgas, ja nav svarīgā pamata, ko Mozus mums iedvesmas iespaidā ir atstājis, īpaši 1. Mozus grāmatā.

`Izlasi 2. Moz. 3:1–6. Kāda nozīme varētu būt tam, ka Kungs stādījās priekšā Mozum kā “Ābrahāma, Īzāka un Jēkaba Dievs”?`

Mozus redzēja, ka degošo krūmu neaprija uguns, un tāpēc viņš saprata, ka redz brīnumu un ka tieši viņa priekšā jānotiek kaut kam dramatiskam un svarīgam. Kad viņš piegāja tuvāk, Kungs lika viņam novilkt kurpes kā dziļas cieņas izpausmi, jo Dieva klātbūtne padarīja šo vietu svētu.

Kungs stādījās priekšā Mozum kā “Ābrahāma, Īzāka un Jēkaba Dievs” (2. Moz. 3:6). Kungs šiem sentēviem bija apsolījis, ka viņu pēcnācēji iemantos Kānaānu, par ko Mozus noteikti zināja. Tādējādi jau pirms apsolījuma izteikšanas Dievs pavēra Mozum logu uz to, kas notiks un kāda būs viņa loma.

`Mozum vajadzēja 80 gadus, pirms Dievs nolēma, ka viņš ir gatavs savam uzdevumam. Ko šī patiesība varētu mums mācīt par pacietību?`