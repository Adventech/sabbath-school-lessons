---
title:  Upuri un Gars
date:   22/09/2025
---

`Izlasi 2. Moz. 35:4–36:7. Kādas svarīgas mācības mums ir šajos pantos?`

Svētnīcas celtniecībai bija nepieciešams daudz dažādu vērtīgu materiālu, un tie tika iegūti ar dāsniem Dieva tautas ziedojumiem, kas pienesti no sirds, labprātīgi un ar prieku. Viņi dāvāja zeltu, sudrabu, bronzu, smalku linu, dārgakmeņus, unikālus audumus, akācijas koku, olīveļļu, garšvielas un daudzus citus nepieciešamus priekšmetus. Cilvēki arī ziedoja savu darbu, jo, mākslinieciski un cītīgi strādājot pie svētnīcas vai tās iekārtojuma, bija jāizgatavo daudzi konkrēti priekšmeti. Arī drēbniekiem bija jāauž drēbes priesteriem, kuri kalpoja svētnīcā, un augstajam priesterim, kura ļoti izsmalcinātās drēbes sastāvēja arī no krūšu plāksnes un turbāna.

Dievs bija bagātīgi svētījis israēliešus ar dāvanām, ko ēģiptieši viņiem bija sagādājuši, aizejot no Ēģiptes. Tagad viņiem bija iespēja dot pateicības upurus par Dieva žēlsirdīgo un vareno vadību, un viņu sirdis bija aizkustinātas, lai paveiktu šo darbu Viņam par godu.

Cilvēki dāvāja ar tādu prieku un pārpilnību, ka Mozum tika pateikts: “Tauta nes vairāk, nekā kalpošanas darbam ir vajadzīgs” (2. Moz. 36:5, NIV). Tātad, Mozum bija jāpārtrauc viņu ziedošana, jo svētnīcas izveidei “bija pietiekami visam darbam, lai to beigtu, un vēl palika pāri” (2. Moz. 36:7).

Ar Svētā Gara vadību Dievs apdāvināja un deva spēku cilvēkiem precīzi uzcelt svētnīcu. Becaleēls, Oholiābs un citi tika “piepildīti .. ar Dieva Garu” (2. Moz. 35:31), kas nozīmē, ka viņi bija apveltīti ar prasmēm, gudrību un mākslinieciskām zināšanām, lai varētu perfekti paveikt visu darbu. Tas bija milzīgs projekts, un viss bija jāizveido tieši pēc parauga, ko Dievs rādīja Mozum.

Zīmīgi, ka Svētā Gara dāvana bija saistīta ar cilvēku dažādajām spējām un prasmēm, lai varētu uzcelt svētnīcu. Būt piepildītam ar Garu nav maģisks process un nenozīmē, ka cilvēkos mīt īpaši garīgi spēki. Lai veicinātu Dieva lietu un izpildītu Viņa misiju, Dievs dod Saviem sekotājiem spēku sasniegt Viņa mērķus un darīt to labi.

`Kādas garīgās dāvanas jūs saņēmāt, kad tikāt piepildīti ar Svēto Garu? Atcerieties, ka garīgās dāvanas var uzplaukt tikai tad, ja jūs savā dzīvē audzējat Gara augļus (Gal. 5:22, 23).`