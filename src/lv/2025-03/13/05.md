---
title:  Dieva klātbūtne svētnīcā
date:   24/09/2025
---

`Izlasi 2. Moz. 40:1–38. Kā israēlieši izprata Dieva klātbūtni?`

2\. Mozus grāmatas pēdējā nodaļā (2. Moz. 40) ir aprakstīta svētnīcas iesvētīšana un Dekaloga dāvana. Telts iesvētīšana bija Israēla kulminācijas pasākums pie Sinaja kalna.

Dieva godība ir Viņa svētums, Viņa raksturs un Viņa mīlestības pilnā klātbūtne, kas ir pati labestība (2. Moz. 3:5; 2. Moz. 33:18, 19). Viņa klātbūtne piepildīja svētnīcu un bija redzama kā mākonis, Šekinas godība. 2. Mozus grāmata beidzas ar uzsvaru uz Dieva vadošo klātbūtni dienā kā mākonī un naktī kā uguns stabā. Ebreju tauta ļoti reālā un spēcīgā veidā piedzīvoja ne tikai Dieva realitāti, bet arī Viņa ciešo un pastāvīgo klātbūtni, kamēr Viņš tos vadīja.

Mozus uzcēla telti otrā gada pirmā mēneša pirmajā dienā (2. Moz. 40:2, 17). Viņš arī Āronu un viņa dēlus iesvētīja priesterībā ar svaidāmo eļļu (2. Moz. 40:9, 13–15). Viņš izgāja cauri Vissvētākajai vietai, Svētajai vietai un pagalmam, veltot visu Kungam. Ar šo procesu viņš atklāja dievkalpojumus visā svētnīcā (sk. arī 4. Moz. 7:1). Tikai telts atklāšanas pasākumā Mozus varēja ieiet Vissvētākajā vietā; pēc tam tikai Augstais priesteris varēja tur kalpot katru gadu Salīdzināšanas dienā (3. Moz. 16:2, 17).

Bībelē mēs trīs vietās lasām, ka “darbs ir pabeigts”: (1) Radīšanas nedēļas beigās Dievs uzsver Savu radošo darbu pabeigtību (1. Moz. 2:1–3); (2) pēc telts pabeigšanas Bībeles teksts paziņo: “Tā Mozus pabeidza darbu” (2. Moz. 40:33); un (3) tā tiek pateikts arī tad, kad Salamans pabeidza darbu pie tempļa (1. Ķēn. 7:51).

Šī saikne starp radīšanu un Israēla svētnīcu norāda uz kosmisko dimensiju, laiku, kad Kungs dzīvos kopā ar atpirktajiem uz Jaunās Zemes Jaunajā Jeruzalemē, kas ir „Dieva mājoklis” (Atkl. 21:2, 3; salīdzini ar Atkl. 22:1–4).

Tas, ka Dievs piepildīja telti ar Savu klātbūtni (2. Moz. 40:34), bija grandioza kulminācija notikumiem, kas sākās ar Mozus dzimšanu un turpinājās ar ēģiptiešu dievu sakāvi desmit mocību laikā, ar iziešanu no Ēģiptes, ar ēģiptiešu armijas sakāvi un visbeidzot ar Dieva atklāsmi Sinaja kalnā.

`Kādos veidos arī šodien mēs varam izjust Dieva klātbūtni? Kāpēc ir svarīgi to piedzīvot?`