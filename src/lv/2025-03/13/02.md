---
title:  Kunga sabats
date:   21/09/2025
---

Tomēr daudzi, kas iebilst pret septītās dienas sabatu, nepatiesi apgalvo, ka tas bija paredzēts tikai ebrejiem (septītā diena tika nodalīta un iesvētīta Ēdenē [sk. 1. Moz. 2:1–3]); vai arī viņi nepatiesi apgalvo, ka ebreji pirmo reizi par to dzirdēja pie Sinaja kalna. Patiesībā jūdi ievēroja sabatu jau pirms Sinaja (sk. 2. Moz. 16:22–29) – nav šaubu, ka sabats jau no paša sākuma lielā mērā bija daļa no ebreju tautas dzīves.

`Izlasi 2. Moz. 35:1–3. Kāda patiesība tika atkārtota šiem cilvēkiem saistībā ar svētnīcas celtniecību?`

Sabats un tā vēstījums bija, ir un vienmēr būs par Dievu – kas Viņš ir un kādi ir Viņa varenie darbi. Sabats mums atgādina par Viņa radīšanas un pestīšanas darbiem un pievērš mūsu uzmanību Dievam, kurš vēlas dzīvot kopā ar Saviem ļaudīm. Tādējādi sabats un svētnīca norāda vienā un tajā pašā virzienā – uz Dieva klātbūtni mūsu dzīvē.

Vecās Derības draudzes sabats sniedz daudzveidīgu vēstījumu. Tā būtību varam apkopot piecos lielākos blokos:

1. Dievs ir Radītājs, un Bībele sākas ar šo satriecošo paziņojumu, kas ir visam pamatā (1. Moz. 1:1). Spilgts Dieva radīšanas piemineklis ir sabats (1. Moz. 2:2, 3; 2. Moz. 20:8–11). No šīs patiesības – Dieva kā mūsu Radītāja – izriet visas pārējās Bībeles patiesības.
2. Mesija nāks, un šī cerība balstās uz Dieva apsolījumu par Sēklu, kas uzvarēs čūsku (sātanu) un nesīs uzvaru pār ļaunumu.
3. Dievs nodibinās Savu valstību, un sabats ir tās priekšnojauta.
4. Pestīšana nāk no Kunga, un Dieva ļaudis liecina, ka Dievs ir viņu Glābējs un Pestītājs un ka pestīšana nāk tikai un vienīgi no Viņa žēlastības.
5. Dievs ir visu cilvēku Augstākais Tiesnesis. Tiem, kas neatlaidīgi pretojas Viņam un noliedz Viņu, nebūs nākotnes, toties tiem, kas Viņam seko, Viņš brīvi piedāvā mūžīgo dzīvību.

`Ebrejiem ir teiciens: sabats ir turējis Israēlu vairāk, nekā Israēls ir turējis sabatu. Lai gan mēs, adventisti, visticamāk, tā neteiktu, kāda nozīme sabatam ir mūsu draudzes ģimenes dzīvē?`