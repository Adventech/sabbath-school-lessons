---
title:  Plānu maiņa
date:   03/07/2025
---

`Izlasi 2. Moz. 2:11–25. Kādi notikumi strauji mainīja visu Mozus dzīves virzienu? Ko mēs varam mācīties no šī stāsta?`

Ko darītu Mozus? Vai viņš ļautos Ēģiptes vilinājumam un galma priekiem, vai arī viņš ciestu grūtības kopā ar savu tautu? Notikumi drīz vien piespieda viņu pieņemt lēmumu.

“Kad faraons dzirdēja par šo lietu, viņš meklēja Mozu nogalināt, bet Mozus bēga no faraona un mita Midiāna zemē, un apmetās pie kādas akas” (2. Moz. 2:15).

Pēc ēģiptieša nogalināšanas Mozum tiešām nebija citas izvēles, vismaz attiecībā uz palikšanu Ēģiptē. Tādējādi, ja nu viņam bija plāns tiešām kāpt Ēģiptes tronī un kļūt par “dievu”, šie plāni ātri tika izbeigti. Tā vietā, lai kļūtu par dievu (pie tam – viltus dievu), Mozus izvēlējās kalpot patiesajam Dievam. Nav šaubu, ka bēgšanas laikā Mozum nebija ne jausmas, kas viņu sagaida nākotnē.

“Visa šī lieta ātri vien kļuva zināma ēģiptiešiem un stipri pārspīlētā veidā drīz nonāca faraona ausīs. Ķēniņam tika stāstīts, cik daudz šī rīcība nozīmējot, jo Mozus esot nodomājis vest savu tautu pret ēģiptiešiem, gāzt valdību un apsēsties uz troņa, tā ka valstij vairs neesot nekādas drošības, ja viņu atstāj dzīvu. Valdnieks tūlīt nolēma, ka Mozum jāmirst. Bet pats Mozus, uzzinājis par draudošajām briesmām, bēga uz Arābiju.” (Elena Vaita “Sentēvi un pravieši”, 247. lpp.)

Mozus nodzīvoja 120 gadus (5. Mozus 34:7), un viņa mūžu var iedalīt trīs daļās, katrā pa 40 gadiem. Pirmie 40 gadi pavadīti Ēģiptē, lielākā daļa – karaļa pilī. Nākamos 40 gadus viņš pavadīja Jetrus mājā Midiānas teritorijā.

Tomēr tieši pēdējie 40 gadi aizņem lielāko daļu no pirmajām piecām Mozus grāmatām (un arī šī ceturkšņa tēmas), stāstot par Israēla agrīno aicinājumu liecināt pasaulei, kas iegrimusi elkdievībā, un atklājot patiesā Dieva būtību un raksturu (sk. 5. Moz. 4:6–8).

`Vai tas, ka Mozus nogalināja ēģiptieti, bija Dieva plāns? Ja nē, ko šis stāsts mums māca par to, kā Dievs stāv pāri jebkurai situācijai un var izmantot to Saviem mērķiem? Kā Rom. 8:28 palīdz mums saprast šo svarīgo patiesību?`