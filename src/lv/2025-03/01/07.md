---
title:  Tālākiem pētījumiem
date:   04/07/2025
---

Izlasi Elenas Vaitas grāmatā “Sentēvi un pravieši” nodaļu “Mozus” 241.–251. lpp.).

Bībelē lasām, ka “vecmātes bijās Dieva un nedarīja tā, kā Ēģiptes ķēniņš viņām bija sacījis, bet atstāja zēnus dzīvus” (2. Moz. 1:17). Elena Vaita trāpīgi komentē vecmāšu uzticību un mesiānisko cerību: “Sievietēm, kuru nodarbošanās bija saistīta ar palīdzību dzemdībās, tika pavēlēts ebreju vīriešu kārtas bērnus nonāvēt jau pie dzimšanas. Šīs lietas ierosinātājs bija sātans. Viņš zināja, ka no israēliešiem celsies atsvabinātājs, un, skubinot ķēniņu iznīcināt visus bērnus, cerēja aizkavēt Dieva nodomu. Bet sievietes bijās Dievu un tādu pavēli neuzdrošinājās izpildīt. Kungs viņu rīcību atzina par pareizu un tās svētīja.” (Elena Vaita “Sentēvi un pravieši”, 242. lpp.)

Labā ziņa šajā visā ir tā, ka, neskatoties uz sātana plāniem, Dievs stāvēja pāri visam un izmantoja uzticīgus cilvēkus, lai atvairītu ienaidnieku. Mēs dzīvojam ienaidnieka teritorijā, un Jēzus to nosauca par “princi”, “šīs pasaules valdnieku”, “šīs pasaules varas nesēju” (Ef. 2:2, NKJV, Jāņa 14:30). Sātans uzurpēja šo stāvokli no Ādama, bet Jēzus Kristus uzvarēja viņu Savā dzīvē un ar Savu nāvi pie krusta (Mt. 4:1–11, Jņ. 19:30, Ebr. 2:14). Lai gan sātans joprojām ir dzīvs un aktīvs, kā tas atklājās viņa mēģinājumā nogalināt šos bērnus, viņa paša nāvessoda izpilde ir droša (Jņ. 12:31, Jņ. 16:11, Atkl. 20:9, 10, 14). Labā ziņa ir tā, ka dzīves grūtības var pārvarēt ar Dieva žēlastību (Fil. 4:13). Šī žēlastība ir mūsu vienīgā cerība.

**Jautājumi pārrunām:**

`Kāpēc Dievs atļāva ebrejiem dzīvot Ēģiptē un tikt apspiestiem? Kāpēc bija vajadzīgs tik ilgs laiks, līdz Dievs iesaistījās viņu labā? Atcerieties arī, ka katrs cilvēks cieš tikai tik ilgi, kamēr viņš dzīvo. Tas ir, kopumā ciešanu laiks tautai bija garš, bet katrs cieta tikai tik ilgi, kamēr bija dzīvs. Kāpēc šo atšķirību ir svarīgi saprast, cenšoties izprast cilvēku ciešanas kopumā?`

`Vairāk pakavējieties pie jautājuma par to, kā Mozus karstgalvīgo rīcību, nogalinot ēģiptieti, Dievs varēja izmantot. Pieņemsim, ka viņš to nebūtu izdarījis… Vai tas nozīmētu, ka ebreji tomēr nebūtu aizgājuši no Ēģiptes? Paskaidrojiet savu domu.`