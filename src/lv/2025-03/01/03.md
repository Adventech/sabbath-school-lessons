---
title:  Vēsturiskais konteksts
date:   30/06/2025
---

Kad Jēkaba ģimene ieradās Ēģiptē pēc bada laikiem Kānaānā (1. Moz. 46), Ēģiptes ķēniņš bija draudzīgs pret ebrejiem, pateicoties Jāzepam un visam tam, ko viņš bija darījis ēģiptiešu labā.

“Un faraons sacīja Jāzepam: ‘Redzi, es tevi ieceļu pār visu Ēģiptes zemi.’ Un faraons novilka savu gredzenu no savas rokas un deva to Jāzepam rokā, un viņš apvilka tam dārgas drēbes un lika tam zelta ķēdi ap viņa kaklu. Un viņš lika tam braukt savos otrajos ratos, kas tam bija, un lika saukt viņa priekšā: ‘Metieties ceļos!’ Tā viņš to iecēla pār visu Ēģiptes zemi” (1. Moz. 41:41–43).

`Kāda bija Jāzepa apbrīnojamo panākumu atslēga Ēģiptē pēc tik grūta sākuma? (Izlasi 1. Moz. 37:26–28 un 1. Moz. 39:2, 21.)`

Visticamākais Jāzepa stāsta vēsturiskais fons ir šāds: jaunais valdnieks 2. Moz. 1:8, “kurš nepazina Jāzepu”, ir Ahmose (1570. – 1546. g. p.m.ē.). Viņam sekoja Amenhoteps I (1546. – 1526. g. p.m.ē.), valdnieks, kurš baidījās no israēliešiem un apspieda tos. Vēlāk Tutmoss I (1525. – 1512. g. p.m.ē.) izdeva nāves dekrētu visiem ebreju vīriešu kārtas bērniem. Viņa meita Hatšepsuta (1503. – 1482. g. p.m.ē.) bija princese, kas pieņēma Mozu par savu dēlu. Faraons Tutmoss III (1504. – 1450. g. p.m.ē.), kurš kādu laiku valdīja kopā ar Hatšepsutu, bija faraons israēliešu izceļošanas laikā.

Iziešana no Ēģiptes varētu būt notikusi 1450. gadā p. m. ē., martā (sk. William H. Shea “Exodus, Date of the”, The International Standard Bible Encyclopedia, red. Džefrijs V. Bromilijs et al., 2. sēj. [Grand Rapids, MI: William B. Eerdmans, 1982], 230.–238. lpp.). Lai izprastu iziešanas laiku, izpētiet šādus Bībeles tekstus: 1. Moz. 15:13–16, 2. Moz. 12:40, 41, Soģu 11:26 un 1. Ķēn. 6:1 (skat. arī Ap. d. 7:6, Gal. 3:16, 17).

2. Moz. pirmā nodaļa aptver ilgu laiku – no Jāzepa laikiem, kad viņa tēvs Jēkabs ar visu ģimeni ieradās Ēģiptē, līdz faraona nāves dekrētam. Lai gan pastāv diskusijas par precīzu gadu skaitu, svarīgi ir tas, ka Kungs to neaizmirsa pat tad, kad Viņa tauta bija paverdzināta svešā zemē.

Tas ir, lai gan daudzas detaļas par ebrejiem tolaik Ēģiptē vismaz pagaidām paliek apslēptas (sk. 1. Kor. 13:12), Dieva rakstura atklāsme joprojām atspīd no šīs grāmatas lappusēm, tāpat kā no visiem Svētajiem Rakstiem. Mēs varam zināt, ka neatkarīgi no tā, cik slikti viss šķiet, Dievs vienmēr ir blakus, un mēs varam Viņam uzticēties jebkurā sliktā situācijā.