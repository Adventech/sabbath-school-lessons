---
title:  Ebreju vecmātes
date:   01/07/2025
---

2. Mozus grāmatu nevar saprast, ja netiek pieņemtas 1. Mozus grāmatas mācības. Ebreji pārcēlās uz Ēģipti, bet pēc lielas labklājības un miera laikiem viņi tika paverdzināti.

Taču Dievs Savus ļaudis nepameta viņu problēmu dēļ, lai gan reizēm tā varēja šķist. Nav šaubu, ka daudzi ebreji bija izmisuši par savu nožēlojamo stāvokli. Tomēr bēdu laikā Viņš nāk palīgā ar Savu vareno roku. Mūsu Kungs iedrošina Savus sekotājus: “Piesauc Mani bēdu laikā, tad Es izglābšu tevi, un tev būs Mani godāt” (Ps. 50:15).

`Izlasi 2. Moz. 1:9–21. Kādu galveno lomu spēlēja uzticīgās vecmātes, un kāpēc viņas tiek stāstā pieminētas?`

2. Mozus grāmatā neviens faraons netiek minēts vārdā. Viņiem ir tikai “faraona” tituls, kas nozīmē “ķēniņš”. Ēģiptieši uzskatīja, ka faraons ir dievs uz zemes, dieva Ra (vai arī Ozīrisa vai Hora) dēls. Ra tika uzskatīts par augstāko ēģiptiešu dievību, pašu saules dievu.

Tomēr, neskatoties uz visu savu spēku, šis “dievs” nespēja piespiest vecmātes rīkoties pretēji savai pārliecībai. Faktiski, atšķirībā no bezvārda faraona, abas vecmātes ir nosauktas – Sifra un Pua (2. Moz. 1:15). Tās ir ļoti cienīgas, jo bijās Kungu. Faraona ļaunā pavēle viņas neietekmēja, jo tās godāja Dievu vairāk nekā zemes valdnieka pavēles (skat. arī Ap. d. 5:29). Dievs viņas svētīja ar lielām ģimenēm. Cik spēcīga liecība par uzticību! Šīs sievietes, neskatoties uz to, cik maz viņas pārzināja teoloģiju, ne tikai zināja, kas ir pareizi, bet arī izvēlējās darīt pareizo.

Kad faraons redzēja, ka viņa plāns ir izgāzies, viņš pavēlēja ēģiptiešiem nogalināt visus ebrejiem dzimušos vīriešu kārtas mazuļus. Viņiem tie bija jāiemet Nīlas upē, iespējams, kā upuri Hapi, Nīlas dievam un arī auglības dievam. (Šis ir pirmais dokumentētais notikums, kad ebreji bija jānogalina tikai tāpēc, ka viņi ir ebreji.) Nāves dekrēta mērķis bija pakļaut ebrejus, iznīcināt visus vīriešu kārtas pēcnācējus un iekļaut sievietes ēģiptiešu tautā, tādējādi izbeidzot draudus, ko faraona izpratnē ebreji radīja viņa tautai.

`Vecmātes ne tikai zināja, kāda ir pareizā rīcība, bet arī to īstenoja. Kāda acīmredzama vēsts mums šeit ir dota?`