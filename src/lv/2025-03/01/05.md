---
title:  Mozus dzimšana
date:   02/07/2025
---

`Izlasi 2. Moz. 2:1–10. Kāda loma Mozus dzimšanas stāstā bija Dieva aizgādībai un aizsardzībai?`

Mozus dzimšanas un dzīves vēsturiskais fons ir saviļņojošs, jo viņš dzīvoja slavenās Ēģiptes 18. dinastijas laikā. Viens karalis šīs dinastijas laikā – Tutmoss III, saukts par “Ēģiptes Napoleonu”, – tiek uzskatīts par vienu no slavenākajiem senās Ēģiptes faraoniem.

Lai gan piedzimstot Mozum tika piespriests nāvessods (sk. 2. Moz. 1:22), viņš piedzima kā “jauks” dēls (ebreju “tob”, burtiski “labs”; 2. Moz. 2:2). Šis ebreju termins raksturo ko vairāk par ārējo skaistumu. Šis vārds tiek lietots, piemēram, raksturojot Dieva darbu radīšanas nedēļas laikā, kad Viņš paziņoja, ka viss ir “labs”, pat “ļoti labs” (1. Moz. 1:4, 10, 31).

Kā jauns radījums šis “labais” bērns saskaņā ar Dieva plānu kļūs par pieaugušo, kas izvedīs ebrejus no verdzības. Kurš būtu varējis iedomāties viņa nākotni piedzimšanas brīdī, īpaši šādos smagos apstākļos? Tomēr Dievs piepildīs Savus vārdus Ābrahāmam, Īzākam un Jēkabam. Viņš bija noslēdzis ar viņiem derību, ka dos viņu pēcnācējiem Apsolīto zemi (2. Moz. 2:24, 25). Un, jā, lai to paveiktu, Viņš izmantos tieši šo zīdaini vairākus gadu desmitus vēlāk.

Līdz tam Ēģiptes princese Hatšepsuta pieņēma Mozu par savu dēlu. Vārdam, kas dots Mozum, ir ēģiptiešu izcelsme, kas nozīmē “dēls” vai “dzimis”, kā tas atspoguļots nosaukumos “Ah-mose” (“Akh dēls”) vai “Thut-mose” (“Tota dēls”). Tādējādi viņa vārds ebreju valodā ir tulkots kā “Moše”, proti, “izvilkts”. Viņa dzīvība brīnumainā kārtā tika izglābta, kad viņš tika “izvilkts” no upes.

Mēs zinām tikai dažas lietas par viņa agrīno dzīvi. Pēc brīnumainās izglābšanās un adoptēšanas pirmos 12 gadus Mozus nodzīvoja kopā ar savu īsto ģimeni (2. Moz. 2:7–9; Elena Vaita “Sentēvi un pravieši”, 244. lpp.). Pēc tam Mozus saņēma ēģiptiešu vislabāko izglītību, lai viņu sagatavotu kā nākamo Ēģiptes faraonu (“Sentēvi un pravieši”, 245. lpp.). Tik liela daļa šīs izglītības bija bezjēdzīga vai pat darbojās pret to, kas patiešām bija svarīgs, – zināšanām par Dievu un Viņa patiesību.

`Cik daudz jūs mācāties tādu saturu, kas galu galā ir bezjēdzīgs, salīdzinot ar to, kas patiešām ir svarīgs?`