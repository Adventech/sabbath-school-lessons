---
title:  Dieva tauta Ēģiptē
date:   29/06/2025
---

2. Mozus grāmatu ebreju valodā sauc “shemot”, burtiski tulkojot, “vārdi”, saskaņā ar šī senā dokumenta ievadvārdiem: “Šie ir Israēla bērnu vārdi.” Vispirms uzskaitīta sentēva Jēkaba ģimenes līnija.

`Izlasi 2. Moz. 1:1–7. Kāda būtiska patiesība šeit atrodama?`

2. Mozus grāmata sākas ar atgādinājumu par Dieva svētību. Kad sentēvs Jēkabs un viņa ģimene apmetās uz dzīvi Ēģiptē, tie bija tikai 70 cilvēki (1. Moz. 46:27, 2. Moz. 1:5), bet israēlieši “augļojās un ļoti pieauga, un vairojās un tapa ļoti vareni, tā ka zeme bija piepildīta ar tiem” (2. Moz. 1:7). Iziešanas laikā viņi saskaitījās un sanāca “kādi seši simti tūkstošu vīru bez bērniem” (2. Moz. 12:37).

`Izlasi 2. Moz. 1:8–11. Kāda bija israēliešu situācija pirms izceļošanas?`

Bībeles teksts Israēla tautas stāstu Ēģiptē aino tumšās krāsās. 2. Mozus grāmata sākas ar viņu paverdzināšanu, ko veic ēģiptiešu darba vadītāji, un piespiedu darbu, ko viņi uzlika ebrejiem. Tomēr 2. Mozus grāmata beidzas ar Dieva mierpilno un mierinošo klātbūtni Saiešanas teltī, israēliešu nometnes centrā (sk. 2. Moz. 40). Starp šiem diviem pretējiem poliem ir aprakstīts Dieva triumfs. Kungam atbrīvojot Savu tautu no verdzības, pašķirot Sarkano jūru un apstādinot tā laika spēcīgāko armiju, atklājas Dieva iespaidīgā uzvara pār ļaunajiem spēkiem.

Stāsts paradoksāli uzsver: “Jo vairāk tos [israēliešus] apspieda, jo vairāk tie vairojās un izpletās” (2. Moz. 1:12). Tas ir, neatkarīgi no cilvēku mahinācijām, Dievs joprojām ir suverēns un glābs Savu tautu, pat ja apstākļi šķiet bezcerīgi, vismaz no cilvēku perspektīvas.

`Varu bija pārņēmis jauns ķēniņš, kurš nepazina Jāzepu. Ko šis stāsts mums atklāj par to, ka mums nekad nevajadzētu uzskatīt apstākļus – īpaši labus apstākļus – par pašsaprotamiem?`