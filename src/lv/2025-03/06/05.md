---
title:  Dodoties uz priekšu ticībā
date:   06/08/2025
---

`Izlasi 2. Moz. 14:13–31. Ko Dievs darīja Israēla bērnu labā, neskatoties uz viņu ticības trūkumu?`

Tā kā Mozus no visas sirds uzticējās Dievam un Viņa Vārdam, viņš uzmundrināja ļaudis. Viņš iepazīstināja ar četriem būtiskiem norādījumiem, kā rīkoties sarežģītās situācijās:

1. “Nebīstieties” (2. Moz. 14:13). Pirmais aicinājums ir uzticēties Kungam, jo tikai tā var pārvarēt bailes. Jesaja atgādina mums par šo patiesību, sakot, ka ticīgie ir Dieva rokās un ka Viņš rīkosies to labā, kas pieņems Viņu kā savu Dievu un Kungu: “Nebīsties, jo Es esmu ar tevi! Neatkāpies, jo Es esmu tavs Dievs! [..] Jo Es, Tas Kungs, tavs Dievs, daru stipru tavu labo roku, Es, kas tev saku: ‘Nebīsties, Es tev palīdzu!’” (Jes. 41:10, 13)
2. “.. pastāviet klusu” (2. Moz. 14:13, NIV). “Pastāvēt klusu” nenozīmē tikai beigt kurnēt un gaidīt lielas lietas, bet gan uzticēties Dievam un pacietīgi gaidīt Viņa vareno iejaukšanos, jo Viņš rīkosies.
3. “.. vērojiet, kā Tas Kungs jūs šodien izglābs” (2. Moz. 14:13). Lai mūsu ticība augtu, ir svarīgi atzīt Dieva vadību un palīdzību un būt pateicīgiem par Viņa apsolīto palīdzību. “Vērot” nozīmē atvērt acis (jo neticība ir akla). Tikai Dievs var nodrošināt uzvaru, drošību un pestīšanu. Dievs vienmēr ir ar mums, rūpējas un nodrošina to, kas mums ir vajadzīgs atbilstošā laikā.
4. “Tas Kungs karos par jums” (2. Moz. 14:14). Tas norāda, ko Dievs darīs: Viņš personīgi cīnīsies par Saviem ļaudīm. Golgāta ir šīs realitātes galīgais pierādījums, jo pie krusta Kristus uzvarēja sātanu, lai dāvātu mums mūžīgo dzīvību (Jņ. 5:24; Ebr. 2:14; Atkl. 12:10, 11). Vēlāk pat ēģiptieši atzina, ka Kungs cīnās par israēliešiem (2. Moz. 14:25).

Dieva pavēle Mozum bija skaidra: “Ejiet tālāk.” Dievs soli pa solim atklāja Savu rīcības plānu: (1) Dieva eņģelis un mākoņu stabs Israēla nometnes priekšpusē pacēlās un nostājās aiz tiem, sargājot tos no Ēģiptes armijas; (2) ticībā Mozum bija jāizstiepj sava roka pār jūru; (3) Kungs sašķēla ūdeni un izžāvēja to stiprā vējā; un (4) rezultāts bija tāds, ka israēlieši droši devās pāri jūrai uz otru krastu kā pa sausu zemi. Ēģiptieši viņus akli vajāja, jo viņi nesaprata, ka Dievs dara neparastas lietas Savai tautai; tas ir, viņi nesaprata, kamēr nebija par vēlu (kā to apliecina viņu atzīšanās 2. Moz. 14:25).