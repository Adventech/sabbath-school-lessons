---
title:  Mozus un Mirjamas dziesma
date:   07/08/2025
---

Visa Ēģiptes armija tika sakauta; neviens neizdzīvoja, arī faraons (sk. Ps. 136:15). Tā bija satriecoša sakāve ēģiptiešiem un pilnīga uzvara Dieva tautai. Nav brīnums, ka ebreji visā savā vēsturē un pat līdz šai dienai atstāsta šos notikumus.

`Izlasi 2. Moz. 15:1–21. Kāds ir Mozus dziesmas saturs?`

Šī dziesma slavē Kungu, jo Viņš ir varens karotājs, kurš uzvarēja tos, kas stājās pretī Viņa tautai. Mozus personīgi pievēršas šai tēmai, uzsverot, ka Kungs, viņa Dievs, ir arī viņa spēks, dziesma un pestīšana. Neviens nav līdzīgs Viņam: “Varens Savā svētumā, bijājams Savā godībā, brīnumu darītājs” (2. Moz. 15:11).

Mozus dziesma ir par Dievu, par to, kas Viņš ir un ko dara. Kungs tiek paaugstināts, slavēts un apbrīnots par Viņa izcilo darbu Savas tautas labā. Pateicība un pielūgsme ir dabisks iznākums Dieva labestībai pret mums. Viņa mīlestības novērtēšana ir dinamiskas garīgās dzīves priekšnoteikums. Dieva nelokāmā mīlestība ir īpaši uzsvērta un cildināta, jo Viņš vadīs ļaudis, kurus ir atpestījis, un vadīs tos uz svēto mājvietu. Mozus paredz, ka Dievs nodibinās svētnīcu Sava mantojuma kalnā (2. Moz. 15:17), norādot uz Ciānu un Jeruzalemes templi.

Atkl. 15:2–4 atpestītie dzied Mozus dziesmu un Jēra dziesmu. Vai varat iedomāties, kā Debesīs skanēs šāda slavēšana par Dieva lielajiem un brīnišķīgajiem darbiem, par Viņa taisnajām tiesām, par Viņa taisnīgajiem darbiem un Viņa svētumu?

Ievērojiet dziesmas pēdējo rindiņu. “Visas tautas nāks Tavā priekšā un Tevi pielūgs, jo Tavas taisnības darbi ir kļuvuši redzami.” Tas ir, kad būs atklāti visi Dieva spriedumi – īpaši Viņa spriedumi par ļaunumu un apspiešanu, kas ir palikuši nesodīti tūkstošiem gadu, – atpestītie no visām tautām slavēs Viņu par šiem spriedumiem.

`Imanuels Kants teica, ka, ja Dievs ir taisnīgs, tad kaut kādai pēcnāves dzīvei ir jābūt. Kāpēc šis apgalvojums ir tik patiess, un kā mēs varam iemācīties ticēt, ka kādu dienu notiks pēc taisnības, kā šeit tik ilgi pietrūka? Kā jūs varat gūt mierinājumu no šīs cerības?`