---
title:  Ejiet un pielūdziet Kungu
date:   03/08/2025
---

Pashā naktī dievišķais spriedums nāca pār tiem, kas nebija apklāti ar asinīm (2. Moz. 12:1–12). Neviens neizbēga, pateicoties amatam, izglītībai, sociālajam statusam vai dzimumam. Sods skāra visas ģimenes, sākot no faraona līdz vergiem, tas skāra pat dzīvnieku pirmdzimtos. Ēģiptes lepnums bija putekļos.

`Izlasi 2. Moz. 12:31–36. Kādu dīvainu lūgumu faraons izsaka un kāpēc, pat ja tas ietver atļauju viņiem visiem doties prom?`

Cik interesanti, ka faraons, ļaujot ebrejiem iet un pielūgt, pievieno šo lūgumu: “Un svētījiet arī mani.” Un svētījiet arī mani?

Kāpēc viņš, Ēģiptes ķēniņš, “dievs” uz zemes savas tautas vidū, lai to jautātu? Izklausās, it kā viņš beidzot būtu apjautis ebreju Dieva spēku un vēlētos no tā gūt labumu. Tomēr kā Dievs var viņu svētīt, kamēr viņš ir pārņemts ar dumpīgumu, stūrgalvību, grēku un lepnību? Protams, viņš beidzot deva savu piekrišanu, taču tas nebija saistīts ar pakļaušanos Jahves gribai. Tas bija sakāves dēļ. Viņš nenožēloja grēkus – kā atklāja viņa vēlākās darbības. Viņš vienkārši gribēja apturēt postījumus, kas iznīcināja viņa valstību.

Faraons tika pazemots. Un, ņemot vērā traģiskos apstākļus pēc ļaunākās mocības, viņš atļauj Israēlam atstāt Ēģipti. Viņš nu atļāva to, kam pretojās visas iepriekšējās reizes, lai arī kādas ciešanas tas radīja viņa tautai.

Un ēģiptieši, saprotams, ļoti vēlējās, lai ebreji dotos prom. Kā viņi teica, lūdzu, dodieties prom, pretējā gadījumā “mēs visi būsim miruši”.

Tikmēr Dievs parūpējās, lai israēlieši Ēģipti nepamestu tukšām rokām, bet gan ar lietām, kas viņiem būs vajadzīgas, un galu galā izrādījās, ka ceļojums bija daudz ilgāks, nekā tika paredzēts. Ēģiptieši šos vērtīgos priekšmetus ebrejiem iedeva tikai tādēļ, lai pasteidzinātu šo tautu doties prom no valsts, tomēr šīs preces bija samaksa, kas israēliešiem ilgi nebija izmaksāta par gadsimtiem ilgo verdzību. Protams, ēģiptiešiem cena par ebreju iziešanu no savas zemes bija pietiekami lēta.

`Cik bieži mēs esam “nožēlojuši” darbības tikai to seku dēļ, nevis tāpēc, ka šīs darbības pašas ir bijušas nepareizas? Kāpēc tā nav patiesa grēku nožēla? Kā mēs varam iemācīties nožēlot arī tos grēkus, ar kuriem mēs savā veidā “tiekam cauri”, vismaz īstermiņā?`