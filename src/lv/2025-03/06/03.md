---
title:  Pirmdzimtā svētīšana
date:   04/08/2025
---

Apsolītais pestīšanas un atbrīvošanas laiks tuvojās. Cilvēkiem bija jābūt gataviem. Viņiem vajadzēja ne tikai ticēt, bet arī rīkoties saskaņā ar saviem uzskatiem. Dievs viņiem bija pateicis, kas viņiem jādara – un tas bija jādara ticībā. Lai gan pilnīgi atšķirīgā kontekstā no tā, par ko rakstīja Jēkabs, šeit ļoti labi iederas princips: “Bet vai tu gribi zināt, tukšais cilvēk, ka ticība bez darbiem ir nedzīva?” (Jēk. 2:17–20)

`Izlasi 2. Moz. 13:1–16. Israēliešu pirmdzimtos Dieva žēlastība pēdējās mocības laikā saudzēja. Kāpēc tika dota šī ilgstoši nozīmīgā pavēle, un ko tai vajadzētu nozīmēt mums šodien?`

Dievs žēlsirdīgi sargāja israēliešu ģimenes, jo ticībā viņi bija slacījuši savu durvju stenderes. Šie jaunie norādījumi nāca no Kunga ar Mozus starpniecību: “Novēli Man visus pirmdzimušos” (2. Moz. 13:2). Šis likums bija spēkā gan attiecībā uz cilvēkiem, gan dzīvniekiem.

Viens no šī rīkojuma principiem ir tāds, ka viss pieder Viņam, jo Viņš ir mūsu Radītājs un visa Īpašnieks: “Tam Kungam pieder zeme un viss, kas to piepilda, zemes virsa un viss, kas uz tā dzīvo” (Ps. 24:1). “Man pieder sudrabs, un Man pieder zelts, saka Tas Kungs Cebaots” (Hag. 2:8). Israēliešu pirmdzimtie dēli bija pirmais Dieva svētību auglis, ko Viņš tiem bija dāvājis; tie bija arī zīme attiecībā uz viņu pilnīgo nodošanos Viņam un izpratni, ka par visu, kas viņiem pieder, ir jāpateicas tikai Viņa žēlastībai.

Šeit mēs redzam arī pestīšanas ideju. Pirmdzimušie dēli tika izglābti no nāves, jo viņus klāja asinis. Viņi tika izpirkti no nāves, tāpat kā visi, kas pieņem Jēzus asiņu nopelnu. Kā Pāvils raksta, tas ir Jēzus, “kurā mums dota pestīšana, grēku piedošana” (Kol. 1:14).

Vienlaikus tika doti norādījumi par to, kā šis ziedojums ir jāpienes, svinot viņu atbrīvošanu no Ēģiptes verdzības. Viņiem bija jāupurē dzīvnieki, bet viņu dēli bija jāizpērk (2. Moz. 13:12, 13, 15).

`2. Moz. 13:16 stāsta par to, kas viņiem bija jāliek uz rokām un starp acīm. Kā tas simbolizē svarīgo garīgo patiesību, ka neatkarīgi no mūsu ticības daudzuma mums ir jārīkojas saskaņā ar šo ticību?`