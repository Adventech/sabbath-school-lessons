---
title:  Elkdievība un ļaunums
date:   08/09/2025
---

`Izlasi 2. Moz. 32:6. Kur viņus ātri noveda elkdievība? (Sk. arī Ps. 115:4–8; Ps. 135:15–18; Jes. 44:9, 10.)`

Zelta teļš atgādināja ēģiptiešu vēršu dievu, ko sauca par Apisu, vai govju dievu, sauktu par Hatoru. Tas bija klajš pirmā un otrā baušļa pārkāpums (2. Moz. 20:3–6). Šis pārkāpums nevarēja palikt nesodīts, jo tas atklāti pārtrauca viņu attiecības ar dzīvo Kungu. Tā vietā, lai pielūgtu savu Radītāju, israēlieši pielūdza pašu radītu tēlu, kas nevarēja redzēt, dzirdēt, runāt, rūpēties, mīlēt vai vadīt.

Radīšanas kārtība tika apgriezta: tā vietā, lai saprastu, ka viņi ir radīti pēc Dieva tēla, viņi tagad paši radīja dievu, pat ne pēc sava tēla – kas jau būtu bijis pietiekami slikti – , bet gan pēc dzīvnieka tēla. Vai tas vispār bija dievs, kam viņi gribēja kalpot? Šī bija liela apgrēkošanās pret Kungu (Jes. 31:7; Jes. 42:17).

`Kā atkrišana ar zelta teļu atspoguļo to, kas rakstīts Rom. 1:22–27?`

Elkdievība noliedz teoloģisko izpratni, ka Dievs ir Dievs un cilvēks ir cilvēks. Elku pielūgšana izdzēš plaisu starp Dievu un cilvēku (Sal. pam. 5:2) un sarauj saikni ar Viņu. Neatkarīgi no tā, vai elkdievība ir klaja un atklāta vai kaut kas apslēpts sirdī, tā ātri sarauj mūsu attiecības ar Kungu un ved pa lejupejošu morāles spirāli. Tāpēc nav jābrīnās par to, ko viņi darīja nākamajā dienā: pēc upurēšanas elkiem viņi sāka dzīres, ko Elena Vaita raksturoja kā “Ēģiptes elku pielūgšanas svētku atdarinājumu” (“Sentēvi un pravieši”, 320. lpp.).

Cilvēki ir ģēniji, kad jāizdomā savi elki. Viņi rada savus dievus, kas jau ir pietiekami slikti, bet tad viņi iet un kalpo šiem dieviem. Radītājs tiek aizstāts ar lietām, un tas agri vai vēlu noved pie morāles lejupslīdes.

`Kā mūsdienās cilvēki pielūdz radību, nevis Radītāju?`