---
title:  Neveiksmīga vadība
date:   07/09/2025
---

Dievs aicināja Mozu pavadīt laiku kopā ar Viņu. Četrdesmit dienas un četrdesmit naktis Mozum varēja būt īss periods, bet israēliešiem tas šķita garš, pārāk garš. Viņu redzamā vadītāja nebija klāt. Viņi zaudēja orientāciju, kļuva nepacietīgi, bailīgi un nedroši. Viņi gribēja, lai viņiem būtu redzams dievs, kas viņus vadītu, “dievi”, kurus viņi visu mūžu bija redzējuši elku pielūgsmes pilnajā Ēģiptē.

`Izlasi 2. Moz. 32:1–6. Kā Ārona vadība varēja piedzīvot tik katastrofālu neveiksmi?`

Ārons nenovaldīja situāciju. Viņam neizdevās izdarīt to, kas bija pareizi. Tā vietā, lai uzticētos Kungam, viņš salūza tautas vairākuma priekšā. Cilvēki pieprasīja neiedomājamo: “Celies un darini mums kādu dievu, kas būtu mūsu priekšā” (2. Moz. 32:1), un viņš piekrita.

Cilvēki labprāt deva zeltu, lai izveidotu elku, un Ārons viņus ne tikai neapturēja, bet arī aicināja ziedot. Tad viņš piedalījās šī viltus dieva veidošanā, un tauta paziņoja: “Šis ir tavs dievs, Israēl, kas tevi izvedis no Ēģiptes zemes” (2. Moz. 32:4). Cik grēcīgi, ļauni un tuvredzīgi! Viņi tikko bija safabricējuši šo elku un pēc tam paziņoja, ka šis elks ir par viņiem gādājis. Vai nav pārsteidzoši, cik ļoti grēcīgas tieksmes var sagrozīt domāšanu un rīcību? Cilvēki cildina savus darbus, un šajā procesā viņu cilvēcība un tikumība tiek pazemota.

“Tādā kritiskā situācijā bija nepieciešams kāds stingrs un bezbailīgi drošs vīrs, tāds, kas attiecīgā brīdī spētu pareizi izšķirties un rūpētos par Dieva godu vairāk nekā par ļaužu labvēlību, personisko drošību vai pat dzīvību. Taču tābrīža Israēla vadonim nebija šāda rakstura. Ārons tikai nedaudz protestēja, un viņa svārstība un nenoteiktība šajā krīzē tos darīja tikai vēl uzstājīgākus. Satraukums pieauga. Šķita, ka ļaudis pārņem akls neprāts, un, kad tautas lielākā daļa pievienojās atkrišanai, tikai daži palika uzticīgi savai derībai ar Dievu. Ārons baidījās par savu drošību, un tā vietā, lai cēli nostātos par Dieva godu, viņš padevās pūļa prasībām.” (Elena Vaita “Sentēvi un pravieši”, 316., 317. lpp.)

`Kā Ārons kā vadītājs varēja būt tik vājš? Kā Ārons savā sirdī varēja mēģināt attaisnot savu briesmīgo rīcību?`