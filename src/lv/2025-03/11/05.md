---
title:  Dieva taisnās dusmas
date:   10/09/2025
---

`Izlasi 2. Moz. 32:9–29. Kāda bija Mozus reakcija uz Dieva draudiem iznīcināt Israēlu?`

Kamēr Mozus vēl atradās Sinaja kalnā, Dievs teica, ka Viņš iznīcinās nemierniekus un padarīs Mozus pēcnācējus par lielu tautu. Bet tas nebija tas, ko Mozus vēlējās. Tā vietā viņš lūdza Kungu, norādot, ka israēlieši nebija Mozus tauta, bet gan Dieva tauta. Ne jau viņš, Mozus, bija tos izvedis no Ēģiptes, bet gan Dievs to bija paveicis ar Saviem varenajiem darbiem. Un tā Mozus lūdza Dievu, uzsverot Viņa agrīnos solījumus tēviem. Mozus patiesi darbojās kā aizbildnis starp Dievu un cilvēci.

Pēc tam, kad “Kungam kļuva žēl tā ļaunuma, ko Viņš Savai tautai bija gribējis darīt” (2. Moz. 32:14), Mozus atgriezās pie viņiem. Atšķirībā no iepriekšējās reizes (2. Moz. 34:29, 30), šoreiz nekas nav teikts, ka Mozus seja būtu spīdējusi no Kunga klātbūtnes. Seja droši vien atspoguļoja viņa dusmas.

“Un notika, kad viņš tuvojās nometnei, viņš ieraudzīja teļu un dejošanu; tad Mozus iekaisa dusmās, izmeta plāksnes no savām rokām un sasita tās kalna pakājē” (2. Moz. 32:19). Dekalogu saturošo akmens plākšņu sasišana bija ārēja pazīme, kas liecina par tā satura salaušanu. Dievs sarāja Mozu par to, bet vēlāk Viņš pavēlēja Mozum izgatavot divas plāksnes, lai aizstātu “pirmās plāksnes, kuras tu esi sasitis” (5. Mozus 10:2, NKJV). Pats Dievs pārrakstīja pavēles.

Mozus asi pārmeta Āronam par padošanos tautas prasībām. “Ko šī tauta tev ir darījusi, ka tu esi ļāvis nākt tik lielam grēkam pār viņiem?” (2. Moz. 32:21) Ārons mēģināja attaisnot savu pārkāpumu, (1) vainojot citus, un (2) ar burvestības palīdzību: “Es tās iemetu ugunī; un tā tapa šis teļš” (2. Moz. 32:24). Situāciju vēl vairāk pasliktināja tas, ka pašu Āronu Dievs iepriekš bija ļoti pagodinājis ar daudzām privilēģijām, tostarp iet kalnā kopā ar Mozu un 70 vecajiem (2. Moz. 24:1).

Cik tumša ironija! Apgalvojot, ka noticis brīnums, Ārons gribēja piemānīt savu brāli (pievērsiet uzmanību, kā viens grēks noved pie nākamā – šajā gadījumā elkdievība pie meliem). Tomēr Mozu nevarēja piemānīt, jo viņš redzēja, cik mežonīgi tauta uzvedās. Negatīvās sekas bija acīmredzamas, un Mozum sacelšanās bija jāpārtrauc nekavējoties.

`Ko šim stāstam vajadzētu mums mācīt par aizlūgšanu spēku? Par ko tev šobrīd būtu jālūdz?`