---
title:  Dziediet Kungam jaunu dziesmu
date:   18/03/2024
---

`Izlasi Ps. 33:3, Ps. 40:4, Ps. 96:1, Ps. 98:1, Ps. 144:9 un Ps. 149:1. Kāds kopīgs motīvs ir šajos pantos?`

Psalmi aicina cilvēkus dziedāt "jaunu dziesmu". Kas šī ir par jaunu dziesmu? "Jaunas dziesmas" iemesls ir Kunga varenības un augstākās varas pār pasauli jauna atzīšana, kā arī pateicība par Viņa kā zemes Radītāja un Tiesneša rūpēm un glābšanu. Atbrīvošanās no ienaidniekiem un nāves, kā arī Dieva īpašā labvēlība pret Israēlu ir daži no personīgajiem iemesliem, lai dziedātu"jaunu dziesmu". Lai arī vecas dziesmas slavē Kungu par Viņa laipnību un brīnumiem, “jauna dziesma” ir īpaša ar to, ka pauž no jauna iedegtu prieku un apsolījumu par atjaunotu uzticību Dievam.Jauna dievišķās glābšanas pieredze iedvesmo atzīt Kungu par savu Radītāju un Ķēniņu. Psalmu kopīgās tēmas, kas stāsta par "jaunu dziesmu", ir arī paļāvība uz Dievu, Viņa brīnišķīgo darbu slavēšana un atbrīvošana no ciešanām.

`Izlasi Jes. 42:10-12, Atkl. 5:9 un Atkl. 14:3. Ko mēs no šiem Bībeles pantiem varam secināt par “jauno dziesmu"?`

Dieva tauta Israēls ir attēlots sirsnīgiem vārdiem, tādiem kā “tauta, kas Viņam tuva” (Ps. 148:14), ietverot to, ka Israēlam no visas radības ir visīpašākais statuss un tādējādi viņiem ir vislielākais pienākums un priekštiesība slavēt Dievu. Bībele iedrošina ticīgos no visām paaudzēm dziedāt Glābēja slavai jaunu dziesmu, kas nes viņu unikālo liecību par glābšanu Jēra asinīs. "Jauna dziesma" var nozīmēt pilnīgi jaunu dziesmu, ko neviens iepriekš nav dzirdējis, dziesmu, kas piemin dzīvu Dieva žēlastības pieredzi cilvēka dzīvē. "Jauna dziesma" var arī paust cerību, šādā gadījumā dziesmas jaunums atklājas unikālas, iepriekš nedzirdētas Dieva varenības pieredzes gaidīšanā nākotnē. Patiesa pielūgsme sniedzas tālāk par upuriem un ziedojumiem un atspoguļo dzīvas attiecības ar Dievu, kas ir vienmēr svaigas un dinamiskas. Kaut kādā ziņā varētu vienkārši teikt, ka “jauna dziesma" ir jauna mūsu mīlestības un novērtējuma izpausme par to, ko Dievs ir darījis mūsu labā, kas var notikt kaut katru dienu.

`Pakavējies pie Dieva svētībām savā dzīvē. Ja tev būtu jädzied jauna dziesma, par ko tā būtu?`