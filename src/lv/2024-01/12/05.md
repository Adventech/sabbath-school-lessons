---
title:  Pasludiniet Vina godibu tautu vidu
date:   20/03/2024
---

`Izlasi Ps. 96. Kādi dažādi pielūgsmes aspekti ir minēti šajā psalmā?`

Pielūgsme ietver dziedāšanu Kungam (Ps. 96:1, 2), Viņa vārda slavēšanu (Ps. 96:2), Viņa labestības un varenības sludināšanu (Ps. 96:3, 4) un dāvanu nešanu Viņa templī (Ps. 96:8). Papildus šīm pazīstamajām pielūgsmes iezīmēm Ps. 96 izceļ vienu ne tik acīmredzamu pielūgsmes aspektu, t.i., evaņģēlija dimensiju, pasludinot Kunga valstību citām tautām (Ps. 96:2, 3, 10).

Tomēr dziedāšana, slavēšana, dāvanu nešana un evaņģēlija sludināšana nav atseviškas darbības, bet gan dažādas pielūgsmes izpausmes. Dieva glābšanas pasludināšana visām tautām dod saturu slavēšanai un pielūgsmei. levērojiet, kā pielūgsmes iemesli sakrīt ar vēsti, kas sludināta citām tautām: “Jo liels ir Tas Kungs" (Ps. 96:4), "visi tautu dievi taču ir elki, bet Tas Kungs ir radījis debesis” (Ps. 96:5), “Tas Kungs valda” (Ps. 96:10, angļu NKJV) un "Viņš nāk tiesāt zemi” (Ps. 96:13). Tādējādi evaņģelizācijas mērķis ir apvienot citas tautas ar Dieva tautu un galu galā visu radību Kunga pielūgsmē (Ps. 96:11-13).

Pielūgsme izriet no atziņas, kas Kungs ir: Radītājs, Ķēniņš un Tiesnesis (Ps. 96:5, 10, 13). Tādējādi pielūgsme ietver Dieva pagātnes darbību (radīšanas) atcerēšanos, Viņa ikdienas brīnumu pamanīšanu (Dieva atbalstu pasaulei un Viņa pašreizējo valdīšanu) un Viņa turpmāko darbu paredzēšanu (gala laika tiesu un jaunu dzīvi jaunās debesis un uz jaunās zemes).

Tiesa Psalmos nozīmē dievišķās kārtības-miera, taisnīguma un labklājības- atjaunošanu pasaulē, kuru pašlaik noslogo netaisnība un ciešanas. Tāpēc visa zeme priecājas, gaidot Dieva tiesas (Ps. 96:10-13, Ps. 98:4-9). Faktam, ka Kungs ir taisnīgs Tiesnesis, vēl vairāk vajadzētu motivēt cilvēkus pielūgt Viņu svētumā un „drebēt”, un vajadzētu brīdināt viņus neizturēties pret pielūgsmi vieglprātīgi (Ps. 96:9). Pielūgsme ietver gan milzīgu prieku un pārliecību (Ps. 96:1, 2, 11–13), gan svētas bailes un bijību (Ps. 96:4, 9).

Ps. 96 universālais aicinājums pielūgt Radītāju un Tiesnesi ir atspoguļots Dieva pēdējā evaņģēlija pasludināšanā pasaulei, trīs eņģeļu vēstījumos Atkl. 14:6-12. Šķiet, ka šis psalms daudzējādā ziņā ietver šo beigu laika vēstījumu: radīšanu, pestīšanu (“mūžīgo evaņģēliju"), pielūgsmi un tiesu. Tas viss ir tur atrodams.

`Salīdzini šo psalmu ar triju eņģeļu vēstīm (Atkl. 14:6—12). Kādos veidos tas māca mums tās pašas pamatpatiesības, ko māca šī gala laika vēsts, kas mums ir jāpasludina pasaulei?`