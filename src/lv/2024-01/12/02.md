---
title:  Pacel savas rokas svētnīcā
date:   17/03/2024
---

`Izlasi Ps. 134. Kurš šeit ir Dieva pielūdzējs? Kāds ir iznākums Kunga pielūgsmei?`

Ps. 134 atgādina Ārona priesteru svētību 4. Moz. 6:24-26 (arī Ps. 67:2) un uzsver svētību kā Dieva un Israēla attiecību pamatā esošu principu un rezultātu. Cilvēki svēti Dievu svētnīcā, un Dievs svētī Savu tautu no Ciānas. Svētības attiecas uz visu dzīvi, jo Kungs ir debesu un zemes Radītājs. Ciānas kā īpašu dievišķu svētību vietas pieminēšana izceļ Kunga derības saikni ar Saviem ļaudīm. Tādējādi Israēls izmanto priekštiesību svētīt Kungu un ir Viņa svētīts žēlastības derības ietvaros.

`Izlasi Ps. 18:2; Ps. 36:2; Ps. 113:1; Ps. 134:1, 2 un Ps. 135:1, 2. Kā šeit ir attēloti pielūdzēji?`

Psalmos pielūdzēji bieži tiek attēloti kā Kunga kalpi. Vārdi "kas stāvat naktī Kunga namā" (Ps. 134:1), visticamāk, attiecas uz levītu naktssargiem (1. Laiku 9:23-27) vai uz slavēšanu, ko Dievam pienesa leviti gan dienā, gan naktī (1. Laiku 9:33).

Tā kā israēlieši pielūdza neredzamo Dievu, kuru nevarēja attēlot neviena tēla formā, svētnīca kalpoja, lai atspoguļotu Kunga godību un sniegtu drošu vidi grēcīgiem cilvēkiem un tie varētu tuvoties savam svētajam Ķēniņam. Šo tikšanos ierosina pats Kungs, un to regulē Viņa likumi un dekrēti.

"Ejiet pie Viņa kā pie dzīva akmens, kas gan cilvēku atmests, bet Dievam izredzēts un dārgs. Un uzceliet no sevis pašiem kā dzīviem akmeņiem garīgu namu un topiet par svētu priesteru saimi, nesot garīgus upurus, kas Dievam ir patīkami, caur Jēzu Kristu.” (1 Pt. 2:4, 5) Pētera vārdos mēs šeit lasām, kā Jaunajā Derībā tiek paustas tās pašas psalmu idejas - ka Dieva tauta, tagad svēti priesteri, pienes savam Kungam Jēzum Kristum, Radītājam un Pestītājam, slavu un pateicību par visu labo, ko Viņš tiem darījis.

`Mums kā Jaunās Derības ticīgajiem arī ir priesteru loma, jo esam aicināti nodot evanģēlija labo vēsti pasaulei. Kādi ir visefektīvākie veidi, kā to izdarīt?`