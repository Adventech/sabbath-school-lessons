---
title:  Kad Dievs nepriecājas par upuriem
date:   21/03/2024
---

`Izlasi Ps. 40:7-9, Ps. 50:7-23 un Ps. 51:18-20. Kādus nopietnus jautājumus skar šie panti? Kāpēc Dievs nepriecājas par upuriem, ko Viņš ir noteicis Savā Vārdā (2. Moz. 20:24)?`

Dziesminieki (tāpat kā pravieši) nosoda dažādus veidus, kā pielūgsmi var izmantot ļaunprātīgi. Viņu galvenā doma šajos pantos ir nevis Kunga nepatika pret Israēla upuriem un svētkiem, bet gan šāda riebuma iemesli: nesavienojamais attālums starp pielūgsmi un garīgumu.

Dievs norāja Savu tautu nevis par upuriem un dedzināmiem upuriem, bet gan par viņu ļaunumu un netaisnību personīgajā dzīvē (Ps. 50:8, 17-21). Psalmi nesludina pret upurēšanu un pielūgsmi, bet gan pret veltīgu upurēšanu un tukšu pielūgsmi, par ko liecina šo pielūdzēju netaisnība.

Kad pārtrūkst saikne starp pielūgsmes ārējo izpausmi un atbilstošu iekšējo pielūgsmes motivāciju, rituāli parasti kļūst svarīgāki nekā patiesā tuvošanās Dievam. Tas nozīmē, ka centrā nonāk pielūgsmes veidi, nevis Dievs, uz ko šiem rituāliem būtu jānorāda un ko jāatklāj.

`Izlasi Jņ. 4:23, 24. Kādu domu šeit izsaka Jēzus, kas precīzi atbilst tam, no kā brīdina šīs dienas tēmā ietvertie psalmi?`

Ar upuriem vien nepietiek. Kāds gan labums no upuriem, ja upurētāja sirds nav piepildīta ar grēku nožēlu, ticību un skumjām par grēku? Vēršu upuri kā "taisnības upuri" varēja iepriecināt Dievu tikai tad, ja tos pavadīja grēku nožēla un patiesa pateicība (Ps. 51:19, sk. arī Ps. 50:14). Jēzus, citējot Jesaju, to izteica šādi: "Šī tauta godā Mani ar savām lūpām, bet viņu sirds ir tālu nost no Manis." (Mt.15:8) Problēmas, ko psalmu autori saskatīja, bija tās pašas, ar kurām Jēzus saskārās, tiekoties ar dažādiem cilvēkiem, īpaši vadītājiem, savas kalpošanas laikā uz zemes.

`Kā mēs varam nodrošināt, ka mēs, adventisti, ar visu šo gaismu un zināšanām neiekrītam slazdā, domājot, ka pietiek ar patiesības zināšanu un patiesības rituāliem?`