---
title:  Kungs ir mūsu patvērums nelaimē
date:   23/01/2024
---

`Izlasi Ps. 17:7-9, Ps. 31:2–4 un Ps. 91:2-7. Ko dziesminieks dara bēdu laikā?_`

Dziesminieks piedzīvo dažāda veida grūtības, un tajās viņš vēršas pie Kunga, kas ir patvērums visās nelaimēs. Uzticēšanās ir apzināta izvēle atzīt Dievu kā Kungu pār savu dzīvi jebkuros apstākļos. Ja uzticība nedarbosies nelaimē, tad tā nedarbosies nekur.

Dziesminieka liecība-"Mans patvērums un mana pils, mans Dievs, uz ko es paļaujos!" (Ps. 91:2) - nāk no viņa pagātnes pieredzes ar Dievu un tagad kalpo viņa ticības stiprināšanai nākotnē. Dziesminieks Dievu sauc par Visaugstāko un Visvareno (Ps. 91:1, 2), pieminot sava Dieva vareno diženumu.

Dziesminieks arī stāsta par drošību, ko var atrast Dievā: "noslēpumaina vieta" ("patvērums" vai "slēpnis"), "ēna" (Ps. 91:1), "droša vieta", "cietoksnis" (Ps. 91:2), "spārni", "vairogs", "aizsargs" (Ps. 91:4) un "mājvieta" (Ps. 91:9). Šīs metaforas aino drošu vietu dziesminieka kultūrā. Ir tikai jāpadomā par nepanesamo saules karstumu tajā pasaules daļā, lai novērtētu ēnu, vai jāatceras kara periodus Israēla vēsturē, lai novērtētu drošību, ko sniedza vairogs vai cietoksnis.

`Izlasi Ps. 17:8 un Mt. 23:37. Kāda metafora šeit ir izmantota, un ko tā atklāj?`

Viena no visintīmākajām metaforām ir tā, kas attiecas uz "tavu spārnu pavēni" (Ps. 17:8, Ps. 57:2, Ps. 63:8). Šī metafora dod mierinājumu un pārliecību, norādot uz putnu mātes aizsardzību. Kungu salidzina ar ērgli, kas sargā savus mazuļus zem spārniem (2. Moz. 19:4, 5. Moz. 32:11), un ar vistu, kas savāc savus cālīšus zem spārniem (Mt. 23:37).

`Tomēr kā mēs izturamies pret gadījumiem, kad piemeklē nelaime un šķiet, ka neredzam Kunga aizsardzību? Kāpēc šīs likstas nenozīmē, ka Kunga nav ar mums?`