---
title:  Kunga nebeidzamā uzticība
date:   03/03/2024
---

`Izlasi Ps. 78. Kādi trīs galvenie vēstures laikmeti šajā psalmā ir izgaismoti? Kādas atkārtotas mācības Asafs gūst no katra perioda?`

Izraēla pagātne izgaismo Dieva uzticību un Izraēla neuzticību. Šie stāsti māca nākamajām paaudzēm neatkārtot savu senču kļūdas, bet uzticēties Dievam un palikt uzticīgiem Viņa derībai. Dziesminieks izmanto vēsturi kā līdzību (Ps. 78:2), kas nozīmē, ka cilvēkiem vajadzētu dziļi pārdomāt psalma vēstījumu un pašiem meklēt tā nozīmi. Ps. 78:2 ir pravietisks apraksts par Jēzus mācīšanas metodi līdzībās (Mt. 13:34, 35).

Psalmā atspoguļota arī iziešana no Ēģiptes (Ps. 78:9–54), apmešanās Kanaānā (Ps. 78:55-64) un Dāvida laiks (Ps. 78:65–72). Tas parāda Kunga cildenos darbus un sekas, ko ļaudis piedzīvoja, laužot ar Dievu noslēgto derību. Israēla vēsturē ir aprakstīti daudzi veidi, kā cilvēki neuzticējās Dievam, īpaši ar elkdievību (Ps. 78:58).

Dziesminieks tomēr uzsver Israēla neuzticības sakni: viņi aizmirsa, ko Dievs bija darījis viņu labā, neuzticējās Viņam, izaicināja Dievu (Ps. 78:18, 41, 56), sacēlās pret Viņu un nespēja ievērot Viņa likumu, Viņa derību un Viņa liecības (Ps. 78:10, 37, 56). Uzsverot šīs īpašās nelojalitātes formas, dziesminieks norāda, ka Israēla noraidīšana vēsturē ir radusies viena galvenā grēka dēļ, proti, cilvēkiem nespējot uzticēties Kungam (Ps. 78:7, 8).

Lasot psalmu, jābrīnās par cilvēku pastāvīgo stūrgalvību un garīgo aklumu pretstatā Kunga bezgalīgajai pacietībai un žēlastībai. Kāpēc katra nākamā paaudze mācījās tik lēni?

Pirms pārmērīgi nosodām iepriekšējās paaudzes, mums vajadzētu padomāt par sevi. Vai arī mēs neaizmirstam par Dieva pagātnes brīnumiem un vai ievērojam Viņa derības prasības? Psalms nemudina cilvēkus paļauties uz saviem darbiem. Tā vietā Ps. 78 parāda cilvēka gribas veltīgumu, ja vien tā nav balstīta uz pastāvīgu Dieva uzticības apziņu un Viņa žēlastības pieņemšanu. Dieva ļaužu neveiksmīgās cīņas (Ps. 78:9, 62-64) izskaidro psalma mācību, ka cilvēku centieni, neīstenojot uzticību Dievam, ir lemti neveiksmei.

`Kādas mācības jūs esat guvuši vai jums vajadzēja gūt no savām pagātnes kļūdām?`