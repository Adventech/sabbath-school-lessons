---
title:  Vēstures pieminēšana un Dieva slavēšana
date:   04/03/2024
---

`Izlasi Ps. 105. Kādi vēstures notikumi un kādas mācības ir izgaismotas šajā psalmā?`

Ps. 105 atgādina galvenos notikumus, kas veidoja derības attiecības starp Kungu un Viņa tautu Israēlu. Tajā galvenā uzmanība pievērsta Dieva derībai ar Ābrahāmu -dot viņam un viņa pēcnācējiem apsolīto zemi - un tam, kā šis apsolījums, kas tika atkārtots Īzakam un Jēkabam, piepildījās ar Jāzepa, Mozus un Ārona starpniecību, kā arī Kānaānas iekarošanas laikā. Psalms dod cerību Dieva ļaudīm visās paaudzēs, jo Dieva brīnišķīgie darbi pagātnē garantē nemainīgu Dieva mīlestību pret Saviem ļaudīm visos laikos (Ps. 105:1-5, 7, 8).

Ps. 105 atgādina Ps. 78 (skat. vakardienas tēmu), uzsverot Dieva uzticību Saviem ļaudīm vēsturē, un tas tiek darīts, lai pagodinātu Dievu un iedvesmotu uzticību. Tomēr, atšķirībā no Ps. 78, Ps. 105 nav pieminētas cilvēku pagātnes kļūdas. Šim psalmam ir cits mērķis.

Ps. 105 vēsture tiek pārstāstīta ar Israēla lielāko sentēvu dzīves palīdzību, parādot Dieva aizgādības pilno vadību un sentēvu pacietīgo izturību grūtībās. Sentēvu neatlaidība un lojalitāte Dievam tika bagātīgi atalgota. Tādējādi Ps. 105 aicina cilvēkus atdarināt sentēvu ticību un ar paļāvību gaidīt Dieva glābšanu savā laikā.

Ps. 105 ir dziesma (Ps. 105:1-7), kas parāda – lai patiesi slavētu Dievu, Dieva ļaudīm ir jāzina savas vēstures fakti. Vēsture sniedz gan apstiprinājumu mūsu ticībai, gan neskaitāmus iemeslus Dieva slavēšanai.

Ticīgie tiek uzrunāti kā Ābrahāma pēcnācēji un Jēkaba bērni (Ps. 105:6), tādējādi uzskatot tos par piepildījumu Ābrahāmam dotajam Dieva apsolījumam - darīt viņu par lielu tautu (1. Moz. 15:3-6). Dziesminieks uzsver pēctecību starp sentēviem un nākamajām Dieva tautas paaudzēm. Viņš uzsver, ka “Viņa tiesas ir visā pasaulē” (Ps. 105:7, angļu NKJV), tādējādi mudinot lūdzējus neaizmirst, ka "mūsu Dievs" ir arī visas pasaules augstākais Kungs un Viņa laipnība attiecas uz visām tautām (Ps. 96:1, Ps. 97:1). Tas nepārprotami ir aicinājums uz uzticību katrai ticīgo paaudzei.

`Kā mums, septītās dienas adventistiem, būtu jāredz sevi šajos ciltsrakstos, sākot jau no Ābrahāma? (Sk. Gal. 3:29.) Kādas mācības mums vajadzētu apgūt no šīs vēstures?`