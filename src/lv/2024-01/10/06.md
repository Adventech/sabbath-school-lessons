---
title:  Kunga pārākums vēsturē
date:   07/03/2024
---

`Izlasi Ps. 135. Kādi vēsturiskie notikumi ir izgaismoti psalmā? Kādas mācības dziesminieks gūst no tiem?`

Ps. 135 aicina Dieva ļaudis slavēt Kungu par Viņa labestību un uzticību, kas atklāta radīšanā (Ps. 135:6, 7), kā arī Israēla pestīšanas vēsturē iziešanas no Ēģiptes laikā (Ps. 135:8,9) un Apsolītās zemes iekarošanas laikā (Ps. 135:10–12).

Kungs parādīja Savu žēlastību, izvēloties Israēla tautu par Savu īpašo dārgumu (Ps. 135:4). "Īpašais dārgums” atspoguļo derības attiecības starp Kungu un Viņa tautu (5. Moz. 7:6-11; 1 Pt. 2:9, 10). Israēla izvēle balstījās uz Kunga augstāko gribu, un tāpēc Israēlam nav pamata justies pārākam pār citām tautām. Ps. 135:6, 7 parāda, ka Kunga augstākie nodomi attiecībā uz pasauli nesākās ar Israēlu, bet gan ar radīšanu. Tāpēc Israēlam ir pazemīgi jāpilda tam uzticētā loma Dieva glābšanas plānā, kas domāts visai pasaulei.

Stāstījums par Dieva lielajiem darbiem Viņa tautas labā (Ps. 135:8-13) beidzas ar apsolījumu, ka Dievs "tiesās" Savu tautu un apžēlos to (Ps. 135:14). Spriedums šeit ir Dieva attaisnojums apspiestajiem un trūcīgajiem (Ps. 9:4, Ps. 7:8, Ps. 54:1, Dan. 7:22). Apsolījums ir tāds, ka Kungs atbalstīs Savu tautas lietu un aizstāvēs to (5. Mozus 32:36). Tadējādi Ps. 135 mērķis ir iedvesmot Dieva ļaudis paļauties uz Kungu un palikt uzticīgiem ar Viņu noslēgtajai derībai.

Kunga uzticība Saviem ļaudīm liek dziesminiekam apliecināt, ka elki ir tukšums un Kunga pārākums pasaulē ir neatkārtojams (Ps. 135:15–18). Paļaušanās uz elkiem padara to pielūdzējus tikpat bezcerīgus un bezspēcīgus kā viņu elki (Ps. 135:18). Psalms parāda, ka Dievs ir slavējams gan kā Savas tautas Radītājs, gan Glābējs. Tas ir brīnišķīgi izteikts Dekaloga ceturtā baušļa divās papildinošajās versijās (2. Moz. 20:8-11,5. Moz. 5:12-15). Ta kā Dieva spēks radīšanā un vēsturē ir nepārspējams šajā pasaulē, Dieva ļaudim vienmēr vajadzētu paļauties uz Viņu un pielūgt tikai Viņu. Kā mūsu Radītājs un mūsu Pestītājs ir jāpielūdz tikai Viņš, un jebkāda cita pielūgsme ir elkdievība.

`Kā mēs varam pārliecināties, ka mūsu dzīvē nav elku? Kāpēc pielūgt elkus ir vieglāk, nekā mēs domājam?`