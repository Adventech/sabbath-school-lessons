---
title:  Līdziba par Kunga vīnadārzu
date:   06/03/2024
---

`Izlasi Ps. 80. Kā šajā psalmā ir attēloti Dieva ļaudis, un pēc kādas lielas cerības viņi lūdza?`

Israēls ir attēlots kā vīnadārzs, ko Dievs ar saknēm izrāva no Ēģiptes, no apspiešanas vietas, un pārcēla uz apsolīto pārpilnības zemi. Salīdzinājums ar vīnadārzu ietver to, ka Dievs izredzēja Israēlu, kā arī Viņa aizgādības rūpes (izlasi arī 1. Moz. 49:11, 12, 22; 5. Moz. 7:7-11).

Tomēr Ps. 80 Dieva vīnadārzs ir Viņu sadusmojis (Ps. 80:12). Pravieši pasludina vīnadārza iznīcināšanu kā Dieva tiesas zīmi, jo vīnogas ir kļuvušas sliktas (Jes. 5:1-7, Jer. 2:21).

Tomēr Ps. 80 neapsver dievišķās tiesas iemeslus. Ņemot vērā Dieva žēlastības dziļumus, dziesminieks ir samulsis par to, ka Dievs var atturēt Savu klātbūtni no Saviem ļaudīm tik ilgu laiku. Spriedze starp Dieva dusmām un tiesu no vienas puses un Dieva žēlastību un piedošanu no otras puses raisa dziesminiekā bailes, ka dievišķās dusmas var gūt virsroku un pilnībā iznīcināt cilvēku (Ps. 80:16).

`Izlasi 4. Moz. 6:22–27. Kā šī svētība ir izmantota Ps. 80?`

Psalma piedziedājums atsauc atmiņā Ārona apsolījumu par mūžīgu Dieva svētību savai tautai (4. Moz. 6:22-27) un izgaismo cerību, ka Dieva žēlastība gūs uzvaru pār cilvēku posta cēloņiem: "Atjauno mūs un liec Savam vaigam spīdēt, lai mēs atspirgstam" (Ps. 80:3; sk. arī Ps. 80:7, 19).

Ebreju vārds "atjaunot” šeit ir cēlies no bieži lietota vārda, kas nozīmē “atgriezties”, un tas Bībelē lietots atkal un atkal, kad Dievs aicina Savus ļaudis, kuri ir nomaldījušies, atgriezties pie Viņa. Tas ir cieši saistīts ar grēku nožēlas ideju, ar novēršanos no grēka un atgriešanos pie Dieva. "Tad Es viņiem došu sirdi, lai viņi Mani atpazīst, ka Es esmu Tas Kungs; un viņi būs Mana tauta, un Es būšu viņu Dievs, jo viņi atgriezīsies pie Manis ar visu savu sirdi." (Jer. 24:7, angļu NKJV)

`Kā tu esi savā dzīvē pieredzējis grēku nožēlu kā atgriešanos pie Dieva?`