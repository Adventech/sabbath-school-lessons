---
title:  Tiesa apspiestajiem
date:   05/02/2024
---

`Izlasi Ps. 9:19, Ps. 12:6, Ps. 40:18, Ps. 113:7, Ps. 16:6–10 un Ps. 41:2–4. Kāda vēsts šeit dota arī mums šodien?`

Dievs izrāda īpašas rūpes un bažas par taisnīgumu attiecībā uz dažādām neaizsargātām cilvēku grupām, tostarp nabadzīgajiem, trūcīgajiem, apspiestajiem, bāreņiem, atraitnēm, atraitņiem un svešiniekiem. Psalmi, tāpat kā bauslība un pravieši, šajā jautājumā runā ļoti skaidri (2. Moz. 22:21-27, Jes. 3:13-15).

Daudzos psalmos tiek lietota frāze "nabadzīgs un trūcīgs" un vērojama izvairīšanās attēlot apspiestos tikai nacionālos un reliģiskos apzīmējumos. Tas tiek darīts, lai uzsvērtu Dieva vispārējās rūpes par visu cilvēci.

Frāze "nabadzīgs un trūcīgs" attiecas ne tikai uz materiālo nabadzību, bet arī runā par neaizsargātību un bezpalīdzību. Ta runā par Dieva līdzjūtību un pauž domu, ka cietējs ir viens un viņam nav citas palīdzības kā vien Dievs. Vārdi "nabadzīgs un trūcīgs" attiecas ari uz cilvēka sirsnību, patiesumu un milestību pret Dievu, atzīstot pilnīgu atkarību no Dieva un atsakoties no jebkādām pašpaļāvības un pašapliecināšanās iezīmēm.

Vienlaikus rūpes par trūcīgajiem (Ps. 41:2-4) parāda cilvēku uzticību Dievam. Ļaunums, kas nodarīts pret neaizsargātajiem, Bībeles kultūrā bija īpaši briesmīgs grēks (5.Moz. 15:7-11). Psalmi iedvesmo uzticīgos cilvēkus pacelt balsi pret jebkuru apspiešanu.

Psalmi arī uzsver, cik bezjēdzīgi ir balstīt savu paļāvību uz ātri iznīkstošiem cilvēciskiem līdzekļiem kā uz galveno gudrības un drošības avotu. Dieva ļaudīm ir jāpretojas kārdinājumam pilnībā uzticēt pestīšanu cilvēciskiem vadītājiem un institūcijām, īpaši, ja to ceļš atšķiras no Dieva ceļiem.

Savā žēlastībā mūsu Kungs identificēja sevi ar nabagiem, pats kļūstot nabags, lai caur Viņa nabadzību daudzi kļūtu bagāti (2kor. 8:9). Kristus bagātība ietver atbrīvošanu no ikvienas grēka izraisītas apspiešanas, un Viņš mums apsola mūžīgo dzīvību Dieva valstībā (Atkl. 21:4). Jēzus Kristus piepilda Psalmu apsolījumus kā dievišķais Tiesnesis, kurš tiesās katru sliktu izturēšanos pret grūtībās esošajiem, kā arī pienākumu nepildīšanu pret viņiem (Mt. 25:31-46).

`Cik daudz mēs domājam par "nabadzīgajiem un trūcīgajiem" mūsu vidū, un cik daudz mēs darām viņu labā?`