---
title:  Varenais Karotājs
date:   04/02/2024
---

`Izlasi Ps. 18:2-4, Ps. 76:4–10, 13 un Ps. 144:5–7. Kā Kungs ir attēlots šajos pantos? Košīs metaforas atklāj par Dieva gatavību atbrīvot Savus ļaudis?`

Šīs dziesmas slavē Kungu par Viņa brīnišķīgo pārspēkusalīdzinājumā ar ļaunajiem spēkiem, kas apdraud Viņa tautu. Tas attēlo Dievu Viņa varenībā kā karotāju un tiesnesi. Psalmos bieži tiek attēlots Dievs kā karotājs, un tas izgaismo realitāti, cik nopietni un steidzīgi Dievs reaģē uz Savas tautas saucieniem un ciešanām.

"No spožuma Viņa priekšā šķēlās Viņa padebeši ar krusu un liesmainiem zibeņiem. Kungs lika pērkoniem dārdēt debesīs, Visuaugstakais pacēla Savu balsi, raidīja Savas bultas uz visām pusēm un izkliedēja ienaidniekus, meta zibeņus un biedēja viņus." (Ps. 18:13-15)

Dieva milzīgajai apņēmībai un vērienīgajai rīcībai vajadzētu kliedēt visas šaubas par Dieva lielajām rūpēm un līdzjūtību pret cietējiem vai par Viņa spēju uzveikt ļaunumu. Mums tikai jāgaida, kad Viņš to izdarīs.

Galu galā pat tad, kad Dieva ļaudis, piemēram, Dāvids, bija iesaistīti karā, atbrīvošana nenotika ar cilvēku līdzekļiem. Daudzās cīņās pret Dieva tautas ienaidniekiem ķēniņš Dāvids slavēja Dievu kā vienīgo, kurš guvis visas uzvaras. Dāvidam būtu bijis viegli piedēvēt sev nopelnu par sasniegto, par daudzajiem panākumiem un uzvarām, taču viņš zināja, no kurienes nāk viņa spēka Avots.

Lai gan Dāvids apgalvo, ka Kungs apmāca viņa rokas karam (Ps. 18:35), nekur Psalmos viņš nepaļaujas uz savām kaujas prasmēm. Tā vietā mēs atrodam, ka Kungs cīnās par Dāvidu un atbrīvo viņu (Ps. 18:48, 49).

Psalmos ķēniņš Dāvids, kurš bija pazīstams kā veiksmīgs karotājs, uzņemas arī prasmīga mūziķa lomu un slavē Kungu kā vienīgo Savas tautas Atbrīvotāju un Uzturētāju (Ps. 144:10-15). Slavēšana un Kungam pienestas lūgšanas ir divi Dāvida spēka avoti, kas spēcīgāki par jebkuru kara ieroci. Tikai Dievam ir jāuzticas un Viņš vienīgais jāpielūdz.

`Lai arī kādas dāvanas un prasmes jums būtu, lai arī kādi panākumi jums dzīvē ir bijuši, kāpēc jums vienmēr jāatceras tā visa avots? Ar kādām briesmām jūs saskaraties, ja aizmirstat šo avotu?`