---
title:  Cik ilgi jūs tiesāsiet netaisni?
date:   06/02/2024
---

Kungs ir apveltījis Israēla vadītājus ar pilnvarām uzturēt taisnīgumu Israēlā (Ps. 72:1-7, 12-14). Israēla ķēniņiem bija jāīsteno sava vara saskaņā ar Dieva gribu. Vadītāju galvenajām rūpēm vajadzētu būt miera un taisnīguma nodrošināšanai un rūpēm par sociāli maznodrošinātiem cilvēkiem. Tikai tad zeme un visa tauta plauks. Ķēnina troni stiprina uzticība Dievam, nevis cilvēka spēks.

`Izlasi Ps. 82. Kas notiek, kad vadītāji sagroza taisnību un apspiež cilvēkus, ko viņiem ir pienākums pasargāt?`

Ps. 82 Dievs pasludina savus spriedumus Israēla samaitātajiem tiesnešiem. Šeit "dievi" (Ps. 82:1, 6) nepārprotami nav ne pagānu dievi, ne enģeļi, jo viņiem nekad nav bijis uzdots nodrošināt taisnīgumu Dieva laudīm, un tāpēc viņus nevarēja notiesāt par šī pienākuma nepildīšanu. Apsūdzības, kas uzskaitītas Ps. 82:2-4, sasaucas ar Toras likumiem, kas ļauj saprast, ka "dievi" ir Israēla vadītāji (5. Moz. 1:16-18, 5. Moz. 16:18-20, Jņ. 10:33-35). Dievs pārbauda "cilvēku dēlus", vai viņi spriež taisnīgi, un tiek pasludināts viņu sods, jo viņi ir atzīti par netaisniem. Vadītāji klīst tumsā bez zināšanām (Ps. 82:5), jo viņi ir atmetuši Dieva likumu- gaismu (Ps. 119:105).

Svētie Raksti nelokāmi atbalsta uzskatu, ka Kungs ir vienīgais Dievs. Viņš dala pasaules pārvaldību ar ieceltiem cilvēku vadītājiem kā Saviem pārstāvjiem (Rm. 13:1). Tomēr cik bieži šie cilvēku pārstāvji gan vēsturē, gan mūsdienās ir sagrozījuši viņiem uzticēto atbildību?

Ps. 82 izsmejoši atklāj dažu līderu atkrišanu, kuri uzskatīja sevi par "dieviem" pār citiem cilvēkiem. Lai gan Dievs Israēla vadītājiem piešķīra pilnvaras un privilēģijas un viņi tika saukti par "Visaugstākā bērniem” un pārstāvēja Viņu, Viņš nosoda ļaunos vadītājus. Dievs viņiem atgādina, ka viņi ir mirstīgi un pakļauti tādiem pašiem morāles likumiem kā visi citi. Neviens nav augstāks par Dieva likumu (Ps. 82:6-8).

Dievs tiesās visu pasauli. Arī Dieva tautai būs jāatskaitās Dievam. Gan vadītājiem, gan ļaudīm vajadzētu līdzināties dievišķā Tiesneša paraugam un likt uz Viņu vislielākās cerības.

`Kāda veida autoritāte jums ir pār citiem? Cik taisnīgi un godīgi jūs izmantojat šīs pilnvaras? Uzmanieties.`