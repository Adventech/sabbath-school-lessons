---
title:  Radi manī šķīstu sirdi
date:   12/02/2024
---

`Izlasi Ps. 51:3-7. Kāpēc dziesminieks atsaucas uz Dieva žēlastību?`

Ķēniņš Dāvids atver savu sirdi Kunga priekšā, lūdzot grēku piedošanu savas dzīves garīgi tumšākajos brīžos (2. Sam. 12. nodaļa). Piedošana ir Dieva ārkārtēja žēlastības dāvana, Viņa“žēlastības daudzuma” rezultāts (Ps. 51:3, angļu NKJV). Ķēniņš Dāvids lūdz Dievu izturēties pret viņu nevis saskaņā ar viņa grēku (Ps. 103:10), bet gan saskaņā ar Viņa dievišķo raksturu, proti, Viņa žēlsirdību, uzticību un līdzjūtību (Ps. 51:3; 2. Moz. 34:6, 7).

`Izlasi Ps. 51:8–21. Kā šeit ir attēlota grēku piedošana? Kāds ir dievišķās piedošanas mērķis?`

Dievišķā piedošana ietver vairāk nekā juridisku nevainības pasludināšanu. Ta rada dziļas pārmaiņas, kas sasniedz cilvēka iekšieni (Ps. 51:8, Ebr. 4:12). Tā rada no jauna (Ps. 51:12, Jņ. 3:3-8). Ebreju valodas darbības vārds "bara", kas tulkots kā "radīt", attēlo dievišķo radīšanas spēku (1. Moz. 1:1). Tikai Dievs var "bara"; tikai Dievs var radīt radikālas un paliekošas pārmaiņas nožēlojoša cilvēka sirdī (2. Kor. 4:6).

Dāvids lūdz šķīstīšanu ar īzapu (3. Moz. 14:2-8, Ps. 51:9). Viņš jūt, ka viņa vaina viņu izstumj no Kunga klātbūtnes, tāpat kā spitālīgais tiek izstumts no kopienas, kamēr turpinās nešķīstība (Ps. 51:13). Viņš baidās, ka upuri nevar viņu pilnībā atjaunot, jo nebija neviena upura, kas varētu izpirkt viņa apzinātos laulības pārkāpšanas un slepkavības grēkus (2. Moz. 21:14, 3. Moz. 20:10).

Tikai beznosacījuma dievišķā žēlastība varēja pieņemt Dāvida “salauzto un nožēlas pilno sirdi" kā upuri un atgriezt Dāvidu unisonā ar Dievu (Ps. 51:18, 19). Lūdzot šķīstīšanu ar īzapu, viņš vēlējās atgriezties Dieva klātbūtnē.

`Ja Dievs varēja piedot Dāvidam laulības pārkāpšanu, maldināšanu un slepkavību, kāda cerība ir pieejama jums?`