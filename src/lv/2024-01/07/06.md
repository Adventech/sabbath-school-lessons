---
title:  Neaizmirstiet visas Viņa svētības
date:   15/02/2024
---

`Izlasi Ps. 103. Kā šeit ir attēlota Dieva žēlastība?`

Ps. 103 ir uzskaitītas daudzveidīgās Kunga svētības. Tas ietver "visu, ko Viņš tev labu darījis” (Ps. 103:2) plaukstošai dzīvei (Ps. 103:3–6). Šīs svētības ir balstītas uz Dieva žēlsirdīgo raksturu un Viņa uzticību derībai ar Israēlu (Ps. 103:7-18). Tas Kungs "atceras" cilvēku vājumu un laicīgumu un ir līdzjūtīgs pret Savu tautu (sk. Ps. 103:13-17).

Atcerēšanās ir vairāk nekā tikai izziņas darbība. Tā ietver apņemšanos, kas izpaužas darbībā: Dievs atbrīvo un uztur Savu tautu (Ps. 103:3–13). Spēcīgie salīdzinājumi Ps. 103:11-16 ilustrē Dieva žēlastības neizmērojamo diženumu, ko var salīdzināt tikai ar Debesu bezgalīgo plašumu (Jes. 55:9).

Kā tad cilvēkiem vajadzētu reaģēt uz Dieva mīlošo laipnību?

Pirmkārt, svētījot Kungu (Ps. 103:1, 2).

Svētību parasti saprot kā materiālu un garīgu labumu dāvināšanu kādam (1. Moz. 49:25, Ps. 5:13). Tā kā Dievs ir visu svētību avots, kā cilvēki var svētīt Dievu? Zemākstāvošais var svētīt augstākstāvošo, izsakot Viņam pateicību vai slavu (1. Ķēn. 8:66, Ij. 29:13). Dievs svētī cilvēkus, dodot tiem labu, un cilvēki svētī Dievu, slavējot Viņā labo; tas ir, godinot Viņu par Viņa žēlsirdīgo raksturu.

Otrkārt, atceroties visus Viņa labumus un Viņa derību (Ps. 103:2, 18–22), tāpat kā Kungs atceras vājo cilvēka stāvokli un derību ar Savu tautu (Ps. 103:3—13). Atcerēšanās ir būtisks Dieva un Viņa tautas attiecību aspekts. Kā Dievs atceras savus solījumus cilvēkiem, tā arī cilvēkiem ir jāatceras par uzticību Dievam un jāatbild Viņam ar mīlestību un paklausību.

Paturot prātā šo domu, tik atbilstoši šķiet slavenie Elenas Vaitas vārdi: “Būtu labi, ja mēs katru dienu kādu stundu pavadītu, pārdomājot Kristus dzīvi. Mums to vajadzētu aplūkot posmu pa posmam, ļaujot iztēlei uztvert katru ainu, sevišķi Viņa dzīves pēdējās dienās. Kad mēs tā kavēsimies pie Viņa lielā, par mums pienestā upura, mūsu paļāvība kļūs stiprāka, no jauna iekvēlosies mīlestība, un mēs vairāk tiksim piepildīti ar Viņa Garu. Lai iegūtu pestīšanu, mums krusta pakājē jāapgūst grēku nožēlas un pazemošanās mācība." ("Laikmetu ilgas" 83. lpp. oriģ.)