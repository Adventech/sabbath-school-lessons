---
title:  Viņa žēlastība paliek mūžīgi
date:   11/02/2024
---

`Izlasi Ps. 136. Kāda ideja dominē šajā psalmā? Kur dziesminieks atrod pierādījumus savam apgalvojumam?`

Ps. 136 aicina Dieva ļaudis slavēt Kungu par Viņa žēlastību, kas atklāta radīšanā (Ps. 136:4-9) un Israēla vēsturē (Ps. 136:10–22). “Žēlsirdība” (ebr. “khesed”, “nelokāma mīlestība”) apliecina Dieva labestību un lojalitāti pret Viņa radību un Viņa derību ar Israēlu. Psalms parāda, ka Dieva milzīgais spēks un varenība ir balstīta uz Viņa nelokāmo milestību.

Kungs ir "dievu Dievs" un "kungu Kungs", kas ir ebreju idioma un nozīmē "vislielākais Dievs" (Ps. 136:1-3), tas ir, nevis to, ka ir vēl citi dievi, bet gan to, ka Viņš ir vienīgais Dievs.

Kunga lielie brīnumi, kurus neviens cits nevar atkārtot, ir nenoliedzams Viņa valdīšanas apliecinājums (Ps. 136:4). Dievs radīja debesis, zemi un debesu ķermeņus, kurus pielūdz pagāni (5. Moz. 4:19). Psalmi pagānu dievus padara par neko un līdz ar to arī jebkuru cilvēkos balstītu pārliecības vai autoritātes avotu. Tie ir tikai radīšanas produkti. Tās ir tikai radītas lietas - nevis Radītājs, un tā ir būtiska atšķirība.

Kunga stiprās un izstieptās rokas ainojums (Ps. 136:12) uzsver Dieva spēka efektivitāti un Viņa žēlastības tālejošo darbību.

Dieva žēlastībai radīšanā un vēsturē vajadzētu iedvesmot Viņa ļaudis paļauties uz Viņu un palikt uzticīgiem Viņa derībai. Piedziedājums "Jo Viņa žēlastība paliek mūžīgi" 136. psalmā tiek atkārtots 26 reizes, tādējādi pārliecinot ticīgos, ka Kungs nemainās un atkārtos Savas pagātnes labvēlības katrai nākamajai paaudzei. Dievs atceras Savu tautu (Ps. 136:23) un ir uzticīgs Savai žēlastības derībai. Ticība Kunga mūžīgajai žēlastībai ir Bībeles ticības pamatā, kas ietver priecīgu pielūgsmi un paļāvību, kā arī klusēšanu un grēku nožēlu.

136 psalms noslēdzas ar Dieva vispārējām rūpēm par pasauli (23.-25. p.). Dieva žēlastība attiecas ne tikai uz Israēlu, bet uz visu radību. Tādējādi šis psalms runā par Dieva glābjošās žēlastības universālumu un mudina visu pasauli pievienoties Israēlam kunga slavēšanā (sk. arī Lk. 2:10, Jņ. 3:16, Ap. d. 15:17).

`Kā Jēzus pie krusta, mirstot par mūsu grēkiem, visspēcīgāk atklāj lielo patiesību par Dievu, ka "Viņa milestība paliek mūžīgi”?`