---
title:  "Ja Tu, Kungs, gribi noziegumu pielīdzināt"
date:   13/02/2024
---

`Izlasi Ps. 130. Kā ir attēlota grēka nopietnība un grēcinieka cerība?`

Dziesminieka lielās ciešanas ir saistītas ar viņa paša un viņa tautas grēkiem (Ps. 130:3,8). Cilvēku grēki ir tik smagi, ka tie draud uz visiem laikiem šķirt cilvēkus no Dieva (Ps. 130:3). Raksti runā par grēku pierakstiem, kas tiek glabāti tiesas dienai (Dan. 7:10, Atkl. 20:12) un grēcinieku vārdu izņemšanu no dzīvības grāmatas (2. Moz. 32:32, Ps. 69:29, Atkl. 13:8).

Tādējādi dziesminieks lūdz Dieva piedošanu, kas izdzēš grēku pierakstus (Ps. 51:3, 11; Jer. 31:34; Mih. 7:19). Viņš zina, ka "Dievs pēc dabas nav dusmīgs. Viņa milestība ir mūžīga. Viņa 'dusmas'izraisa tikai cilvēka nespēja novērtēt Viņa mīlestību.[..] Viņa dusmu mērķis nav ievainot, bet gan dziedināt cilvēku; nevis iznīcināt, bet glābt Viņa derības ļaudis (sk. Hoz. 6:1, 2)." (Hans K. LaRondelle "Deliverance in the Psalms" (Berrien Springs, MI: First Impressions, 1983), 180., 181. lpp.) Dieva gatavība piedot grēkus, nevis sodīt par tiem, iedveš godbijību pret Viņu (Ps. 130:4, Rm. 2:4). Patiesa pielūgsme balstās uz Dieva milestības rakstura apbrīnu, nevis bailēm no soda.

Dieva bērni ir aicināti gaidīt uz Kungu (Ps. 27:14, Ps. 37:34). Ebreju valodā "kavah", "gaidīt", burtiski nozīmē “izstiepties", un tā ir ebreju vārda "cerība" sakne. Tadējādi gaidīšana uz Kungu nav pasīva ļaušanās nožēlojamiem apstākļiem, bet gan cerīga “izstiepšanās” vai dedzīga gaidīšana, kad Kungs iejauksies. Dziesminieka cerība balstās nevis uz viņa personīgo optimismu, bet gan uz Dieva Vārdu (Ps. 130:5). Uzticīga gaidīšana uz Kungu nav veltīga, jo pēc tumšās nakts pienāk dievišķās glābšanas rīts.

Ievērojiet, kā dziesminieka personīgais lūgums kļūst par visas kopienas lūgumu (Ps. 130:7, 8). Indivīda labklājība nav atdalāma no visas tautas labklājības. Tādējādi cilvēks nelūdz tikai par sevi, bet arī par sabiedrību. Mēs kā ticīgie esam daļa no kopienas, un tas, kas ietekmē vienu kopienas daļu, ietekmē arī visus pārējos.

`Padomā par jautājumu: "Ja Tu, Kungs, gribi noziegumus pielīdzināt, kas gan, ak, Kungs, lai pastāv?” (Ps. 130:3) Ko tas nozīmē tev personīgi? Kur tu būtu, ja Kungs pielīdzinātu tev tavus noziegumus?`