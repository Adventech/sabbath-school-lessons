---
title:  Taisnas dzīves svētības
date:   22/02/2024
---

`Izlasi Ps. 1:1-3, Ps. 112:1–9 un Ps. 128. Kādas svētības ir apsolītas tiem, kas bīstas Kungu?`

Iespējams, miers ir viena no lielākajām svētībām, kas apsolītas tiem, kas godā Kungu. Ps. 1 taisnie attēloti kā koks, kas stādīts pie ūdens straumēm, kas dod augļus īstā laikā un kura lapas nenovīst (Ps. 1:3; Jer. 17:7, 8; Ec. 47:12). Šis salīdzinājums norāda uz visu svētību avotu, proti, uzturēšanos Dieva klātbūtnē Viņa svētnīcā un nepārtrauktām un mīlestības pilnām attiecībām ar Dievu. Atšķirībā no ļaunajiem, kas tiek attēloti kā pelavas, kam nav stabilitātes, vietas un nākotnes, taisnie ir kā auglīgs koks ar saknēm, kas atrodas Dieva tuvumā un kam ir mūžīgā dzīvība.

Ps. 128:2, 3 runā par Mesijas valstības svētībām, kur sēdēšana zem sava vīnogulāja un vīģes koka ir miera un labklājības simbols (Mih. 4:4). Miera svētība Jeruzalemē (Ps. 122:6-8; Ps. 128:5, 6) pauž cerību uz Mesiju, kas izbeigs ļaunumu un atjaunos pasaulē mieru.

"Izglābto mantojums Bībelē ir nosaukts par “zemi”. (Ebr. 11:14–16) Tur Debesu Gans vada savu ganāmpulku pie dzīvā ūdens avotiem. Dzīvības koks katru mēnesi nes savus augļus, un koka lapas kalpo tautām par labu. Tur ir mūžīgi plūstošas straumes, skaidras kā kristāls, un to krastos kupli koki met savu ēnu uz takām, kas sagatavotas Kunga atpirktajiem. Plaši līdzenumi vietām pāriet skaistos pakalnos, un Dieva kalni ceļ augšup savas cēlās virsotnes. Šajos mierīgajos līdzenumos, blakus šīm dzīvajām straumēm, tagad sev pastāvīgas mājas atrod Dieva ļaudis, kas tik ilgi bija klīduši kā ceļinieki." (Elena Vaita "Lielā cīņa" 675. lpp. oriģ.)

Jaunā Derība apraksta šīs cerības piepildījumu Kristus otrajā atnākšanā un jaunās pasaules radīšanā (Mt. 26:29, Atkl. 21). Tāpēc, lai gan taisnie saņem daudzas svētības šajā dzīvē, Dieva labvēlības pilnība viņus sagaida tad, kad Dieva valstība tiks pilnībā atjaunota laika beigās.

`Kāpēc krusts un tas, kas pie tā notika, ir Jaunajā Derībā atrodamo apsolījumu garantija tam, ko Dievs mums ir sagatavojis? Kā mēs jau tagad varam gūt mierinājumu no šiem apsolījumiem?`