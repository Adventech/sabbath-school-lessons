---
title:  Māci mums mūsu dienas skaitīt
date:   19/02/2024
---

`Izlasi Ps. 90, Ps. 102:11 un Ps. 103:14–16. Kāds ir cilvēka nepatīkamais stāvoklis?`

Kritušā cilvēka eksistence- mūžības gaismā-ir tikai tvaiks. Tūkstoš gadi Dieva acīs ir "kā vienas nakts sardze", kas ilgst trīs vai četras stundas (Ps. 90:4). Salīdzinot ar dievišķo laiku, cilvēka mūžs aizlido (Ps. 90:10). Spēcīgākie starp cilvēkiem ir līdzīgi vājākajiem starp augiem (Ps. 90:5, 6; Ps. 103:15, 16). Tomēr pat šī īsā dzīve ir pilna ar darbiem un bēdām (Ps. 90:10). Pat laicīgi cilvēki, kuriem nav ticības Dievam, sēro un žēlojas par dzīves īsumu, it īpaši pretstata mūžībai, kas pastāv ārpusē un kas, kā viņi zina, draud turpināties bez viniem.

Ps. 90 cilvēku nepatīkamais stāvoklis ir atklāts kontekstā ar Dieva kā Radītāja rūpēm par cilvēkiem. Tas Kungs ir bijis Savas tautas mājoklis visās paaudzēs (Ps. 90:1, 2). Ebreju vārds “ma'on”, “mājvieta”, attēlo Kungu kā Savas tautas patvērumu jeb aizsargu (Ps. 91:9).

Dievs savalda Savas taisnās dusmas un no jauna izpleš Savu žēlastību. Dziesminieks iesaucas: "Kas gan izprot Tavu dusmu spēku!" (Ps. 90:11), norādot, ka neviens nekad nav pieredzējis, kādas ir pilna apmēra Dieva dusmas pret grēku, un tāpēc cilvēkiem ir cerība nožēlot grēkus un iegūt gudrību taisnai dzīvei.

Bībelē gudrība atspoguļota nevis tikai kā saprāts, bet arī kā godbijība pret Dievu. Gudrība, kas mums vajadzīga, ir zināt, kā „skaitīt mūsu dienas” (Ps. 90:12). Ja mēs varam skaitīt savas dienas, tas nozīmē, ka mūsu dienas ir ierobežotas, un mēs zinām, ka tās ir ierobežotas. Gudri dzīvot nozīmē dzīvot, apzinoties dzīves īslaicīgumu, un tas ved pie ticības un paklausības. Šo gudrību var iegūt tikai ar grēku nožēlu (Ps. 90:8, 12) un Dieva piedošanas, līdzjūtības un žēlastības dāvanām (Ps. 90:13, 14).

Mūsu pamatproblēma izriet nevis no tā, ka esam radīti kā cilvēki, bet gan no grēka un no tā, ko grēks ir izdarījis mūsu pasaulē. Tā postošās sekas ir redzamas visur un katrā cilvēkā.

Tomēr, pateicoties Jēzum, mums ir radīts ceļš, pa kuru iziet no mūsu nepatīkamā stāvokļa (Jņ. 1:29, Jņ. 3:14-21). Citādi mums nebūtu nekādu cerību.

`Lai arī cik ātri paiet mūsu dzīve, kāds apsolījums mums ir Jēzū? (Sk. Jņ. 3:16.) Kāda cerība mums būtu bez Viņa?`