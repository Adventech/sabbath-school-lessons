---
title:  Veicinot Psalmu izmantošanu lūgšanās
date:   07/01/2024
---

`Izlasi Ps. 105:5, Kol. 3:16 un Jēk. 5:13. Kāda ir Psalmu vieta ticīgo pielūgsmes pieredzē?`

Vienkāršs veids, kā ieviest Psalmus ikdienas dzīvē, ir katru dienu veltīt laiku, lai tos lasītu, sākot ar Ps. 1. Vēl viens veids ir lasīt psalmus, kas atbilst tavai tagadējai situācijai, lai arī kas būtu noticis: ir raudu dziesmas, kopienas raudu psalmi, pateicības psalmi, slavas dziesmas, grēku nožēlas psalmi, gudrības psalmi (meklējot Dieva gudrību un vadību), vēsturiskie psalmi, psalmi, kas pauž dusmas un atriebību, un svētceļojumu psalmi. Šī ceturkšņa laikā mēs aplūkosim daudzus no tiem un pētīsim šos psalmus kontekstā, kādā tie parādās.

Kā tad lai mēs lasām Psalmus?

Vispirms izlasi psalmu, mazliet pārdomā to un tad lūdz. Kavēties domās pie psalma ietver dažādu aspektu pārdomāšanu: var pārdomāt veidu, kā dziesminieks uzrunā Dievu un kāds bija lūgšanas iemesls. Pārdomā, kā tava situācija atbilst dziesminieka pieredzei un kā psalms varētu palīdzēt tev formulēt tavu pieredzi. Tu būsi pārsteigts, cik bieži spēsi savienoties ar lasīto.

Ja psalmos kaut kas tevi izaicina, pārdomā, piemēram, vai psalms koriģē tavas šā brīža nepareizās cerības saistībā ar taviem pārdzīvojumiem. Pārdomā psalmu vēsti Kristus personas un glābšanas darba gaismā, kā arī ilgtermiņa cerību, ko tev piedāvā Kristus paveiktais. Kā mēs zinām (jeb kā mums vajadzētu zināt), vienmēr ir noderīgi uz visu Bībelē raudzīties Kristus un krusta gaismā.

Tāpat meklē jaunus lūgšanas motīvus, ko sniedz psalms, un padomā par to nozīmi tavā dzīvē, tavai draudzei un pasaulei. Lūdz, lai Dievs ieliek Savu Vārdu tavā sirdī un prātā. Ja psalms atbilst kāda tev pazīstama cilvēka situācijai, aizlūdz par šo personu. Psalmi aptver ļoti daudzus dzīves aspektus, un mēs varam kļūt bagātāki, lasot un uzņemot savā sirdī to, ko tie mums atklāj.

`Ko nozīmē "Kristus vārds lai bagātīgi mājo jūsos" (Kol. 3:16)? Kāpēc Bībeles lasīšana ir pirmais un visizšķirošākais solis, lai to piedzīvotu?`