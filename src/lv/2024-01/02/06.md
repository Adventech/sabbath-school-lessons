---
title:  Ak, atjauno mūs atkal
date:   11/01/2024
---

`Izlasi Ps. 60:2-7. Kā tu domā, kādos gadījumos šis psalms būtu atbilstoša lūgšana? kā mēs varam gūt labumu no raudu psalmiem pat tad, ja piedzīvojam priecīgos dzīves periodus?`

Raudu psalmi kopumā tiek saprasti kā grūtos laikos dzīvojošu cilvēku lūgšanas. Tie var būt fiziski, psiholoģiski vai garīgi grūti laiki. Vai arī visi trīs.

Tomēr tas nenozīmē, ka mums vajadzētu izvairīties no šiem psalmiem, arī labos laikos. Dažreiz psalma vārdi un lūdzēja tā brīža pieredze var būt pilnīgi pretēja. Tas ir, raudu psalmi var būt noderīgi ticīgajiem, kuri nav nonākuši grūtā brīdī.

Pirmkārt, tie var likt mums apzināties, ka ciešanas ir daļa no visu cilvēku pieredzesjācieš gan taisnajiem, gan ļaunajiem. Psalmi pārliecina mūs, ka Dievs kontrolē situāciju un nodrošina spēku un risinājumus grūtos laikos. Pat šajā psalmā, pat grūtībās, ("Tu esi tricinājis zemi"-Ps. 60:4) dziesminieks atklāj savu augstāko cerību uz Dieva atbrīvošanu.

Otrkārt, raudu psalmi māca mums līdzjūtību pret cietējiem. Paužot savu laimi un pateicību Dievam, it īpaši publiski, mums ir jāņem vērā mazāk veiksmīgie. Mēs šobrīd varbūt piedzīvojam labus brīžus, bet kurš gan nezina par cilvēkiem visapkārt, kuri ļoti cieš? Šādi psalmi var palīdzēt mums neaizmirst tos, kuri piedzīvo grūtus laikus. Psalmiem ir jāizraisa mūsos līdzjūtība un vēlme palīdzēt cietējiem, kā to darīja Jēzus.

"Šī pasaule ir milzīga lazarete, bet Kristus nāca dziedināt slimos, pasludināt atbrīvošanu sātana gūstekņiem. Viņš pats bija veselība un spēks. Viņš dāvāja Savu dzīvību slimajiem, nomocītajiem, dēmonu apsēstajiem. Viņš nenovērsās ne no viena, kas nāca saņemt Viņa dziedinošo spēku. Viņš zināja, ka tie, kas lūdza Viņam palīdzību, bija saslimuši savas vainas dēļ, tomēr Viņš neatteicās tos dziedināt. Un, kad tikums no Kristus ienāca šajās nabaga dvēselēs, tās tika pārliecinātas par grēku un daudzi tika dziedināti no savām garīgajām slimībām, kā arī no savām fiziskajām kaitēm. Evaņģēlijam joprojām ir tāds pats spēks, un kāpēc gan mēs šodien nevarētu redzēt tos pašus rezultātus?" (Elena Vaita "Welfare Ministry" 24., 25. lpp.)

`Kam no jums pazīstamiem cilvēkiem ir vajadzīgas ne tikai jūsu lūgšanas, bet arī jūsu kalpošanas pieskāriens?`