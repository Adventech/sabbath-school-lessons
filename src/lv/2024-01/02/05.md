---
title:  No izmisuma uz cerību
date:   10/01/2024
---

Mēs visi, iespējams, esam piedzīvojuši brīžus, kad Dieva klātbūtne likās ļoti tālu no mums. Kurš gan reizēm nav domājis: kā tas varēja notikt?

Dziesminieki,kas bija tādi paši cilvēki kā mēs, noteikti piedzīvoja kaut ko līdzīgu. Lai gan, jā, reizēm mūsu grēki uzliek mums pārbaudījumus, reizēm tie šķiet tik negodīgi un mēs jūtamies tā, it kā nebūtu to pelnījuši. Un kurš gan nav bijis šādā situācijā?!

`Izlasi Ps. 13. Kādus divus galvenos stāvokļus tu vari ieraudzīt šajā psalmā? Kā tu domā, kāds lēmums ienesa radikālo izmaiņu dziesminieka vispārējos uzskatos?`

"Cik ilgi, ak, Kungs, Tu neliksies zinis par mani, cik ilgi Tu apslēpsi Savu vaigu no manis?" (Ps. 13:2) Un kurš gan nevar identificēties ar šīm jūtām, lai arī cik tās būtu nepareizas? (Vai gan Dievs jebkad kādu no mums aizmirst?!)

Ps. 13 norāda uz veidu, kā izvairīties no vēl vienas bieži sastopamas kļūdas -no fokusēšanās uz sevi un savām problēmām lūgšanas laikā. Šis psalms var pārveidot mūsu lūgšanu, liekot mums vēlreiz apliecināt uzticīgu un nemainīgu raksturu tam, kā Dievs izturas pret Saviem ļaudīm.

Protams, lai gan psalms sākas ar žēlabām un sūdzībām, ar to tas nebeidzas. Un tas ir izšķirošais.

Psalms liek mums apzināti izvēlēties uzticēties Dieva glābjošajam spēkam (Ps. 13:5), lai mūsu bailes un trauksme (Ps. 13:1-4) pakāpeniski dotu ceļu Dieva pestīšanai un mēs sāktu piedzīvot pārmaiņas no žēlabām uz slavēšanu, no izmisuma uz cerību (Ps. 13:5, 6).

Tomēr vienkārša psalmu vārdu atkārtošana, tikai nedaudz izprotot to nozīmi, neradīs patiesu transformāciju, ko bija doma panākt ar to lietošanu. Lūdzot psalmus, mums jāmeklē Svētais Gars, kas ļautu mums rīkoties tā, kā to prasa psalms. Psalmi ir Dieva Vārds, kas pārveido ticīgo raksturu un rīcību, nevis vienkārši informē. Ar Dieva žēlastību ticīgo dzīvē izpaužas psalmu apsolījumi. Tas nozīmē, ka mēs ļaujam Dieva Vārdam veidot mūs pēc Dieva gribas un savienot mūs ar Kristu, kurš lieliski parādīja Dieva gribu un kā iemiesotais Dieva Dēls lūdza arī psalmus.

`Kā tavi pārbaudījumi var tevi vest tuvāk Dievam? Kāpēc tad, kad neesi uzmanīgs, tie tevi var aizvest prom no Viņa?`