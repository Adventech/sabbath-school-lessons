---
title:  Uzticība bēdu laikos
date:   08/01/2024
---

Visi kristieši zina un ir piedzīvojuši izmisuma un ciešanu laikus, pārdomājot, kas isti ir tas, ko Kungs dara, vai arī kāpēc Kungs ļauj kaut kam tādam ar viņiem notikt. Dziesminieki paši piedzīvoja kaut ko līdzīgu. Un, pateicoties dievišķajai iedvesmai, viņi pierakstīja to, ko bija piedzīvojuši.

`Izlasi Ps. 44. Ko tas mums atklāj, un kāpēc tas ir aktuāli ticīgajiem visos laikmetos?`

Psalmu izvēle draudzes dievkalpojumos bieži atspoguļo noskaņu un vārdu ierobežotību, ko mēs izsakām savās kopīgajās lūgšanās. Šāda ierobežota izvēle var liecināt par mūsu nespēju vai grūtībām sastapties ar dzīves tumšajām realitātēm. Lai gan mums dažreiz šķiet, ka Dievs pret mums izturas netaisnīgi, kad mūs piemeklē ciešanas, mēs dažkārt neuzskatām par piemērotu izteikt savas domas publiskā dievkalpojumā vai pat personīgā lūgšanā.

Šī izvairīšanās var panākt to, ka mēs palaižam garām pielūgsmes jēgu. Nespēja godīgi un atklāti izteikt savas jūtas un uzskatus Dievs priekšā lūgšanā bieži atstāj mūs savu emociju verdzībā. Tas arī neļauj mums uzticīgi un ar paļāvību tuvoties Dievam. Psalmu lūgšana sniedz pārliecību, ka tad, kad mēs lūdzam un pienesam Dievam pielūgsmi, no mums netiek sagaidīts, ka mēs nosodīsim vai noliegsim savu pieredzi.

Piemēram, Ps.44 var palīdzēt lūdzējiem brīvi un adekvāti formulēt savu pieredzi attiecībā uz nevainīgām ciešanām. Psalmu lūgšana palīdz cilvēkiem izjust vārda brīvību lūgšanā. Psalmi dod mums vārdus, kurus mēs nevaram ne atrast, ne uzdrīkstēties izteikt. "Mūsu sirds nav atkāpusies, un mūsu soļi nav novirzījušies no Taviem ceļiem, lai gan Tu mūs satriec šakāļu mītņu vidū un turi mūs apklātus ar nāves nakts tumsību.” (Ps. 44:20) Tomēr ievērojiet, kā sākas Ps. 44. Autors runā par to, kā pagātnē Dievs bija darījis lielas lietas Savas tautas labā. Tādējādi viņš pauž uzticību Dievam, nevis "savam stopam" (Ps. 44:7).

Neskatoties uz to, Dieva ļaudis joprojām piedzīvo grūtības. Bēdu un vaimanu saraksts ir garš un sāpīgs. Tomēr pat šajos brīžos dziesminieks sauc, lai Dievs atbrīvo, lai "izglābj mūs Tavas žēlastības dēļ" (Ps. 44:27). Tas ir, pat grūtībās viņš atzīst Dieva un Viņa mīlestības realitāti.

`Kā smelšanās pagātnē, kad Dieva klātbūtne likās ļoti reāla, var palīdzēt tikt galā ar tiem brīžiem, kad grūtības liek domāt, ka Dievs ir tālu?`