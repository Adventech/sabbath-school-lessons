---
title:  Vienmēr apzināties Viņa derību
date:   17/01/2024
---

`Dieva tiesas tēma liek uzdot svarīgu jautājumu: kā Dieva ļaudīm var būt miers ar Dievu un pārliecība par pestīšanu tiesas laikā? Izlasi Ps. 94:14, Ps. 105:7–10, Dan. 7:22.`

Dieva ļaudis ir drošībā, jo Kunga mājoklis ir Ciānā (Ps. 76:2–3) un Viņš ir nodibinājis Savu mūžīgo derību ar tiem kā Savu dārgo īpašumu (Ps. 94:14, Ps. 105:8-10). Dievs neapsola vienkārši neatraidīt Savus derības ļaudis; Viņš aktīvi strādā, lai tie būtu droši Viņā. Viņš piedod mūsu grēkus (Ps. 103:3); Viņš māca, svētī un stiprina Savu tautu (Ps. 25:8-11, Ps. 29:11, Ps. 105:24). Dieva tiesas ir dotas, lai vērstu cilvēkus uz taisnību un parādītu, ka Dievs par viņiem rūpējas (Ps. 94:8-15).

Ps. 105 kopumā parāda Kunga uzticību Viņa derībai Israēla vēsturē. Visā, kas notika, gan labajā, gan sliktajā, Dievs bija klāt. Viņš ar nodomu veda Jāzepu uz Ēģipti, ar kura starpniecību izglāba Savus laudis un tautas šajā apgabalā smagā bada laikā (Ps. 105:16-24). Kungs aicināja Mozu, lai atbrīvotu Savus ļaudis no Ēģiptes verdzības, ko viņš darīja ar zīmēm un brīnumiem viņu labā (Ps. 105:25-38).

Kungs Saviem ļaudim deva Apsolīto zemi (Ps. 105:11,44) un Savu pastāvīgo aizsardzību (Ps. 105:12-15). Viņš tos vairoja (Ps. 105:24), atbrīvoja no kaklakungiem (Ps. 105:37, 38) un nodrošināja viņu ikdienas vajadzības (Ps. 105:39-41). Kungs neapšaubāmi kontrolē visu, kas ir saistīts ar Viņa tautu, – tā ir patiesība, ko dziesminieki vēlējās, lai Viņa ļaudis nekad neaizmirstu.

Kad Dievs atceras Savu derību, tas ietver vairāk nekā izziņu vai atmiņu, jo tas vienmēr ved uz rīcību (1. Moz. 8:1, 1. Sam. 1:19, Ps. 98:3, Ps. 105:42—44). Tāpat, kad cilvēki tiek aicināti atcerēties Dieva brīnumus un tiesas, tas nozīmē, ka cilvēkiem ir jādzīvo tā, lai godinātu Dievu.

Šajā derībā Israēla galvenais aicinājums ir palikt uzticīgiem derībai, ievērojot Dieva likumus (Ps. 78:5-7, Ps. 105:45). Dieva ļaudis ir arī aicināti nest liecību par Dievu citām tautām, jo Kungs vēlas, lai visas tautas pievienotos Viņa tautai Israēlam (Ps. 105:1, 2). Pasaule tāpēc ir droša - visvarenā un žēlastības pilnā Dieva derībā (Ps. 89:28-34).

`Ko mēs esam ieguvuši Jēzū, kas parāda, kāpēc senajam Israēlam dotie apsolījumi nu attiecas uz mums? (Sk. Gal. 3:26-29.)`