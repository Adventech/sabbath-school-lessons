---
title:  Kungs valda
date:   15/01/2024
---

Cieši saistīts – patiesībā nesaraujami saistīts – ar Kungu kā Radītāju ir Kungs kā Visvarenais, kā Valdnieks. Paziņojums "Kungs valda" ir svinīgi pasludināts Ps. 93:1, Ps. 96:10, Ps. 97:1 un Ps. 99:1, bet tā atbalsis ir dzirdamas visā Psalmu grāmatā.

Kungs ir tērpies godā, varenībā un spēkā (Ps. 93:1, Ps. 104:1). Viņu ieskauj mākoņi un tumsa (Ps. 97:2), bet Viņš arī apsedz Sevi “ar gaismu kā ar drēbēm” (Ps. 104:2). Šīs metaforas paaugstina Ķēniņa spēku un krāšņumu, un tās ir rūpīgi izvēlētas, lai izteiktu Dieva unikālo diženumu, kas ir augstāks par cilvēka saprašanu.

`Izlasi Ps. 97. Kas raksturo Kunga valdīšanu? (Ps. 97:2, 10) Kas ir Viņa valdīšanas sfēra? (Ps. 97:1, 5, 9).`

Ta Kunga valdīšana atklājas Viņa radīšanas darbos (Ps. 96:5), pestišanā (Ps. 98:2) un tiesā (Ps. 96:10). Kungs nodibina Savu valstību pār visu pasauli (Ps. 47:7-10). Dieva valstība ir mūžīga valstība, kurai ir nepārspējams spēks un varenība (Ps. 45:7; Ps. 93:1, 2; Ps. 103:19). Kunga valdīšana balstās uz žēlastību, taisnību un tiesu, un tā rada kārtību un stabilitāti radītajā pasaulē (Ps. 98:3, Ps. 99:4). Gan Debesu, gan zemes būtnes Dieva valdīšana apvieno Dieva slavēšanā (Ps. 103:20–22, Ps. 148). Daudzi psalmi paredz, ka visa cilvēce atzīs Dieva augstāko varu (Ps. 96:10, Ps. 97:1, Ps. 99:1, Ps. 145:11-13).

Bet ne visi cilvēki vai pat zemes valdnieki to dara, vismaz pagaidām. Kunga valdību pastāvīgi izaicina ļaunie, kas noliedz un izsmej Kungu un apspiež Viņa ļaudis (Ps. 14:1, Ps. 74:3-22). Lai gan dažu ļaunu cilvēku labklājības un Dieva pacietības izaicināts, dziesminieks paļaujas uz Dieva augstāko varu un turpina plaukt pārliecībā par Dieva taisnīgajiem spriedumiem (Ps. 68:21, Ps. 73:17-20). Ticībā Dieva ļaudis priecājas par Dieva valstības atklāšanos ar Kristus pestīšanas kalpošanas palīdzību un gaida valstības noslēgumu Kristus otrās atnākšanas laikā (Mt. 12:26-28, 1kor. 15:20-28).

`"Jūs, kas To Kungu mīlat, ienīstiet ļaunu!" (Ps. 97:10) Kāpēc mūsu mīlestībai uz Dievu vajadzētu likt mums ienīst ļaunumu? Kā šie koncepti ir savstarpēji saistīti?`