---
title:  Kungs mūs ir radījis
date:   14/01/2024
---

`Izlasi Ps. 8 un 100. Kā šajos psalmos ir attēloti Dievs un ļaudis? Ko šie psalmi atklāj par Dieva raksturu?`

Psalmos radīšanai ir izšķiroša nozīme Dieva augstākās varas apstiprināšanā. Debesis, kas ir “Viņa roku darbs", sludina Viņa godību un spēku (Ps. 19:2-5, Ps. 97:6). Dieva vārds ir majestātisks visā pasaulē (Ps. 8:2, 10). Kungs visu ir radījis; Viņam nav sākuma (Ps. 93:2) un nav beigu (Ps. 102:26-28). Viņš ir mūžīgs un pārāks par citiem dieviem, kas ir tikai "cilvēku roku darbs" (Ps. 115:4), nekas vairāk. Elkiem "ir rokas, bet tās nedarbojas" (Ps. 115:7); kas attiecas uz Kungu, "kā rokā ir zemes dziļumi .. viņa rokas ir veidojušas sauszemi" (Ps. 95:4, 5).

Vairāki psalmi attēlo Dieva varu pār dabas spēkiem, ko citas tautas uzskatīja par dievišķiem (piem., Ps. 29, Ps. 93, Ps. 104). Šie psalmi vēlreiz apstiprina apgalvojumu, ka Kungs valda pār visu radību un ir augstākais spēkā un cienīgumā. Ps. 100:3 runā par vienu smalku elkdievības veidu-pašpaļāvību, uzsverot, ka mūs radījis Dievs, “nevis mēs paši”.

Radība arī liecina par Dieva mīlestību. Viss, kas pastāv, par savu eksistenci ir parādā Dievam, kurš uztur arī dzīvību (Ps. 95:7, Ps. 147:4-9). levērojiet, ka Dievs ne tikai radīja cilvēku, Viņš padarīja seno Israēlu par "Savu tautu un Savu ganību avīm" (Ps. 100:3, angļu NKJV). Jēdziens "Viņa tauta” un “Viņa avis" atklāj Dieva vēlmi pēc tuvām attiecībām ar Saviem ļaudīm.

Tikai Radītājam ir spēks svētīt un vairot Savu tautu, un tādējādi Viņš ir vienīgais, kas ir viņu pielūgsmes un uzticības cienīgs. Daudzi psalmi aicina visus, kam ir dvaša, visu zemi, jūru un visu, kas tajā atrodas, gavilēt no prieka Kunga priekšā.

Dieva godība ir redzama radībā, pat kritušajā zemes radībā, un Psalmi norāda uz Dievu kā vienīgo, kas ir pielūgsmes cienīgs.

`"Kas gan ir cilvēks, ka Tu viņu piemini, un cilvēka bērns, ka Tu viņu uzlūko?” (Ps. 8:5) Kāda ir tava reakcija uz Dievu kā tavu Radītāju? Ja Dievs sauc zvaigznes vārdā (Ps. 147:4), tad kā tu domā, cik daudz vairāk Viņš rūpējas par tevi?`