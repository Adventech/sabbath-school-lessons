---
title:  Tavas liecības ir ļoti drošas
date:   18/01/2024
---

`Izlasi Ps. 19:8, Ps. 93:5, Ps. 119:165, Ps. 1:2, 6, Ps. 18:30 un Ps. 25:10. Kāds kopīgs pavediens vijas tiem visiem cauri?`

Kunga kā visvarenā Radītāja, Ķēniņa un Tiesneša pārākumam pasaulē ir teoloģiska ietekme uz Viņa liecību uzticamību. Liecības (ebr. val.“edut”—“dekrēts”, “likums”) attiecas uz likumu un pavēļu kopumu, ar ko Kungs pārvalda Savu ļaužu reliģisko un sociālo dzīvi (2. Moz. 32:15). Tās ir “uzticamas” (Ps. 93:5), atspoguļo Dieva troņa stabilitāti, pastāvīgumu un pasauli, ko Dievs ir radījis un uztur (Ps. 93:1, 2). Ebreju vārds, kas tulkots kā "uzticamas" (no šī vārda cēlies vārds "āmen") atklāj uzticamību, uzticību un noteiktību (2. Sam. 7:16, 1. Laiku 17:23). Dieva likumi ir nemainīgi un neiznīcināmi.

Dievs garantē Savu solījumu un pavēļu godīgumu. Dieva uzticība ir gan pilnībā pārliecinoša, lai garantētu Viņa valdīšanas nemainīgo raksturu, gan ļoti prasīga, liekot cilvēkiem atsaukties ar uzticēšanos un paklausību.

Vienlaikus taisnības trūkums pasaulē ir poētiski aprakstīts kā zemes pamatu drebēšana (Ps. 18:8, Jes. 24:18-21). Dieva likums pamāca cilvēkus dzīvot taisnu dzīvi, kas izturētu Dieva tiesas. Tāpēc taisnie netiks satricināti, jo viņi ir stingri iesakņojušies Dieva likumā, kas nodrošina stabilitāti un drošību, un viņu sirdis ir nelokāmas (ebreju "kun" nozīmē arī "būt stipram", "būt drošam") Kunga (Ps. 112:1, 6, 7). Nekas nevar paklupināt tos, kuri turas pie Dieva likuma (Ps. 119:165), kas nozīmē Dieva aizsardzību un vadību dzīvē (Ps. 1:2, 3, 6).

Dieva Vārds ir attēlots kā lampa dziesminieka kājām, un tā pasargā no ienaidnieku slēptajiem slazdiem (Ps. 119:105, 110). Liels miers, ko bauda tie, kas mīl Dieva likumus (Ps. 119:165), acīmredzot neizriet no pilnīgas pārbaudījumu neesamības (Ps. 119:161). Tas drīzāk izriet no uzturēšanās Dieva klātbūtnē un veseligām attiecībām ar Viņu.

`Kādos praktiskos veidos Dieva likumu, noteikumu un liecību ievērošana ir palīdzējusi tev? No otras puses, vai tev gadījies ciest, tos pārkāpjot?`