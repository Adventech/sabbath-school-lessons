---
title:  Psalmi senā Israēla dievkalpošanā
date:   31/12/2023
---

`Izlasi 1. L. 16:7, Neh. 12:8, Ps. 18:1, Ps. 30:3, Ps. 92:1, Ps. 95:2, Ps. 105:2, Kol. 3:16 un Jēk. 5:13. Kādi notikumi mudināja uzrakstīt dažus no psalmiem? Kad Dieva ļaudis izmantoja psalmus?`

Psalmi tika sacerēti, lai tos izmantotu personīgos vai kopīgos dievkalpojumos. Tie tika dziedāti kā dziesmas tempļa kalpošanā, uz ko norāda muzikālās norādes, kas min instrumentus (Ps. 61:1), melodiju (Ps. 9:1) un mūzikas vadītājus (Ps. 8:1).

Ebreju Bībelē Psalmu grāmatas nosaukums "tehilim", "slavēšana", atspoguļo tās galveno nolūku, tas ir, Dieva slavēšanu. Angļu nosaukums ir aizgūts no grieķu valodas "psalmoi", kas atrodams Septuagintā, pirmajā ebreju Bībeles tulkojumā grieķu valodā.

Psalmi bija neatņemama Israēla dievkalpojuma daļa. Piemēram, tie tika izmantoti tempļa iesvētīšanā, reliģiskos svētkos, procesijās un derības šķirsta novietošanas laikā Jeruzalemē.

"Svētceļnieku dziesmas" (Ps. 120–134) tradicionāli tika dziedātas svētceļojuma laikā Jeruzalemē trīs galvenajos ikgadējos svētkos (2. Moz. 23:14-17). “Ēģiptiešu halēle” (Ps. 113–118) un "Lielā halēle” (Ps. 136) tika dziedāta trīs galvenajos ikgadējos svētkos, kā arī Jaunā Mēneša svētkos un tempļa iesvētīšanā. Ēģiptiešu halēle ieņēma nozīmīgu vietu Pashā svētku ceremonijā. Ps. 113 un 114 tika dziedāti Pashā svētku mielasta sākumā un Ps. 115-118-beigās (Mt. 26:30). “Ikdienas halēle” (Ps. 145–150) tika ietverta sinagogas rīta dievkalpojuma ikdienas lūgšanās.

Psalmi ne tikai bija daļa no ļaužu dievkalpojuma, bet tie arī pamācīja viņus, kā viņiem vajadzētu pielūgt Dievu svētnīcā. Jēzus lūdza ar Ps. 22 vārdiem (Mt. 27:46). Psalmiem bija nozīmīga loma arī agrīnās draudzes dzīvē (Kol. 3:16, Ef. 5:19).

`Lai arī mēs, protams, nepielūdzam Dievu laicīgà svētnīcā templī, kā mēs tomēr varam izmantot Psalmus pielūgsmē, vai tas būtu personīgā vai kopīgā sanāksmes vietā?`