---
title:  Satiec dziesminiekus
date:   01/01/2024
---

Ķēniņš Dāvids, kura vārds parādās lielākās daļas Psalmu nosaukumos, bija aktīvs Israēla pielūgsmes organizētājs. Viņu sauc par "Israēla svaidīto dziesminieku" (2. Sam. 23:1, angļu KJV). Jaunā Derība apstiprina, ka Dāvids ir daudzu psalmu autors (Mt. 22:43– 45; Ap.d. 2:25-29, 34, 35; Ap. d. 4:25, Rm. 4:6-8). Daudzus psalmus sacerēja tempļa mūziķi, kas bija arī levīti, piem., Ps. 50, Ps. 73-83 sacerēja Asafs; Ps. 42, Ps. 44-49, Ps. 84-85 un Ps. 87-88-Koraha dēli; Ps. 88-ezrahietis Hemans, bet Ps. 89-ezrahietis Etans. Dažu psalmu autori ir arī Salamans (Ps. 72, Ps. 127) un Mozus (Ps. 90).

`Izlasi Ps. 25:1-5; Ps. 42:2; Ps. 75:2; Ps. 77:2; Ps. 84:2; Ps. 88:1–3 un Ps. 89:2. Ko šie psalmi atklāj, kādus notikumus piedzīvoja to autori?`

Svētais Gars iedvesmoja dziesminiekus un izmantoja viņu talantus Dieva pielūgsmē un ticīgo kopienā. Dziesminieki bija cilvēki ar patiesu nodošanos un dziļu ticību un tomēr pakļauti mazdūšībai un kārdinājumiem, tāpat kā mēs visi. Lai gan Psalmi sarakstīti jau sen, tie noteikti atspoguļo kaut ko no tā, ko mēs piedzīvojam mūsdienās.

"Lai mana lūgšana nonāk Tavā priekšā, uzklausi manu karsto lūgšanos! Jo mana dvēsele ir bēdu un ciešanu pilna, un mana dzīvība tuvojas pazemei" (Ps. 88:2, 3). Šis ir 21. gadsimta dvēseles sauciens tikpat lielā mērā kā pirms 3000 gadiem.

Daži psalmi min grūtības, citi pievēršas priekam. Dziesminieki izsaucās, lai Dievs viņus glābj, un piedzīvoja Viņa nepelnīto labvēlību. Viņi slavēja Dievu par Viņa uzticību un mīlestību un pienesa Viņam savu nenogurstošo ziedošanos. Psalmi tāpēc ir dievišķās glābšanas liecības un Dieva žēlastības un cerības zīmes. Psalmi izsaka dievišķu apsolījumu visiem, kas ticībā satver Dieva piedošanas un jaunas dzīves dāvanas. Tomēr vienlaikus tie necenšas apsegt, apslēpt vai apslāpēt grūtības un ciešanas, kas tik ļoti dominē kritušajā pasaulē.

`Kā mēs varam gūt cerību un mierinājumu, zinot, ka pat uzticīgi cilvēki- kā šie dziesminieki -cīnījās ar līdzīgiem pārbaudījumiem kā mēs?`