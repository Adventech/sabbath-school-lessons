---
title:  Dziesma katram dzīves periodam
date:   02/01/2024
---

`Izlasi Ps. 3, Ps.33:1-3 un Ps. 109:6-15. Kādas dažādas cilvēka pieredzes šķautnes atklāj šie psalmi?`

Psalmi ticīgo kopienai liek ieraudzīt pilnu cilvēka pieredžu spektru, un tie parāda, ka ticīgie var kalpot Dievam katrā dzīves periodā. Tajos mēs redzam: (1) dziesmas, kas paaugstina Dievu Viņa varenības un spēka dēļ, kas atklājas radīšanā, Viņa ķēnišķīgo valdīšanu, tiesu un uzticību, (2) pateicības psalmi, kas izsaka dziļu pateicību par Dieva bagātīgajām svētībām, (3) raudu dziesmas, kas ir sirds saucieni uz Dievu, lai Viņš atbrīvo no pārbaudījumiem, (4) gudrības psalmi, kas nodrošina praktiskas vadlīnijas taisno dzīvei, (5) karaliskie psalmi, kas norāda uz Kristu, kas ir visvarens Ķēniņš un Dieva ļaužu Atbrīvotājs, (6) vēsturiskie psalmi, kas atgādina par Israēla pagātni un izgaismo Dieva uzticamību un Israēla neuzticamību, lai nākamajām paaudzēm mācītu neatkārtot senču kļūdas, bet uzticēties Dievam un palikt uzticīgiem Viņa derībai.

Psalmu dzeja atklāj noteiktu spēku piesaistīt lasītāju uzmanību. Lai gan daži no poētiskajiem līdzekļiem tulkojumos ir pazuduši, mēs tik un tā arī savā dzimtajā valodā varam tos izbaudīt.

_1. Paralēlisms_ ietver simetriski veidotu vārdu, frāžu un domu kombinēšanu. Paralēlisms palīdz saprast attiecīgo daļu nozīmi. Piemēram: "Teici To Kungu, mana dvēsele, un viss, kas manī, Viņa svēto Vārdu!” (Ps. 103:1) Šajā paralēlismā “mana dvēsele" ir “viss, kas manī", proti, visa cilvēka būtība.

_2. Tēlainums_ izmanto tēlainu valodu, lai spēcīgi uzrunātu lasītāja fiziskās maņas (piem., Dieva patvērums ir attēlots kā Viņa "spārnu ēna" (Ps. 17:8, angļu NKJV)).

_3. Merisms_ izsaka absolūtumu ar pretēju daļu pāri. ".. caurām dienām un naktīm es Tevi piesaucu" norāda uz saukšanu bez pārtraukuma (Ps. 88:1).

_4. Vārdu spēles izmanto vārda skaņu_, lai izgaismotu garīgo vēsti. Ps. 96:4, 5 ebreju vārdi "elohim" ("dievi”) un “elilim” (“elki”) rada vārdu spēli, vēstot domu, ka tautu dievi tikai izskatās kā "elohim", bet patiesībā ir "elilim".

Visbeidzot, vārds "selah" norāda uz īsu starpspēli-vai nu lai paņemtu pauzi un pārdomātu konkrētās psalmu daļas vēsti, vai arī lai nomainītu muzikālo pavadījumu (Ps. 61:4).