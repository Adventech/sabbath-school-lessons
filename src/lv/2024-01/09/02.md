---
title:  Dievišķais, sevi upurējošais Gans
date:   25/02/2024
---

`Izlasi Ps. 23, Ps. 28:9, Ps. 80:2, Ps. 78:52, 53, Ps. 79:13 un Ps. 100:3. Kā šajos pantos ir attēlota saikne starp Kungu un Viņa ļaudīm?`

Kungs kā Gans un Dieva tauta kā Viņa ganību avis izgaismo Dieva vadību un uzturošās rūpes par Savu tautu, kā arī cilvēku atkarību no Dieva viņu vajadzību apmierināšanā.

Metafora norāda uz tuvumu starp Dievu un Viņa tautu, jo gani dzīvoja kopā ar saviem ganāmpulkiem un rūpējās par katru aitu atsevišķi. Gana tēls arī uzsver Dieva īpašumtiesības uz Savu ganāmpulku, ko garantē divas spēcīgas saites: radīšana (Ps. 95:6, 7; Ps. 100:3) un derība (Ps. 28:9, Ebr. 13:20).

Dievišķā Gana tēls, kurš ved Jāzepu kā ganāmpulku (Ps. 80:2), iespējams, norāda uz Jēkaba svētību Jāzepam, kurā Dievs attēlots kā Israēla Gans, un tādējādi atsaucas uz šo lielo solījumu un svētību (1. Moz. 49:24).

Ķēniņus uzskatīja par savas tautas ganiem (2. Sam. 5:2). Tomēr tikai Dievs patiesi ir pelnījis šo titulu, jo vairums ķēniņu nedzīvoja saskaņā ar šo aicinājumu. To darīja tikai Jēzus, tāpēc Viņu sauc par Labo Ganu.

`Izlasi Jņ. 10:11-15. Ko Jēzus saka par Sevi kā par Labo Canu?`

Ciešā saikne starp dievišķo Ganu un Viņa ganāmpulku ir redzama tajā, ka ganāmpulks nepärprotami pazīst Gana balsi (Jn. 10:4, 27). Līdz pat mūsdienām Tuvo Austrumu gani var atdalīt sajaukušos ganāmpulkus, vienkārši sasaucot savas aitas, jo tās atpazīst sava gana balsi.

Reizēm Dieva ganāmpulks piedzīvo dažādas ciešanas, ko cilvēki saprot kā Dieva neapmierinātības un pamestības zīmi. Tomēr Labais Gans nekad nepamet savas noklīdušas avis, bet meklē tās, lai izglābtu. Tas ir spēcīgs Dieva attiecību ar Viņa ļaudīm ainojums. Viņš ir gatavs mirt par savām avīm (Jņ. 10:11, 15) un paradoksālā kārtā kļūt par upura Jēru viņu labā (Jņ. 1:29). Turklāt Jēzus apstiprināja, ka aicinās Savas avis citās kūtīs un apvienos tās vienā ganāmpulkā (Jņ. 10:16).

`Kā mēs savā ikdienā praktiski varam izmantot to, kas mums ir apsolīts no Jēzus kā Labā Gana?`