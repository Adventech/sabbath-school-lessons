---
title:  Mesija, kas cieš
date:   26/02/2024
---

`Izlasi Ps. 22 un Ps. 118:22. Kā Mesija izturējās pret tiem, ko Viņš bija nācis glābt?`

Daudzos psalmos ir paustas mokošas sajūtas par ciešanu pilno Mesijas pilnīgo pamešanu (piem., Ps. 42, 88, 102). Ps. 22 ir tiešs mesiāniskais pravietojums, jo daudzas šī psalma detaļas nevar vēsturiski saistīt ar ķēniņu Dāvidu, bet lieliski atbilst Kristus nāves apstākļiem. Jēzus pie krusta lūdza ar Ps. 22:1 vārdiem (Mt. 27:46).

Kristus mokas, ko radīja atšķirtība no Tēva, izsauca tas, ka Kristus nesa visas pasaules grēkus, un šīs mokas var izmērīt tikai pēc Viņu tuvības pakāpes, proti, pēc Viņu vienotības, kurai nav līdzīgas (Jņ. 1:1, 2; Jņ. 10:30). Tomēr pat neizsakāmo ciešanu dziļums nespēja salauzt vienotību starp Tēvu un Dēlu. Savā pilnīgajā pamestībā Kristus bez nosacījumiem uztic Sevi Tēvam, neskatoties uz to, cik lielu izmisumu Viņš piedzīvo.

"Kā mūsu Vietniekam un Galvotājam Kristum bija uzlikti visi mūsu noziegumi. Viņš tika pieskaitīts pārkāpējiem, lai Viņš mūs varētu atpirkt no bauslības nosodījuma. Viņa sirdi spieda ikviena Ādama pēcnācēja noziegumi. Dieva ienaids pret grēku un ārkārtējā nepatika pret jebkādu netaisnību Viņa Dēla dvēseli pildīja ar šausmām." (Elena Vaita "Laikmetu ilgas" 753. lpp. oriģ.)

Bīstamo dzīvnieku tēli spēcīgie buļļi, rūcošās lauvas un suņi - izgaismo cilvēku nežēlību un naidīgumu, ko Kristus, kas tiek salīdzināts ar nekaitīgu un bezpalīdzīgu tārpu, sastapa Savās pēdējās stundās. Ps. 22 ar pārsteidzošu precizitāti uzrakstītas pūļa indīgās piezīmes, kas ņirgājās par Jēzu ar Viņa paša Tēvam teiktajiem vārdiem (Ps. 22:2, 9; Mt. 27:43), kā arī notikums ar karavīriem, kas sadala Jēzus drēbes (Ps. 22:19, Mt. 27:35). Cilvēki toreiz nesaprata, ka "tārps", kuru viņi centās sagraut, kļūs par tempļa galveno "stūrakmeni" un nodrošinās tā pamatu (Ps. 118:22).

Atstumtais Mesija pēc Savas augšāmcelšanās no mirušajiem kļuva par pestīšanas Avotu Dieva tautai (Mt. 21:42, Ap. d. 4:10-12). Kristus cieta cilvēces noraidījumu, bet Dievs pagodināja Savu Dēlu, padarot Viņu par galveno dzīvo “stūrakmeni” Dieva garīgajā templī (Ef. 2:20-22, 1Pt. 2:4-8). Tiem, kas noraida šo akmeni, proti, Dieva pestīšanas līdzekli, tas kļūs par tiesas līdzekli (Jes. 8:14, Mt. 21:44).

`Jēzus pie krusta samaksāja sodu par katru grēku, ko jebkad esi izdarījis. Kā tam, ka Viņš cieta tavā labā, vajadzētu ietekmēt tavu dzīvesveidu, proti, kāpēc tev grēku vajadzētu uzskatīt par tik ļoti riebīgu?`