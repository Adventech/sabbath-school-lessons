---
title:  Mūžīgais priesteris pēc Melhisedeka kārtas
date:   29/02/2024
---

`Izlasi Ps. 110:4-7. Ar ko Kristus priesterība ir unikāla, un kādu lielu cerību mēs varam atrast Kristus Debesu priesterībā?`

Dievs apveltī Mesiju ar mūžīgu valstību (Ps. 110:1-3) un augstāka līmeņa priesterību pēc Melhisedeka kārtas (Ps. 110:4-7). Tas Kungs apzīmogo Savu vārdu ar svinīgu solījumu (Ebr. 6:18). Dieva zvērests dāvāt mums priesteri bez vainas ir Viņa žēlastības zīme. Cilvēku grēki un atklātā sacelšanās pastāvīgi mudina Dievu pamest Savus ļaudis, taču Dieva zvērests ir nemainīgs un garantē Dieva žēlastību, kas atceļ spriedumu pār nožēlojošiem cilvēkiem (2. Moz. 32:14, Ps. 106:45).

Dievišķais zvērests ievieš jaunu elementu Dāvida derībā, paziņojot, ka ķēniņš Mesija ir arī Priesteris (Ps. 110:4). Israēla ķēniņi nekad nevarēja darboties kā levītu priesteri (4. Moz. 8:19, 2. Laiku 26:16–21). Kad Raksti piemin ķēniņus vai cilvēkus, kas upurē, tas nozīmē, ka viņi nes upurus priesteriem, kuri tos upurēja. Ps. 110 izceļ ķēniņu Mesiju no citiem Israēla ķēniņiem un priesteriem. Kristus mūžīgā priesterība izriet no Melhisedeka, kurš bija gan Salemas (Jeruzalemes) ķēniņš, gan “Visaugstākā Dieva” priesteris (1. Moz. 14:18-20). Vecajā Derībā nekur nav minēts, ka ķēniņam Dāvidam vai kādam citam israēliešu ķēniņam būtu priesterība pēc Melhisedeka kārtas, izņemot Ps. 110. Skaidrs, ka psalms runā par īpašu ķēniņu-priesteri Israēla vēsturē.

`Izlasi Ebr. 7:20-28. Kāda ietekme ir tam, ka Kristus ir Augstais Priesteris?`

Būdams gan dievišķais Ķēniņš, gan mūžīgais Priesteris, Kristus ir nesalīdzināmi pārāks pār cilvēku priesteriem un ķēniņiem; tāpēc mums var būt cerība. Kristus apstiprina augstāko derību, kas balstās uz Dieva zvērestu, nevis cilvēku apsolījumiem. Viņš kalpo Debesu svētnīcā. Viņa priesterību neietekmē grēks vai nāve, kā tas ir ar cilvēku priesteriem, un tādējādi Viņš var aizlūgt par Savu tautu un glābt to uz visiem laikiem. Kristus kā bezvainīgā un līdzjūtīgā priestera samierināšanas darbs sniedz Viņa ļaudīm ilgstošu pārliecību par palikšanu Dieva klātbūtnē (Ebr. 6:19, 20). Kristus ķēnišķīgā priesterība atcels ļaunuma varu ne tikai cilvēku sirdīs, bet arī pasaulē. Viņš turēs Ps. 2 doto apsolījumu, ka ikviena tauta un valdnieks būs pakļauti Kristus Jēzus ķēnišķīgajai tiesai (Ps. 2:6–9; Ps. 110:1, 2, 5,6). Jēzus brīnišķīgā ķēnišķīgā priesterība prasa pilnīgu mūsu paklausību un uzticību.