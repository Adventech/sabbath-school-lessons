---
title:  No krūts atšķirta bērna miers
date:   25/03/2024
---

`Izlasi Ps. 131. Ko šis psalms māca mums par mūsu attiecībām ar Dievu?`

Dieva ļaudis dzīvo pasaulē, kas nomoka ticīgos, pasaulē, kas ir pilna ar kārdinājumiem un grūtībām gandrīz ikvienam. Atjaunota pārliecība, ka dziesminieks ir Dieva bērns un visu mūžu būs atkarīgs no Dieva, mierina viņu un liek atzīt, ka viņa lepnumam nav nekādas vērtības. Lepnuma viltība ir tāda, ka tas liek lepnajiem kļūt egocentriskiem un nespējīgiem paskatīties tālāk par sevi. Tādējādi lepnie kļūst akli pret augstāko Dieva realitāti.

Turpretim taisnie paceļ acis uz Dievu (Ps. 123:1, 2). Dieva diženuma atzīšana dara viņus pazemīgus un brīvus no sevis meklējumiem un tukšas godkāres. Dziesminieks atzīst, ka viņš netiecas pēc "lielām lietām" un "pārāk augstām lietām" (Ps. 131:1, angļu KJV). Šie izteicieni raksturo Dieva darbus pasaulē, kas ir ārpus cilvēka spējas aptvert. Mūsdienu zinātne mums ir parādījusi, ka pat “vienkāršākās” lietas var būt neticami sarežģītas un tālu ārpus mūsu izpratnes, vismaz pagaidām. Patiesībā ir liela ironija: jo vairāk mēs atklājam par fizisko pasauli, jo lielāki noslēpumi paveras mūsu priekšā.

Tikmēr Ps. 131:2 metafora “kā no mātes krūts atšķirts bērns” (angļu NKJV) ir spēcīgs ainojums ikvienam, kurš atrod mieru un tiek klusināts Dieva apskāvienā. Tas norāda uz mīlestības pilnām attiecībām, kādas bērnam ir ar māti dažādos bērna dzīves posmos.

Atradinot mūs no nevērtīgas godkāres un lepnuma, Dievs mūs iepazīstina ar cieto barību, proti, "darīt Tā gribu, kas mani sūtījis, un pabeigt Vina darbu" (Jņ. 4:34, arī Ebr. 5:12-14). Ps. 131 attēlotā bērnišķīgā uzticēšanās ir nobriedusi ticība, kas pārbaudīta dzīves grūtībās un ir atklājusi, ka Dievs ir uzticams un patiess attiecībā pret Savu Vārdu.

Dziesminieka uzmanība beigās tiek pievērsta Dieva ļaužu labklājībai. Galu galā mēs esam aicināti izmantot savu pieredzi ar Dievu, lai stiprinātu Viņa draudzi. Tas ir, no tā, ko mēs personīgi esam iemācījušies par Dieva uzticību un labestību, mēs varam dalīties ar citiem, kuri kaut kādu iemeslu dēļ joprojām cīnās ar savu ticību. Mēs varam liecināt par Kristu arī pašā draudzē, kur daudziem vēl var būt nepieciešamība Viņu labāk iepazīt.

`"Patiesi Es jums saku: ja jūs neatgriežaties un netopat kā bērni, tad jūs nenāksit Debesu valstībā." (Mt. 18:3) Ko Jēzus mums šeit pasaka? Ko ietver šī doma?`