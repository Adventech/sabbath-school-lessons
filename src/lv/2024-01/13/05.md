---
title:  Gaidot Dieva sabata mierā
date:   27/03/2024
---

`Izlasi Ps. 92. Kādi divi sabata dienas aspekti ir izgaismoti šajā dziesmā sabata dienai?`

Dieva slavēšana par Viņa lielajiem roku darbiem (Ps. 92:5, 6) un Ēdenei līdzīgs taisno ainojums (Ps. 92:13-15) skaidri norāda uz radīšanu, pirmo aspektu, ko piemin sabatā. Psalms arī paaugstina Kungu kā taisnu Dievu, jo Viņš ir guvis uzvaru pār ienaidniekiem (Ps. 92:8-16) un tādējādi nostiprina otro sabata tēmu-glābšanu no ļauna (5. Moz. 5:12-15). Tādējādi Ps. 92 Dievs tiek cildināts par radīšanu pagātnē un par pašreizējo pasaules uzturēšanu, un tas norāda uz cerību gala laikā par to, ka iestāsies mūžīgs dievišķs miers un kārtība.

Cilvēki var baudīt sabata atpūtu, jo Dievs ir "Visaugstākais" (Ps. 92:2); Viņa augstākā pozīcija "augstās vietās” sniedz Viņam nepārspējamas priekšrocības attiecībā uz ienaidniekiem. Tomēr, lai gan Viņš ir Visaugstākais, Kungs labprāt nonāk lejā, lai glābtu tos, kas Viņu piesauc. Kunga radīšanas un jo īpaši radības glābšanas darbam vajadzētu iedvesmot cilvēkus pielūgt un mīlēt Viņu. Galu galā dzīve pagrimumā, bez cerības uz glābšanu, nav kaut kas tāds, par ko būtu īpaša sajūsma. Mēs mīlam, ciešam, mirstamun darām to bez jebkādas cerības. Tapēc mēs slavējam Kungu ne tikai kā mūsu Radītāju, bet arī kā mūsu Pestītāju.

"Svaiga eļļa" atspoguļo dziesminieka atjaunoto nodošanos kalpot Dievam kā Viņa atkārtoti iesvētītajam kalpam (Ps. 92:12). Svaidīšana ar eļļu tika veikta, lai iesvētītu izraudzītos cilvēkus, piemēram, priesterus un ķēniņus (2. Moz. 40:15, 1. Sam. 10:1). Tomēr dziesminieks izvēlējās neparastu ebreju vārdu “balals”, lai aprakstītu savu svaidījumu, kas parasti apzīmē nevis Dieva kalpu svaidīšanu, bet gan eļļas "sajaukšanu" ar citām upura daļām (2. Moz. 29:2, angļu NKJV; 3. Moz. 2:4, 5). Dziesminieka unikālais "balala" lietojums nozīmē, ka viņš vēlas sevi pasniegt kā dzīvu upuri Kungam un visu sevi veltīt Dievam (Rm. 12:1).

Nav pārsteigums atrast domas par iesvētīšanu psalmā, kas ir veltīts sabatam, jo sabats ir zīme, ka Kungs svētī Savu tautu (2. Moz. 31:13). Libānas palmu un ciedru apraksti attēlo Dieva tautu, kas aug ticībā un patiesi novērtē Dieva brīnišķīgos nodomus un mīlestību. Sabats ir Kunga mūžīgās derības zīme ar Savu tautu (Ec. 20:20). Tāpēc sabata atpūta Dieva ļaudīm ir būtiska, jo tā dod viņiem spēku un paļāvību gaidīt, ka Kungs izpildīs visus Savas derības apsolījumus (Ebr. 4:1-10).

`Izlasi vēlreiz Ps. 92. Kāda liela cerība mums tur tiek piedāvāta, un kā mēs jau tagad varam gūt mierinājumu no tā, kas tur pateikts?`