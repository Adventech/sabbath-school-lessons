---
title:  Aicinājums gaidīt
date:   24/03/2024
---

`Izlasi Ps. 27:14, Ps. 37:7, 9, 34; Ps. 39:8; Ps. 40:2, Ps. 69:7, Gal. 5:5 un Rm. 8:18–25. Ko šie panti aicina Dieva ļaudis darīt?`

lespējams, ka viena no lielākajām spriedzes pieredzēm dzīvē ir gaidīšanas stress. Neatkarīgi no tā, kas mēs esam, kur dzīvojam, kāds ir mūsu dzīves statuss, mums visiem reizēm ir uz kaut ko jāgaida. Sākot ar gaidīšanu rindā veikalā līdz pat gaidīšanai, lai uzklausītu medicīnisko diagnozi, mēs gaidām – un to mums ne vienmēr patīk darīt, vai ne?

Kā tad ir ar gaidīšanu uz Dievu? Doma par gaidīšanu uz Kungu ir atrodama ne tikai Psalmos, bet arī visā Bībelē. Noteicošais vārds tajā ir neatlaidība. Neatlaidība ir mūsu augstākā apņemšanās atteikties ļauties bailēm piedzīvot vilšanos, ka Dievs kaut kādā veidā par mums neiestāsies. Dieva uzticīgais bērns gaida, ar pārliecību zinot, ka Dievs ir uzticams un tie, kas uz Viņu gaida, var paļauties-ja mēs atstāsim savu dzīvi Viņa ziņā, mēs varam būt droši, ka Viņš to vadīs mums par labu, pat ja tajā brīdī mums tā nešķiet.

Gaidīšana uz Kungu ir vairāk nekā tikai paļaušanās. Tās ir dziļas ilgas pēc Dieva, kas salīdzināts ar stiprām slāpēm sausā zemē (Ps. 63:2). Dziesminieks gaida daudzas Dieva svētības, taču vina tiekšanās tuvoties Dievam pārspēj visas citas dzīves vēlmes un vajadzības.

Kā lasām Pāvila vēstulē romiešiem, šajā apbrīnojamajā Bībeles tekstā, Dievs un visa radība gaida pasaules atjaunošanu un Dieva un Viņa tautas svētlaimīgo tikšanos laika beigās. Viņš raksta: “Arī visa radība ilgodamās gaida to dienu, kad Dieva bērni parādīsies savā godībā." (Rm. 8:19)

Kāds neticams apsolījums!

Tomēr, gaidot galīgo glābšanu un atkalapvienošanos ar Dievu tā, ka pat “visa radība vēl aizvien līdz ar mums klusībā nopūšas un cieš sāpes" (Rm. 8:22), Kungs joprojām paliek pie saviem ļaudīm ar Svētā Gara starpniecību.

Tikmēr mēs esam aicināti liecināt (Ap. d. 1:4-8) par glābšanas plānu, kura kulminācija būs jaunradīšana. Galu galā jaunais radījums ir tas, ko mēs gaidām un kas būs mūsu kustības cerību augstākais piepildījums, jo nosaukums “adventists" satur domu par cerību, uz ko mēs gaidām. Mēs gaidām, bet zinām, ka tas nav velti. Kristus nāve un augšāmcelšanās pirmajā atnākšanas reizē ir mūsu Viņa otrās atnākšanas garantija.

`Ko jūs šobrīd gaidāt no Dieva? Kā iemācīties gaidīt ticībā un paļāvībā, it īpaši, ja tas, par ko mēs lūdzam, vēl nav noticis?`