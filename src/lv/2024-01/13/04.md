---
title:  Nesot kūlīšus
date:   26/03/2024
---

`Izlasi Ps. 126. Kas Dieva ļaudīm dod spēku un cerību? Kas šajā kontekstā ir pateikts, ko mēs varam attiecināt uz savu dzīvi šodien?`

Kunga brīnumainā atbrīvošana pagātnē ir neizsīkstošs iedvesmas avots Dieva tautai un nākotnes cerību avots. Glābšana pagātnē bijusi tik liela, ka to varētu raksturot kā sapni, kas piepildījies (Jes. 29:7, 8). levērojiet, ka paaudze, kas slavē Kungu Ps. 126 par Viņa tautas atbrīvošanu no gūsta (Ps. 126:1), šobrīd atrodas gūstā (Ps. 126:4).

Tomēr pagātnes prieks un atvieglojums dziesmās vēlreiz tiek izdzīvots pašreizējā pieredzē. Jaunās paaudzes uztur dzīvu Bībeles vēsturi, pieskaitot sevi pie tiem, kas bijuši klāt šajos notikumos. Dzīva ticība atceras Dieva lielos darbus Savas tautas labā pagātnē kā kaut ko tādu, ko Kungs ir darījis mūsu labā, nevis tikai iepriekšējo paaudžu ticīgo labā.

Pagātnes atcerēšanās rosina atjaunot cerību tagadnē. Vārdi "straumes dienvidos" (Ps. 126:4) ir spēcīga metafora tam, ka Dievs pēkšņi un spēcīgi rīkojas savas tautas labā. Pašos Jūdejas dienvidos bija sauss tuksneša reģions. Straumes veidojās pēkšņi un piepildījās ar plūstošiem ūdeņiem pēc stiprām lietusgāzēm lietus sezonas laikā. Agrajam un vēlajam lietum bija izšķiroša nozīme, lai lauksaimniecības gads būtu veiksmīgs (5. Moz. 11:14,5. Moz. 28:12). Līdzīgi ainojums "kas ar asarām sēj, tie ar gavilēm pļaus" (Ps. 126:5, 6) ir spēcīgs Dieva vadības apsolījums no grūtas tagadnes uz laimīgu nākotni.

Ražas sezonas beigas bija laiks, kad senie ebreju svētceļnieki nesa sezonas augļus uz Dieva templi Jeruzalemē (2. Moz. 34:22, 26). Ražas motīvs sniedza spēcīgu garīgo mācību tā laika ļaudīm. Tāpat kā smagais darbs, sējot un kopjot laukus, augļu dārzus un vīna dārzus, tiek atalgots ar prieku par bagātīgu ražu, tā arī tagadējie Dieva tautas pārbaudījumi vainagosies ar pestīšanas prieku laika beigās. Lielās ražas ainojums norāda uz to, ka Dievs atjaunos Savu valstību uz zemes Kristus otrās atnākšanas laikā (Am. 9:13-15, Mt. 9:37). Taču arī šeit izceļas gaidīšanas tēma. Tāpat kā tiek gaidīta raža, arī mums jāgaida sava darba augļi un rezultāti.

`Padomājiet par dažām reizēm, kad jūs skaidri un nepārprotami redzējāt, kā Kungs darbojasjūsu vai citu dzīvē. Kā jūs varat no šīs pieredzes smelties cerību tam, ko piedzīvojat pašlaik?`