---
title:  Vai Viņa apsolījums ir cietis neveiksmi uz visiem laikiem?
date:   31/01/2024
---

`Izlasi Ps. 77. Kādu pieredzi piedzīvo autors?`

Ps. 77 sākas ar lūgumu Dievam pēc palīdzības, kas ir piepildīts ar žēlabām un sāpīgu pagātnes atminēšanos (Ps. 77:2-7). Visa dziesminieka būtība ir sērīgi pievērsta Dievam. Viņš atsakās saņemt mierinājumu no jebkāda atvieglojuma, izņemot to, kas nāk no Dieva.

Tomēr Dieva atcerēšanās, šķiet, pastiprina viņa ciešanas. "Kad es atceros Dievu, es vaidu." (Ps. 77:4, angļu ESV) Ebreju valodā "hamah", "vaidēt", bieži attēlo trakojošu ūdeņu šalkoņu (Ps. 46:4). Tāpat visa dziesminieka būtne ir intensīva nemiera stāvoklī.

Kā Dieva atminēšanās var radīt tik spēcīgu trauksmi? Virkne satraucošu jautājumu atklāj viņa ciešanu cēloni (Ps. 77:8-10): vai Dievs ir mainījies? Varbūt Dievs ir pametis Savu derību?

Krasais kontrasts starp Dieva pestīšanas darbiem pagātnē un Viņa šķietamo neesamību tagadnē liek dziesminiekam justies Dieva pamestam. Ja Dievs ir mainījies, tad viņam nav cerības – secinājums, ko viņš cenšas noraidīt.

Tikmēr dziesminieks nevar aizmigt,jo Kungs tur viņu nomodā (Ps. 77:5). Tas atgādina citus Bībeles varoņus, kuru bezmiegu Dievs ar nolūku izmantoja, lai īstenotu savus mērķus (1. Moz. 41:1–8, Est. 6:1, Dan. 2:1–3). Ilgā bezmiega nakts liek psalmu sacerētājam pārdomāt Kunga pagātnes glābšanas darbus, taču ar jaunu apņēmību (Ps. 77:6, 11).

Pārliecība, ko psalmu autors saņem no Dieva, nesastāv no paskaidrojumiem par viņa personīgo situāciju, bet gan no Dieva uzticības un uzticamības apstiprinājuma (tāpat kā Ījaba gadījumā). Dziesminieks tiek mudināts gaidīt uz Kungu ticībā, zinot, ka Viņš ir tas pats Dievs, kurš Israēla pagātnē darīja brīnumus (Ps. 77:12-19). Psalmu autors arī apzinās, ka "nemaz nebija manāmas Tavas pēdas” (Ps. 77:20), atzīstot Dieva vadību pat situācijās, kurās Viņa klātbūtne cilvēka acīm nav manāma. Dziesminieks atzīst, ka Dievs ir vienlaikus atklāts un apslēpts, un tāpēc viņš slavē Kunga noslēpumainos un augstākās vadības ceļus.

`Padomā par mirkļiem pagātnē, kad Kungs darbojās tavā dzīvē. Kā šī patiesība var palīdzēt tev tikt galā ar to, ko tu piedzīvo šobrīd?`