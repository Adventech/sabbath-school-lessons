---
title:  Tālākiem pētījumiem
date:   02/02/2024
---

Izlasi Ps. 56; Elenas Vaitas grāmatā "Ceļš pie Kristus" nodaļu "Prieks Kungā” (115.-126. lpp. orig.).

Dieva ļaudis - tāpat kā psalmu autori – visos laikos domājuši, kā dziedāt Kunga dziesmas "svešā zemē”. Mūsu ticība Kunga augstākajai varai dažkārt tiek nopietni apšaubīta, un mēs sākam apsvērt, vai Dievs tiešām kontrolē situāciju un vai tiešām Viņš ir tik spēcīgs un labs, kā teikts Svētajos Rakstos.

Bībeles ticība bieži vien nozīmē nedrošību un spriedzi tikpat lielā mērā kā pārliecību un drošību. Dažreiz nenoteiktība un spriedze, it īpaši, saskaroties ar ļaunumu un šķietamo Dieva prombūtni, var būt gandrīz nepanesama. Tomēr pārliecības trūkumam nevajadzētu būt saistītam ar Dievu, Viņa mīlošo un taisnīgo raksturu un uzticamību. Psalmu autori varbūt bija nedroši par nākotni, taču viņi bieži atsaucās uz Dieva nezūdošo mīlestību un uzticību (Ps. 36:5-10; Ps. 89:3, 9).

Arī mums jāseko tam pašam paraugam. "Sakopojiet visus savus spēkus, lai skatītos augšup, nevis uz leju, uz savām grūtībām; tad jūs savā ceļā nekad nenogursiet. Drīz vien jūs aiz padebeša ieraudzīsiet Jēzu izstiepjam savu roku, lai jums palīdzētu; un viss, kas jums jādara, ir vienkāršā ticībā pasniegt Viņam pretī savu roku un ļaut sevi vadīt. Uzticoties Viņam, jūs ticībā Jēzum tiksiet piepildīti ar cerību." (Elena Vaita "Liecības draudzei", 5. sēj., 578., 579. lpp. orig.)

Periodi, kad Dievs “slēpj Savu vaigu”, nemazina lūgšanas efektivitāti. Gluži pretēji, šie gadījumi liek dziesminiekiem pārbaudīt sevi, atcerēties Dieva glābšanas darbus pagātnē un meklēt Dievu, atzīstot grēkus un izsakot pazemīgus lūgumus (Ps. 77:11-13, Ps. 89:47–53). "Ticība pieaug spēkā tad, kad jācīnās ar šaubām un pretestību. Šādos pārbaudījumos gūtie piedzīvojumi ir vērtīgāki par visdārgākajiem dimantiem." (Elena Vaita "Liecības draudzei" 3. sēj., 555. lpp. orig.)

**Jautājumi pārrunām**:

`Kādu spriedzi dziesminieki piedzīvoja, saskaroties ar ļaunumu? Ar kādu līdzīgu spriedzi jūs esat saskārušies un kā ar to tikāt galā? Kā jūs toreiz saglabājāt savu ticību?`

`Kur meklēt atbildes, kad mūsu ticību Dievam izaicina grūtības vai cilvēki, kuru pašu ciešanas liek apšaubīt Dieva labestību un spēku?`

`Kā jūs atbildat uz izplatīto jautājumu par ļaunumu pasaulē, ko radījis un uztur visvarenais milestības Dievs? Kā lielās cīnas motīvs palīdz vismaz kaut nedaudz atbildēt uz šo izaicinošo domu?`