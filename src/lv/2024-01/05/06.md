---
title:  Lai taisnie netiktu kārdināti
date:   01/02/2024
---

`Izlasi Ps. 37:1, 8, Ps. 49:6–8, Ps. 94:3–7 un Ps. 125:3. Kādu cīņu piedzīvo dziesminieks?`

Šie psalmi apraud pašreizējo ļauno labklājību un izaicinājumu, ko šis fakts rada taisnajiem. Ļaunajiem ne tikai klājas labi, bet reizēm viņi arī atklāti nicina Dievu un apspiež citus. Satraucošā problēma ir šāda: kamēr pār pasauli valda “ļaunuma zizlis" (Ps. 125:3, angļu NKJV), šķiet, ka “taisnības zizlis" (Ps. 45:7, angļu NKJV) nedarbojas. Kāpēc gan nepadoties un nepieņemt ļaunumu, kā to dara citi?

`Izlasi Ps. 73:1-20, 27. Kas izved dziesminieku cauri krīzei? Kāds gals sagaida tos, kas uzticas tukšām lietām? (Sk. arī 1Pt. 1:17.)`

Koncentrējoties uz pašreizējo pasaulē notiekošo netaisnību, dziesminieks nespēja ieraudzīt kopskatu no Dieva perspektīvas. Problēma, ko ļauno labklājība radīja viņa ticībai, bija nepārvarama; viņš arī uzskatīja, ka viņa arguments par ticības nederīgumu ir balstīts uz realitāti.

Tomēr Ps. 73 parāda, ka "šīs lietas izsmej tos, kas ignorē šī psalma pirmo pantu, visa psalma kopsavilkumu: 'Cik labs Israēla Dievs ir tiem, kam ir taisna sirds!"" (Johannes Bugenhagen "Reformation Commentary on Scripture" (Downers Grove, IL: InterVarsity Press, 2018), 11. lpp.)

Dziesminieks tiek aizvests uz svētnīcu, Dieva augstākās valdīšanas vietu, un tur viņam tiek atgādināts, ka “šodiena” ir tikai viena mozaīkas daļiņa, un viņam jādomā par "galu", kad ļaunajiem nāksies saskarties ar Dieva tiesu. Tas, ka dziesminieks saprata šo patiesību svētnīcā un atzinās savās iepriekšējās muļķīgajās domās, liecina, ka realitāti var aptvert tikai ar garīgu ieskatu, nevis ar cilvēka loģiku.

`Kā apsolījums par Dieva sodu pār pasauli un visu tās ļaunumu sniedz jums mierinājumu, piedzīvojot to, ka tik daudz launuma tagad paliek nesodīts?`