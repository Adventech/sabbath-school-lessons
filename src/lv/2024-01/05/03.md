---
title:  Uz nāves sliekšņa
date:   29/01/2024
---

`Izlasi Ps. 41:2-5, Ps. 88:4–13 un Ps. 102:3–5, 11, 23, 24. Kādas pieredzes apraksta šie panti? Kādā ziņā tu vari identificēties ar to, ko šeit lasām?`

Šīs lūgšanas par glābšanu no slimībām un nāves parāda, ka Dieva bērni nav atbrīvoti no šīs pasaules ciešanām. Psalmi atklāj dziesminieka briesmīgās ciešanas. Viņš ir bez spēka, nokalst kā zāle, nevar ēst, nošķirts ar mirušajiem, guļ kā nokautais kapā, pretīgs saviem draugiem, cieš un ir izmisumā. Viņa kauli pielīp pie ādas.

Daudzi Psalmi atklāj, ka Kungs ir pieļāvis bēdas Israēla nepaklausības dēļ. Dziesminieks atzīst, ka grēks var atnest slimību, tāpēc viņš atsaucas uz piedošanu, kas nāk pirms dziedināšanas (Ps. 41:4, 5). Tomēr daži psalmi, tādi kā Ps. 88 un Ps. 102, atzīst, ka Dieva ļaužu nevainīgās ciešanas ir dzīves fakts, lai arī cik grūti to būtu pieņemt.

Ps. 88 Dievs tiek apsūdzēts par to, ka ir novedis dziesminieku līdz nāves slieksnim (Ps. 88:6-8). levēro tomēr, ka pat tad, kad tiek izteiktas pārdrošākās sūdzības, žēlabas ir ticības rīcība, jo, ja Kungs Savā visvarenībā ir pieļāvis bēdas, Viņš var arī atjaunot Sava bērna labklājību.

Pie kapa malas dziesminieks atceras Dieva brīnumus, mīlošo laipnību, uzticību un taisnību (Ps. 88:10-12). Neskatoties uz sajūtu, ka Dievs viņu ir satriecis, dziesminieks turas pie Dieva. Lai gan viņam jācieš, viņš nenoliedz Dieva mīlestību un zina, ka Dievs ir viņa vienīgais glābiņš. Šie aicinājumi liecina, ka dziesminieks pazīst ne tikai ciešanas, bet arī labi pazīst Dieva žēlastību un to, ka tie ne vienmēr izslēdz cits citu.

Īsāk sakot, gan tas, ka Dievs pieļauj ciešanas, gan Viņa atbrīvošana no tām ir Viņa augstākās varas apliecinājums. Apzināšanās, ka Dievs valda, iedveš cerību. Kad lasām Ps. 88 Kristus ciešanu gaismā, mūs satriec Viņa mīlestības dziļums, kurā Viņš bija gatavs pārkāpt nāves slieksni cilvēces labā.

`Padomā par Jēzu pie krusta un to, ko Viņš cieta grēka dēļ. Kā šai realitātei, ka Dievs Kristū cieta vēl vairāk nekā jebkurš no mums, vajadzētu palīdzēt mums saglabāt ticību pat ciešanu un pārbaudījumu laikā?`