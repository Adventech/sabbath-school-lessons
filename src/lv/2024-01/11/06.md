---
title:  Nesatricināmi kā Ciānas kalns
date:   14/03/2024
---

`Izlasi Ps. 125:1, 2. Kā šeit ir attēloti tie, kas uzticas Dievam?`

Tie, kas palaujas uz To Kungu, tiek salīdzināti ar Ciānas kalnu, nelokāmības un spēka
simbolu. Lieliskais skats uz kalniem, kas ieskauj Jeruzalemes pilsētu, iedvesmoja dziesminieku izteikt pārliecību par dievišķo aizsardzību (Ps. 5:13, Ps. 32:7, 10). Atšķirībā no ļauno pārvaldītajiem kalniem, kas tiek iemesti jūrā (Ps. 46:3), kalns, uz kura tika uzcelta Jeruzaleme, ar savu iespaidīgo izturību rada dziļu uzticību. Pārliecība par Dieva aizsardzību kļūst vēl drosmīgāka, saskaroties ar sāpīgo realitāti, kurā, šķiet, tik bieži valda ļaunums. Tomēr pat šī ļaunuma apstākļos Dieva tautai var būt cerība.

`Izlasi Ps. 125:3-5. Kā taisnie tiek kārdināti? Kādu mācību mēs varam gūt?`

Dieva bērni var zaudēt drosmi, redzot ļauno panākumus, un, iespējams, viņiem var būt kārdinājums sekot viņu ceļiem (Ps. 73:2-13, Ps. 94:3). Ciānas kalna vislielākā stabilitāte nevar pasargāt tos, kas atkāpjas no Kunga. Cilvēkiem joprojām ir dota brīvība izstiept "savas rokas uz netaisnību” (Ps. 125:3) un “noklīst uz neceļiem” (Ps. 125:5). Kungs ir taisnīgs un tiesās cilvēkus, kuri paliek sacēlušies kopā ar citiem grēciniekiem, kas nenožēlo grēkus.

Šeit ir aicinājums Dieva ļaudīm būt nelokāmiem ticībā un paļāvībā uz Kungu, tāpat kā Ciānas kalns ir viņu nesatricināmais patvērums. Tas ir, pat tad, kad mēs kaut ko nesaprotam, mēs joprojām varam paļauties uz Dieva labestību.

"Grēka ienākšana pasaulē, Kristus miesā nākšana, jaunpiedzimšana, augšāmcelšanās un daudzas citas patiesības, ar ko iepazīstina Bībele, ir pārāk dziļi noslēpumi, lai cilvēka prāts tos varētu izskaidrot vai pilnīgi aptvert. Bet mums nav iemesla apšaubīt Dieva Vārdu tikai tādēļ, ka nespējam saprast Viņa aizgādības noslēpumus. Arī fiziskajā pasaulē mūs pastāvīgi apņem noslēpumi, kurus nevaram izdibināt. Visvienkāršākās dzīvības formas atklāj problēmas, ko visgudrākais filozofs neņemsies izskaidrot. Visur pastāv mums neizprotami brīnumi. Vai gan tad vajadzētu justies pārsteigtiem, ka arī garīgajā pasaulē ir neizdibināmi noslēpumi? Grūtības izskaidrojamas vienīgi ar cilvēka prāta nepilnību un ierobežotību. Kungs Rakstos devis pietiekoši daudz pierādījumu par to dievišķo raksturu, un mums nav jāapšauba Viņa Vārds, ja nespējam izprast visus Viņa darba noslēpumus." (Elena Vaita "Ceļš pie Kristus" 106., 107. lpp. orig.)