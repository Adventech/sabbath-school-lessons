---
title:  Miers un drošība Ciānā
date:   13/03/2024
---

`Izlasi Ps. 46:1-7. Kā šeit poētiski attēlota pasaule?`

Psalms spilgti apraksta nemiera pārņemto pasauli, un šis nemiers ir attēlots ar nepieredzētas intensitātes dabas katastrofu metaforu (Ps. 46:3, 4). Bangojošu ūdeņu ainojums bieži attēlo dumpīgas tautas un dažādās problēmas, ko ļaunie rada pasaulē (Ps. 93:3, 4; Ps. 124:2-5). Tāpat Ps. 46 dabas katastrofu ainojumi attēlo pasauli, kuru kontrolē karojošas valstis (Ps. 46:7).

Tā nepārprotami ir pasaule bez Dieva atziņas, jo Dievs ir Savu ļaužu vidū, un tur, kur mit Dievs, valda miers (Ps. 46:5, 6). Tomēr, lai gan pasaule Viņu noraida, Dievs pasauli nepamet. Dievs ir klātesošs pasaulē, būdams starp Saviem ļaudīm. Citiem vārdiem sakot, neatkarīgi no tā, cik sliktas lietas notiek, Dieva klātbūtne ir šeit, pasaulē, un mēs varam smelties personīgu cerību un iedrošinājumu, zinot šo pamatpatiesību.

Kungs, kas ir nevainojams patvērums, ir Ciānas ilgstošā miera un drošības Avots. Vārds, kas izceļ Ciānas drošību, ir Ps. 46:4 minētais "taču". Lai gan pasaulē valda nemieri, Dieva tauta ir drošībā. Tas parāda, ka miers nav pilnīgas grūtību neesamības rezultāts, bet gan Dieva dāvana Saviem uzticīgajiem bērniem. Neierobežota uzticēšanās Dievam var padarīt Dieva bērnu mierīgu un drošu vētras vidū (Mt. 8:23-27). Rodas jautājums: vai Dievs uz visiem laikiem atstās pasauli tās destruktīvo izvēļu un darbību varā?

`Izlasi Psalmu 46:7–12. Kāda ir Dieva atbilde uz vardarbību un iznicību pasaulē?`

Dievs atbild ar tādu nepatiku, ka Viņa vārds, kas radīja zemi, tagad liek zemei kust (Ps. 46:7). Tomēr kušana nebeidzas ar iznīcināšanu, bet gan ar atjaunošanos. levērojiet, ka Dievs sniedz savu mieru no Ciānas līdz pat zemes galiem. Dievs apturēs karus un iznīcinās nāvi nesošos līdzekļus, ko ļaunās tautas izmanto, lai pasaulē īstenotu apspiešanu  Ps. 46:10). Tā ir kristiešu lielā cerība, kas notiks pie Jēzus otrās atnākšanas.

`Kā mēs mācāmies iegūt mieru un uzticēties Dievam pasaulē, kurā patiešām ir tik daudz nemieru?`