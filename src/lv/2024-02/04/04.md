---
title:  Drosme nostāties
date:   23/04/2024
---

`Salīdzini Ap. d. 5:28–32, Ef. 6:10–12 un Atkl. 3:11. Kāds pamatprincips ir atrodams šajos pantos?`

Viena no valdiešu un katra reformatora raksturīgajām iezīmēm bija viņu absolūtā uzticība Dievam, viņu paklausība Svēto Rakstu autoritātei un apņemšanās nodoties Kristus, nevis pāvesta varai. Viņu prāti bija piesātināti ar Jaunās Derības stāstiem par ticību un drosmi.

Kopā ar Pēteri un apustuļiem viņi varēja teikt: “Dievam vairāk jāklausa nekā cilvēkiem" (Ap. d. 5:29). Viņi saprata Pāvila brīdinājumu: "Topiet stipri savā Kungā un Viņa varenajā spēkā” (Ef. 6:10). Viņi nopietni uztvēra Jēzus padomu: "Turi, kas tev ir, ka neviens neatņem tavu vainagu" (Atkl. 3:11). Tā vietā, lai pakļautos Romas baznīcas tradīcijām, šiem pārliecinātajiem ticīgajiem bija drosme aizstāvēt Dieva Vārda patiesības.

Valdieši bija viena no pirmajām grupām, kas ieguva Bībeli savā valodā. Aizkustinošs stāsts par to, kā viņi ar roku pārrakstīja Bībeli, ko sarakstījis valdiešu Bībeles pārrakstītājs Žans Legers (Jean Leger), satur pirmavotu informāciju par viņu darbu, tostarp zīmējumus. Valdieši savās kalnu kopienās Ziemeļitālijā un Dienvidfrancijā slepeni pārrakstīja Svētos Rakstus. Jauniešiem jau agrā vecumā vecāki lika iegaumēt lielas Svēto Rakstu daļas. Bībeles pārrakstītāju grupas strādāja kopā, lai cītīgi pārrakstītu Bībeli. Daudzi no šiem valdiešu jauniešiem ceļoja pa Eiropu kā tirgotāji, klusi daloties Svēto Rakstu patiesībās. Daži iestājās universitātēs, un, kad radās iespēja, līdzdalīja Svētos Rakstus studiju biedriem. Svētā Gara vadīti, īstajā brīdī, kad pamanīja kādu godīgu meklētāju, viņi dalījās ar atsevišķām vērtīgo Rakstu daļām. Daudzi par savu uzticību un ziedošanos samaksāja ar dzīvību. Lai gan valdieši skaidri nesaprata visas Bībeles mācības, viņi gadsimtiem ilgi saglabāja Dieva Vārda patiesību, stāstot to citiem.

"Bet taisno teka mirdz kā rīta ausmas gaišums, kas arvienu kļūst spilgtāks, līdz pilnīgi uzaust diena" (Sal. pam. 4:18). Salamans salīdzina ceļu, pa kuru Dievs ved Savus bērnus, ar sauli, kas lec arvien augstāk. Ja Dievs vienkārši paņemtu kosmisko slēdzi un saule uzreiz uzspīdētu visā savā spožumā, tas mūs padarītu aklus. Pēc tam, kad tumsa gadsimtiem ilgi bija apņēmusi pasauli, Dievs uzmodināja Viņa Vārdam uzticīgus vīriešus un sievietes, kuri turpināja meklēt dziļāk.

`Kā mēs, atspoguļojot Kristus gaismu, varam spīdēt savā sabiedrībā? Vai mēs to darām?`