---
title:  Reformācijas rīta zvaigzne
date:   24/04/2024
---

`Izlasi Ps. 19:7–11, Ps. 119:140, Ps. 119:162 un Jer. 15:16. Kas līdzīgs bija Dāvida un Jeremijas attieksmē pret Dieva Vārdu, kas bija reformācijas īstākais stūrakmens?`

Katrs reformators "priecājās" par Dieva Vārdu. Viņi "priecājās" pildīt Dieva gribu. Viņi "mīlēja” Viņa likumu. Viena no nozīmīgākajām reformācijas pamatpatiesībām bija prieks, ko sniedza Svēto Rakstu iepazīšana. Bībeles izpēte viņiem nebija laikietilpīgs darbs. Tas nebija juridisks pienākums. Tā nebija stingra prasība, bet gan prieks.

Studējot Svētos Rakstus, viņi tika pārveidoti Svētā Gara spēkā. "Viklifa raksturs liecina par Dieva Vārda audzinošo un pārveidojošo spēku. Tā bija Bībele, kas viņu darīja par to, kas viņš bija. Cenšanās aptvert atklāsmes lielās patiesības visām cilvēka spējām piešķir īpašu svaigumu un enerģiju. Tā paplašina prātu, asina uztveri un ļauj nobriest spriedumam. Nav nekā cita, kas tādā mērā darītu cildenas domas, jūtas un tieksmes, kā Bībeles pētīšana. Tā dod nelokāmu mērķtiecību, pacietību, drosmi un izturību, tā attīra raksturu un svēto dvēseli. Nopietnas, godbijīgas Bībeles studijas, kas pētītājam nodrošinātu vistiešāko saskari ar Bezgalīgo Dievu, dotu pasaulei vīrus ar spēcīgāku un rosīgāku intelektu, ar cēlākiem principiem, nekā to jebkad varētu sniegt cilvēciskās filozofijas vissekmīgākā apgūšana." ("Lielā cīņa" 94. lpp.)

`Izlasi 2. Tim. 2:1–3. Kādu padomu apustulis Pāvils deva Timotejam attiecībā uz Dieva Vārda līdzdalīšanu?`

Dieva Vārda patiesība un pestīšanas prieks Kristū tā piepildīja reformatoru sirdis, ka viņiem bija ar to jādalās. Džons Viklifs savu mūžu pavadīja, tulkojot Dieva Vārdu angļu valodā tikai divu iemeslu dēļ: dzīvais Kristus mainīja Viņu caur Vārdu, un Kristus mīlestība mudināja viņu dalīties ar citiem tajā, ko viņš bija uzzinājis.

Pirms Viklifa angļu valodā bija pieejama ļoti maza daļa Bībeles. Lai gan viņš nomira, pirms Romas vara paspēja realizēt savus draudus, tomēr pāvests izraka viņa mirstīgās atliekas, tās sadedzināja un iemeta pelnus upē. Taču, kā šos pelnus aiznesa upe, tāpat tālu un plaši viņa pūļu dēļ izplatījās Dieva Vārds, dzīvības ūdens. Šādi Dievs izmantoja viņu-"reformācijas rīta zvaigzni".