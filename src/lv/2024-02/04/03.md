---
title:  Gaisma uzvar tumsu
date:   22/04/2024
---

`Izlasi Jūdas 3, 4. Kāds brīdinājums šeit ir izteikts, un kā tas attiecas uz vēlāko kristiešu draudzi?`

Jūdas grāmata tika uzrakstīta aptuveni pirms 65. gada ticīgajiem kristiešiem, kuri ir "Dieva Tēva mīlēti un Jēzū Kristū pasargāti” (Jūdas 1:1). Šie uzticīgie ticīgie tika mudināti "turpināt cīņu par to ticību, kas svētiem reiz uzticēta. Jo ir iezagušies kādi ļaudis, ... kas mūsu Dieva žēlastības vietā nododas kauna dzīvei” (Jūdas 1:3, 4). Šis brīdinājums viduslaikos ticīgajiem nozīmēja vēl vairāk pēc tam, kad baznīcā bija ieplūdušas pagānu tradīcijas un cilvēku tradīcijas izaicināja Dieva Vārdu. Daudzus gadsimtus tādi cilvēki kā valdieši bija Svēto Rakstu patiesību aizstāvji. Viņi uzskatīja, ka Kristus ir viņu vienīgais starpnieks un Bībele-viņu vienīgais autoritātes avots. "Ikvienā laikmetā Dievam ir bijuši savi liecinieki-vīri, kas ticēja Kristum kā vienīgajam Starpniekam starp Dievu un cilvēku, kas Bībeli uzskatīja par vienīgo dzīves mērauklu un kas svētīja patieso sabatu." (E. Vaita "Lielā cīņa” 61. lpp.)

`Izlasi Atkl. 2:10. Kādu apsolījumu Dievs dod tiem, kas ir Viņam uzticīgi pat nāves draudu priekšā?`

Šie vārdi tika rakstīti Smirnas draudzei. Viens no pilsētas dieviem bija Dionīsijs, svētku un auglības dievs. Kad Dionisija priesteri nomira, viņu bēru gājienā uz galvas tika uzlikts kronis. Šo zemes kroni, ko uzlika uz galvas nāves brīdī, Jānis pretstata dzīvības kronim, kas tiks uzlikts uz to cilvēku galvām, kuri uzvar cīņā ar ļaunuma spēkiem. Dzīvības kronis tiek pasniegts tiem, kas Kristus dēļ iztur pārbaudījumus, grūtības, ciešanas un pat nāvi.

Dzīvības kronis iedvesmo šos uzticīgos ticīgos paciest pašu nāvi Kristus dēļ. Dzīvības kronis ticīgos vienmēr motivē sarežģītos apstākļos. Tas iedvesmoja valdiešus, piedzīvojot sāpes un vajāšanas. Viņi zināja, ka kādu dienu skatīs Jēzu un dzīvos kopā ar Viņu mūžīgi. Dzīvības kronis uzrunā arī mūs: arī mēs piedzīvojam pārbaudījumus, bet, turpinot raudzīties uz Jēzu, mūs sagaida dzīvības kronis.

`Kas tevi iedrošina grūtos laikos? Kas tevi biedē? Uz kādiem apsolījumiem tu vari atsaukties šajos laikos?`