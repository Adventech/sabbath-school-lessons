---
title:  Vajāti, tomēr uzvarētāji
date:   21/04/2024
---

`Izlasi Dan. 7:23-25 un Atkl. 12:6, 14. Par kādiem pravietiskajiem laika periodiem ir runāts šajos pantos?`

Ikreiz, kad Dieva ļaudis paliek Viņam uzticīgi, sātans ir saniknots. Bieži vien seko vajāšanas. Pravietis Daniēls aprakstīja laiku, kas viņam vēl ir nākotnē, kad viduslaiku baznīca "karos" un "vajās" Dieva tautu (Dan. 7:21, 25, NKJV). Pravietis Jānis aprakstīja šo pašu periodu kā laiku, kad Dieva draudze būs spiesta bēgt tuksnesī, kur tā tiks "uzturēta laiku un laikus, un puslaiku” (Atkl. 12:14). Atkl. 12:6 piebilst: "Sieva bēga tuksnesī, kur tai bija Dieva sataisīta vieta." Dieva tauta tuksnesī tika uzturēta. Viņa Vārds to stiprināja un uzturēja, kamēr šajā garajā un tumšajā pāvesta kundzības periodā plosījās lielā cīņa. Dieva ļaudis atrada "Dieva sataisīto vietu". Dzīves lielākajos izaicinājumos Dievs vienmēr sagatavo vietu Saviem uzticīgajiem sekotājiem. Vislielāko pārbaudījumu laikā Viņa ļaudis ir atraduši patvērumu Viņa mīlestībā un rūpēs (sk. Ps. 46).

Gan 1260 dienas, gan laiks, laiki un puse laika Atkl. 12:6, 14 attiecas uz vienu un to pašu periodu (3/2 reizes vai gadi x 360 dienas gadā = 1260 dienas). Bībeles pravietojumi bieži tiek rakstīti ar simboliem. Daniēla un Atklāsmes grāmatas pravietiskajās daļās viena pravietiskā diena ir vienāda ar vienu burtisku gadu. Mēs atrodam šo dienas/gada principu 4. Moz. 14:34 un Ec. 4:6.

Dienas/gada princips balstās ne tikai uz šiem diviem tekstiem, bet uz plašu Svēto Rakstu pamatu. Dr. Viljams Šī, hronologs un Vecās Derības zinātnieks, norāda uz 23 Bībeles pierādījumiem Vecajā Derībā, kas liecina par šo principu. Bībeles tulki to ir izmantojuši gadsimtiem ilgi.

Vestgoti, vandali un ostgoti bija ciltis, kas ticēja doktrīnām, kuras atšķīrās no Romas oficiālajām mācībām. 1260 dienas sākās, kad pēdējā no šīm barbaru ciltīm, ostgoti, tika padzīta no Romas 538. gadā. Šis garīgās tumsas periods turpinājās līdz mūsu ēras 1798. gadam, kad Napoleona ģenerālis Bertjē izveda pāvestu no Romas. Šajā ilgajā periodā neskaitāmi kristieši tika nogalināti, jo paklausīja Dieva Vārdam. Viņi bija uzvarētāji pat nāvē. Kristū viņi bija brīvi no grēka vainas un varas, uzvarot "ar Jēra asinīm". Kristus uzvara pār sātanu pie krusta bija viņu uzvara. Lai gan viņi nomira, nāve ir tikai miegs līdz Kristus atnākšanai.

`Kā piepildījušies Bībeles pravietojumi stiprina tavu ticību?`