---
title:  Tālākiem pētījumiem
date:   26/04/2024
---

"Dievs ļāva sevišķai gaismai apspīdēt šo izvēlēto vīru prātu, atklājot tiem daudzus Romas maldus, tomēr viņi vēl nesaņēma visu gaismu, kuru vajadzēja sniegt pasaulei. Ar šiem saviem kalpiem Dievs vadīja ļaudis ārā no Romas piekritēju tumsas, bet tiem vēl nācās sastapties ar daudziem un lieliem šķēršļiem, tādēļ Kungs tos veda soli pa solim, kā ļaudis spēja iet. Viņi nebija sagatavoti saņemt visu gaismu uzreiz. Ja tā tiem arī būtu sniegta, tad viņi novērstos, jo nespētu to panest, tāpat kā pusdienas saules pilns spožums liek novērsties tiem, kas ilgi dzīvojuši tumsā. Tāpēc Kungs vadoņiem to atklāja tikai pamazām, cik ļaudis spēja uzņemt. Gadsimtu pēc gadsimta viens otram sekoja citi uzticīgi strādnieki, kuriem ļaudis reformas takā vajadzēja vadīt arvien tālāk un tālāk." (E. Vaita "Lielā cīņa" 103. lpp.)

"Kādā citā vēstulē priesterim, kas bija kļuvis par Evaņģēlija mācekli, Huss ar dziļu pazemību runāja par savām kļūdām, apsūdzot sevi, ka viņam paticis valkāt greznu apģērbu un dzīves laikā tas vieglprātīgi izšķiedis daudz stundu. Šiem vārdiem viņš pievienoja vēl dažas aizkustinošas pamācības: ‘Lai visu tavu prātu aizņem Dieva godība un dvēseļu glābšana, bet nevis garīdzniecības amati un laicīgi īpašumi. Sargies savu namu izrotāt vairāk kā savu dvēseli un visvairāk rūpējies par garīgo skaistumu! Esi dievbijīgs un vienkāršs attiecībās ar trūcīgajiem un neizšķied savu mantu mielastos! Lai tev vēlāk nevajadzētu labot savu dzīvi un tu varētu būt brīvs no pārmērībām, es baidos, ka tu, tāpat kā es, tiksi smagi pārmācīts (..). Tu pazīsti manu mācību, jo jau no bērnības esi saņēmis manas pamācības, tāpēc būtu veltīgi tev vēl vairāk ko rakstīt. Bet es tevi ļoti lūdzu, Dieva žēlastības spēkā neatdarini manu vieglprātību, kur tu esi redzējis mani krītam!' Uz vēstules aploksnes vēl sekoja piebilde: 'Mans draugs, es tevi ļoti lūdzu, nesalauz šo zīmogu, pirms tu neesi ieguvis drošas ziņas, ka es esmu miris." (E. Vaita “Lielā cīņa" 105., 106. lpp.)

**Jautājumi pārrunām**:

`Kas ir "pakāpeniskā gaisma"? Kāpēc Dievs atklāj patiesību pakāpeniski? Kā šie principi attiecas uz Dieva draudzi mūsdienās?`

`Kā jaunie patiesības atklājumi ir saistīti ar iepriekšējām patiesībām, ko Dieva ļaudis ir sapratuši? Kāpēc jaunā gaisma nekad nedrīkst būt pretrunā ar veco?`

`Neatkarīgi no tā, kur jūs dzīvojat, jūsu kultūra veicinās vērtības, idejas un morāles kodeksus, kas kaut kādā veidā ir pretrunā ar Bībeles mācībām. Apzinot konfliktējošos jautājumus, kā jūs redzat sevi un mūs kā draudzi, kas tiek galā ar šiem izaicinājumiem? Kā palikt labiem pilsoņiem, vienlaikus nepakļaujoties jebkādām deformētām vērtībām, ko sludina mūsu kultūra?`

`Kā Jana Husa vēstule ietekmē jūsu domāšanu šodien? Kas jūs saviļņo šajā vēstulē?`