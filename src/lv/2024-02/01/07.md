---
title:  Tālākiem pētījumiem
date:   05/04/2024
---

"Izraidot sātanu no Debesīm, Dievs deklarēja savu taisnību un saglabāja troņa godu. Bet, kad cilvēks apgrēkojās, pakļaujoties šī ārkārtējā gara viltībām, tad Dievs pierādīja savu mīlestību, kritušās cilvēces vietā nododot nāvē Vienpiedzimušo Dēlu. Salīdzināšanas darbā atklājas Dieva raksturs. Kristus ir varens pierādījums visam Universam, ka Lucifera izvēlētajā grēka ceļā nekādā ziņā nav vainojama Dieva pārvaldības sistēma." (E. Vaita "Lielā cīņa" 500., 501. lpp.) "Pasludinot bauslības negrozāmību, Golgātas krusts tajā pašā laikā visam Universam liecina, ka grēka alga ir nāve. Pestītājam mirstot izdvestais sauciens: 'Viss piepildīts!' sātanam kļuva par nāves zvanu. Tad izšķīrās lielā cīņa, kas jau tik ilgi bija turpinājusies, un līdz ar to tika nodrošināta arī grēka galīgā izdeldēšana. Dieva Dēls izgāja cauri kapa vārtiem, ‘lai ar nāvi iznīcinātu to, kam nāves vara, tas ir, velnu' (Ebr. 2:14).” (E. Vaita “Lielā cīņa" 503. lpp.)

**Jautājumi pārrunām**:

`Ja Dievs zināja, ka Lucifers gatavojas sacelties, kāpēc Dievs viņam vispār deva izvēles tiesības? Vai arī kāpēc Dievs viņu nekavējoties neiznīcināja, kad Lucifers sacēlās? Kāda varētu būt nekritušā Visuma reakcija, ja Dievs nekavējoties būtu iznīcinājis Luciferu? Kāpēc izpratne par Visuma interesi par pestīšanas plānu (1. Pēt. 1:12, Atkl. 5:13, Atkl. 16:7) ir tik svarīga, lai izprastu lielo cīņu?`

`Kādu iemeslu vai iemeslus Kristus krusta nāvei jūs varat minēt? Vai tas notika tikai tāpēc, lai atklātu Dieva raksturu? Vai tas nozīmēja maksāt izpirkuma maksu par grēku? Ja jā, kam tika izmaksāta izpirkuma maksa? Dalieties savās domās un sniedziet tām pamatojumu Bībelē.`

`Ko mēs domājam, lietojot terminu "lielā cīņa"? Pārrunājiet dažādus lielās cīņas aspektus un to, kā šīs nedēļas nodarbība attiecas uz jūsu dzīvi.`

`Kuri Bībeles panti runā par lielās cīņas realitāti? (Sk., piem., Īj. 1, 2; Ef. 6:12.)`

`Ar ko septītās dienas adventistu izpratne ir unikāla citu kristīgo konfesiju vidū? Kas šajā lielās cīņas tēmā ir tas, kas adventistus atšķir no citiem?`