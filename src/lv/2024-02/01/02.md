---
title:  Karš Debesīs
date:   31/03/2024
---

`Izlasi Atkl. 12:7-9. Ko šie panti atklāj par brīvību, kas ir Debesīs, un par ļaunuma izcelsmi? Kā Dievs varēja reaģēt, kad Lucifers sacēlās?`

Šajos pantos ir aprakstīts kosmisks konflikts starp labo un ļauno. Sātans un viņa eņģeļi karoja pret Kristu un galu galā tika padzīti no Debesīm. Šķiet ārkārtīgi dīvaini, ka karš varēja izcelties tik ideālā vietā kā Debesis. Kāpēc tas notika? Vai mīlošs Dievs radīja dēmonisku eņģeli, kurš uzsāka šo karu? Vai šajā eņģelī bija kāds liktenīgs trūkums, kas lika viņam sacelties? Bībele nepārprotami izskaidro ļaunuma izcelsmi. Tā paceļ priekškaru un ļauj ieskatīties konflikta starp labo un ļauno aizkulisēs.

`Salīdzini Ec. 28:12-15 un Jes. 14:12-14. Kas notika šī eņģeļa vārdā Lucifers prātā, kas lika viņam sacelties?`

Dievs nav radījis velnu. Viņš radīja žilbinoši spožu būtni vārdā Lucifers. Šis eņģelis tika radīts bez vainas. Viņa pilnība ietvēra izvēles brīvību – Dieva valdības pamatprincipu, kas balstās uz mīlestību, nevis piespiešanu. Grēks radās Luciferā jau Debesīs. Nav loģiska izskaidrojuma, kāpēc šis pilnīgais eņģelis ļāva lepnumam un greizsirdībai iesakņoties sirdī un pāraugt dumpi pret savu Radītāju.

Lucifers, radīta būtne, vēlējās pielūgsmi, kas piederēja tikai Radītājam. Viņš mēģināja uzurpēt Dieva troni, apšaubot Dieva autoritāti. Viņa sacelšanās izraisīja atklātu karu Debesīs.

Lai gan Dievs ilgi cietās ar Luciferu, Viņš nevarēja ļaut viņam ar savu sacelšanos sabojāt Debesis. “Debesu padome aicināja Luciferu visu pārdomāt. Dieva Dēls viņam rādīja Radītāja laipnību, varenību un taisnību, kā arī Viņa likumu svēto, negrozāmo dabu. Dievs pats bija nodibinājis Debesīs valdošo kārtību, un, atkāpjoties no tās, Lucifers ne tikai apkaunotu savu Radītāju, bet arī pazudinātu pats sevi. Tomēr bezgalīgā mīlestībā un žēlastībā sniegtais brīdinājums pamodināja vienīgi vēl lielāku pretestības garu. Lucifers atļāva greizsirdībai uz Kristu gūt virsroku un tādēļ savos nodomos kļuva tikai vēl apņēmīgāks." (E. Vaita "Lielā cīņa" 494., 495. lpp.)

`Kādas mācības tu vari gūt par Dieva raksturu no tā, kā Viņš izturējās pret ļaunumu?`