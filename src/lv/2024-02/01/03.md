---
title:  Lucifers krāpj, Kristus valda
date:   01/04/2024
---

Nav loģiska izskaidrojuma, kāpēc Lucifers, šis ideālais eņģelis, ļāva lepnumam un greizsirdībai iesakņoties savā sirdī un pāraugt dumpī pret savu Radītāju. Sātana lepnums ļāva nobriest atklātam dumpim. Viņš apsūdzēja Dievu netaisnīgumā un negodīgumā. Viņš aplipināja eņģeļus ar savām šaubām un apsūdzībām.

`Izlasi Atkl. 12:4. Ko šis pants atklāj par sātana krāpšanas spējām? Cik daudz eņģeļu iekrita viņa lamatās, noticot meliem par Dievu?`

Kad Debesīs sākās karš, eņģeļiem bija jāizlemj – vai viņi sekos Jēzum vai Luciferam. Kāds bija šī kara raksturs? Vai tas bija fizisks vai ideoloģisks karš, vai abi? Mēs nezinām detaļas, taču konflikts bija pietiekami fizisks, lai sātans un viņa eņģeļi galu galā tiktu "padzīti" un viņiem vairs netiktu "atrasta vieta debesīs” (Atkl. 12:8, 9, NKJV). Šis karš acīmredzami ietver kaut kādu fizisku elementu.

Viena lieta par karu Debesis ir skaidra. Katram eņģelim bija jāizšķiras par vai pret Kristu. Kam viņi sekos? Kura balsī viņi ieklausīsies? Uzticīgie eņģeļi izvēlējās būt paklausīgi Kristus mīlestības pilnajām pavēlēm, savukārt viena trešdaļa eņģeļu ieklausījās Lucifera balsī, tādējādi nepaklausot Dievam un zaudējot Debesis. Arī mēs šajā zemes vēstures kritiskajā laikā esam aicināti izšķirties par vai pret Kristu. Arī mums būs jāatklāj, kura pusē mēs esam – Kristus vai sātana pusē.

`Izlasi 1. Moz. 2:15–17, 2. Moz. 32:26, Joz. 24:15, 1. Ķēn. 18:20, 21 un Atkl. 22:17. Kādu lielās cīņas pamatprincipu šie panti mums atklāj?`

Kad Dievs radīja cilvēci, Viņš dziļi mūsu smadzenēs iestrādāja spēju domāt, spriest un izvēlēties. Mūsu būtība ir mūsu spēja izdarīt morālas izvēles. Mēs neesam tikai roboti. Mēs esam radīti pēc Dieva tēla, un mums, atšķirībā no dzīvniekiem, piemīt spēja izdarīt morālas izvēles un dzīvot pēc mūžīgiem principiem. Kopš Lucifera sacelšanās Debesīs Dievs ir aicinājis Savus ļaudis atbildēt Viņa mīlestībai un būt paklausīgiem Viņa pavēlēm, izvēloties kalpot Viņam.

`Ko mēs no cīņas Debesīs varam mācīties par mūsu katra personīgo cīņu ar ļaunumu? Ja sātans spēja pievilt šīs taisnīgās, svētās Debesu būtnes, ko tas liecina par viņa Jaunajiem mēģinājumiem piekrāpt arī mūs?`