---
title:  Mūsu Augstais Priesteris
date:   04/04/2024
---

Tas, ko Jēzus mūsu labā darīja pie krusta, ļauj Viņam arī aizlūgt par mums Debesīs. Mūsu augšāmceltais Kungs ir mūsu lielais Augstais Priesteris, kas nodrošina visu, kas mums nepieciešams, lai mēs tiktu izglābti un dzīvotu Dieva valstībā mūžīgi.

`Izlasi Ebr. 4:15, 16 un Ebr. 7:25. Kā šie panti sniedz mums pārliecību kārdinājumu, ciešanu, slimību un nāves pasaulē?`

Tekstā teikts, ka Viņš "tāpat kārdināts visās lietās, tikai bez grēka” (Ebr. 4:15). Un tad seko piebilde: "Tāpēc pieiesim bez bailēm" - tas nozīmē ar pārliecību -"pie žēlastības troņa, lai saņemtu apžēlošanu un atrastu žēlastību, palīdzību īstā laikā” (Ebr. 4:16).

Ļoti vienkārši sakot, Jēzus mūs parāda Visuma priekšā kā ietērptus Savā taisnībā, izglābtus Viņa nāvē un izpirktus ar Viņa asinīm. Viņš bija viss, kam vajadzēja būt mums. Kristū nav nosodījuma par mūsu pagātnes grēkiem. Kristū mūsu vaina ir zudusi, un ar Viņa vareno aizlūgumu grēka tvēriens mūsu dzīvē ir salauzts. Ķēdes, kas mūs saista, ir atraisītas, un mēs esam brīvi.

`Izlasi Jņ. 17:24–26. Pēc kā Kristus ilgojas lielajā cīņā starp labo un ļauno?`

"Pienesis vislielāko upuri, Kristus pacēlās Debesīs, tomēr atteicās pieņemt eņģeļu pielūgšanu, pirms nebija izteicis lūgumu: "Es gribu, lai, kur Es esmu, arī tie ir pie Manis, ko Tu Man esi devis" (Jņ. 17:24). Tad neizsakāmā mīlestībā un spēkā no Tēva troņa nāca atbilde: "Visi Dieva eņģeļi Viņu lai pielūdz” (Ebr. 1:6). Jēzu nekas nebija aptraipījis. Pazemošanās bija beigusies, upuris bija pienests, un Viņam tika dots vārds, kas ir augstāks par visiem vārdiem." (E. Vaita "Lielā cīņa" 501., 502. lpp.) Jēzus vairāk par visu grib, lai mēs būtu ar Viņu Debesīs. Viņa sirds vēlme, kas ir Viņa nāves un aizlūgšanu pamatā, ir mūs glābt. Vai tavā dzīvē ir kāda īpaša vajadzība? Pastāsti to Jēzum. Kur ir bēdas, tur Viņš nes mierinājumu. Kur ir bailes, tur Viņš nes mieru. Kur ir vainas apziņa, tur Viņš nes piedošanu. Kur ir vājums, tur Viņš nes spēku.

`Kāpēc, tavuprāt, Kristus upurēja Sevi mūsu labā? Kas padara mūs tik vērtīgus Viņa acīs?`