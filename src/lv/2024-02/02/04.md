---
title:  Uzticība, piedzīvojot vajāšanas
date:   09/04/2024
---

Pirmajos kristietības gadsimtos kristīgā baznīca strauji auga, neskatoties uz ieslodzījumiem, spīdzināšanām un vajāšanām. Uzticīgie kristieši, pilnībā nodevušies Kristum, piepildīti ar Svēto Garu, sludināja Viņa Vārdu ar spēku. Dzīves mainījās, un desmitiem tūkstoši atgriezās.

`Izlasi Ap. d. 2:41; Ap. d. 4:4, 31; Ap. d. 5:42; un Ap. d. 8:1–8. Ko šie panti mums māca par izaicinājumiem, kādus piedzīvoja Jaunās Derības draudze, un arī to, kāpēc tā tik strauji auga?`

Mācekļi piedzīvoja draudus (Ap. d. 4:17), ieslodzījumu (Ap. d. 5:17, 18), vajāšanas (Ap. d. 8:1) un pat nāvi (Ap. d. 7:59, Ap. d. 12:2), tomēr Svētā Gara spēkā drosmīgi sludināja augšāmcelto Kristu, un draudžu skaits auga visā Jūdejā, Galilejā un Samarijā (Ap. d. 9:31).

Elles bastioni tika satricināti. Sātana važas tika salauztas. Pagānu māņticība sabruka augšāmceltā Kristus spēka priekšā. Evaņģēlijs triumfēja, piedzīvojot nepārvaramas grūtības. Mācekļi vairs nelūdza augšistabā. Bailes izklīda kā zūdoša ēna.

Tā vietā ticība pildīja mācekļu sirdis. Viens skatiens uz augšāmcelto Kungu mainīja viņu dzīvi. Jēzus piešķīra viņu dzīvei jaunu jēgu. Kungs viņiem bija devis ne tikai Lielo uzdevumu (Mk. 16:15), bet arī lielu solījumu: "Bet jūs dabūsit spēku, kad Svētais Gars būs nācis pār jums, un būsit Mani liecinieki kā Jeruzalemē, tā visā Jūdejā un Samarijā un līdz pašam pasaules galam.” (Ap. d. 1:8)

Evaņģēlijs iekļuva visattālākajos zemes nostūros (Kol. 1:23). Lai gan Jānis, pēdējais no mācekļiem, nomira 1. gs. beigās, citi pacēla patiesības lāpu un sludināja dzīvo Kristu. Plīnijs Jaunākais, Romas provinces Bitīnijas gubernators mūsdienu Turcijas ziemeļu krastā, ap 110. gadu rakstīja imperatoram Trajānam. Plīnija paziņojums ir nozīmīgs, jo tas notika gandrīz astoņdesmit gadus pēc krustā sišanas. Plīnijs aprakstīja oficiālās tiesas prāvas, kuras viņš veica, lai atrastu un nogalinātu kristiešus. Viņš norādīja: "Daudzi visu vecumu, šķiru un abu dzimumu cilvēki tiek pakļauti briesmām ar apsūdzību palīdzību, un tas turpināsies. Šī [kristietības] māņticība ir izplatījusies ne tikai pilsētās, bet arī ciemos un lauku rajonos.” (Henrijs Betensons “Documents of the Christian Church” (New York: Oxford University Press, 2011), 4. lpp.)

`Neraugoties uz ļaunākajiem velna uzbrukumiem, kristiešu draudze strauji auga. Ko mēs varam mācīties no agrīnās draudzes, kas varētu palīdzēt mums, gala laika draudzei?`