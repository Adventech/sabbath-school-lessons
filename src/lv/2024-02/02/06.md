---
title:  Mīlestības novēlējums
date:   11/04/2024
---

`Izlasi Jņ. 13:35 un 1. Jņ. 4:21. Ko šīs Rakstu vietas atklāj par sātana izaicinājumu pret Dieva valdību lielajā cīņā? Ko tie mums atklāj par patiesas kristietības būtību?`

Pirmajos gadsimtos mīlestība bija kristīgo kopienu norma. Tertuliāns apgalvoja: "Galvenokārt tik cēlas mīlestības darbi ir tie, ko daudzi uzskata par mūsu kvalitātes zīmi. Redziet, viņi saka, cik ļoti viņi mīl viens otru." (Sk. "Tertullian's Apology 39" vietnē www.logoslibrary.org/tertullian/apology/39.html.)

Viena no lielākajām Dieva mīlestības atklāsmēm tika parādīta, kad 160. gadā un 265. gadā plosījās divas postošas pandēmijas. Kristieši izcēlās, kalpojot slimajiem un mirstošajiem. Sērgas nogalināja desmitiem tūkstošu un atstāja tukšus veselus ciematus un pilsētas. Kristiešu nesavtīgā uzupurēšanās, gādīgā un mīlestības pilnā kalpošana atstāja milzīgu iespaidu uz iedzīvotājiem. Šo divu epidēmiju laikā un vēlāk tūkstošiem un simtiem tūkstošu, pat miljoniem cilvēku Romas impērijā sāka ticēt Jēzum. Mīlestība, rūpes un organizēta, nesavtīga slimo un mirstošo aprūpe lika apbrīnot šos ticīgos un Kristu, ko viņi pārstāvēja.

Rodnija Stārka "Kristietības uzplaukums" ("The Rise of Christianity") ir mūsdienīgs vēsturisks stāstījums, kas attēlo šos notikumus jaunā gaismā. Tajā viņš apraksta, kā otrās epidēmijas laikā (260. g.) visa kristiešu kopiena, ko joprojām lielā mērā pārstāvēja jūdu izcelsmes ticīgie, kļuva par īstu aprūpētāju armiju, nodrošinot ciešanās esošās kopienas pamatvajadzības. Otrās epidēmijas kulminācijā, ap 260. gadu, kādā Lieldienu vēstulē Dionīsijs rakstīja garu pateicību par vietējo kristiešu varonīgajām pūlēm. Daudzi no viņiem zaudēja dzīvību, rūpējoties par citiem.

"Lielākā daļa mūsu brāļu kristiešu parādīja neierobežotu mīlestību un lojalitāti, nekad nesaudzējot sevi un domājot tikai cits par citu. Neskatoties uz briesmām, viņi uzņēmās atbildību par slimajiem, rūpējoties par katru viņu vajadzību un kalpojot viņiem Kristū, un kopā ar viņiem aizgāja no šīs dzīves mierīgi un laimīgi; ja viņus ar šo slimību inficēja citi, viņi pieņēma savu tuvāko slimību un ar prieku panesa viņu sāpes.” (Rodney Stark "The Rise of Christianity" (Princeton, New Jersey: Princeton University Press, 1996), 82. lpp.)

`Kāds mums šeit ir acīmredzamais vēstījums? Kā iemācīties nomirt sev, lai arī mēs varētu izpaust šo pašu nesavtīgo garu? Tas nav viegli, vai ne?`