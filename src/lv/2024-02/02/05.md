---
title:  Rūpējoties par kopienu
date:   10/04/2024
---

Agrīnā kristiešu draudze auga ne tikai tāpēc, ka tās locekļi sludināja evaņģēliju, bet arī tāpēc, ka dzīvoja saskaņā ar evaņģēliju. Ticīgie bija paraugs Kristus kalpošanai, kurš “staigāja pa visu Galileju, mācīdams viņu sinagogās un sludinādams Valstības evaņģēliju un dziedinādams visas slimības un sērgas tautā” (Mt. 4:23). Jēzus dziļi rūpējās par cilvēkiem, un tāpat darīja arī Jaunās Derības draudze. Tieši šī nesavtīgā mīlestība un apņemšanās rūpēties par cilvēku vajadzībām kopā ar labo evaņģēlija vēsti Svētā Gara spēkā atstāja tik lielu iespaidu uz pasauli kristīgās baznīcas pirmajos gadsimtos.

`Izlasi Ap. d. 2:44–47, Ap. d. 3:6–9 un Ap. d. 6:1–7. Lai gan apstākļi atšķiras, kādus autentiskas kristietības principus mēs uzzinām no šiem pantiem?`

Šie Jaunās Derības ticīgie sekoja Kristus paraugam, ko, kā teica Pēteris, Dievs bija "ar Svēto Garu un spēku svaidījis .., kas gājis apkārt, labu darīdams un dziedinādams visus velna nomāktos, jo Dievs bija ar Viņu" (Ap. d. 10:38). Kristus draudze bija Viņa miesa virs zemes un šajos pirmajos gadsimtos pauda Kristus pašuzupurīgo mīlestību un rūpes par sāpināto, salauzto cilvēci. Šie ticīgie bija dzīvi Kristus līdzjūtības piemēri.

Lielajā cīņā, kas plosās Visumā, velns vēlas sabojāt Dieva tēlu cilvēcē. Evaņģēlija mērķis ir šo tēlu atjaunot. Atjaunošana ietver fizisko, mentālo, emocionālo un garīgo dziedināšanu.

Jņ. 10:10 Jēzus atklāj Savu plānu katram no mums.

"Zaglis nenāk kā vien zagt, nogalināt un iznīcināt. Es esmu nācis, lai viņiem būtu dzīvība un lai viņiem tā būtu pārpilnība" (NKJV). Viņš ilgojas, lai mēs būtu fiziski veseli, mentāli modri, emocionāli stabili un garīgi veseli.

Īpaši patiesi tas ir Viņa apsolītās atgriešanās kontekstā. Šī pasaule piedzīvo milzīgu krīzi. Paša Jēzus pravietojumi Mateja evaņģēlija 24. un Lūkas 21. nodaļā vēsta par katastrofāliem apstākļiem zemes virsū pirms Viņa atgriešanās. Kad Kristus pieskaras mums ar Savu dziedinošo žēlastību, mēs ilgojamies ar Kristus pieskārienu pieskarties citiem, lai tie kļūtu veseli. Jēzus sūta mūs uz sagruvušu pasauli kā Kristus vēstnešus, lai mēs ar Savu mīlestību pieskartos citiem. Jaunās Derības kristietību raksturoja ticīgo mīlestība citam uz citu un savām kopienām.

`Pārrunājiet: kāda loma ir draudzei, sadarbojoties ar Kristu, lai pierādītu, ka sātana apsūdzības ir nepareizas?`