---
title:  Debesu svētnīca
date:   19/05/2024
---

`Izlasi 2. Moz. 25:8, 9, 40 un Ebr. 8:1–6. Kādas divas svētnīcas ir aprakstītas šajos pantos?`

Kad agrīnie adventistu ticīgie pētīja Svētos Rakstus nākamajos mēnešos pēc 1844. gada, viņi saprata, ka Bībelē ir minētas divas svētnīcas - Mozus uzceltā un īstā svētnīca Debesīs. Termins "svētnīca", kā tas lietots Bībelē, attiecas, pirmkārt, uz Mozus celto telti kā Debesu lietu paraugu vai "veidu" un, otrkārt, uz "īsto telti" Debesīs, uz kuru norādīja zemes svētnīca. Pēc Kristus nāves dienišķā kalpošana zaudēja savu nozīmi. "Patiesā telts" Debesīs ir jaunās derības svētnīca. Un, tā kā Dan. 8:14 pravietojums piepildās šajā laikmetā, svētnīcai, uz kuru tas attiecas, ir jābūt jaunās derības svētnīcai.

"2300 dienu beigās, tas ir, 1844. gadā, virs zemes vairs nebija nekādas svētās vietas. Tātad pravietojums: 'Divi tūkstoši un trīssimti dienas būs skaitāmas no vakara līdz rītam, tad svētā vieta atkal taps iesvētīta,' neapšaubāmi norāda uz svētnīcu Debesīs." (E. Vaita "Lielā cīņa" 417. lpp.)

Svētnīca tuksnesī bija Debesu svētnīcas paraugs. Dievkalpojumi zemes svētnīcā atspoguļoja dievišķo pestīšanas plānu. Katrs upuris atspoguļoja Jēzus upuri pie Golgātas krusta (sk. Jņ. 1:29). Pateicoties Kristus upurim, mēs esam brīvi no grēka nosodījuma, esam saņēmuši piedošanu. Mūsu vaina tiek atņemta, pieņemot Jēzus upuri mūsu labā un izsūdzot savus grēkus (1. Jņ. 1:9). Jēzus ir ne tikai Jērs, kurš miris par mums, bet arī priesteris, kas dzīvo mūsu dēļ.

Ebr. 7:25 ir paskaidrots: "Tādēļ arī Viņš var uz visiem laikiem izglābt tos, kas caur Viņu nāk pie Dieva, vienmēr dzīvs būdams, lai tos aizstāvētu." Viņš noņem grēka vainu un izglābj mūs no grēka varas (Rom. 8:1-4; 2. Kor. 5:21). Jēzus kalpošana Debesu svētnīcā ir paredzēta mums. Pateicoties Viņa aizlūgšanām, grēka vara mūsu dzīvē tiek salauzta. Mēs vairs neesam savas grēcīgās dabas vergi. Kristū mēs esam brīvi – brīvi no grēka nosodījuma un brīvi no grēka kontroles. Ticībā turoties pie Kristus, mums ir pestīšanas pārliecība.

`Ko jums nozīmē zināt-Jēzus ir Debesīs un kalpo jūsu labā, kas nozīmē to, ka Viņš darbojas kā starpnieks jūsu labā? Kāpēc jums ir vajadzīgs Starpnieks, kas jūs atbalstītu? Kāpēc šī patiesība ir laba ziņa?`