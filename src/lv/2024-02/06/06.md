---
title:  Patiesība uzvar
date:   09/05/2024
---

Neskatoties uz ienaidnieka uzbrukumiem, Dieva darbs uz zemes sasniegs brīnišķīgu kulmināciju. Evaņģēlijs tiks sludināts "visām tautām un ciltīm, valodām un tautībām" (Atkl. 14:6). Lielā cīņa starp Kristu un sātanu beigsies ar to, ka Kristus pilnībā pārspēs elles spēkus. Dieva valstība uzvarēs ļaunumu, un grēks uz visiem laikiem tiks izskausts no Visuma. Atkl. 11. nodaļa sākas ar sātana mēģinājumu Francijas revolūcijas laikā iznīcināt kristietību un izskaust ticību Dievam, bet nodaļa beidzas ar Dieva valstības triumfu pār ļaunuma valdībām un varām. Tas sniedz iedrošinājumu visiem, kas piedzīvo ugunīgus pārbaudījumus Kristus un Viņa patiesības labā.

`Izlasi Atkl. 11:15-18. Kādi notikumi saskaņā ar šiem pantiem notiek laika beigās, kad atskan septītā bazūne?`

Šīs pasaules valstības ir kļuvušas par mūsu Kunga valstībām. Kristus ir uzvarētājs. Ļaunums ir uzvarēts. Jēzus uzvar un sātans zaudē. Taisnība triumfē. Patiesība valda. Būtu labi, ja mēs ieklausītos šādā norādījumā: "Viss, kas celts ar cilvēcisko autoritāti, sabruks, bet tas, kam pamats likts uz Dieva nemainīgā Vārda Klints, stāvēs mūžīgi." (E. Vaita "Lielā cīņa" 288. lpp.)

`Izlasi Atkl. 11:19. Ko Jānis redzēja atvērtu Debesīs? Un ko viņš redzēja, kad viņš ielūkojās debesīs?`

Jāņa skatienam tika atvērts Dieva templis Debesīs. Kad viņš skatījās uz Vissvētāko vietu, viņš ieraudzīja derības šķirstu. Vecās Derības svētnīcā, kas bija celta pēc lielā oriģināla Debesīs, starp abām eņģeļu figūrām, kas bija izvietotas uz derības šķirsta vāka, atklājās Dieva krāšņā klātbūtne. Šķirsta iekšienē bija Dieva likums. Lai gan mēs tiekam glābti tikai žēlastībā caur ticību, paklausība Dieva likumam atklāj, vai mūsu ticība ir patiesa. Dieva bauslība ir tiesas pamats jeb etalons (Jēk. 2:12). Šis fakts kļūst jo īpaši svarīgs un aktuāls laika beigās (sk. Atkl. 12:17; Atkl. 14:12).

`Kā mūs šodien uzrunā pārsteidzošais kontrasts starp franču revolūcijas bezdievību un krāšņo kulmināciju, kas attēlota Atkl. 11. nodaļā?`