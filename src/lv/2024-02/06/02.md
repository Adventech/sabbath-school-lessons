---
title:  Divi liecinieki
date:   05/05/2024
---

`Izlasi Atkl. 11:3—6. Uzskaiti piecas divu liecinieku pazīmes, kuras atklātas šajā Rakstu vietā.`

Caharijas 4. nodaļā pravietis redzēja divus olīvkokus abās zelta svečtura pusēs-tos pašus attēlus, ko mēs atrodam Atklāsmes grāmatas 11. nodaļā. Cakarijam ir teikts, ka "tie ir tie abi svaidītie, kas kalpo visas pasaules Kungam" (Cah. 4:14). Olīvkoki nodrošina eļļu lampas statīvā, lai tā turpinātu dot gaismu. Mums tiek atgādināts dziesminieka rakstītais: "Tavs vārds ir manu kāju spīdeklis un gaišums uz maniem ceļiem” (Ps. 119:105). Eļļa simbolizē Svēto Garu (Cah. 4:2, 6). Jāņa vīzija Atkl. 11 apraksta Dieva Vārdu, kas tiek pasludināts Svētā Gara spēkā, lai apgaismotu pasauli.

Šie divi liecinieki var pravietot un neļaut lietum līt tik ilgi, cik viņi paredz. Viņi var pārvērst ūdeni par asinīm un satriekt zemi ar sērgām. Balstoties uz Dieva vārdu, Elija teica, ka Israēlā nelīs lietus, un, atbildot uz viņa lūgšanu, lietus tiešām nelija trīsarpus gadus (sk. Jēk. 5:17). Tad viņš lūdza Dievu, un lietus atgriezās pēc tam, kad Baāla viltus pravieši nespēja izbeigt sausumu (1. Ķēn. 17, 18). Mozus ar Dieva Vārda starpniecību izsauca ēģiptiešiem visu veidu mocības, tostarp ūdens pārvēršanu asinīs, jo faraons atteicās atbrīvot Dieva tautu (2. Moz. 7. nod.).

Tos, kas cenšas kaitēt Svētajiem Rakstiem, aprīs uguns, kas nāk no viņu mutes. Dievs saka: "Tāpēc ka jūs šādu vārdu sludināt, Es likšu Savus vārdus kā uguni tavā mutē un šo tautu padarīšu par malku, ka tā to aprīs!" (Jer. 5:14) Dieva Vārds pasludina spriedumu visiem tiem, kas to noraida. Viņa vārds ir kā uguns mutē.

Jņ. 5:39 Jēzus paziņo, ka Vecās Derības Raksti liecina par Viņu. Viņš arī saka, ka evaņģēlijs tiks sludināts "par liecību" visai pasaulei (Mt. 24:14), un Jaunā Derība kopā ar Veco Derību ir šīs liecības pamatā. Vārds ar to pašu sakni ("martys") kā vārdam "liecība", kas izmantoti šajos divos pantos, izmantots Atkl. 11:3.

Kas ir šie divi liecinieki? Ņemot vērā šīs bībeliskās norādes un raksturojumu Atkl. 11. nodaļā, mēs varam secināt (tomēr ne dogmatiski), ka šie divi liecinieki ir Vecās un Jaunās Derības Raksti, kas sniedz pasaulei Dieva gaismu un patiesību.

`Daudzi kristieši mūsdienās mēdz noniecināt Veco Derību, nodēvēt to par neatbilstošu un nevajadzīgu, jo mums ir Jaunā Derība. Kas šajā attieksmē ir tik ļoti slikts?`