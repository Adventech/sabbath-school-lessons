---
title:  Divi liecinieki augšāmcēlušies
date:   08/05/2024
---

`Izlasi Atkl. 11:11. Kas šajā pantā pravietots par Dieva Vārdu?`

Franču revolūcijas beigās Dieva Vārds pārnestā nozīmē atkal atdzīvojās. Notika varena atmoda. Lielas bailes pārņēma tos, kuri redzēja, ka Dieva Vārds atkal kļūst par Dieva dzīvo spēku uz pestīšanu. 18. gs. beigās Dievs uzmodināja vīriešus un sievietes, kas bija apņēmušies nest evaņģēliju līdz pasaules malai. Cilvēki ātri izplatīja Bībeles vēsti, piemēram, Viljams Kerijs, kurš ceļoja uz Indiju un tulkoja Bībeli desmitiem Indijas dialektos. Bībeles spēka vadīti, misionāri tika sūtīti visā pasaulē.

Nav nejaušība, ka šie vispasaules misijas centieni radās pēc Francijas revolūcijas. Dieva Vārds ir dzīvs Vārds, un, lai gan daudziem tas šķita “miris”, tas joprojām dzīvoja ticīgo sirdīs un atkal celsies, lai dzīvotu, kā paredzēja Atklāsmes pravietojumi. "Neticīgais Voltērs reiz lielīdamies sacīja: 'Man ir apnicis klausīties ļaudis atkārtoti sakām, ka kristīgo reliģiju dibinājuši divpadsmit vīri. Es gribu pierādīt, ka, lai to noliegtu, pietiek ar vienu cilvēku. Pēc viņa nāves jau pagājušas paaudžu paaudzes. Miljoni ir iesaistījušies karā pret Bībeli. Bet tā atrodas tik tālu no iznīcināšanas, ka tur, kur Voltēra laikā bija simts Dieva grāmatas kopiju, tagad ir desmit tūkstoši, jā, pat simts tūkstoši eksemplāru. Kāds agrākais kristīgās baznīcas reformators ir teicis: 'Bībele līdzinās laktai, uz kuras nodiluši daudzi āmuri." (E. Vaita "Lielā cīņa" 288. lpp.)

`Izlasi Ps. 119:89. un Ps. 111:7, 8. Ko šie raksti stāsta par Bībeli, un kāpēc mēs varam tai uzticēties?`

Dieva Vārdam var uzbrukt, un to var mēģināt apspiest, bet tas nekad netiks iznīcināts. Pat daudzi, kas sevi uzskata par kristiešiem, dažādos veidos grauj tās autoritāti, apšaubot Bībeles daļas vai pārāk uzsverot cilvēciskos elementus, ka tas viss zaudē dievišķo zīmogu un Dieva patiesība tiek iedragāta.

Mēs nekad un nekādā veidā nedrīkstam ļauties šiem uzbrukumiem Dieva Vārdam. Tas ir dzīvs arī šodien, uzrunājot cilvēku sirdis, iedvešot jaunu dzīvību tiem, kas ir gatavi klausīties Viņa Vārdā un sekot tā mācībām.

`Kuri pravietojumi uzrunā tieši tevi un kāpēc?`