---
title:  Pravietiskie laika periodi
date:   06/05/2024
---

`Salīdzini Atkl. 11:3 un Atkl. 12:5, 6, 14, 15 ar Dan. 7:25. Kādas līdzības vari atrast šajos pravietiskajos periodos?`

Abi liecinieki "maisos tērpti pravietos tūkstoš divi simti sešdesmit dienas" (Atkl. 11:3). Tas ir tāds pats laika periods kā četrdesmit divi mēneši, kuru laikā "pagāni" (tie, kas ir pret Dieva patiesību) samīdīs svēto pilsētu zem kājām (Atkl. 11:2). Dieva ienaidnieki mīda zem kājām Dieva patiesību 1260 dienas (42 x 30 = 1260, katra diena simbolizē gadu apokaliptiskajā pravietojumā), un divi Dieva liecinieki, Vecā un Jaunā Derība, pravieto pret viņiem šajā pašā laikā.

Kā mēs jau redzējām (sk. ceturto tēmu), Dan. 7:25 teikts, ka mazā raga spēks, kas radās pēc Romas impērijas sabrukuma, vajāja Dieva tautu “laiku un laiku [burtiski, "divas reizes"] un pusi laika" (NKJV). "Laiks" ir viens gads (360 dienas). Tātad trīsarpus reizes ir 1260 dienas.

Atkl. 12:6, 13 ir runāts par 1260 dienas ilgām Dieva tautas vajāšanām. Atkl. 12:14 runā par laiku, laikiem un pusi laika. Atkl. 13:5 runā par 42 mēnešiem. Atkl. 11:2, 3 ir minēti gan 42 mēneši, gan 1260 dienas. Visi šie pravietojumi apraksta viena un tā paša vēsturiskā laika perioda dažādus aspektus.

Kad Svēto Rakstu autoritāte tiek atstāta novārtā, tās vietā rodas citas (cilvēciskās) autoritātes. Tas bieži noved pie to cilvēku vajāšanas, kas atbalsta Dieva Vārdu, kā tas notika pāvesta valdīšanas laikā no 538. gada p.m.ē. līdz 1798. gadam, kad viduslaiku baznīca nonāca dziļā garīgā tumsā. Cilvēku rīkojumi aizstāja Dieva baušļus. Cilvēku tradīcijas aizēnoja evaņģēlija vienkāršību. Romas baznīca apvienojās ar laicīgo varu, lai paplašinātu savu ietekmi visā Eiropā.

Šo 1260 gadu laikā Dieva Vārds – Viņa divi liecinieki – bija ietērpti maisos. Viņu patiesības bija paslēptas zem milzīgas tradīciju un rituālu kaudzes. Šie divi liecinieki joprojām pravietoja; Bībele joprojām runāja. Pat šajā garīgajā tumsā Dieva Vārds tika saglabāts. Bija cilvēki, kas to loloja un dzīvoja pēc tā priekšrakstiem. Bet, salīdzinot ar iedzīvotāju skaitu Eiropā, to bija maz. Valdieši, Džons Huss, Hieronīms, Mārtiņš Luters, Ulrihs Cvinglijs, Džons Kalvins, Džons un Čārlzs Vesliji un daudzi citi reformatori bija uzticīgi Dieva Vārdam, kā viņi to saprata.

`Kuru mūsdienu kristiešu mācību pamatā ir tradīcijas, nevis Dieva Vārds?`