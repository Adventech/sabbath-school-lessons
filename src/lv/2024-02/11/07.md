---
title:  Tālākiem pētījumiem
date:   14/06/2024
---

Zvēra un viņa tēla pielūgšana norāda uz Daniela 3. nodaļu, kur Bābeles ķēniņš pavēlēja Sadraham, Mesaham un Abednego klanīties zelta tēlam, vai arī viņi tiks iemesti ugunīgā krāsnī. Senā Bābele, mūsdienu Bābele-problēma slēpjas pielūgsmes jautājumā. Patiesa pielūgsme izriet no prāta, ko māca Dieva Vārds, no dvēseles, ko pārveido Viņa mīlestība, un no sirds, kas piepildīta ar Viņa Garu. Tad mēs netiksim "pielīdzināti šai pasaulei", bet dzīvosim saskaņā ar Dieva gribu, kas atrodama Viņa Vārdā. Tā ir mūsu vienīgā drošība!

"Dievs nekad nerīkojas ar varu, lai apspiestu gribu vai sirdsapziņu, taču sātans gan pastāvīgi īsteno nežēlīgu tirāniju, lai savai varai pakļautu tos, kurus citādi nevar pavedināt. Ar iebaidīšanu un spēku viņš cenšas nomākt sirdsapziņu un panākt sevis godāšanu. Lai to sasniegtu, ļaunais izmanto gan reliģiskas, gan laicīgas autoritātes, mudinot tās uzspiest cilvēciskus likumus un neievērot Dieva bauslību." (E. Vaita "Lielā cīņa" 591. lpp.)

"Lai izturētu gaidāmo smago pārbaudījumu, tiem noteikti jāiepazīstas ar Dieva prātu, kā tas atklāts Viņa Vārdā. Tie Kungu spēs pagodināt tikai tad, ja būs ieguvuši pareizu izpratni par Viņa raksturu, valdību un nolūkiem un ja paši darbosies saskaņā ar tiem. Pēdējā lielajā cīņā pastāvēs vienīgi tie, kas būs nostiprinājušies Bībeles patiesībās." (E. Vaita "Lielā cīņa" 593. lpp.)

"Bet Dievam virs zemes būs tauta, kas par visu doktrīnu mērauklu un visu reformu pamatu uzskatīs Bībeli un vienīgi Bībeli. Ne izglītoto vīru domas, ne zinātnes slēdzieni, ne garīdznieku koncilu ticības apliecinājumi vai lēmumi, kuru ir tikpat daudz un kas ir tikpat pretrunīgi kā viņu pārstāvētās draudzes, ne vairākuma balss - nekas no šeit minētā, ne atsevišķi ņemot, ne kopā, nav jāuzskata par pierādījumu par vai pret kādu reliģiskās pārliecības punktu. Pirms kādas doktrīnas vai priekšraksta pieņemšanas mums vajadzētu prasīt skaidru apstiprinājumu ar 'Tā saka Kungs"." (E. Vaita "Lielā cīņa" 595. lpp.)

**Jautājumi pārrunām**:

`Kā mēs varam dzīvot, gaidot Kristus atnākšanu, un dalīties šajā cerībā, nekļūstot par trauksmes cēlājiem?`

`Pakavējies vairāk pie jautājuma par pielūgsmi. Ko mūsu ikdiena, dienas gaitas, liecina par to, ko mēs pielūdzam?`

`Kā mēs varam palīdzēt sev un citiem raudzīties uz nākotni ar pārliecību, nevis bailēm?`

`Kādu praktisku atšķirību mūsu dzīvē ienes pēdējās dienas notikumu izpratne?`