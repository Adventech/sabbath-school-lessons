---
title:  Zvēra identificēšana. 2. daļa
date:   12/06/2024
---

Tā vietā, lai pielūgtu zvēru, Dieva ļaudīm ir vislielākais prieks un augstākā laime pielūgt Viņu. Ticīgo paklausība nāk no viņu mīlošās sirds. Viņi ir uzticīgi Dievam, jo zina, cik Dievs ir uzticams.

`Izlasi Atkl. 13:5. Uzraksti zvēru identificējošo pazīmi.`

Kā runājām 4. tēmā, Dievs mums dod atslēgu pravietiskā laika izpratnei – viena pravietiska diena ir vienāda ar vienu burtisku gadu (4. Moz. 14:34, Ec. 4:6). Aprēķinot Atkl. 13:5 minēto 42 mēnešu periodu, izmantojot 30 dienu ebreju mēnesi, tas ir vienāds ar 1260 pravietiskām dienām vai burtiskiem gadiem.

Pāvestam bija liela ietekme no 538. gada līdz 1798. gadam. Taču, kad Napoleona ģenerālis Bertjē 1798. gadā pāvestu sagūstīja, tad arī beidzās pravietiskais pāvesta pārākuma periods un piepildījās Atklāsmes grāmatas pareģojums: “Kas ņem gūstā, aizies pats gūstā" (Atkl. 13:10). Trieciens pāvestam bija ārkārtīgi nopietns, bet ne nāvi nesošs. Saskaņā ar Atkl. 13:12 nāvējošā brūce tiks dziedināta. Pāvesta ietekme atkal būs jūtama visā pasaulē.

Šodien pasaules līderi sveic pāvestu kā Romas baznīcas vēstnieku un regulāri apmeklē viņu Vatikānā. Pasaulē, kurā valda vēl nebijusi nestabilitāte, tiek veidota aina, kurā Romas pāvests kļūs par atzītu pasaules morālo līderi, kas spēj savest kopā cilvēkus. Savā runā 2012. gada 6. jūnijā, vairāk nekā piecpadsmit tūkstošu cilvēku priekšā, kas pulcējās Romas Svētā Pētera laukumā, pāvests Benedikts XVI paziņoja: “Svētdiena ir Kunga un vīriešu un sieviešu diena, diena, kurā ikvienam jābūt brīvam, brīvam ģimenei un brīvam Dievam. Aizstāvot svētdienu, mēs aizstāvam cilvēka brīvību." (https://www.vatican.va/content/benedict-xvi/en/audiences/2012/documents/hfben-xviaud20120606.html) “Lielā cīņa" skaidri atklāj, kur šī kustība kādu dienu novedīs: "Tos, kas godā Bībeles sabatu, apsūdzēs par likuma un kārtības ienaidniekiem, par sabiedrības morālo robežu ārdītājiem, kas izraisa sajukumu un samaitātību, izsaucot virs zemes Dieva sodības. [..] Tos apsūdzēs neapmierinātībā ar valdību. Sludinātāji, kas neatzīs paklausību Dieva baušļiem, no kanceles pasludinās pienākumu padoties civilām autoritātēm, atsaucoties uz to, ka tās ir iecēlis Dievs. Likumdevēju sanāksmēs un tiesas sēdēs baušļus ievērojošos cilvēkus parādīs visnelabvēlīgākajā gaismā un notiesās.” (E. Vaita “Lielā cīņa” 592. lpp.)

`Lai cik grūti tagad būtu kaut ko tādu iedomāties, pavērojiet, cik strauji mūsu pasaule mainās. Ko šīm izmaiņām vajadzētu mums stāstīt par to, cik ātri mūs var piemeklēt gala laika notikumi?`