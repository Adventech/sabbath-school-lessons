---
title:  Zvēra identificēšana. 1. daļa
date:   11/06/2024
---

`Atkl. 13:1, 2. No kurienes rodas šis zvērs, un kas piešķir viņam varu?`

Atklāsmes grāmatā pūķis galvenokārt ir identificēts kā sātans. Atkl. 12:3-5 teikts, ka pūķis mēģināja iznīcināt "viņas bērnu, kad viņa būs dzemdējusi". Tas bija velns, kas darbojās caur pagānisko Romu, mēģinot iznīcināt Kristu (sk. Mt. 2:16-18). Dieva un cilvēku senais ienaidnieks darbojas ar politisko un reliģisko iestāžu starpniecību, lai īstenotu savus mērķus.

Par šo zvēra spēku mums ir teikts: "Pūķis deva tam savu spēku, savu troni un lielu varu" (Atkl. 13:2). Šis pareģojums precīzi piepildījās simtiem gadu vēlāk, kad Romas imperators Konstantīns pārcēla savu galvaspilsētu no Romas uz Konstantinopoli mūsdienu Turcijā. Tas radīja varas vakuumu bijušajā ķeizaru tronī, un pagāniskā Roma atdeva savu mītni zvēram.

İzaks Bekss (Isaac Backus) teica: "Pārceļot impērijas mītni uz Konstantinopoli, .. Konstantīns deva ceļu Romas bīskapam, lai tas paaugstinātu sevi augstāk par visiem cilvēkiem uz zemes un pār Debesu Dievu." (The Infinite Importance of the Obedience of Faith, and of Separation from the World, 16. lpp. (citēts Le Roy Edwin Froom, The Prophetic Faith of Our Fathers, 3. sēj., 213. lpp.)) Saskaņā ar Tomasa Hobsa teikto: "Pāvesta amats nav nekas cits kā mirušās Romas impērijas spoks, kas sēž kronēts uz tās kapa." (Leviathan, Ņujorka: Oxford University Press, 1996, 386. lpp.) Rūpīga analīze atklāj, ka Atklāsmes grāmatas 13. nodaļas jūras zvērs ir atkritušais reliģiskais spēks, kas izceļas no Romas un kļūst par vispasaules pielūgsmes sistēmu (Atkl. 13:3, 4). Šis zvērs nav cilvēks; tā ir reliģiska organizācija, kas Dieva Vārda patiesību aizstājusi ar cilvēku rīkojumiem.

`Izlasi Atkl. 13:1, 6. Kāds atslēgvārds tiek izmantots, lai identificētu zvēra spēku?`

Bībele Jņ. 10:33 un Lk. 5:21 definē zaimošanu ar diviem piemēriem: (1) cilvēks, kas izliekas vai apgalvo, ka ir Dievs, un (2) cilvēks, kurš apgalvo, ka viņam ir spēks piedot grēkus. Šīs apsūdzības bija netaisnīgas, jo Jēzus patiesi ir Dievs un tāpēc viņam ir tiesības piedot grēkus. Romas pāvestam ir divas doktrīnas, kuras Bībele sauc par zaimošanu: tās apgalvojumi, ka priesteriem pieder vara piedot grēkus un ka pāvestam ir Dieva vara uz zemes.