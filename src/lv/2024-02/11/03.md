---
title:  Gaidāmā krīze
date:   10/06/2024
---

Zvēra zīmes pravietojums Atklāsmes grāmatas 13. nodaļā stāsta par sīvāko un ļaunāko posmu sātana karā pret Dievu. Kopš Jēzus nomira pie krusta, ienaidnieks zina, ka ir uzvarēts, taču viņš ir apņēmies paraut sev līdzi pēc iespējas vairāk cilvēku. Viņa pirmā stratēģija šajā kampaņā ir maldināšana. Ja maldināšana nedarbojas, viņš izmanto spēku. Galu galā viņš ierosina dekrētu, ka ikviens, kurš atsakās pielūgt zvēru vai saņemt viņa zīmi, tiktu sodīts ar nāvi.

Reliģiskās vajāšanas, protams, nav nekas jauns. Tās pastāv kopš brīža, kad Kains nogalināja Ābelu, jo viņš paklausīja Dieva pavēlei. Jēzus teica, ka tas notiks pat ticīgo vidū.

`Izlasi Jņ. 16:2, Mt. 10:22, 2. Tim. 3:12 un 1. Pēt. 4:12. Ko piedzīvoja Jaunās Derības draudze, un kā tas attiecas uz Kristus beigu laiku draudzi?`

Vajāšanas bija izplatīta prakse visā kristīgajā vēsturē, tostarp pagāniskajā Romā, bet īpaši spilgti izpaudās viduslaiku baznīcas nežēlīgajās kristiešu vajāšanās. Zvēra zīme ir tikai pēdējais posms šajā elles ķēdē. Tāpat kā vajāšanās pagātnē, tā ir paredzēta, lai piespiestu ikvienu ievērot noteiktu uzskatu kopumu un valdošo pielūgsmes sistēmu.

Pravietojums norāda, ka vajāšanas sāksies ar ekonomiskām sankcijām: neviens nevarēs pirkt vai pārdot, ja viņam nav zīmes. Ikviens, kurš atsakās saņemt zīmi, galu galā tiks pakļauts nāves spriedumam (Atkl. 13:15, 17).

Velns jau gatavo kristiešiem zvēra zīmi, kad pienāks pēdējais pārbaudījums, mudinot viņus iet savā dzīvē uz kompromisiem. Kad šķiet, ka visa pasaule apbrīnā seko zvēram (Atkl. 13:3), pēkšņi aina mainās un pravietiskā kamera fokusējas uz Dieva tautu. Atkl. 14:12 atklāj mums šādu ainu: "Šeit ir tie, kas tur Dieva baušļus un Jēzus ticību” (NKJV). Dieva ļaudis dzīvo Dievam paklausīgi. Viņa žēlastībā tie stāv stipri, kad visapkārt viss trīc. Kamēr pasaule seko zvēram, viņi "seko Jēram, kurp Tas arī ietu" (Atkl. 14:4). Ar Kristus spēku viņi uzvar elles spēkus, kas ir vērsti pret viņiem.

Kā mēs redzējām 9. tēmā, galvenais konflikts starp labo un ļauno ir par pielūgsmi. Zvērs izmanto maldināšanu, bet, ja tas neizdodas, tad spēku un piespiešanu.

`Cik ātri jūs ļaujat (ja vispār ļaujat) ekonomiskiem apsvērumiem apdraudēt jūsu sabata ievērošanu?`