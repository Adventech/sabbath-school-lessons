---
title:  Atklāsmes grāmatas pēdējais konflikts
date:   09/06/2024
---

Atklāsmes vēstījums ir daudz vairāk nekā noslēpumaini simboli un dīvaini zvēri. Tas runā par mūžīgām patiesībām, ko mīlošs Dievs ir devis gala laika paaudzei. Konflikts starp Kristu un sātanu Debesīs sākās par pielūgsmi. Pielūgsmes jautājumā šis konflikts sasniegs pēdējo kulmināciju.

`Salīdziniet Atkl 14:7, 9 ar 4:11. Kāda ir Atklāsmes grāmatas galvenā tēma šajā kosmiskajā konfliktā starp labo un ļauno?`

Visā Atklāsmes grāmatā pielūgsme un radīšana ir nesaraujami saistītas. Atkl. 14:7 aicina mūs pielūgt visas radības Kungu. Uz evolūcijas mācības, kas pēdējos divus gadsimtus ir populāra pasaulē, fona sabats ir mūžīgs atgādinājums par mūsu identitāti. Tas nemitīgi apstiprina, ka esam radītas būtnes un mūsu Radītājs ir mūsu uzticības un pielūgsmes cienīgs. Tas ir viens no iemesliem, kāpēc velns tik ļoti ienīst sabatu.

`Izlasi Atkl. 12:17 un 14:12. Kā Radītāja pielūgsme atrod savu galīgo izpausmi?`

Radītāja pielūgšana, ievērojot Dieva baušļus, ir tiešā pretrunā zvēra pielūgšanai. Dieva gala laika ļaudis būs Viņam uzticīgi, neskatoties uz lielāko pretestību un sīvākajām vajāšanām visā vēsturē.

"Kamēr viltus sabata ievērošana saskaņā ar valsts likumu, kas runā pretī ceturtajam bauslim, liecinās par uzticību varai, kura pretojas Dievam, īstā sabata turēšana, paklausot Dieva bauslībai, pierādīs uzticību Radītājam." (E. Vaita "Lielā cīņa" 605. lpp.)

Atkl. 14:12 teikts, ka šiem uzticīgajiem Glābēja sekotājiem būs "Jēzus ticība". Jēzus ticība ir tik dziļa, ka tā paļaujas uz to, kas nav redzams. Tā ir neatlaidīga, kad nevar saprast. Tā ir Jēzus dāvana, ko mēs saņemam ticībā, un tā vedīs mūs cauri gaidāmajam konfliktam.

`Septītās dienas sabats ir tik būtisks Dieva kā Radītāja simbols, ka tas saistīts ar pašu Ēdeni. Tādējādi censties to uzurpēt, kā to darīja Roma (sk. Dan. 7:25), nozīmē censties uzurpēt Dieva autoritāti pēc iespējas pamatīgākā līmenī. Kā šī patiesība palīdz mums saprast, kāpēc pēdējās dienās tā būs tik pretrunīga?`