---
title:  Zvēra zīme
date:   29/05/2024
---

`Izlasi Atkl. 12:12, 17 un Atkl. 13:7. Kā šie panti atklāj sātana dusmas? Kāpēc velns ir tik dusmīgs uz Dieva gala laika ļaudīm?`

Atkl. 12. nodaļā ir aprakstīts kosmiskais konflikts starp Kristu un sātanu visos laikmetos. Tas sasniedz kulmināciju līdz ar sātana pēdējo uzbrukumu Dieva tautai. Atkl. 13 iepazīstina ar diviem pūķa sabiedrotajiem - zvēru no jūras un zvēru no zemes. Šie divi spēki viņam pievienojas karā pret Dieva tautu.

`Izlasi Atkl. 13:4, 8, 12, 15 un 14:7, 9–11 (sk. arī Atkl. 15:4, 16:2, 19:20, 20:4, 22:9). Kāda galvenā tēma manāma visos šajos pantos?`

levērojiet pretstatus. Vai nu cilvēki pielūdz Radītāju, vai arī pielūdz kaut ko citu. Radītājs ir pielūgsmes cienīgs (Atkl. 5:9). Debesīs sākās strīds starp Kristu un sātanu par pielūgsmi: "Es uzkāpšu augstumos, es būšu kā pats Visuaugstākais!" (Jes. 14:14) Sātans vēlējās pielūgsmi, kas pienākas tikai Radītājam. Saskaņā ar Atkl. 13 viņš gūst panākumus ar zemes zvēra aktivitātes palīdzību (Atkl. 13:4).

Salīdzinājums ar Daniela 7. nodaļu parāda, ka šis zemes zvērs ir tāds pats kā mazais rags, kas cenšas grozīt svētku laikus un bauslību un ir pie varas 1260 pravietiskas 'dienas', tas ir, 1260 gadus (Dan. 7:25; salīdzini ar Atkl. 13:5; sk. 6. tēmu). Vienīgā Dieva desmit baušļu daļa, kas attiecas uz laiku, ir ceturtais bauslis. Šī baznīca ir pūlējusies mainīt dievkalpojuma dienu no sestdienas, septītās dienas, uz svētdienu, nedēļas pirmo dienu.

Zemes spēka censtieni mainīt pielūgsmes dienu - septītās dienas sabatu, ko pats Dievs deva kā Savas pilnvaras zīmi (2. Moz. 31:13; Ec. 20:12, 20), - ir mēģinājums uzurpēt dievišķo autoritāti pašos pamatos. Uz šo bausli ir vērsts pēdējais konflikts par patieso un viltus pielūgsmi.

Šī iemesla dēļ Atklāsmes grāmata identificē cilvēkus, kuri ir uzticīgi Dievam, kā tādus, "kas ievēro Dieva baušļus" (Atkl. 12:17, 14:12), tai skaitā septītās dienas sabatu, nevis svētdienu. Tie, kas atsakās no trīs eņģeļu pēdējā aicinājuma pielūgt Dievu Viņa svētajā dienā (Jes. 58:13) un kas pielūdz zvēru viņa viltotajā sabatā, svētdienā, dabūs zvēra zīmi (sk. 11. nodarbību).