---
title:  Dieva likuma nemainīgums
date:   27/05/2024
---

`Izlasi Mt. 5:17, 18; Ps. 111:7, 8; Sal. māc. 12:13, 14; 1. Jņ. 5:3 un Sal. pam. 28:9. Ko šie Bībeles panti māca par kristieša attiecībām ar likumu?`

Septītās dienas adventisti seko protestantu reformatoru pēdās, kuri paaugstināja Dieva likuma svētumu. Izlasiet šo spēcīgo Džona Veslija apgalvojumu: "Mūsu Kungs patiešām nāca iznīcināt un pilnībā atcelt rituālo jeb ceremoniālo bauslību, ko Mozus bija devis Israēla bērniem un kas satur visas pavēles un priekšrakstus saistībā ar vecajiem upuriem un kalpošanu templī. [..] Taču morāles likumu, kas ietverts desmit baušļos un ar ko iepazīstināja pravieši, Viņš neatcēla. Viņa ierašanās mērķis nebija atsaukt kādu daļu no tā. Šis ir likums, ko nekad nevar atcelt un kas 'stāv kā uzticīgs liecinieks debesīs'. [..] Katrai šī likuma daļai ir jāpaliek spēkā visai cilvēcei un visos laikmetos; tas nav atkarīgs no laika vai telpas, vai kādiem citiem apstākļiem, kas var mainīties, bet gan no Dieva un cilvēka dabas un to nemainīgajām attiecībām." ("Upon Our Lord's Sermon on the Mount”, Discourse V, John Wesley's Sermons: An Anthology (Nashville, TN: Abington Press, 1991), 208., 209. lpp.)

`Salīdziniet 2. Moz. 34:5-7 un Rom. 7:11, 12; Ps. 19:7-11; Ps. 89:14 un Ps. 119:142, 172. Ko šie panti mums stāsta par saistību starp Dieva likumu un Dieva raksturu?`

Tā kā Dieva likums ir Viņa rakstura noraksts, Viņa troņa balsts un cilvēces morālais pamats, sātans to ienīst. "Neviens nevēlējās saprast, ka, ja zemes svētnīca bija Debesu svētnīcas attēls, tad arī virs zemes esošajā šķirstā uzglabātā bauslība bija precīzs tās bauslības noraksts, kas atradās šķirstā Debesīs, un ka Debesu svētnīcas patiesības pieņemšana ietvēra Dieva bauslības prasību atzīšanu un pienākumu ievērot ceturtā baušļa sabatu. Te meklējams noslēpums, kāpēc pret Rakstu saskanīgo izskaidrojumu, kas atklāja Kristus kalpošanu Debesu svētnīcā, sacēlās tik rūgta un apņēmīga pretestība.” (E. Vaita "Lielā cīņa" 435. lpp.)

`Kādi ir iemesli, kāpēc cilvēki bieži apgalvo, ka mums vairs nav pienākuma ievērot desmit baušļus? Kas, jūsuprāt, patiesībā slēpjas aiz tā?`