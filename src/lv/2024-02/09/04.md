---
title:  Sabats un likums
date:   28/05/2024
---

`Izlasi Atkl. 14:6, 7; Atkl. 4:11; 1. Moz. 2:1-3 un 2. Moz. 20:8-11. Kādas ir attiecības starp radīšanu, sabatu un Dieva likumu?`

Radīšana runā par mūsu vērtību Dieva acīs. Mēs neesam vieni Visumā, mēs neesam kaut kāds kosmisko putekļu plankums un neesam arī ģenētiska nejaušība. Citiem vārdiem sakot, izplatītais zinātniskais skaidrojums par dzīvības izcelsmi, ko pieņēmuši ziņu dienesti un popkultūra, rada priekšstatu par mūsu izcelsmi, kas nekādā ziņā nav savienojams ar Bībeles ziņojumu.

Mēs esam šeit, jo Jēzus mūs ir radījis. Viņš ir mūsu pielūgsmes cienīgs ne tikai tāpēc, ka Viņš mūs radīja, bet arī tāpēc, ka Viņš mūs ir atpestījis. Radīšana un pestīšana ir visas patiesās pielūgsmes pamatā. Tāpēc sabats ir ļoti svarīgs, lai izprastu pestīšanas plānu. Sabats runā par Radītāja rūpēm un Pestītāja mīlestību.

Radīšanas nedēļas beigās Dievs atpūtās Savas radītās pasaules skaistumā un varenībā. Viņš arī atpūtās, lai būtu paraugs mums. Sabats ir iknedēļas pauze, lai slavētu To, kurš mūs radījis. Pielūdzot sabatā, mēs atveram sirdis, lai saņemtu īpašo svētību, ko var dot tikai šī diena.

Sabats norāda uz Radītāju, kurš mūs tik ļoti mīlēja, ka nebija gatavs mūs pamest, kad mēs novirzījāmies no Viņa nodoma attiecībā uz mums. Sabats ir mūžīgs simbols mūsu atdusai Viņā. Tā ir īpaša zīme, kas norāda uz uzticību Radītājam (Ec. 20:12, 20). Tas ir atpūtas, nevis darba simbols. Žēlastības, nevis burta kalpības simbols. Pārliecības, nevis nosodījuma simbols. Tas ir simbols tam, ka mūsu pestīšana ir atkarīga no Dieva, nevis no mums pašiem. Patiesa sabata atpūta ir žēlastības atpūta Tā mīlošajās rokās, kurš mūs radījis, kurš mūs pestījis un kurš atgriežas pēc mums.

Atklāsmes grāmatas 14. nodaļas vēstījums, Dieva gala laika vēsts pasaulei, aicina cilvēkus katru sabatu dusēt Viņa mīlestībā un rūpēs. Tā aicina pieminēt To, kurš mūs ir radījis, un dot Viņam godu. Sabata ievērošana ir arī vienojoša saikne starp Ēdenes pilnību un jauno debesu un jaunās zemes godību. Tas atgādina mums, ka kādu dienu Ēdenes krāšņums tiks atjaunots.

`Lielākā daļa septītās dienas adventistu ir saskārušies ar apsūdzību par burta kalpību, un šī apsūdzība parasti ir saistīta ar sabata ievērošanu. Pārrunājiet, kādā veidā sabats ir pestīšanas un taisnošanas ticībā simbols. Kādēļ, paklausot Dieva pavēlei atpūsties, cilvēki varētu domāt, ka mēs cenšamies nopelnīt Debesis?`