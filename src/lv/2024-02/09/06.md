---
title:  Triju eņģeļu vēstis
date:   30/05/2024
---

Atkl. 14:7 pirmais eņģelis sauc skaļā balsī: “Bīstieties Dieva un dodiet Viņam godu, jo ir atnākusi Viņa tiesas stunda; pielūdziet To, kas radījis debesis un zemi, jūru un ūdens avotus." Debesu aicinājums mums ir dāvāt savu augstāko uzticību un sirds pielūgsmi Radītājam, ņemot vērā gaidāmo tiesu.

Otrais eņģelis paziņo: "Kritusi, kritusi lielā Bābele, kas apdzirdījusi visas tautas ar savas netiklības dusmu vīnu" (Atkl. 14:8). Bābele pārstāv atkritušo reliģisko sistēmu, kas ir noraidījusi pirmā eņģeļa vēsti un izvēlējusies viltus pielūgsmes sistēmu. Tāpēc Atkl. 14:9-11 brīdina nepielūgt "zvēru un viņa tēlu”. Šeit tiek piedāvātas divas pretējas izvēles - Radītāja pielūgšana vai zvēra pielūgšana. Ikviens cilvēks uz šīs planētas nonāks pie galīga, neatsaucama lēmuma par to, kam pieder viņa uzticība - Jēzum vai sātanam.

`Izlasi Atkl. 14:12. Kādas ir divas raksturīgās pazīmes tiem, kuri atsakās pielūgt zvēru? Kāpēc abas ir vitāli svarīgas?`

Dieva gala laika ļaudis būs Viņam uzticīgi par spīti lielākajai pretestībai un niknākajām vajāšanām pasaules vēsturē. Pateicoties Kristus taisnības dāvanai, viņi dzīvos žēlastības piepildītu, paklausīgu dzīvi. Radītāja pielūgsme ir tiešā pretstatā zvēra pielūgsmei un izpaužas kā Dieva baušļu ievērošana. Šis pēdējais konflikts par uzticību Kristum vai zvēram ir vērsts uz pielūgsmi, un lielās cīņas starp labo un ļauno centrā ir sabats.

Šie uzticīgie Glābēja sekotāji ne tikai ticēs Jēzum – viņiem būs Jēzus ticība. Jēzus ticība ir tik dziļa, tik paļāvīga, tik uzticīga, ka to nevar satricināt ne visi elles dēmoni, ne arī kādi pārbaudījumi virs zemes. Tā ir ticība, kas paļaujas, kad nevar redzēt, cer, kad nevar saprast, un tic, kad nevar pamatot, kāpēc. Šī “Jēzus ticība” pati par sevi ir dāvana, ko saņemam ticībā. Tā mūs izvedīs cauri gaidāmajai krīzei. Kad izcelsies pēdējā krīze un mēs piedzīvosim ekonomisku sabrukumu, vajāšanas, ieslodzījumu un nāvi, Jēzus ticība mūs izvedīs cauri pēdējām zemes vēstures stundām līdz pat Jēzus nākšanai.

`Kā Dievs šodien sagatavo tavu ticību tam, kas gaidāms nākotnē?`