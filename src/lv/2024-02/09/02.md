---
title:  Svētnīca un likums
date:   26/05/2024
---

`Izlasi Atkl. 11:19, 2. Moz. 25:16, 2. Moz. 31:18 un Atkl. 12:17. Ko šie panti saka, kas atrodas derības šķirstā svētnīcas Vissvētākajā vietā?`

Salīdzināšanas diena bija tiesas diena. Visam Israēlam tika pavēlēts piedalīties šajā pasākumā, nožēlojot grēkus, pārmeklējot dvēseles un atturoties no jebkāda darba (sk. 3. Moz. 23:29–31). Tikai šajā dienā augstais priesteris ieiet Vissvētākajā vietā, lai veiktu grēku izpirkšanu. Tur, svētnīcas visdziļākajā telpā, atradās derības šķirsts. Šķirstā atradās Dieva desmit baušļi, kas bija rakstīti uz akmens plāksnēm. Šķirsta zelta vāku sauca par žēlastības krēslu, uz kura tika slacītas asinis, lai šķīstītu svētnīcu no grēka. Dieva klātbūtne atklājās Šekinas godībā virs žēlastības krēsla. Katrs upuris atklāja Dieva žēlastību pret grēcīgiem cilvēkiem, bet Salīdzināšanas diena parāda, ka grēks atgādinās par sevi līdz tiesas dienai (Ebr. 10:3) un ka to patiešām var noņemt tikai ar ticību Kristus asinīm, kas šķīsta no grēka (1. Pēt. 1:18, 19). Tur, Dieva klātbūtnē, žēlsirdība un taisnīgums skaisti savijas kopā.

Skatoties Debesu svētnīcā, apustulis Jānis redzēja, ka "atvērās Dieva templis" un "bija redzams Viņa derības šķirsts” (Atkl. 11:19). “Lielā cīņa” pievieno šādu komentāru: “Vissvētākajā Debesu svētnīcas vietā tiek rūpīgi glabāts dievišķais likums – likums, ko Sinaja kalnā, pērkonam dārdot, paziņoja pats Dievs, un ar savu pirkstu rakstīja uz akmens plāksnēm. Debesu svētnīcā glabājas Dieva likumu oriģināls, bet akmens plāksnēs ierakstītie baušļi, kā arī piecās Mozus grāmatās dotie norādījumi satur to nekļūdīgu kopiju. Tie, kas saprata šo patiesību, tādā veidā tika vadīti pie dievišķo likumu svētā un nemainīgā rakstura atzīšanas.” (E. Vaita “Lielā cīņa” 434. lpp.)

Agrīnie adventisti, studējot Bībeles mācību par svētnīcu, saprata Dieva likuma un sabata nozīmi, kas ir Dieva likuma pašā centrā. Viņi sprieda - ja Dieva bauslība bija redzama Derības šķirstā Debesu svētnīcā, to noteikti nebūtu bijis iespējams atcelt pie krusta.

`Padomājiet par sabatu, kas ar ātrumu tūkstoš jūdžu stundā pienāk katru nedēļu un bez izņēmuma. Ko tam vajadzētu mums liecināt par nozīmi, kāda ir mācībai par radīšanu? Kura mācība vēl tiek tik spēcīgi un regulāri atgādināta?`