---
title:  Gaidot laiku
date:   13/05/2024
---

Lai gan protestantu reformatori ticēja burtiskai, redzamai, dzirdamai un krāšņai Kristus atnākšanai, pamazām izpratne par šo Bībeles patiesību mainījās. Populāri 19. gadsimta sludinātāji mācīja, ka Kristus nāks, lai nodibinātu Savu valstību uz Zemes un ieviestu 1000 miera gadus. Tas izraisīja garīgu letarģiju un apātisku apņemšanos ievērot garīgās vērtības.

Tāpat arī Kristus mācekļi pārprata Mesijas atnākšanas būtību. Viņi domāja, ka viņš nāks kā uzvarošs ģenerālis, kurš salauzīs romiešu verdzības jūgu, nevis tāds, kurš atbrīvos viņus no grēka nosodījuma un važām. Citiem vārdiem, mācekļi neizprata Viņa atnākšanas veidu.

`Izlasi Ap. d. 1:9-11, Atkl. 1:7 un Mt. 24:27, 30, 31. Ko šie panti mums māca par mūsu Kunga atgriešanās veidu?`

Kad Kristus pirmo reizi ieradās kā mazulis Betlēmē, ļoti maz cilvēku izprata Viņa atnākšanu. Bet, kad Viņš nāks otro reizi, "katra acs" redzēs Viņu nākam. Katra auss sadzirdēs Viņa atgriešanās taures skaņu. Ikkatrs cilvēks zemes virsū redzēs viņa godību. To nevarēs pārprast. Svētie Raksti ir skaidri parādījuši notikumus, kas saistīti ar Viņa atgriešanos.

"Viena no vissvinīgākajām un arī visbrīnišķīgākajām Bībelē atklātajām patiesībām ir vēsts par Kristus otro atnākšanu, kad Viņš pabeigs lielo atpestīšanas darbu. Dieva ceļiniekiem, kam tik ilgi jāuzturas "nāves ēnas ielejā", dota dārga, iepriecinoša cerība apsolījumā par Tā atnākšanu, kurš ir "augšāmcelšanās un dzīvība" un kurš parādīsies, lai atkal pārvestu mājās savus aizdzītos bērnus. Kristus otrās atnākšanas mācība veido Svēto Rakstu pamattoni. Sākot no tās dienas, kad, bēdu nomākts, pirmais cilvēku pāris pagrieza Ēdenei muguru, ticības bērni vienmēr ir gaidījuši Apsolītā atnākšanu, kas salauzīs postītāja varu un viņus no jauna ievedīs zaudētajā Paradīzē.” (E. Vaita "Lielā cīņa" 299. lpp.)

Agrīnais adventistu vadītājs Luters Vorens jauniešiem teica: "Vienīgais veids, kā būt gataviem Kristus atnākšanai, ir sagatavoties un palikt gatavam." Vēstījums par Kristus drīzo atgriešanos ir steidzams aicinājums katram no mums pārbaudīt savu sirdi un novērtēt savu garīgo dzīvi. Tas ir aicinājums uz dievbijīgu dzīvi. Kad Kristus atgriezīsies godības kvēlošajā gaismā, neviens nevarēs palikt neitrāls.

`Izlasi 1. Tes. 5:2-5 un Ebr. 9:28. Kādu iedrošinājumu šie panti mums sniedz attiecībā uz Kristus atnākšanas veidu?`