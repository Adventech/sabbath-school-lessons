---
title:  Viljams Millers un Bībele
date:   14/05/2024
---

Tāpat kā Dievs izmantoja protestantu reformatorus, lai no jauna atklātu patiesību par taisnošanu tikai ticībā Kristum, Viņš izmantoja Viljamu Milleru, lai no jauna atklātu patiesību par Kristus otrās atnākšanas veidu. Studējot Svētos Rakstus, Millers atklāja Kristu, kurš Viņu mīlēja vairāk, nekā viņš varēja iedomāties. Ar savu Bībeli, pildspalvu un piezīmju grāmatiņu viņš sāka lasīt 1. Mozus grāmatu un lasīja ne ātrāk, kā spēja saprast attiecīgo fragmentu. Salīdzinot Rakstus ar Rakstiem, viņš ļāva Bībelei izskaidrot sevi.

`Izlasi Jes. 28:9, 10; Sal. pam. 8:8, 9; Jņ. 16:13 un 2. Pēt. 1:19–21. Kādus Bībeles interpretācijas principus jūs atklājat šajās Rakstu vietās?`

Kad Viljams Millers salīdzināja Svētos Rakstus ar Rakstiem, viņam atklājās Bībeles noslēpumi. Viņš meklēja kā tāds, kas meklē apslēptos dārgumus, un tika bagātīgi atalgots. Svētais Gars viņam atvēra Dieva Vārdu. Viņš Bībeles pētījumos pievērsās pravietojumiem ar tādu pašu uzcītību kā citām Bībeles vietām, kuras viņš pētīja.

`Izlasi Dan. 1:17; Dan. 2:45; 1. Pēt. 1:10, 11 un Atkl. 1:1–3. Ko šīs Rakstu vietas mums māca par Bībeles pravietojumu izpratni?`

Pravietisko grāmatu simboli nav ieslēgti noslēpumā. Mīlošais Dievs mums ir devis Savu pravietisko Vārdu, lai sagatavotu mūs svarīgajiem notikumiem, kas drīz izvērsīsies šajā pasaulē. Viljams Millers skaidri saprata, ka pravietojumi paši sevi izskaidro vislabāk. Pravietojuma simbolus skaidri parāda pati Bībele. Zvēri simbolizē ķēniņus vai valstības (Dan. 7:17, 23). Vējš simbolizē iznīcību (Jer. 49:36). Ūdens simbolizē ļaudis vai tautas (Atkl. 17:15). Sieviete pārstāv draudzi (Jer. 6:2, Ef. 5:22-32). Arī Daniēla un Atklāsmes grāmatas laika pravietojumi ir doti simboliskā valodā, un viena pravietiskā diena nozīmē vienu burtisku gadu (4. Moz. 14:34, Ec. 4:6). Kad Viljams Millers piemēroja šos Bībeles interpretācijas principus, viņš bija pārsteigts par to, ko atklāja saistībā ar Kristus atgriešanās laiku.

`Kāpēc pareiza pravietiskās simbolikas izpratne ir tik svarīga mūsu ticībai?`