---
title:  Cīņa par prātu
date:   18/04/2024
---

`Izlasi 2. Kor. 4:3—6. Ko nozīmē “kurus ir padarījis aklus šī laikmeta dievs, tos, kas netic" (2. Kor. 4:4, NKJV)? Kā viņu acis ir padarītas aklas? Kā acis tiek atvērtas?`

Grieķu vārds “prāts” šajā fragmentā ir "noema". Tas burtiski nozīmē mūsu uztveri vai garīgās spējas. SDA Bībeles komentāros ir sniegts izglītojošs skaidrojums šim pantam. “Cīņa starp Kristu un sātanu ir cīņa par cilvēku prātu. (Rom. 7:23, 25; 12:2; 2. Kor. 3:14, 11:3; Fil. 2:5, 4:7, 8) Sātana galvenais darbs ir padarīt aklus vai aptumšot cilvēku prātus. Viņš to dara, atturot viņus no Dieva Vārda izpētes, sagraujot prāta spēkus ar ķermeņa un dvēseles pārmērībām, pilnībā nodarbinot prātu ar šīs dzīves lietām un uzrunājot lepnumu un sevis paaugstināšanu." (6. sēj., 854. lpp.)

Zināšanu trūkums nav tāpēc, ka pazudušajiem nebija iespējams uzzināt. Tas ir tāpēc, ka viņi negribēja zināt. Daudziem ir bijusi iespēja uzzināt patiesību, taču viņi izvēlējās neticēt, un sātans aizmigloja viņu acis. Sātana valstība ir tumsas valstība. Kā piebilst "The SDA Bible Commentary": "Evaņģēlijs ir vienīgais līdzeklis, ar kuru var atklāt sātana velnišķos plānus un viltības un ar kuru cilvēki var ieraudzīt ceļu no tumsas uz gaismu." (6. sēj., 854. lpp.) Jaunās Derības vēsts būtība ir Jēzus dzīvība, nāve un augšāmcelšanās. Jēzus ir evaņģēlija centrā un Svēto Rakstu centrā. Visi Raksti liecina par Viņu (Jņ. 5:39).

`Izlasi Jņ. 1:4, 5, 9 un 14. Kā šie panti raksturo Jēzu? Īpaši ņemiet vērā Jņ. 1:14.`

Kristīgās draudzes pirmajos gadsimtos Jaunās Derības ticīgie bija pilnībā uzticīgi Kristum kā Tam, kas bija Gaisma tumsā. Viņi tika izpirkti Viņa žēlastībā, pārveidoti Viņa spēkā un Viņa mīlestības motivēti. Pat nāve nevarēja saraut viņu uzticības saites ar Kristu. Evaņģēlija krāšņajā gaismā viņi atpazina velna krāpšanas. Kristum vienmēr ir bijuši ļaudis, kas Viņa žēlastībā ir drosmīgi iestājušies par Viņa patiesību. Šajos pirmajos gadsimtos cauri tumsai spīdēja Kristus mīlestības, žēlastības un patiesības gaisma.