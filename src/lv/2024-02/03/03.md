---
title:  Mežonīgi vilki
date:   15/04/2024
---

`Izlasi Ap. d. 20:27–32. Kādus īpašus brīdinājumus apustulis Pāvils izteica Efezas draudzes vadītājiem par tuvojošos atkrišanu?`

Pāvila padoma mērķis bija sagatavot draudzi gaidāmajiem notikumiem. Šajos fragmentos viņš apraksta divas galvenās bažas.

Viņa pirmās rūpes ir par to, ka "pie jums iebruks plēsīgi vilki, kas nesaudzēs ganāmo pulku" (Ap. d. 20:29). Citiem vārdiem sakot, ticīgie piedzīvos sīvas vajāšanas. Šis pravietojums piepildījās pirmajā un otrajā gadsimtā. Kristieši, kas atteicās pielūgt imperatoru, klanoties Romas dievu priekšā, tika spīdzināti, ieslodzīti un sadedzināti uz sārta.

Apustulis pauda vēl citas bažas, sakot: “No jūsu pašu vidus celsies vīri, ačgārnības runādami, lai aizrautu mācekļus sev līdzi." (Ap. d. 20:30) Baznīcā ienāks ķecerības. Dievišķās patiesības tiks aizstātas ar viltus mācībām. Pagāniskās prakses būs dominējošas. 4. un 5. gadsimtā kristīgajā baznīcā smalki iezagās kompromiss, kura iespējamais attaisnojums bija misijas virzīšana uz priekšu. Taču briesmīgais rezultāts bija atkāpšanās no Dieva Vārda patiesībām.

`Izlasi 2. Tes. 2:7–12. Kā apustulis Pāvils apraksta gaidāmo atkrišanu? Kādas pazīmes viņiem vajadzētu pamanīt?`

Pāvila komentārs, ka "netaisnības noslēpumainais spēks jau ir darbā”, ir nozīmīgs. Jau Pāvila laikā notika pakāpeniska atkāpšanās no Dieva Vārda patiesības attiecībā uz paklausību Dieva likumam. Šī aiziešana uzplauka vēlākajos gadsimtos.

Pretēji otrajam bauslim kristiešu pielūgsmē tika ieviesti elki. Tūkstošgades mijas laikā elki bija visu pagānu reliģiju priekšplānā. Lai padarītu kristietību pieņemamāku pagāniem, kas ienāca kristīgajā baznīcā, pagānu dievības tika pārdēvētas par tā sauktajiem svētajiem. Svētdiena, saules dieva pielūgsmes diena, pakāpeniski tika pieņemta par kristiešu pielūgsmes dienu par godu augšāmcelšanās dienai. Šī viltus diena, kas nav apstiprināta Svētajos Rakstos, vēl arvien ir dominējošā.

`Kādus kompromisus mēs redzam, ienākot draudzē mūsdienās? Vēl svarīgāk ir tas, kādus kompromisus, iespējams, tu pieļauj? Vai reizēm tas notiek, sajaucot patiesību un maldus?`