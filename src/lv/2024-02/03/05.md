---
title:  Cilvēka domāšana ārpus Rakstiem
date:   17/04/2024
---

Svētais Gars darbojas caur mūsu prātu. Viņš aicina mūs izpētīt Visuma noslēpumus. Kāds ir trāpīgi teicis: “Kā kristieši mēs nepārbaudām savas smadzenes pie baznīcas durvīm." Tomēr cilvēka prāta spožums vien nespēj atklāt Svēto Rakstu dievišķās patiesības. Patiesība nav cilvēka uzskatu jautājums. Tas ir dievišķās atklāsmes jautājums.

`Izlasi Sal. pam. 16:25, Soģu 21:25 un Jes. 53:6. Ko tie atklāj par sātana maldināšanas stratēģiju?`

Viens no visefektīvākajiem velna maldiem ir likt mums ticēt, ka cilvēku prātojumi bez Svētā Gara atbalsta un Dieva Vārda informācijas ir pietiekami, lai saprastu Dieva gribu. Kāds spriešanas veids mums vai pat veselām kultūrām var šķist pareizs, taču Dieva acīs tas var būt pilnīgi nepareizs.

Pirms dažiem gadiem mēs ar sievu nolēmām doties pārgājienā pa mežu netālu no viesnīcas, kurā nakšņojām. Parasti es diezgan labi lasu norādes, un pēc apmēram stundu ilgas staigāšanas pa dažādām takām es biju diezgan pārliecināts, ka atradīšu ceļu atpakaļ, bet drīz vien atklāju, ka esam bezcerīgi apmaldījušies mežā. Saule norietēja, un es baidījos no ļaunākā. Par laimi, mēs satikām dažus citus gājējus, kuri zināja ceļu. Mēs atradāmies vismaz piecas jūdzes no pareizā ceļa, toties netālu no galvenā ceļa. Tā kā viņu automašīna bija novietota netālu, viņi piedāvāja aizvest mūs atpakaļ uz viesnīcu. Satikt kādu, kurš zina ceļu un var mūs nogādāt galamērķī, mums bija ļoti svarīgi.

Dievs nav atstājis mūs vienus ceļā no zemes uz Debesīm. Svētais Gars norāda uz Svētajiem Rakstiem, kas ved mūs uz mājām. Patiesība un maldi, pareizais un nepareizais, labais un ļaunais - tos var pareizi saprast tikai Dieva Vārda gaismā. Tas, kas ir pretrunā Dievam un Viņa Vārdam, ir maldi, un maldi vienmēr ir bīstami; tas, kas ir saskaņā ar Dievu, ir patiesība un labestība. Cik svarīgi ir, lai Dieva Vārds būtu mūsu patiesības un morāles augstākais šķīrējtiesnesis.

`Kāpēc cilvēka prāts bez Svētā Gara palīdzības nav spējīgs atklāt dievišķo patiesību? Pārrunājiet cilvēciskā prāta un dievišķās atklāsmes mijiedarbību. Kā prāts palīdz mums saprast dievišķo atklāsmi? Piemēram, aplūkojiet Dan. 2. nodaļu, pravietojumu, kas aptver pasaules vēsturi no Bābeles laikiem līdz pat tālai nākotnei. Kā šāds pravietojums spēcīgi uzrunā cilvēka prātu?`