---
title:  Vārda pasargāti
date:   16/04/2024
---

`Salīdzini Jņ. 17:15–17 un Ap. d. 20:32. Kādu atziņu Jēzus un apustulis Pāvils mums sniedz attiecībā uz aizsardzību pret sātana maldiem?`

Bībele ir nekļūdīga Dieva gribas atklāsme. Tā atspoguļo Debesu plānu cilvēces glābšanai. Tā kā “visi šie raksti ir Dieva iedvesti", tie ir "noderīgi mācībai, vainas pierādīšanai, labošanai, audzināšanai taisnībā” (2. Tim. 3:16). Tas ir, "visi Raksti" ir Dieva iedvesmoti, ne tikai dažas daļas, ne arī dažas vairāk nekā citas. Visa Bībele ir jāpieņem kā Dieva Vārds. Pretējā gadījumā durvis maldiem ir plaši atvērtas.

Bībele lielās cīņas gaismā skaidri atklāj Dieva bezgalīgo mīlestību. Tā arī atmasko sātanisku maldināšanu un atklāj viņa krāpšanas. Velns ienīst Dieva Vārdu un gadsimtu gaitā ir darījis visu iespējamo, lai iznīcinātu tā ietekmi.

Galu galā, ko mēs zinātu par pestīšanas plānu, ja nebūtu Bībeles? Cik daudz mēs zinātu par Jēzus dzimšanu, dzīvi, mācībām un kalpošanu? Vai bez Svētajiem Rakstiem mēs vispār sāktu saprast Kristus upura dziļumu, Viņa augšāmcelšanās godību, Viņa aizlūguma spēku un Viņa atgriešanās varenību?

Visas šīs izšķirošās patiesības ir atklātas, mācītas un uzsvērtas Dieva Vārdā. Tai un tikai tai ir jābūt augstākajam un galīgajam standartam visas svētās patiesības izpratnē.

Tāpēc mums ir jācīnās pret jebkuriem mēģinājumiem noniecināt tās autoritāti vai inspirāciju, pat no to puses, kas, apliecinot lielu mīlestību uz Bībeli, rada šaubas par to, pat viltīgā veidā. Traģiski, ka, īpaši ienākot mūsdienu domāšanai, daudzi teologi un kristieši tik daudz koncentrējas uz Svēto Rakstu cilvēcisko pusi, ka Bībele kļūst par cilvēka vārdu, nevis Dieva Vārdu. Viņi apgalvo, ka Bībele ir ķēniņu, ganu, zvejnieku, priesteru, dzejnieku un citu cilvēku raksti, kuri dalījās savā izpratnē un priekšstatos par Dievu, dabu un realitāti tā, kā viņi savā laikā un vietā varēja saprast.

Ja tā būtu taisnība, kāpēc mums, dzīvojot šodien, 21. gadsimtā, būtu īpaši jārūpējas par to, ko šie cilvēki domāja, un, vēl jo vairāk, – jāņem viņu domas un uzskati par pamatu mūsu cerībai uz mūžību? Mums nevajadzētu tā darīt.

`Izlasi Ps. 119:105, 116, 130, 133 un 160. Kādu atziņu psalmu autors mums sniedz par Dieva Vārda nozīmi pestīšanas plānā?`