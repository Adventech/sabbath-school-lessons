---
title:  Skaļais sauciens
date:   20/06/2024
---

`Izlasi Atkl. 18:1–4, Hab. 2:14 un Mt. 24:14. Ko šie panti atklāj, kā noslēgsies Dieva darbs virs zemes?`

Eņģelim, kas paziņo par Bābeles krišanu, ir "liela vara”. Tāpat kā Atklāsmes grāmatas 14. nodaļas eņģeļi, šis eņģelis pārstāv cilvēku vēstnešus. Šis eņģelis atklāj Dieva godību tik lielā mērā, ka tas apgaismo visu zemi. Grieķu vārds, kas apzīmē autoritāti vai varu Jaunajā Derībā, ir "exousia". Tas bieži attiecas uz Kristus uzvaru pār elles valdībām un varām. Jēzus lieto šo vārdu Mateja evaņģēlijā saistībā ar Viņa mācekļu sūtīšanu misijā. Mt. 10:1 Jēzus saviem mācekļiem dod varu pār elles valdībām un varām. Viņš tos sūta ar dievišķo spēku, lai gūtu uzvaru cīņā starp labo un ļauno. Mt. 28. nodaļā Viņš atkal tos izsūta ar "visu varu debesīs un virs zemes", lai ietu un darītu "par mācekļiem visas tautas" (Mt. 28:18, 19).

Jaunās Derības draudze - pildīta ar Svētā Gara spēku, ejot uz priekšu dzīvā Kristus spēkā, kurš Savā dzīvē un nāvē uzvarēja elles valdības un varas, — apgaismoja zemi ar Dieva godību. Tikai dažu gadu laikā mācekļi pasludināja evaņģēliju visai tolaik zināmajai pasaulei (Kol. 1:23).

Beigu laikā Svētais Gars tiks izliets iepriekš neredzētā spēkā un evaņģēlijs tiks ātri izplatīts līdz pat zemes galiem. Tūkstošiem cilvēku tiks atgriezti vienas dienas laikā, un Dieva žēlastība un patiesība ietekmēs visu planētu. Tādā veidā pasaule tiks brīdināta un evaņģēlijs ar tā sniegto cerību tiks izplatīts visā pasaulē.

"Evaņģēlija lielais darbs nebeigsies ar mazāku Dieva spēka atklāšanos par to, kas iezīmēja tā sākumu. Pravietojumiem, kas piepildījušies agrā lietus izliešanā evaņģēlija sludināšanas iesākumā, no jauna jāpiepildās vēlajā lietū tā noslēgumā. [..] Dieva kalpi ar gaišām, svētā dedzībā starojošām sejām steigsies no vietas uz vietu sludināt vēsti no Debesīm. Brīdinājumu sniegs tūkstošiem balsu pa visu zemes virsu. Tiks darīti lieli darbi - slimie dziedināti, un ticīgos pavadīs zīmes un brīnumi." (E. Vaita "Lielā cīņa" 611., 612. lpp.)

`Kas aizkavē vareno Svētā Gara izliešanos, vēlo lietu un skaļo saucienu? Lai cik maza būtu mūsu kā indivīdu loma, ko mēs varam darīt, būdami atvērti un uzņēmīgi Svētā Gara izliešanai?`