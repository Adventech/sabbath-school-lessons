---
title:  Agrais un vēlais lietus
date:   19/06/2024
---

`Izlasi Joēla 2:21–24 un Ap. d. 2:1–4, 41–47. Kāds pareģojums piepildījās pirmajā gadsimtā? Kādu ietekmi tas atstāja?`

Svētā Gara izliešanās Vasarsvētkos spēcīgi iekustināja kristīgo draudzi. Trīs tūkstoši tika atgriezti vienā dienā. Apustuļu darbi reģistrē brīnumu pēc brīnuma, kas liecina par Dieva pārveidojošo žēlastību: "Daudz ļaužu, kas šos vārdus bija dzirdējuši, ticēja, un viņu skaits bija ap pieci tūkstoši vīru” (Ap. d. 4:4). Tikai 120 ticīgo pulcējās, lai pielūgtu Dievu, bet šī lūgšana panāca dramatiskas pārmaiņas. Draudzei strauji pievienojās tūkstošiem ticīgo. Pat "liels pulks priesteru kļuva ticīgi" (Ap. d. 6:7). Kad mācekļi Jeruzalemē tika nikni vajāti, viņi “staigāja apkārt, sludinādami evaņģēliju” (Ap. d. 8:4). Visā Jūdejā, Samarijā un Galilejā tika veidotas draudzes (sk. Ap. d. 9:31). Apustulis Pāvils pasludināja Kristu visā Vidusjūras pasaulē. Tesalonikā daži ebreji, kas bija pret evaņģēliju, izteica pārsteidzošu paziņojumu: “Tie, kas visā pasaulē rada nemieru, atnākuši arī šeit” (Ap. d. 17:6). Svētā Gara spēkā mācekļi salīdzinoši īsā laikā aizsniedza tolaik zināmo pasauli. Joēla pravietojums par agro lietu piepildījās Vasarsvētkos, bet vēlais lietus līs ar vēl lielāku spēku, lai nogatavinātu zemes pēdējo ražu.

`Izlasi Cak. 4:6; Cak. 10:1; Hoz. 6:3 un Jēk. 5:7, 8. Kā saskaņā ar šiem pantiem tiks pabeigts Dieva darbs uz zemes?`

Jēdzieni "agrais lietus" un "vēlais lietus" ņemti no Izraēlas ražas cikla. Agrais lietus nolija rudenī un panāca sēklu dīgšanu. Vēlais lietus nolija pavasarī, lai nogatavinātu ražu. Tas apraksta Svētā Gara darbu evaņģēlija sludināšanā. "Kā evaņģēlija sludināšanas sākumā ar Svētā Gara izliešanu tika dots ‘agrais lietus', lai liktu uzdīgt dārgajai sēklai, tā noslēgumā ražas nobriedināšanai tiks dots 'vēlais lietus'. [..] Evaņģēlija lielais darbs nebeigsies ar mazāku Dieva spēka atklāšanos par to, kas iezīmēja tā sākumu. Pravietojumiem, kas piepildījušies agrā lietus izliešanā evaņģēlija sludināšanas iesākumā, no jaunajāpiepildās vēlajā lietū tā noslēgumā.” (E. Vaita “Lielā cīņa" 611., 612. lpp.)