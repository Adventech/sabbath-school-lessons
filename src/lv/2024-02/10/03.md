---
title:  Nāve Vecajā Derībā
date:   03/06/2024
---

`Izlasi Ps. 6:5, Ps. 115:17, 1. Ķēn. 2:10, 1. Ķēn. 11:43 un 1. Ķēn. 14:20. Ko šie panti māca par mirušo stāvokli?`

Vecā Derība nemāca dvēseles nemirstību. Tā arī nemāca, ka pēc nāves ticīgie dodas uz debesu svētlaimi mūžībā vai ka pēc nāves neticīgie nonāk ellē, kur deg visu mūžību. Tā māca, ka nāve ir miegs. Ķēniņu grāmatā, runājot par sentēvu nāvi, lietots izteiciens "viņi gūlās pie saviem tēviem". Psalmi to sauc par „nāves miegu" (Ps. 13:3, salīdzini ar Ps. 90:5). Runājot par nāvi, Ījabs to apraksta kā nepamošanos no miega (Īj. 14:12). Dziesminieks piebilst: "Bet es Tavu vaigu skatīšu taisnībā un uzmodies pēc sirds patikas raudzīšos Tavā attēlā." (Ps. 17:15)

Kad Asīrijas armija tika sakauta un iznīcināta, karavīru nāve tiek nosaukta par viņu "pēdējo miegu" (Ps. 76:6, CJB). Ideja par mirušajiem kā bezķermeniskiem gariem, kas lidinās apkārt, lai sazinātos ar dzīvajiem, nav Bībeles mācība, bet gan viennozīmīgs pagānisms.

Kas nav izpratis patiesību par nāvi, atver durvis sātana maldiem. "Daudzi sastapsies ar velnu gariem, kas uzdosies par mīļiem radiniekiem vai draugiem un pasludinās visbīstamākos maldus. Šie viesi pieskarsies mūsu vismaigākajām jūtām un savu pretenziju stiprināšanai darīs dažādus brīnumus. Mums jābūt gataviem tiem stāties pretī ar Bībeles patiesību, ka mirušie nezina neko un ka tie, kas tādā veidā parādās, ir ļaunie gari." (E. Vaita "Lielā cīņa" 560. lpp.)

`Izlasi Dan. 12:2 un Īj. 19:25, 26. Kādi elementi attiecībā uz mirušo stāvokli tiek pievienoti, pateicoties šiem pantiem?`

Nāve ir atpūta miegā līdz augšāmcelšanai. Apkārt nelido bezķermeniski gari, lai sazinātos ar dzīvajiem. Lai gan pagāni ticēja garu pasaulei, israēlieši nāvi izprata kā miegu līdz augšāmcelšanās rītam.

Lai arī mēs dabīgi sērojam par aizgājējiem, tomēr par tiem, kas aiziet Kristū, labāk domājiet šādi: viņi aizver acis nāvē, un tad, neatkarīgi no tā, cik ilgs laiks paies līdz Jēzus nākšanai, nākamā lieta, ko viņi piedzīvos, ir Kristus otrā atnākšana. Pirmā doma, kas viņiem augšāmcelšanās brīdī, iespējams, ienāks prātā, būs: “O, Jēzus patiešām atgriezās drīz!"