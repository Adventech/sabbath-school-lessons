---
title:  Nāve Jaunajā Derībā
date:   04/06/2024
---

`Izlasi Jņ. 11:11–14, 21–25; 2. Tim. 1:10; 1. Kor. 15:51–54 un 1. Tes. 4:15–17. Kā Jaunās Derības apraksti par nāvi līdzinās Vecās Derības aprakstiem?`

Gan Vecajā, gan Jaunajā Derībā nāve salīdzināta ar miegu. Vismaz piecdesmit trīs reizes vārds "miegs" Bībelē pielīdzināts nāvei. Bībeles autori ir vienisprātis, ka dvēselei, kas tūlīt pēc nāves atstāj ķermeni, nav apzinātas eksistences.

Jaunā Derība pievieno papildu dimensiju, par kuru jau tika dots mājiens Vecajā: brīnišķīgo augšāmcelšanos pēc Kristus atgriešanās.

Evaņģēlijos ir uzsvērts, ka mūžīgā dzīvība ir tikai Kristū. Pat visi elles dēmoni nevarētu atņemt ticīgajiem pārliecību par mūžīgo dzīvību. Kristus uzvarēja krusta nāvi. Kaps vairs nevar noturēt savus upurus. Kristus augšāmcelšanās ir garantija, ka visi ticīgie kādu dienu, kad Viņš atgriezīsies, tiks augšāmcelti no kapa.

Paskatieties uz šiem Pāvila vārdiem: “Jo, ja mirušie nav augšāmcēlušies, tad Kristus nav augšāmcēlies. Un, ja Kristus nav augšāmcēlies, jūsu ticība ir veltīga; jūs joprojām esat savos grēkos! Tad arī tie, kas aizmiguši Kristū, ir gājuši bojā” (1. Kor. 15:16-18, NKJV). Kā saprast šos pantus, ja mirušie nāves brīdī jau atrodas debesu svētlaimē, kā daži domā? Ko Pāvils ar to domā, ka viņi “ir gājuši bojā”, ja reiz viņi jau ir Debesīs?

Visa Pāvila doma īstenībā ir tāda, ka Kristus augšāmcelšanās ir mūsu augšāmcelšanās pamats un ka bez augšāmcelšanās "jūsu ticība ir veltīga; jūs joprojām esat savos grēkos", un mirušie paliek zemē, iet bojā.

Šie panti lieliski saskan ar citiem Bībeles tekstiem par cerību, kas mums ir uz augšāmcelšanos Jēzus atgriešanās brīdī, kad mēs saņemsim “neiznīcīgu un neaptraipītu mantojumu, kas mums ir rezervēts debesīs" (1. Pēt. 1:4, NKJV). Ja mirušie jau būtu Debesīs, kāpēc Pēteris runā par mantojumu, kas mums ir “rezervēts debesīs"? Skaidrs, ka Jaunās Derības ticīgie ar nepacietību gaidīja Kristus atnākšanu un mirušo augšāmcelšanos, un šī cerība viņus iedvesmoja palikt uzticīgiem dzīves pārbaudījumos.

`Kāpēc augšāmcelšanās ir tik spēcīga kristīgās ticības cerība? Kā būtu, ja mums būtu krusts, bet nebūtu augšāmcelšanās? Kāda cerība mums būtu? Kāpēc augšāmcelšanās ir tik svarīga mūsu ticības daļa?`