---
title:  Spiritisms pēdējās dienās. 2. daļa
date:   06/06/2024
---

Mūsu pestīšanas cerība sakņojas Kristū. Viņa asinīm notraipītās rokas mūs aicina pieņemt upuri, kas tik brīvi tiek dāvāts par bezgalīgu cenu. Drīz Kristus atgriezīsies, lai ņemtu pie Sevis tos, kas pieder Viņam. Tit. 2:13 Kristus otro atnākšanu sauc par "svētīgo cerību".

Sātana mērķis ir iznīcināt šo cerību. Viņš darīs brīnumus un zīmes-jebko, kas varētu aizvest cilvēkus prom no Bībeles patiesības un pestīšanas Kristū.

"Šeit ir svēto pacietība; lūk, tie, kas tur Dieva baušļus un Jēzus ticību" (Atkl. 14:12, NKJV). Pēdējā cīņā sātans darīs visu iespējamo, lai neļautu cilvēkiem ievērot "Dieva baušļus" vai "Jēzus ticību", vai abus. Līdz ar to ir jāuzmanās no jebkuras mācības, kas, pat ja to pavada zīmes un brīnumi, traucē mums saglabāt kādu no šīm divām atlikuma pazīmēm.

`Izlasi Mt. 24:23–27; 2. Kor. 11:13, 14 un 2. Tes. 2:9–12. Ko šīs Rakstu vietas stāsta par sātana maldinošo spēku un darbības veidu?`

Gala laikā sātans īstenos savu pēdējo maldināšanu: "Drīz debesīs atklāsies pārdabiska rakstura baismīgi skati, kas liecina par brīnumu darītāju dēmonu spēku. Velnu gari izies pie zemes ķēniņiem un pie visas pasaules, lai viņus nostiprinātu maldināšanā un mudinātu apvienoties ar sātanu viņa pēdējā cīņā pret debesu valdību. Šīs iestādes pievils gan valdniekus, gan pavalstniekus. Uzradīsies cilvēki, kas izliksies par pašu Kristu un pretendēs uz titulu un pielūgsmi, kas pieder pasaules Pestītājam. Viņi darīs pārsteidzošus dziedināšanas brīnumus un pārliecinās, ka viņiem ir atklāsmes no Debesīm, pretrunīgas Svēto Rakstu liecībai.

Lielajā krāpšanas drāmā kā visu vainagojošs pasākums būs paša sātana uzdošanās par Kristu. Baznīca jau sen ir atklāti apliecinājusi, ka tā gaida Pestītāja nākšanu kā savu ilgu piepildījumu. Tādēļ lielais viltnieks inscenēs, it kā Kristus jau būtu atnācis. Dažādās pasaules daļās sātans ļaudīm atklāsies kā majestātiska, žilbinoši spoža būtne, kas līdzināsies Jāņa Atklāsmes grāmatā attēlotajam Dieva Dēlam (Atkl. 1:13–15)." (E. Vaita "Lielā cīņa" 624. lpp.)

`Kāpēc ir tik svarīgi saprast patiesību par to, kā Kristus atgriezīsies, kā arī par mirušo stāvokli, lai mēs netiktu maldināti?`