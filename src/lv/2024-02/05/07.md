---
title:  Tālākiem pētījumiem
date:   03/05/2024
---

"Dieva uzticīgie kalpi nestrādāja vieni. Kamēr valdības un varas un ļaunie gari "šīs pasaules telpā❞ bija savienojušies pret viņiem, Kungs Savus ļaudis neatstāja. Ja viņu acis tiktu atvērtas, tad tie skaidri ieraudzītu dievišķās klātbūtnes un palīdzības izcilus pierādījumus, kādus reiz piešķīra vienam pravietim senatnē. Kad Elīzas kalps savam kungam norādīja uz viņus ielenkušo ienaidnieka karaspēku, kas nogrieza katru atkāpšanās iespēju, pravietis lūdza: "Kungs, lūdzams, atver viņam acis, ka viņš var redzēt!" (2. Ķēn. 6:17) Un, raugi, kalns bija pilns ar ugunīgiem ratiem un zirgiem, ar Debesu armiju, kas tika sūtīta aizsargāt šo Dieva vīru. Tāpat eņģeļi sargāja arī reformācijas lietas strādniekus." (E. Vaita "Lielā cīņa" 208. lpp.)

"Kad reformētās ticības iznīcināšanai apvienojās vareni ienaidnieki un šķita, ka pret to pacelsies tūkstošiem zobenu, Luters sacīja: 'Sātans izgāž savas dusmas, pret mums sazvērējušies bezdievīgi pāvesti, draudot ar karu. Paskubiniet ļaudis ticībā un lūgšanās drosmīgi cīnīties Kunga troņa priekšā, lai ienaidnieki, Dieva Gara uzvarēti, būtu spiesti turēt mieru. Mūsu galvenā vajadzība, mūsu galvenais darbs ir lūgšana, lai ļaudis zina, ka pret viņiem tagad vēršas zobena asmens un sātana ārkārtīgās dusmas, un lai viņi lūdz." (D'Aubigné, 10. grāmata, 14. nodaļa, kā minēts grāmatā "Lielā cīņa" 209. lpp.)

Taisnošana ticībā - lielā patiesība, ko no jauna atklāja Luters, -ir evaņģēlija pamats, patiesība, uz kuru balstās mūsu pestīšanas cerība. Viņa dziesma "Stiprā pils” spēcīgi izsaka evaņģēliju: “Ja mēs paļautos uz savu spēku, mūsu pūliņi ciestu neveiksmi, ja mūsu pusē nestāvētu īstais cilvēks, ko Dievs pats izredzējis. Vai jautājat, kurš tas ir? Tam Jēzus Kristus vārds, Kungs Cebaots, Viņš nemainīgs laikmetu laikmetos, Viņš cīņu uzvarēs." (Seventh-day Adventist Hymnal (Hagerstown, MD: Review and Herald Publishing Association, 1985), No. 506.)

**Jautājumi pārrunām**:

`Kā mēs varam izskaidrot līdzsvaru starp žēlastību un likumu, starp ticību un labiem darbiem?`

`Kāpēc, jūsuprāt, ir tik viegli ļaut mūsu prātam ieslīdēt burta kalpībā? Kā jūs definētu burta kalpību? Kāpēc tas tik ļoti kaitē mūsu kristīgajai ticībai?`

`Vai pastāv briesmas, ja jēdziens "glābšana žēlastībā” nav pareizi saprasts? Kur šis pārpratums varētu novest?`

`Ko daži cilvēki domā ar jēdzienu “lēta žēlastība”? Vai žēlastība kādreiz ir lēta?`