---
title:  Tikai Kristus, tikai žēlastība
date:   01/05/2024
---

`Izlasi Ef. 2:8, 9; Rom. 3:23, 24; Rom. 6:23 un Rom. 5:8-10. Ko šie panti māca par pestīšanas plānu?`

Dievs ir devis glābšanu kā dāvanu. Viņa Svētais Gars liek mums ticībā pieņemt to, ko Kristus ir brīvi sagādājis ar Savu nāvi pie Golgātas krusta. Jēzus, Dieva Dēls, piedāvāja Savu pilnīgo dzīvību, lai izpirktu mūsu grēkus.

Dievišķais taisnīgums prasa pilnīgu paklausību. Kristus bezgrēcīgā dzīve tiek likta mūsu nepilnīgās dzīves vietā. Dievišķais likums, ko esam pārkāpuši, nolemj mūs mūžīgai nāvei. Bībele runā skaidri – ar savu grēcīgo dabu mēs nevaram sasniegt Dieva ideālu savai dzīvei. Mēs esam grēkojuši. Atstāti vieni, mēs nevaram izpildīt svētā Dieva taisnīgās prasības, līdz ar to esam pelnījuši mūžīgo nāvi. Bet ir labas ziņas. Apustulis Pāvils mums apliecina: “Tātad grēka alga ir nāve, bet Dieva balva ir mūžīga dzīvība Kristū Jēzū, mūsu Kunga" (Rom. 6:23). Tā ir nepelnīta dāvana; ja tā nāktu, pateicoties darbiem, mums būtu tā jānopelna. Ja ir kāda patiesība, ko evaņģēlijs izgaismo, tad tā ir šī mēs nevaram nopelnīt pestīšanu.

Mārtiņš Luters un protestantu reformatori atklāja, ka Kristus un tikai Kristus ir pestīšanas avots. Toreiz Luters sāka sludināt vēsti par Kristus glābjošo žēlastību. Cilvēku pūļi pulcējās, lai uzklausītu viņa sirsnīgos, dzīvi mainošos vēstījumus. Viņa vārdi bija kā svaiga ūdens malks viņu dzīves neauglīgajā tuksnesī. Ļaudis tika turēti važās ar viduslaiku baznīcas tradīcijām, un viņus paverdzināja gadsimtiem seni rituāli, kas nepacēla garīgumu. Lutera Bībeles vēstījumi aizkustināja sirdis, un dzīves mainījās.

Luteru, lasot Jauno Derību, pārņēma Dieva labestība. Viņš bija pārsteigts par Dieva vēlmi glābt visu cilvēci. Populārais uzskats, ko tajā laikā mācīja baznīcas vadītāji, bija pestīšana kā daļēji cilvēka un daļēji Dieva darbs. Luters atklāja, ka ar Kristus nāvi pie krusta pietika visai cilvēcei.

"Pret Kristu izturējās tā, kā bijām pelnījuši mēs, lai pret mums savukārt varētu izturēties tā, kā ir pelnījis Viņš. Viņš saņēma sodu par mūsu grēkiem, kuru nebija pelnījis, lai mēs saņemtu Viņa taisnību, kuru neesam pelnījuši. Jēzus izcieta mūsu nāvi, lai mēs saņemtu Viņa dzīvību. 'Caur Viņa brūcēm mēs esam dziedināti." (E. Vaita "Laikmetu ilgas" 25. lpp.)

Cik spēcīgs un lieliski uzrakstīts evaņģēlija kopsavilkums, ka mēs varam tikt attaisnoti ar taisnību, "kuru neesam pelnījuši". Kāds apsolījums!

`Ja pestīšana ir Dieva darbs Kristū, kāda loma ir mūsu labajiem darbiem kristīgajā dzīvē? Kā mēs savā pieredzē varam apliecināt labo darbu nozīmi, tajā pašā laikā nepadarot tos par mūsu cerības pamatu?`