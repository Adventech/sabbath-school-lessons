---
title:  Paklausība - ticības auglis
date:   02/05/2024
---

`Izlasi Rom. 3:27–31, Rom. 6:15–18 un Rom. 8:1, 2. Ko šie panti mums māca par glābšanu tikai Kristus taisnībā?`

Lutera laikos baznīcās sāka pūst jauni vēji. Desmitiem tūkstošu cilvēku tika mācīti novērst skatienu no savas grēcīgās būtības un tā vietā raudzīties uz Jēzu. Bez šaubām, šie cilvēki, skatoties uz sevi, redzēja tikai to, kas atņem drosmi. Kuram ticīgajam šodien nav tāda pati pieredze? Tieši tādēļ mums jāraugās uz Jēzu.

Dieva žēlastība mūs maina. Kādu dienu Džons Veslijs piedalījās morāviešu sanāksmē Londonā. Veslijs bija pārsteigts, klausoties Lutera ievadu Vēstulei romiešiem. Pirmo reizi mūžā viņš sāka izprast evaņģēliju. Viņa sirdi kaut kas saviļņoja, un viņš izjuta pārdabisku vilkmi uz Kristu, kurš bija atdevis Savu dzīvību par viņu. Viņš iesaucās: "Es sajutu, ka paļaujos uz Kristu, tikai uz Kristu, lai iegūtu glābšanu, un man tika dota pārliecība, ka Viņš ir paņēmis prom manus grēkus arī manus!-un izglābis mani no grēka un nāves likuma." (John Whitehead "The Life of the Rev. John Wesley, M.A." (London: Stephen Couchman, 1793), 331. lpp.)

`Izlasi 1. Pēt. 2:2, 2. Pēt. 3:18, Kol. 1:10 un Ef. 4:18-24. Kādas būtiskas patiesības šīs Rakstu vietas atklāj par kristīgo dzīvi?`

Reformatori sistemātiski pētīja Vārdu, lai atklātu vairāk patiesības. Nebūdami apmierināti ne ar esošo stāvokli, ne stingro reliģisko pieredzi, kas neradīja nekādu vai pavisam niecīgu izaugsmi, viņi pastāvīgi ilgojās labāk iepazīt Kristu. Daudzi Bībelei ticošie viduslaikos maksāja ārkārtīgi augstu cenu par savu nodošanos. Viņi tika spīdzināti, ieslodzīti, izsūtīti trimdā un sodīti ar nāvi. Viņu īpašumi tika konfiscēti, viņu mājas nodedzinātas, viņu zemes izpostītas un viņu ģimenes vajātas. Kad viņi tika padzīti no mājām, viņi meklēja pilsētu, "kuras cēlējs un radītājs ir Dievs" (Ebr. 11:10). Kad viņi tika spīdzināti, viņi svētīja savus mocītājus, un, kad viņi nīkuļoja tumšos, mitros cietumos, viņi apgalvoja, ka Dievs ir apsolījis gaišāku rītdienu. Lai gan viņu ķermeņi bija ieslodzīti, viņi bija brīvi - brīvi Kristū, brīvi Viņa Vārda patiesībās, brīvi cerībā uz Viņa drīzo atgriešanos.

`Raugoties uz sevi, kāda ir tava cerība uz glābšanu?`