---
title:  Tikai Dieva Vārds
date:   28/04/2024
---

`Izlasi Ps. 119:103, 104, Ps. 119:147 un Ps. 119:162. Kāda bija Dāvida attieksme pret Dieva Vārdu? Kā tas ietekmēja reformatorus, un kā tas ietekmē mūsu dzīvi mūsdienās?`

Bībele bija reformatoru ticības fundaments un viņu mācības pamats. Viņi saprata, ka rīkojas ar iedvesmoto "dzīvo un paliekamo Dieva vārdu" (1. Pēt. 1:23). Viņi novērtēja katru vārdu. Kad viņi lasīja tā lappuses un ticēja tā apsolījumiem, viņu ticība nostiprinājās un drosme atjaunojās. "Tāpat ir ar visiem Dieva Vārda apsolījumiem. Ar tiem Viņš uzrunā katru individuāli tikpat tieši, it kā mēs dzirdētu Viņa balsi. Ar šiem apsolījumiem Kristus mums nodod Savu žēlastību un spēku. Tie ir tā koka lapas, kas ir “tautām par dziedināšanu". (Atkl. 22:2) Ja apsolījumus apgūst, pieņem un izmanto, tie veido raksturu, iedvesmo darbam un uztur dzīvību. Nekam citam nav tāda dziedinoša spēka. Turklāt nekas cits nespēj tā dot drosmi un ticību, kas sniedz nerimtīgu enerģiju visai būtnei, kā Dieva apsolījumi." (E. Vaita "Kristus dziedinošā kalpošana” 122. lpp.)

Svētie Raksti izlej prieku pār mūsu bēdām, cerību pār mūsu mazdūšību, gaismu pār mūsu tumsu. Tie dod virzienu, kad esam apjukuši, noteiktību, kad esam samulsuši, spēku, kad jūtamies vāji, un gudrību mūsu nezināšanā. Kad mēs pārdomājam Dieva Vārdu un ticībā paļaujamies uz tā apsolījumiem, Dieva dzīvinošais spēks fiziski, mentāli, emocionāli un garīgi aktivizē visu mūsu būtni.

Reformatori piepildīja savus prātus ar Rakstiem. Viņi dzīvoja pēc Vārda, un daudzi no viņiem mira Vārda dēļ. Viņi nebija pavirši, pašapmierināti, bezrūpīgi kristieši ar virspusēju garīgo dzīvi. Viņi zināja, ka bez Dieva Vārda spēka viņi nespētu izturēt pret viņiem vērstos ļaunuma spēkus.

Džona Viklifa aizraušanās bija tulkot Bībeli angļu valodā, lai vidusmēra cilvēks to varētu lasīt un saprast. Tā kā tas bija nelikumīgi, viņš tika tiesāts savas ticības dēļ, apsūdzēts kā ķeceris un notiesāts uz nāvi. Tiesas sēdē Viklifs izteica nopietnu aicinājumu: "Ar ko jūs, jūsuprāt, strīdaties? Ar vecu vīru uz kapa malas? Nē! Ar Patiesību - Patiesību, kas ir stiprāka par jums un uzvarēs jūs." (Wylie, 2. grāmata, 13. nodaļa, kā minēts grāmatā "Lielā cīņa" 90. lpp.) Viklifa vārdi pirms nāves piepildījās, kad Dieva patiesības gaisma izkliedēja viduslaiku tumsu.

`Kā Svētie Raksti tevi ir mierinājuši pārbaudījumu laikos?`