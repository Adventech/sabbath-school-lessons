### Lielā Cīņa

Ja tev jautātu, kāda galvenā tēma caurvij visu Bībeli, ko tu atbildētu? Jēzus? Pestīšanas plāns? Krusts? Jā, protams, visas trīs! Taču šīs trīs svarīgās tēmas varam attīstīt vēl iekļaujošākā tēmā – lielajā cīņā. Šī tēma caurstrāvo Bībeli, no 1. Mozus grāmatas līdz pat Atklāsmes grāmatai.

Lielais strīds sākās debesīs, kad Lucifers izraisīja sacelšanos pret Dievu. Šī kosmiskā konflikta centrā ir Dieva mīlestības jautājums. Vai Viņš ir pilnībā mīlošs? Vai Viņš ņem vērā Savu radījumu intereses? Vai varbūt Viņš ir autoritatīvs diktators, kurš vēlas tikai to, kas ir Viņa paša interesēs?

Šī ceturkšņa tēma izseko pasaules vēsturei no Dieva skatu punkta, kā to atklāj pravietojumi, no Kristus laikiem cauri gadsimtiem līdz mūsdienām un vēl tālāk. Dieva daba ir mīlestība, un tādēļ visas Viņa darbības ir mīlestības pilnas, lai gan šis fakts ierobežotajiem cilvēkiem un pat eņģeļiem ne vienmēr ir acīmredzams. Taču Dieva mīlestība pakāpeniski atklājas, risinoties lielajai cīņai. Visskaidrāk tās augstumu un dziļumu mēs ieraugām pie krusta. Golgātā, Kristum atdodot Savu dzīvību, lai izpirktu cilvēci, Dieva mīlestība tika atklāta visa universa priekšā, panākot sātana galīgo sakāvi.

Tomēr cīņa turpinās. Sātans mēģināja iznīcināt Jēzu pie krusta, un, gadsimtiem ritot, mēs redzam, kā viņš mēģina iznīcināt Dieva tautu. Lai gan sātans ir nežēlīgi vajājis Kristus draudzi un nogalinājis miljonus, Dievs vienmēr ir bijis blakus Saviem ļaudīm un nekad tos nepametīs.

Šajā ceturksnī sekosim līdzi lielās cīņas galvenajiem notikumiem, sākot ar sacelšanos Debesīs. Mēs izpētīsim galvenos Kristus un sātana konflikta jautājumus. Mēs redzēsim valdiešu nepielūdzamo drosmi, neskatoties uz sīvajām vajāšanām, un reformatoru apņēmību sekot Bībeles patiesībai pat tad, kad draudēja spīdzināšana, važas, sārts un mocekļu nāve.

Komentējot šo garīgo milžu ticību, Elena Vaita norāda: "Bībele bija viņu autoritāte, un ar tās mācībām viņi pārbaudīja visas doktrīnas un visus apgalvojumus. Ticība Dievam un Viņa vārdam uzturēja šos svētos vīrus, kad viņi atdeva savu dzīvību uz sārta." ("Lielā cīņa", 249. lpp.)

Reformācija aizdedzināja patiesības lāpu, kas joprojām spoži deg. Reformatoru ticība Svētajiem Rakstiem un viņu nelokāmā pārliecība par glābšanu žēlastībā caur ticību pavēra ceļu adventes kustībai, kuru aizstāvēja Viljams Millers un daudzi citi visā pasaulē.

Dievs izsauca esamībā Septītās dienas adventistu draudzi uz reformatoru liktajiem pamatiem, lai atjaunotu Bībeles patiesības, kas gadsimtu gaitā bija aizmirstas. Tās galvenais uzdevums ir sludināt Atkl. 14:6-12 trīs eņģeļu vēstis, kas ir Dieva pēdējais brīdinājums pasaulei, kurai drīz pienāks gals.

Šī vēsts sadusmo sātanu, ko apustulis Jānis attēlojis kā pūķi: "Tad pūķis sadusmojās par sievu un gāja karot ar pārējiem viņas cilts locekļiem, kas turēja Dieva baušļus un apliecināja Jēzu.” (Atkl. 12:17) Mēs arī pētīsim lielās cīņas pēdējos notikumus, tostarp Dieva mīlestības triumfu pār visām elles valdībām un varām, piesakot jaunu debesu un jaunas zemes radīšanu.

Lai gan šī ceturkšņa tēmas pamatā ir Bībele, kā tematisko izklāstu, pētot šo milzīgo tēmu, mēs izmantosim Elenas G. Vaitas grāmatu "Lielā cīņa". Lai atvieglotu šīs grāmatas izmantošanu kā palīglīdzekli tālākiem pētījumiem un atziņu līdzdalīšanai, ir atzīmētas nodaļas, uz kurām ir balstīta katras nedēļas tēma, lai ikviens varētu pilnīgāk izprast "Kristus mīlestību, kas ir daudz pārāka par katru atziņu” (Ef. 3:19).

_Dzimis ASV Konektikutas štatā, Marks Finlijs, kas ir starptautiski atzīts evaņģēlists, no 2005. līdz 2010.gadam bija Ģenerālkonferences viceprezidents. Pēc pilna laika darba attiecību pārtraukšanas pensijas vecuma dēļ viņš ir kļuvis par Ģenerālkonferences prezidenta asistentu. Mācītājam Finlijam un viņa sievai Ernestīnei ir trīs bērni un pieci mazbērni._