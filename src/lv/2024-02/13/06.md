---
title:  Divas mūžības
date:   27/06/2024
---

`Izlasi 2. Kor. 5:10, Rom. 14:10, 11 un Atkl. 20:11-15. Ko šie panti saka par to, kāpēc ļaunie tiek augšāmcelti?`

Lai atrisinātu grēka problēmu, lai ļaunums vairs neatkārtotos, ikvienam ir jābūt pārliecinātam, ka Dievs visos veidos ir bijis godīgs un taisnīgs. Galu galā ikvienam būs jāloka ceļi un jāatzīst Dieva taisnīgums lielajā cīņā, pat sātanam un viņa ļaunajiem eņģeļiem, kā arī tas, ka nekad nav bijis nekāda attaisnojuma, lai saceltos pret Dievu. levērojiet šo Elenas Vaitas ieskatu: "Tiklīdz tiek atvērtas pārskatu grāmatas un Jēzus skats pievēršas bezdievīgajiem, viņu apziņā ataust katrs grēks, ko tie jebkad ir darījuši. Tie ierauga tieši to vietu, kur viņu kājas ir novirzījušās no skaidrības un svētuma takas, kā arī to, cik tālu Dieva bauslības pārkāpšanā viņus aizvedis lepnums un sacelšanās gars. Lielās kārdināšanas, ko viņi atbalstīja, apmierinot savas grēcīgās tieksmes, nelietīgi izlietotās svētības, nonicinātie Dieva vēstneši, atraidītie brīdinājumi, stūrgalvīgās un nepakļāvīgās sirds atvairītie žēlastības viļņi - tas viss tagad šķiet kā ar ugunīgiem burtiem uzrakstīts. [..] Visa bezdievīgā pasaule stāv Dieva priekšā un tiek apsūdzēta nodevībā pret Debesu valdību. Nav neviena, kas tagad viņu lietu aizstāvētu, tiem nav atvainojuma, un tādēļ tiek pasludināts spriedums – mūžīgās nāves sods.” (“Lielā cīņa” 666., 668. lpp.)

`Izlasi Atkl. 20:9, Ps. 37:20 un Mal. 4:1, 2. Kādu atziņu šie fragmenti mums sniedz par grēka un grēcinieku galīgo iznīcināšanu un taisnīgo atalgojumu?`

Labā ziņa ir tāda, ka sātans un viņa ļaunie eņģeļi tiks iznīcināti uguns jūrā. Grēks un grēcinieki tiks iznīcināti. Saskaņā ar Atkl. 20:9 viņi tiks aprīti, iznīcināti un netiks mūžīgi mocīti. Nākamajā pantā ir lietots izteiciens "mūžu mūžos”. Vārds “uz visiem laikiem", atkarībā no konteksta, vienmēr nozīmē "bezgalīgs", bet līdz brīdim, kad kaut kas ir pilnībā paveikts. (Sk. 2. Moz. 21:6; 1. Sam. 1:22, 28; Jūdas 7 un 2. Pēt. 2:4–6.) Pazudušajiem mūžīgs ir iznīcināšanas iznākums, nevis pati iznīcināšana. Dievs nav mūžīgais spīdzinātājs.

`Galu galā mūs visus sagaida viena no divām mūžībām. Diemžēl pazudušie saņem nopelnīto “algu” – mūžīgo nāvi. Kāpēc mūsu vienīgā cerība nesaņemt to, ko esam pelnījuši, proti, nāvi, ir, ja paļaujamies uz Jēzus taisnību?`