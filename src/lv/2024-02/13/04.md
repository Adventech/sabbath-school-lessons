---
title:  Tūkstošgade zemes virsū
date:   25/06/2024
---

Atkl. 19. nodaļa beidzas ar dramatisku Jēzus atgriešanās un ļauno iznīcināšanas attēlojumu. Bet stāsts nav beidzies. Atkl. 20. nodaļa mūs iepazīstina ar 1000 gadu ilgu periodu, ko sauc par “tūkstošgadi”.

`Izlasi Atkl. 20:1–3. Kāds būs sātana liktenis, kad Jēzus atgriezīsies?`

Ainojums Atkl. 20:1-3 ir simbolisks. Sātans nav burtiski saistīts ar ķēdi un ieslēgts bedrē. 1000 gadus viņš ir ieslodzīts šajā pamestajā, neapdzīvotajā zemē, viņu sasaista viņa paša radītie apstākļi. 2. Pēt. 2:4 mēs lasām, ka sātans un viņa eņģeļi tiks glabāti sodam "tumšajās bedrēs". Sātans tiks "ieslodzīts" ar apstākļu ķēdēm, jo šeit uz zemes vairs nebūs neviena, ko kārdināt. 1000 gadus viņš varēs vērot iznīcību un postu, ko radījusi viņa sacelšanās.

Grieķu valodas vārds, kas tulkots kā "bezdibenis", ir tas pats, no kura nāk angļu "abyss". Tas ir arī tas pats vārds, kas lietots Septuagintā (Vecās Derības tulkojumā grieķu valodā) zemes radīšanas aprakstā. "Bet zeme bija neiztaisīta un tukša, un tumsa bija pār dziļumiem, un Dieva Gars lidinājās pār ūdeņiem” (1. Moz. 1:2). Septuagintā vārds "dziļumi" šeit ir grieķu vārds "abyssos" jeb "bezdibenis". Tas raksturo pamestu zemi. "Bezdibenis" nav kāda pazemes ala vai pamesta bedre kaut kur Visumā. Sātana grēka un iznīcināšanas darbs, kā arī milzīgais haoss pirms Kristus otrās atnākšanas ir atgriezis zemi tumšā, haotiskā masā, kāda tā bija pirms radīšanas.

`Izlasi Jer. 4:23-26, Jer. 25:33 un Jes. 24:1, 3, 5. Kā Bībeles pravieši apraksta šo ainu? `

Pravieši šeit uzsver postošo iznīcināšanu Kristus otrās atnākšanas laikā un to, ka šajā tūkstoš gadu periodā uz zemes nav palicis dzīvs neviens cilvēks. Sātans un viņa ļaunie eņģeļi ir atstāti pārdomāt, kādu postu izraisījusi viņu sacelšanās. Universs no jauna atzīst, ka grēka alga ir nāve. Dievs risina grēka problēmu, lai tā nekad vairs nerastos (Nah. 1:9). Ir trīs galvenie veidi, kā Dievs to dara. Pirmkārt, Viņš atklāj Savu bezgalīgo mīlestību, kaislīgo vēlmi un nerimstošos centienus glābt visu cilvēci. Otrkārt, viņš atklāj Savu godīgumu un taisnību. Treškārt, Viņš ļauj Visumam redzēt grēka un sacelšanās galīgo iznākumu.