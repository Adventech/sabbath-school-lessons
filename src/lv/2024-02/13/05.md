---
title:  Tiesa tūkstošgades laikā
date:   26/06/2024
---

`Izlasi Atkl. 20:4—6. Ko taisnie dara 1000 gadu laikā, un kāpēc tas ir svarīgi?`

Tūkstošgades laikā taisnajiem būs iespēja no pirmavotiem vērot Dieva taisnīgumu un mīlestību, risinot grēka problēmu. Kuram gan nav jautājumu, ko viņi vēlētos uzdot Dievam par daudzām lietām? Tagad, tūkstošgades laikā Debesīs, atpestītie var uzdot šos jautājumus. Ja tuvinieks vai tuvs draugs nav Debesīs, izglābtajiem ir iespēja pilnīgāk izprast Dieva lēmumus. Atpestītie jaunā veidā, spēcīgāk nekā jebkad agrāk, sapratīs Dieva varenos mēģinājumus glābt ikvienu cilvēku, kas jebkad ir dzīvojis. Viņi no jauna sapratīs, ka ikviens, kurš ir pazudis, ir palaidis garām Debesis, jo personīgi ir noraidījis Kristu. Tikai tad Dievs iznes galīgo tiesu pār pazudušajiem - otro nāvi, kas ir mūžīga iznīcināšana.

`Izlasi Atkl. 20:7–9. Kā noslēdzas 1000 gadi? Kāds ir sātana un viņa sekotāju liktenis?`

Jau 1000 gadus sātanam nav bijis neviena, ko kārdināt vai maldināt. Viņš un viņa eņģeļi ir bijuši vieni, lai pārdomātu grēka nāvējošās sekas. Tūkstošgades beigās ļaunie mirušie tiek augšāmcelti, lai stātos tiesas priekšā un saņemtu savu pēdējo atalgojumu (Atkl. 20:5).

Tagad sātanam ir milzīga sekotāju armija. Lai gan sātans lielajā cīņā ir cietis sakāvi pēc sakāves, viņš ir iedrošināts, redzot milzīgo pazudušo pūli. Vēl nebūdams gatavs izbeigt savu sacelšanos, viņš dodas, lai maldinātu šīs "tautas”. Sātans viņus iedvesmo pielikt pēdējās lielās pūles, lai gāztu Dievu un izveidotu savu valstību. Termins "Gogs un Magogs" tiek lietots, lai simbolizētu sātanu un visu laikmetu pazudušos. Sātans un viņa sekotāji ieskauj "svēto nometni un mīļoto pilsētu" (Atkl. 20:9).

Tūkstošgades beigās ne vien tiek augšāmcelti visi ļaunie, bet arī Svētā Pilsēta, Jaunā Jeruzaleme, nolaižas uz zemi no Debesīm (Atkl. 21:2). Svētie ir dzīvojuši un valdījuši kopā ar Kristu Jaunajā Jeruzalemē tūkstošgades garumā. Tagad, 1000 gadu beigās, pilsēta nolaižas uz zemes kopā ar Dievu, Jēzu, eņģeļiem un visiem atpirktajiem. Visi ir klāt lielās cīņas pēdējā kaujā. Grēks tiks uz visiem laikiem izskausts!

`Ko par Dieva raksturu saka pēdējās tiesas laiks?`