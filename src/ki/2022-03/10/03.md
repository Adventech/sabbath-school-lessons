---
title: GUSABIRA ABANDI IMBABAZI
date: KU WA KABIRI, 29 KANAMA 

---

`Soma Kuva 32:1-14. Ni uruhe ruhare rwa Mose tubona hano?`

Nyuma yuko abantu batangiye kuramya ikimasa cya zahabu, Imana yavuze ko ubwo bwoko bwayigomeye bikabije ko igiye kubarimbura maze ikagira Mose ishyanga rikomeye. Ariko aho kwakira impano y'Imana, Mose yinginze Imana ngo igirire ubwoko bwayo imbabazi, maze bituma Imana itabarimbura. 


Mu Kuva 32:1-14 hagaragaza ibintu bibiri by'ingenzi: Icya mbere, impano y'Imana yo kurimbura ubwoko bwigometse no guha Mose umugisha cyari ikigeragezo kuri Mose. Imana yashakaga ko Mose agaragaza uburyo agirira impuhwe ubwo bwoko butagonda ijosi mu buryo bukomeye. Kandi Mose yatsinze icyo kigeragezo. Kimwe na Yesu, Mose na we yasabiye abanyabyaha imbabazi. Ibi bigaragaza ikintu cy'ingenzi: rimwe na rimwe Imana ishobora kwemera ko duhura n'abaturwanya; ishobora kwemera ko tugera mu kigeragezo kugira ngo, Yo ubwayo, twebwe ubwacu, ndetse n'abatureba dushobore kubona uburyo dufitiye impuhwe abantu batandukiriye. 

`Ni izihe mpamvu Mose yatanze asaba Uwiteka kutarimbura Isirayeli? `

Icya kabiri, iki gitekerezo kigaragaza ko iyo duhuye n’abaturwanya kandi batatwumvira, tuba dukwiriye Kubagaragariza ubuntu. Ubuntu bukenewe iyo abantu bose naho batabukwiriye. Ariko iyo basa naho batabukwiriye natwe nibwo twumva tudafite ubushake bwo kubutanga. Ariko igihe mushiki wa Mose Miriyamu yamuneguraga, Mose yatakiye Uwiteka ngo amukize ibibembe (Kubara 12). Igihe Imana yari irakariye Kora n’abayoboke be maze ikavuga ko igiye kubarimbura bose, Mose yikubise hasi yubamye yingingira ubugingo bwabo. Ku munsi ukurikiyeho, igihe Abisirayeli bitotomberega Mose kubw'urupfu rw'abigometse maze Imana ikavuga ko igiye kubarimbura bose, Mose yikubise hasi yubamye maze ahita asaba Aroni kubatambira igitambo bose (Kubara 16). Mu bugwaneza bwe bwite, mu kutagira inarijye kwe muri iki kigeragezo, Mose yashakiraga abantu ubuntu nyamara batari babukwiriye. 

`Tekereza ku bantu bari ahagukikije utekereza ko basa naho badakwiriye kugururwa ubuntu. Ni gute ushobora kubagaragariza ubuntu bw'Imana ufite ubugwaneza no kwiyoroshya?`