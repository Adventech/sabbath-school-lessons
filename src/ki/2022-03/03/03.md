---
title: AMAZI ARURA
date: KU WA KABIRI , 11 NYAKANGA

---
" Iteraniro ry'Abisirayeli ryose riva mu butayu bw'i Sini , baragenda bamara izindi ndaro zabo nk'uko Uwiteka yabategetse , babamba amahema yabo i Refidimu . Nta mazi yo kunywa yari ahari "( Kuva 17 : 1 ) . 

Birashoboka ko Imana itaduha buri kintu cyose twifuza , ariko se ntidushobora kwizera kubona ibyo dukeneye byose ? Bitari ibyo dutekereza ko dukeneye , ahubwo ibyo dukeneye mu by'ukuri ? 

Hari ikintu kimwe Abisiyareli bari bakeneye mu by'ukuri , kandi icyo kintu cyari amazi . Nyuma y'uko Imana iyoboye Abisirayeli ikabambutsa inyanja itukura iri mu nkingi y'igicu , yabayoboye mu butayu bwarimo ubushyuhe bwinshi kandi butagira amazi mu gihe cy'iminsi itatu . By'umwihariko , mu butayu , aho kubona amazi byari ingorabahizi , kwiheba kwabo kwarumvikanaga . Ni hehe bajyaga gukura amazi bari bakeneye ? 

None se ni hehe Imana yabayoboye ? Inkingi y'igicu yaberekeje i Mara , aho bashoboraga kubona amazi . Bashobora kuba barishimye . Ariko igihe basogongeraga kuri ayo mazi , bahise bayacira kuko yaruraga . Abantu bitotombera Mose bati : " Turanywa iki ? " ( Kuva 15:24 ) . 

Nyuma y'iminsi mike , Imana yongera kubigenza ityo . Kuri iyo ncuro ariko , inkingi yahagaze ahantu hatari hari amazi na mba ( Kuva 17 : 1 ) . 

`Soma mu Kuva 15 : 22-27 no mu Kuva 17 : 1-7 . Ni iki Imana yahishuriye Abisirayeli kiyerekeyeho ubwo bari i Mara n'i Refidimu ? Ni ayahe masomo bakagombye kuba barahigiye ?`

`Ubwo bari i Refidimu , ni ikihe kibazo Abisirayeli babajije ? Kuva 17 : 7 . Waba warigeze kwibaza ikibazo kimeze nk'icyo ? Niba ariko bimeze , kuki wibajije icyo kibazo ? Ni gute wumvise umeze , kandi ni ayahe masomo wize nyuma yuko icyo kibazo gisubizwa ? Ese dukeneye ko icyo kibazo gisubizwa incuro zingahe mbere yuko tureka kongera kucyibaza burundu ?`