---
title: KWIHANGANA KURAKENEWE
date: KU WA GATANU , 4.KANAMA

---
`Soma inkuru ya Yakobo akirana n'Imana ( Itangiriro 32 ) . Ni iki iyi nkuru itwigisha ku birebana no kwihangana , ndetse no mu gihe cyo gucika intege bikomeye ? ( Zirikana igitekerezo cyose cy'ibyabaye kuri Yakobo mbere y'uko utanga igisubizo ) .`

Dushobora kumenya ikintu cy'ukuri kandi tugakoresha ubushake bwacu bwose ngo tukigereho ; ariko iyo hari imbaraga iturwanya , biradukomerera cyane gukomeza kuguma ku Mana no mu masezerano yayo . Ibyo biterwa n'uko turi abanyantegenke n'abanyabwoba . Bityo rero , imwe mu mbaraga z'ingenzi z'Umukristo ni ukwihangana , ari bwo bushobozi bwo gukomeza urugendo nubwo yaba yumva yadohoka . 

Rumwe mu ngero zikomeye cyane zo muri Bibiliya twigiraho kwihangana ni urwa Yakobo . Hari hashize imyaka myinshi Yakobo ariganyije umuvandimwe we Esawu , bituma na Se amuha umurage wagenewe umwana w'imfura ( Itang . 27 ) , maze guhera icyo gihe , akomeza kugendana ubwoba yari afitiye Esawu washakaga kumwica . Nubwo yari yarahawe amasezerano y'agahebuzo yerekeranye no kurindwa n'Imana ndetse no guhabwa umugisha na yo yari yaherewe mu nzozi ze z'urwego rugera ku ijuru ( Itang , 28 ) , Yakobo yari agifite ubwoba . Yakobo yari yatakaje ibyiringiro by'isezerano Imana yamuhaye rimwemeza ko yababariwe kandi ko n'amasezerano yari yarahawe mu myaka myinshi yari ishize yari akiri ukuri . Ubwo yakiranaga na Malayika , Yakobo yumvise itako rye rikutse . Kuva icyo gihe rero , gukirana ntibyari bikimushobokeye , kuko uburibwe bwari bwamushegeshe . Agomba kuba yarabonye ko igikwiriye kwari ukureka gukirana ahubwo agakomeza Malayika ubutamurekura . Muri ubwo buribwe bukomeye , Yakobo yakomeje Malayika amwishingikirizaho ntiyamurekura , kugeza igihe aboneye ubwishingizi bw'umugisha we . Nuko Malayika aramubwira ati , " Ndekura , kuko umuseke utambitse ' " ( Itang . 32:26 ) . 

Yakobo yabonye umugisha bitewe n'uko yakomeje gushikama muri ubwo buribwe . Natwe ni uko . Imana ibasha gukora ku " itako " ryacu rikareguka maze ikaturarikira kuyishingikirizaho muri ubwo buribwe bwacu bukomeye . Mu kuri , Imana yemeye ko izo nkovu z'uburibwe zikomeza kubaho . Yakobo yari agicumbagira igihe yahuraga n'umuvandimwe we . Mu bigaragarira inyuma , byagaragaraga nk'ubunyantege nke , nyamara kuri Yakobo , icyo cyari ikimenyetso cy'imbaraga ze . 

`Ni ayahe mahitamo y'ibintu bifatika wagira ( kwifatanya n'abandi , uburyo bwo kubaho , gusoma ibitabo n'inyandiko , kumenyereza ubuzima , imibereho y'iby'umwuka ) byagufasha kurushaho kwihangana uri kumwe n'Imana nubwo waba uri mu biguca intege n' ibigeragezo bitoroshye ?`