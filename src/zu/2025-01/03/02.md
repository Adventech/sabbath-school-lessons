---
title:  Kungaphezu Kokucabanga Kwethu
date:  12/01/2025
---

Njengoba sibonile esifundweni esedlule, akukho noyedwa, ngisho isoni esingakanani noma umuntu owenza ububi ngokwedlulele- esingathi uNkulunkulu akamthandi. UNkulunkulu ubona bonke abantu bebalulekile ngendlela esingeke siyicabange, kungakho engasithandi isono ngoba uthanda kakhulu thina, ngoba uyawazi umonakalo owenziwe yisono kithi.

`Funda ku-Luka 15:11-32. Kungabe umfanekiso wendodana yolahleko usifundisani mayelana nozwelo kanye nothando lukaNkulunkulu na? Isiphi isixwayiso esibhekiswe kulabo abafana nendodana eyasala ekhaya engazange ibhunguke na?`

Kulendaba uJesu usixoxela indaba ngendodana eyacela uyise ayinike isabelo sefa kungakafiki isikhathi sokwenza lokho, okungukuthi yena wayengahambisani nokwenza kukayise kanye nokwakwenziwa ngumndeni wakubo. Wathi angathola isabelo sakhe, wasihlaphaza wagcina esehlupheka, engasenalutho, wahlaselwa nayindlala. Eselambile wafisa ukudla ayekubona kudliwa yizingulube. Wakhumbula ukuthi izisebenzi ekhaya likababa wakhe zidla zize zaneliseke. Wanquma ukuthi uzobuyela ekhaya ngethemba lokuthi bazomamukela abe ngomunye wezisebenzi.

Okwalandela lapho kuyathathekisa kakhulu. Abanye obaba bangayixosha indodana efana nalena uma isibuya ekhaya. “Uthathile ifa owabelwe lona. Ngokwenza njalo uzihlukanisile nomndeni wami. Awusenalo ikhaya lapha manje.” Ukukhuluma kanjena kungaba yinto esobala, futhi kungezwakala kwamukelekile, akekho ongaphikisana nalokhu. Ngokubona komuntu ongumzali ophila kulomhlaba, lendodana yenza okubi kakhulu ukuba angaphinde amukeleke ukuba abuye ekhaya, ekakhulu aphinde abuye njengendodana.

Kodwa kulomfanekiso, ubaba (omele uNkulunkulu uqobo lwaKhe) akenzi njengoba bekungenza thina bantu. Kunalokho, “Kepha kuthe isekude, uyise wayibona, waba nesihe, wagijima, wayisingatha entanyeni, wayanga” (Luka 15:20). Ngalesiya sikhathi sasendulo, kwakungajwayelekile ukuthi umnumzane womuzi aphume ngejubane ukuhlangabeza umuntu, kodwa ubaba ngenxa yesihe esasikuye, wagijima, wahlangabeza indodana yakhe. Okumangalisayo, wamamukela ukuba aphinde abe yilunga lomndeni. Wenza idili elikhulu lokumamukela, okukhombisa isihawu esikhulu sikaNkulunkulu ngomuntu ngamunye othe waduka waphuma endleleni. Uphinde akhombise ukujabula okukhulu ngomuntu oyedwa onqume ukubuyela ekhaya. Lesi yisithombe esimangalisayo sikaNkulunkulu!

`Okwamangalisa, yindlela eyenza ngayo indodana eyasala ekhaya. Kungani ukwenza kwalendodana kufana nendlela abantu abenza ngayo na? Kungani engabanga ngumuntu obonelelayo, nokwazi ukuqonda isimo na? Kungabe lengxenye yalendaba isifundisani mayelana nokungaboneleli kwabantu nokungaqondi ngokujulile ukwenza ngokwevangeli noma kubekhona esikubona othandweni lukaNkulunkulu olubhekiswe kithi na?`