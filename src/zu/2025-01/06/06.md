---
title:  Bambelela Uqinise Othandweni Nasekwenzeni Ubulungiswa
date:  06/02/2025
---

ImiBhalo ihlala ifundisa ukuthi “Yazi-ke ukuthi uJehova uNkulunkulu wakho unguNkulunkulu, uNkulunkulu othembekileyo, ogcina isivumelwano nomusa nabamthandayo abagcina imiyalo yakhe” (Duteronomi 7:9). Isimilo sakhe sokuba nokulunga nothando kubonakalisiwe ngoJesu esiphambanweni (funda ku-Roma 3:25, 26; Roma 5:8). Ngokwencwadi yaMahubo 100:5, “Ngokuba muhle uJehova, umusa wakhe umi phakade, nokuthembeka kwakhe ezizukulwaneni ngezizukulwane.” (qhathanisa nalokhu Ihubo 89:2). Ngakho-ke, uNkulunkulu singamthemba; unika izipho ezinhle kubantwana baKhe (Jakobe 1:17; uqhathanise no-Luka 11:11-13). Okuseqinisweni, uNkulunkulu uletha izinto ezinhle ngisho nakubantu abazibona beyizitha zaKhe.

`Funda ku-Mathewu 5:43-48. Kungabe lokhu kusifundisani mayelana nothando olumangalisayo lukaNkulunkulu na? Kufuneka senzeni kwabanye abantu emva kokuba sesinokukhanyiseleka ngalokhu esikufundiswe ngoJesu na?`

Ku-Mathewu 5 kuchazwa kabanzi ngothando lweqiniso lukaNkulunkulu. Uthando okungelona olweqiniso yilolothando lokuthanda kuphela abantu abakuthandayo. uNkulunkulu uthanda ngisho nabantu abamzondayo, kanye nalabo abamdibi ndawonye nezitha zakhe. Uthando lwakhe luphelele, kungakho kubuye kuthiwe wuthando lweqiniso.

Yize kubonakala ukuthi uthando nomusa kaNkulunkulu kungaphezulu kokulindelekile, kodwa alulokothi lube ngaphezulu noma luphikisane nobulungiswa. Kunalokho, uthando lwenza kubekhona ubulungiswa kanye nomusa kuhambisane ndawonye (Ihubo 85:10). Ngokufanayo, iBhayibhela lisigqugquzela ukuba: “ugcine umusa nokulunga, ulindele uNkulunkulu wakho njalonjalo” (Hoseya 12:6). Kwezinye izincwadi kubekwe kwathiwa, “bambelela uqinise othandweni nasekulungeni.” (Qhathanisa nalelivesi eliku-Luka 11:42).

Ekugcineni, uNkulunkulu uzoletha ubulungiswa obuqotho. Incwadi yabase-Roma 2:5 ifundisa ukuthi “kuyokwambulwa ukwahlulela okulungileyo kukaNkulunkulu.” Ekugcineni, abasindisiweyo bayohlabelela bathi: “mikhulu, iyamangalisa imisebenzi yakho, Nkosi Nkulunkulu, Mninimandla onke; zilungile, ziqinisile izindlela zakho wena Nkosi yezizwe; ngubani ongayikwesaba, Nkosi, adumise igama lakho, na? ngokuba wena wedwa ungcwele, nezizwe zonke ziyakuza zikhuleke phambi kwakho, ngokuba izenzo zakho zokulunga zibonakalisiwe.” (Isambulo 15:3, 4; qhathanisa naku- Isambulo 19:1, 2).

`Ku-Isaya 25:1 kuthiwa,“Jehova, unguNkulunkulu wami, ngiyakukuphakamisa, ngidumise igama lakho, ngokuba wenzile izimangaliso, namasu asendulo, nokuthembeka, neqiniso.” Singakufunda kanjani ukudumisa uNkulunkulu, noma ngabe kusesikhathini sokubheda kwezinto na? Yiziphi izindlela lapho nangempilo yakho ungaba ngumnikelo wokudumisa uNkulunkulu ngendlela yokuthi kwandiswe ukulunga endaweni ophila kuyo na?`