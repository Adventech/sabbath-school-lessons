---
title:  Uthando Nobulungiswa
date:  02/02/2025
---

Kuyona yonke imiBhalo, uthando nobulungiswa kuhamba ndawonye. Uthando lwangempela lweqiniso ludinga kubekhona ubulungiswa, nobulungiswa obuyiqiniso bungabuswa futhi bulinganiswe ngokufanele ngokuthi kwenziwe ngothando. Akujwayelekile ukuthi sicabange ngalezinto zombili njengezinto ezihambisanayo. Konke lokhu kudalwa ngukuthi kukobili, uthando kanye nobulungiswa sekushitshwe ngabantu kwaba ngenye into.

`Funda iHubo 33:5; Isaya 61:8; Jeremiya 9:24; IHubo 85:10; naku- IHubo 89:14. Kungabe lamavesi aletha kuphi ukukhanyiseleka mayelana nokukhathazeka kukaNkulunkulu ngobulungiswa na? `

Lamavesi akubeka ngokusobala ukuthi uNkulunkulu uyabuthanda ubulungiswa (IHubo 33:5; Isaya 61:8). NgokwemiBhalo, umqondo wokuba nothando kanye nobulungiswa angeke kuhlukaniswe.  Uthando lukaNkulunkulu nokulunga kwaKhe kuhamba ndawonye. Kungakho enokukhathazeka ngokuthi ukulunga kanye nobulungiswa kungenzeki kulomhlaba.

Ngalesi sizathu, kungakho abaprofethi babelokhu bekhala ngayo yonke inhlobo yokungenziwa kobulungiswa, okufaka phakathi nokuba nemithetho engalungile, nezilinganiso ezingalungile, ukungabibikho kobulungiswa kanye nokucindezela abantu abampofu, nabafelokazi, nanoma ngubani osesimweni sokuhlukunyezwa. Yize kunabantu abalokhu beqhubeka nokwenza ububi nokungabi nobulungiswa, uNkulunkulu uhlala njalo “enza umusa, nokwahlulela, nokulunga emhlabeni” (Jeremiya 9:24). Ngokufanayo, kuyona yonke imiBhalo, kubona bonke abantu abathembekile kuNkulunkulu balangazelela ukwahlulela kukaNkulunkulu njengento enhle kakhulu njengoba kuzoletha ukujeziswa kwabantu abenza okubi kanye nabagcindezeli babantu, bese kubakhona ubulungiswa nokukhululwa kwabantu abashayekile ngenxa yokungenziwa kobulungiswa kanye nokucindezelwa kwabo.

Okuseqinisweni, ukulunga kanye nobulungiswa kokubili kuyisisekelo sombuso kaNkulunkulu. Umbuso wesimilo sikaNkulunkulu esiwuthando sihle futhi silungile. Lokhu kuhlukile emibusweni yalapha emhlabeni, elokhu iqhubezela phambili ukungenziwa kobulungiswa ukuze kuzuze abantu abathile futhi kwenze abanye abantu babe semandleni okuphatha. KuNkulunkulu, “kuyakuhlangabezana umusa neqiniso, kwangane ukulunga nokuthula” (IHubo 85:10).

UNkulunkulu ukubeke kwaba sobala ukuthi ufuna senzeni thina. “Ukutshelile, muntu, okuhle; uJehova ufunani kuwe, kungabi ngukwenza ukulunga kuphela nokuthanda umusa, uhambe noNkulunkulu wakho ngokuthobeka, na? (Mika 6:8). Into okufuneka siyiveze esimilweni sikaNkulunkulu, wuthando nobulungiswa kanye nomusa nokuyinto ephakathi nendawo kukho konke.

`Yiziphi izibonelo, ezisekhona namanje, lapho abantu bephambukisa khona ukwenziwa kobulungiswa na? Kungani singeke sikhalele ukuba khona kobu lungiswa obuphelele bukaNkulunkulu ukuba bufike ngolunye usuku na?`