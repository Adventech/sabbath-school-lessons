---
title:  Ukucabanga Kabanzi
date:  03/01/2025
---

Funda u-Ellen G. White, “ ‘To Meet the Bridegroom,’ ” pp. 405–421 in Christ’s Object Lessons.

“Ngubumnyama bokungaqondi kahle uNkulunkulu okuyikhona okugubazele izwe. Abantu balahlekelwe ukwazi kabanzi ngesimilo sikaNkulunkulu. Kukaningi belokhu bengaqondi kahle noma behlanekezela ukukhuluma ngaYe. Njengamanje kufuneka umyalezo ovela kuNkulunkulu umenyezelwe, okungumyalezo ozokwazi ukukhanyisa ezinhliziyweni zabantu ube namandla okusindisa. Isimilo sikaNkulunkulu kufuneka saziwe. Ebumnyameni obugubazele izwe kufuneka kubekhona ukukhanya kwenkazimulo yakhe, ukukhanya kokulunga kwakhe, nomusa anawo,  neqiniso elikuye.

“Lona ngumsebenzi owashiwo ngumphrofethi u-Isaya ngamazwi athi, “Wena Jerusalema obika okujabulisayo, uliphakamise ungesabi, usho emizini yakwaJuda ukuthi: Bhekani, nangu uNkulunkulu wenu. Bhekani, iNkosi uJehova iyeza ngamandla; ingalo yayo iyakumbuyisela; bhekani, umvuzo wayo inawo, inkokhelo yayo iphambi kwayo.” Isa. 40:9, 10.

“Labo abalinde ukufika komkhwenyana kufuneka bathi, “Bhekani nangu uNkulunkulu wenu.” Imisebe yokugcina yokukhanya komusa wakhe, umyalezo wokugcina womusa okufuneka unikezwe izwe, kungumyalezo ochaza kabanzi ngesimilo sikaNkulunkulu sothando. Abantwana bakaNkulunkulu kufuneka bambule inkazimulo yakhe. Indlela abaphila ngayo nangesimilo abanaso bazokwazi ukuveza umusa uNkulunkulu abenzele wona.

“Ukukhanya kweLanga lobuNgcwele baKhe kufuneka kukhanye yonke indawo ngemisebenzi emihle etholakala ekukhulumeni iqiniso nasezenzweni zobungcwele.”—Ellen G. White, Christ’s Object Lessons, pp. 415, 416.

**Imibuzo Yokuxoxisana**

`Into eyedlula ukucabanga kokuthi akakho uNkulunkulu kungaba wukucabanga okungahambisana nokuthi uNkulunkulu akasithandi. Besizophila kanjani ukuba lokhu kucabanga bekuliqiniso na?`

`Kungani unokucabanga kokuthi abantu banomcabango ongelona iqiniso mayelana nesimilo sikaNkulunkulu kulomhlaba esiphila kuwo manje na? Ake ucabange ngalokhu bese nixoxisana ngokuthi ningenza kanjani ukuze abantu baqonde kangcono ngesimilo sokuba nothando kukaNkulunkulu.`

`Yimuphi umyalezo okufuneka umenyezelwe mayelana nesimilo sikaNkulunkulu esikhathini sanamuhla na? Ungasichaza kanjani lesisimilo kumuntu ongazilutho ngokuba nothando kukaNkulunkulu na? Yini ephathekayo ongayikhomba engaba ngubufakazi bokuthi uthando lukaNkulunkulu luyinto ekhona ngempela kuphinde kuhlangene nobunjalo besimilo saKhe esimangalisayo na?`

`Ukukhuluma ngothando lukaNkulunkulu kungenye into. Ukukhombisa nokuveza uthando lukaNkulunkulu nakho kungenye into. “Yiziphi izenzo zobungcwele” esingazenza ukuveza uthando lukaNkulunkulu kubantu abasondelene nathi na?`