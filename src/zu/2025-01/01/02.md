---
title:  Ngale Kokucabanga Okulindelekile
date:  29/12/2024
---

UNkulunkulu akagcini ngokusibuza ukuthi, “uyangithanda na,” kodwa uNkulunkulu ukhombisa ukuthanda wonke umuntu, ekwenza lokhu kungekho mbandela okufuneka ufezekile. Kuliqiniso ukuthi uthanda wena, nami, nabantu bonke ngaphandle kombandela futhi usithanda kakhulu kunalokhu esingakucabanga. Lokhu siyakwazi ngoba ukhombisile emlandweni wesintu ukuthi usithanda kangakanani.

`Funda ku-Eksodusi 33:15-22 bese ubheka okuqukethwe yilamavesi nendlela okubikwe ngayo indaba. Kungabe sitholani kulamavesi, ekakhulu ivesi lika 19, nokuthi lisivezelani okumayelana nothando lukaNkulunkulu oluhamba ndawonye nokwenza intando yaKhe na?`

Konke kubonakala kungahambi kahle. Kungekudala abantwana bakwa-Israyeli bekhululiwe ebugqilini eGibhithe, bamhlubuka uNkulunkulu bakhonza isithombe segolide. Ngesikhathi uMose ehla eqhamuka entabeni, wabona lokhu okwabe kwenziwe ngabantwana bakwa-Israyeli, waphonsa phansi izibhebhe zeMithetho eLishumi abe eyiphethe, wayiphihliza phansi. Yize abantwana bakwa-Israyeli base belahlekelwe yilungelo elalibekwe esivumelwaneni kanye nezibusiso uNkulunkulu ayethembise ukubanika zona ngaphandle kombandela, kodwa uNkulunkulu wakhetha ukuqhubeka nokugcina isivumelwano ayesenzile nabo yize kwase kungabantu ababengasafanele ukwamukela izibusiso ezisesivumelwaneni.

Amazwi aku- Eksodusi 33:19 athi, “ngibe nomusa kuyena engithanda ukuba nomusa kuye, ngibe nesihe kuyena engithanda ukuba nesihe kuye.” Lamagama anokungaqondakali kahle kwabanye ngoba bakhetha ukucabanga ukuthi uNkulunkulu ukhetha ukuba nomusa kubantu abathile, angabaniki abanye lomusa. Kodwa uma uwabhekisisa lamazwi akhuluma ukuthi, uNkulunkulu angeke abe nomusa kanye nesihe kwabanye abantu ayeke into efanayo kwabanye abantu. UNkulunkulu akasebenzi kanjalo. Kwabanye abazi ezenkolo bakholelwa entweni engesiyo yokuthi uNkulunkulu kukhona abantu abalungisele ukubalahla bangabikhona embusweni ingunaphakade.

Kungabe uqonde ukuthini lapha uNkulunkulu na? Okuseqinisweni, uNkulunkulu uqonde ukuthi Yena njengoMdali wazo zonke izinto, unelungelo negunya lokupha umusa kanye nesihe saKhe kunoma ngubani, ekwenza lokhu ngaphandle kombandela. Lomusa uwunika ngisho nabantu abangafanele ukuwuthola. Nakuso lesisimo lapho abantwana bakwa-Israyeli benza isithixo sethole legolide belwisana noNkulunkulu, wakwazi ukubapha umusa waKhe yize babengafanele ukuwuthola.

Lokhu ngenye yezindlela lapho uNkulunkulu ekhombisa uthando lwaKhe, konke lokhu ukwenza ngaphezu kokucabanga komuntu. Lezindaba kuyizindaba ezimnandi kithina sonke. Kungabe uyavumelana nalokhu na?

`Kungabe yiziphi ezinye izindlela azenzile ukukhombisa uthando lwaKhe olumangalisayo ngaphezu kokucabanga komuntu na? `