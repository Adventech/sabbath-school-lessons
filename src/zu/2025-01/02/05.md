---
title:  Umusa Olahliweyo
date:  08/01/2025
---

Uthando lukaNkulunkulu lumi ingunaphakade futhi alusifanele. Noma kunjalo, abantu kabalwamukeli. Sonke sinethuba lokulwamukela noma singalwamukeli, kodwa ngenxa yokuthi uNkulunkulu usithande ngaphandle kombandela ekwenza lokhu ngothando olumsulwa nolumi ingunaphakade uma uluqhanisa nanoma yini esiyenzayo (Jeremiya 31:3) Uma thina sikhombisa ukumthand uNkulunkulu sisuke sisabela kulokhu osekuvele kulethiwe kithina okuyinto eyenzeka nangaphambi kokuba silucele.

`Funda ku-1 Johane 4:7-20, ubhekisise ivesi lika 7 nevesi lika-19. Kungabe lokhu kusitshelani mayelana nokubaluleka kothando lukaNkulunkulu na?`

Uthando oluvela kuNkulunkulu yilona olufika kuqala. Ukube uNkulunkulu akasithandanga kuqala, besingeke sikwazi ukumthanda nathi. Yize uNkulunkulu esidale saba nekhono lokwazi ukuthanda siphinde samukele ukuthandwa, uNkulunkulu ungumsuka nensika yakho konke ukuthanda. Sinethuba lokuzikhethela, ukuthi sizolwamukela loluthando bese silugqamisa ekuphileni kwethu. Leliqiniso liveziwe laba yisibonelo emfanekisweni owashiwo ngu-Kristu wesisebenzi esingafunanga ukuxolela omunye umuntu (funda ngalokhu ku- Mathewu 18:23-35).

Kulomfanekiso, siyakwazi ukubona ukuthi lesisisebenzi besingeke sikwazi ukukhokha lokhu esikukweleda umphathi waso. Ngokubhalwe ku-Mathewu 18, lesi sisebenzi besikweleda umphathi waso amthalente angu- 10 000. Ithalente ngalinye lilinganiswa nodanariyo abayisithupha. Isisebenzi uma sisebenza sasingaholelwa udanariya owodwa ngokusebenza usuku olulodwa (bheka lokhu ku- Mathewu 20:2). Lokhu kusho ukuthi, kwakuzodingeka isisebenzi sisebenze izinsuku ezingu- 6000 ukuze sithole ithalente elilodwa. Ake sihlawumbisele ukuthi isisebenzi besingasebenza izinsuku ezingu- 300 ngonya, bese kuthi lezi ezinye ezingabalwanga kube yizinsuku zokuphula onyakeni. Isisebenzi besizohola odanariyo abangu- 300 ngonyaka owodwa. Lokhu kusho ukuthi lesisisebenzi besizosebenza iminyaka ecishe ibe ngamashumi amabili (20 Years), ukuze sikwazi ukukhokha ithalente elilodwa. Kuleminyaka engu-20 sizokwazi ukuthola odanariyo abangu- 6000 (6000/300 =20). Ukuze athole amathalente angu- 10 000 isisebenzi kungamele sisebenze iminyaka engu 200 000. Ngokufishane, lesi sisebenzi angeke sikwazi ukukhokha lemali esiyikweledayo. Noma kunjalo, umphathi waso waba nozwelo kulesisibenzi sakhe, wakhetha ukusixolela singabe sisakhokha lesi sikweledu.

Okulandelayo okwenzeka, lesisisebenzi esixolelwe senqaba ukuxolela omunye umuntu osikweledayo, esikweleda imali encane kakhulu elingana nodanariyo abangu-100, wayifuna lemali waze wagcina ngokumbophisa wangene ejele ngenxa yalesi sikweledu. Umphathi wesisebenzi kwamthukuthelisa kakhulu lokhu uma ekuzwa. Wanquma ukuguqula umusa wokumxolela kwakhe abekade ekwenzile. Isisebenzi salahlekelwa nguthando nokuxolelwa obekukade kwenziwe ngumphathi wakhe. Yize uzwelo nomusa kaNkulunkulu ungapheli, umuntu angakwazi ukwenqaba ukuwemukela, bese elahlekelwa wuzwelo kanye nomusa kaNkulunkulu.

`Ake ucabange ukuthi uxolelwe kangakanani nokuthi kubize malini ukuxolelwa kwakho nguJesu na? Kungabe lokhu kusho ukuthini mayelana nokuxolela abanye abantu na?`