---
title:  Namukele Ngesihle; Yiphani Ngesihle
date:  09/01/2025
---

Njengesisebenzi esahluleka ukukhokhela umphathi waso isikweledu, ngokufanayo, nathi angeke sikwazi ukukhokhela uNkulunkulu. Akukho nkokhelo esingayithola futhi akukho esingakuveza okuzokwenza sifanele uthando lukaNkulunkulu. “Kepha uNkulunkulu uyabonakalisa ukusithanda kwakhe ngalokhu ukuthi, siseyizoni, uKristu wasifela” (KwabaseRoma 3:8). Uthando olumangalisa kangaka!  Njengokuba kuthiwa: “Bhekani uthando olungaka asinike lona uBaba lokuba sithiwe singabantwana bakaNkulunkulu, futhi siyibo.” (1 Johane 3:1).

Noma kunjalo, esingakwenza, nokufuneka sikwenze ngukuthi sikhombise uthando lukaNkulunkulu nakwabanye abantu, sikwenze ngayo yonke indlela esinokwazi ukuyenza. Uma sithole umusa okangaka kanye nentethelele yokona kwethu, kudingeka kangakanani ukuba nathi sikhombise uzwelo kwabanye abantu siphinde sikwazi ukuthethelela abantu abasonile na? Khumbula ukuthi isisebenzi salahlekelwa ngumusa kanye nentethelelo esabe siyizuzile kumphathi waso ngenxa yokuthi sahluleka ukwenza into efanayo kwesinye isisebenzi esaba sisikweleda. Uma simthanda uNkulunkulu ngokweqiniso, angeke sehluleke ukhombisa uthando nakwabanye abantu.

`Funda ku-Johane 15:12; 1 Johane 3:16; naku-1 Johane 4:7-12. Kungabe lamavesi asifundisani mayelana nobudlelwano bothando, nendlela esimthanda ngayo uNkulunkulu, nendlela esithanda ngayo abanye abantu na?`

Emuva kancane kwenkulumo eku-Johane 15:12, uJesu wathi kubafundi bakhe, “Ningabahlobo bami, uma nenza lokhu enginiyala ngakho” (Johane 15:14). Kungabe uJesu wayebayale ukuthi benzeni na? (nokuyinto efaka nathi). Wathi bathande abanye abantu njengalokhu naye ebathandile nabo. Kulamavesi nakwezinye izindawo, iNkosi isiyalela ukuba sithande uNkulunkulu siphinde sithandane omunye nomunye.

Ngokufishane, kufuneka sazi ukuthi sithethelelwe isikweledu esikhulu esinaso, isikweledu esingeke sikwazi ukusikhokha, isikweledu esakhokwa kuphela esiphambanweni, kwenzelwa thina. Ngakho-ke kufuneka simthande uNkulunkulu, simdumise futhi, bese siphila ngokuthandana nokuba nomusa nakwabanye abantu. Incwadi ka-Luka 7:47 isifundisa ukuthi, lowo othethelelwe kakhulu uthanda kakhulu, “kepha othethelelwa okuncane uthanda kancane.” Ngubani phakathi kwethu ongakwazi ukubona ukuthi yena uthethelelwe na?

Uma kungukuthi uma umuntu emthanda uNkulunkulu, kufuneka siphuthume sabelane ngomyalezo wothando lukaNkulunkulu, sikwenze ngokukhuluma nangokwenza. Kufuneka sisize abantu ekuphileni kwabo, sibasize ngaso lesosikhathi abadinga usizo. Kufuneka sihambise uthando lukaNkulunkulu bese abantu sibakhomba kulowo osithembisa ukusipha ukuphila okuphakade esiyokuthola ezulwini elisha nasemhlabeni oyobe wenziwe kabusha. Umhlaba esikuwo usudlakazwe yisono nokufa, okungumphumela wokunqaba ukwamukela uthando lukaNkulunkulu.

`Yiziphi izinyathelo ongazithatha zokuthanda uNkulunkulu ngokuthi uthande abanye abantu na? Yini ongayenza namuhla nasezinsukwini ezisazolandela ukukhombisa uthando lukaNkulunkulu bese (ekugcineni) umema abantu ukuba bajabulele ukwazi ngesithembiso sokuthola ukuphila okuphakade na?`