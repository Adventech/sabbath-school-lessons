---
title:  Umthetho kanye Nomusa
date:  25/03/2025
---

Njengoba sesibonile ukuthi, umthetho kanye nomusa akuphikisani. Okunalokho, kokubili kunemisebenzi eyahlukene ngokuthi kubenothando kanye nokulunga kukaNkulunkulu. Umehluko omkhulu phakathi komthetho kanye nomusa kwakuzokuba yinto emdidayo u-Israyeli, owabona uNkulunkulu ebanikeza umthetho uqobo lwawo njengento yokukhombisa umusa kaNkulunkulu. Ngesikhathi “onkulunkulu” bezizwe ezazibazungezile belokhu beguquguquka futhi kungelula ukusho ukuthi bazokwenzani, beshiya abantu bengenayo indlela efiswa “yilab’onkulunkulu” kanye nalokhu okuzobajabulisa, uNkulunkulu weBhayibheli wayebayala ngokucacile abantu baKhe ngokuthi yini emjabulisayo. Lokhu okwakumjabulisa kwabe kulungile ukuba kwenze isimo esihle kubantu baKhe, kumuntu ngayedwana nalapho bebonke.

Yize kunjalo, umthetho angeke usisindise esonweni, noma uguqule izinhliziyo zabantu. Ngenxa yesimo sethu sokuba yizoni, sidinga inhliziyo kamoya ukuba itshalwe kithina.

`Funda ku-Jeremiya 31:31-34. Kungabe lokhu kusifundisani mayelana nezithembiso zikaNkulunkulu zokusinika inhliziyo entsha na? Qhathanisa lokhu nokwashiwo nguKristu kuNikodemu okutholakala ku-Johane 3:1-21 nokukhuluma ngokuzalwa ngokusha. Buka nakuHeb. 8:10.`

IMithetho Elishumi yalotshwa nguNkulunkulu uqobo lwaKhe kuzibhebhe zamatshe (Eksodusi 31:18), kodwa imithetho yaphinde yabhalwa nasezinhliziyweni zabantu bakaNkulunkulu (Ihubo 37:30, 31). Okwangempela, umthetho kaNkulunkulu wothando ubungeke uye ngaphandle kodwa utholakala ubhalwe ngaphakathi ezimilweni zethu. NguNkulunkulu kuphela ongakwazi ukuloba imithetho yaKhe ezinhliziyweni zabantu, futhi wathembisa ukuthi uzokwenza lokhu kubantu baKhe besivumelwano (bheka ku-Hebheru 8:10).

Angeke sikwazi ukuzisindisa ngokwethu ngokuthi sigcine imithetho. Okunalokho, kungomusa esiwuphiwe okwenze sasindiswa ngokukholwa, singazenzelanga thina, kodwa kube yisipho sikaNkulunkulu (Efesu 2:8). Asigcini umthetho ukuze sithole ukusindiswa; sigcina umthetho ngoba sesisindisiwe. Asiwugcini umthetho ukuze sizothola ukuthandwa kodwa kungenxa yokuthi sesithandiwe, yingakho sinesifiso sokuthanda uNkulunkulu kanye nabanye abantu. (bheka ku-Johane 14:15).

Ngesikhathi esifanayo, umthetho usikhombisa isono (Jakobe 1:22-25; Roma 3:20; Roma 7:7), usikhombisa isidingo sethu somsindisi (Galathiya 3:22-24), usiholela endleleni enhle yokuphila, bese uveza isimilo sikaNkulunkulu sothando.

`Kungabe liyini ithemba lakho ekwahlulelweni na? Kungabe ngukuzimisela kanye nokukholwa kwakho okwenza ugcine umthetho, noma ngukulunga kukaKristu, okukumbozile na? Kungabe impendulo oyinikile ikutshela okuthile mayelana nomsebenzi womthetho kaNkulunkulu okuphathelene nokuthi ungenzani noma yini ongeyenze na?`