---
title:  Ukucabanga Kabanzi
date:  26/11/2021
---

“Kuso sonke isinyathelo kumava obuKristu ukuphenduka kwethu kuzojula. Yilabo uJehovah abathethelele, labo abavuma ukuthi ngabantu Bakhe, athi kubo, ‘Seniyakukhumbula izindlela zenu ezimbi nezenzo zenu ezingezinhle, ninengeke emehlweni enu ngenxa yobubi benu nangenxa yezinengiso zenu.’ Eze. 36:31. Aphinde athi, ‘Sengiyakumisa isivumelwano sami nawe, wazi ukuthi nginguJehova ukuba ukhumbule, ube namahloni, ungabe usavula umlomo wakho ngenxa yehlazo lakho, lapho ngikuthethelele konke okwenzileyo, isho iNkosi uJehova.’ Eze. 16:62, 63. Izindebe zethu aziyukuvulelwa ukuzincoma. Siyokwazi ukuthi ukuphelela kwethu kukaKristu kuphela. Sikwenze ukuvuma kompostoli kube ngokwethu. ‘Ngiyazi ukuthi kimina (Okungukuthi, enyameni yami) akukho okuhle.’ Rom. 7:18. ‘Kepha kimi makungabikho nakanye ukuzibonga, kuphela ngesiphambano seNkosi yethu uJesu Kristu, okubethelwe ngaye izwe kimi nami kulo izwe.’ Gal. 6:14.”—Ellen G. White, Christ’s Object Lessons, pp. 160, 161.

“ ‘Ukulunga kukaNkulunkulu kukuyisa ekuphendukeni.’ Rom. 2:4. Iketanga legolide, isihawu nozwelo lothando lweNkosi, ludluliselwa kuwo wonke umphefumulo osengozini. UJehovah uthi, ‘Ngikuthandile ngothando oluphakade; ngalokho ngikudonsile ngomusa.’ Jer. 31:3.”—Ellen G. White, Christ’s Object Lessons, p. 202.

**Imibuzo Yokuxoxisana**

`➊ Nakuba kumele siphenduke, singaqikelela kanjani ukuba sigweme ugibe lokwenza ukuphenduka njengento ethile esenza sifaneleke, sengathi isenzo sokuphenduka uqobo yisona esenza sifaneleke phambi kukaNkulunkulu na? Iyiphi okuyiyona kuphela indlela esingafaneleka ngayo phambi kukaNkulunkulu na?`

`➋ “Khona uJuda owamkhaphelayo, ebona ukuthi ulahliwe, wazisola, wabuyisela izinhlamvu zesiliva ezingamashumi amathathu kubapristi namalunga, wathi: ‘Ngonile ukuba ngikhaphele igazi elingenacala.” Bona bathi: “Kuyini lokho kithi na? Zibonele wena. Wayesephonsa izinhlamvu zesiliva ethempelini, wamuka, waziphanyeka’’ ” (Matt. 27:3–5, NKJV). Ngokungangabazi uJuda wayebuhlungu ngalokho ayekwenze kuJesu (waze wayozibulala). Kungani, nokho, izenzo zakhe zingathathwa njengokuphenduka kweqiniso na?`

`➌ Iqiniso lokuba yizoni kwesintu, nokuba yizoni kwethu kumele lisigcine kanjani sithobekile phambi kwabanye (ngokuthi asibahluleli) nangaphambi kukaNkulunkulu na? Kungani iqiniso lokuthi kwathatha isiphambano, okungukuthi, ukufa kweNdodana kaNkulunkulu, Ukusindisa thina, ukuveza indlela isono esisibi ngayo na?`