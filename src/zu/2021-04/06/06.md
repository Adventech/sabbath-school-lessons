---
title:  Ukuhlakanipha kanye Nokuqonda Kwakho
date:  04/11/2021
---

UDuteronomi 4:1-9, njengoba sibonile, wawuyinkulumo enamandla engabhekisile nje kuphela ekukhethekeni kwesizwe kodwa nokomsebenzi waso, ngokufanayo. Kuthungelwe kuzo zonke lezizindimana ngumqondo wokuthi babedinga ukulalela, ngokulandela, nokwenza ababeyalelwe kona nguJehovah.

`Funda: futhi uDuteronomi 4:6. Yikuphi okuqondile uJehovah athi kungu “kuhlakanipha” no “kuqonda” kwabo phambi kwaleziziwe na?`

Ekubukeni nje kungabonakala sengathi izimiso kanye nokwahlulela yikona okwakuqukethe Ukuhlakanipha nokuqonda. Kodwa lokho akukona okushiwo ngumbhalo. UJehovah wayebafundise izimiso kanye nokwahlulela, yebo; kodwa Ukuhlakanipha nokuqonda kwabo kwakuza ekukugcineni kwabo, ekulaleleni kwabo. Ukulalela kwabo—lokho kwakungukuhlakanipha nokuqonda kwabo.

UIsrayeli ngabe baba nohlelo olumangalisayo lomthetho kanye nezimiso umhlaba ongakaze ulubone (empeleni kwakunjalo), kodwa kwakukuhle ngani konke lokho uma uIsrayeli engakulandeli na? Kunalokho, Ukuhlakanipha kwabo, ukuqonda kwabo, kweza ekubonakalisweni kweMithetho kaNkulunkulu ezimpilweni zabo. Kwakumele baphile amaqiniso uJehovah ayebanikeze wona, futhi lokho babengakwenza kuphela ngokulalela. Konke ukukhanya kanye nalo lonke iqiniso kwakungeke kubenzele bona noma abahedeni okuhle uma uIsrayeli engaliphili leloqiniso. Yingakho, ngokuphinda phindiwe babebizelwa ekulaleleni, ngoba ukulalela kwabo izimiso nokwahlulela, hhayi izimiso nokwahlulela ngokwako, kwakubalulekile, ukuze babengufakazi ezweni.

“Ukulalela kwabo umthetho kaNkulunkulu kwakuzobenza isimangaliso sempumelelo phambi kwezizwe zomhlaba. Yena owayengabanikeza Ukuhlakanipha kanye nekhono kulo lonke uhlobo lomsebenzi onobuciko wayezoqhubeka abe nguThisha wabo, futhi abenze bahlonipheke futhi baphakame ngokulalela imithetho Yakhe. Uma belalela, babezovikelwa ezifweni ezazihlasela ezinye izizwe futhi babusiswe ngamandla engqondo. Inkazimulo kaNkulunkulu, ubukhulu namandla Akhe, kwakumele kwembuleke ekuphumeleleni kwabo. Kwakumele babe ngumbuso wabaristi namakhosi. UNkulunkulu wabahlinzeka ngakho konke okokuba babe yisizwe esikhulu kunazo zonke emhlabeni.”—Ellen G. White, Christ’s Object Lessons, p. 288.

`Funda uMathewu 5:13-16. Kulezizindimana, uthini uJesu kithina okubonakalisa okufana nalokho ayekusho kuIsrayeli wasendulo na? Lokho kumele kusebenze kanjani kithina, ikakhulu, njengama-Seventh-day Adventist na?`