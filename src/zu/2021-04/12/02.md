---
title:  “Kulotshiwe”
date:  12/12/2021
---

`Funda: uMathewu 4:1-11. UJesu waphendula kanjani ezilingweni zikaSathane ehlane, futhi sifundo sini esibalulekile kithi ngokuphendula Kwakhe na?`

UJesu akazange aqagulisane noSathane. Wamane wacaphuna Izibhalo ngoba, njengeZwi likaNkulunkulu, “ziyaphila zinamandla, futhi zibukhali kunenkemba esika nhlangothi zombili” (Heb. 4:12, NKJV). Kwisilingo ngasinye Izwi ayelicaphuna lalisuka kuDuteronomi. Kuyathathekisa ukuthi uJesu, ehlane, wakhetha ukucaphuna imibhalo eyayinikezwe uIsrayeli ehlane, ngokufanayo.

Esilingweni sokuqala, uJesu wabhekisa kuDuteronomi 8:3. UMose wayekade ebuyekeza kuIsrayeli wasendulo indlela uJehovah ayebahlinzeke ngayo yonke leyominyaka ehlane, kuhlangene nokubanikeza i-manna—konke kuyingxenye yohlelo lokucolisisa, njengalokhu uJehovah wayefuna ukubafundisa izifundo kwezikamoya. Phakathi kwezifundo kwakungukuthi “umuntu akaphili ngesinkwa sodwa; kepha ngakho konke okuphuma emlonyeni kaJehova.” UNkulunkulu wanondla ngokudla kwenyama, kodwa uninika futhi ukondlekeka kwezikamoya. Anikwazi ukuthatha kuphela okokuqala ngaphandle kokwesibili. UJesu wasebenzisa umfanekiso wesinkwa njengesingeniso kuDuteronomi kanye nokukhuza uSathane nokungabaza ayezama ukukufaka kuJesu.

Kwisilingo sesibili, uJesu ubuyela emuva kuDuteronomi 6:16, lapho uMose ekhomba abantu emuva ekuhlubukeni kwabo e-Massah (buka uEksod. 17:1-7), ethi, “ ‘Aniyikumlinga uJehova uNkulunkulu wenu, njengalokho namlinga eMasa.’ ” igama loku “linga” lingasho “ukuzama” noma “ukuvivinya.” UJehovah wayesebabonisile, kaninginingi, amandla Akhe nofuna Kwakhe ukubahlinzeka; kepha, lapho kufika ukuhlupheka, bakhala—“ ‘Ukhona yini uJehovah phakathi kwethu noma cha?’ ” (Exod. 17:7, NKJV). Kwakukulendaba lapho uJesu atomula khona Ezwini likaNkulunkulu ukukhuza uSathane.

Esilingweni sesithathu, uSathane kulokhu wazama ukwenza uKristu akhothame akhonze yena. Yisambulo esisobala nesingahlonizi sokuthi ngempela wayengubani nokuthi wayefunani ngempela! Kunokuba aqophisane, uJesu ukhuza uSathane futhi abuyele Ezwini likaNkulunkulu, uDuteronomi, lapho uJehovah ayexwayisa abantu Bakhe ngalokho okwakuzokwenzeka uma bewa futhi bekhonza abanye onkulunkulu. “ ‘Womesaba uJehova uNkulunkulu wakho; wokhonza yena, ufunge igama lakhe’ ” (Dut. 6:13, NKJV), okuchaza Yena futhi Yena kuphela.

`Singafunda kanjani ukuthola amandla ezimpilweni zethu ngokufunda Izwi likaNkulunkulu ukuze sibonakalise kakhulu isimilo sikaJesu futhi, njengaYe, simelane nezilingo zikaSathane na?`