---
title:  Qaphela . . . Hleze Ukhohlwe
date:  30/11/2021
---

`Funda: uDuteronomi 4:9, 23. UJehovah ubatshela ukuthi benzeni lapha, futhi kungani lomyalo Ubaluleke kakhulu esizweni na?`

Izenzo ezimbili zigqama ekuqaleni kwalezizindimana: “Qaphela” no “khohlwa.” Akushoyo uJehovah lapha kubo ngukuthi: qaphelani ukuze ningakhohlwa. Okungukuthi, ningakukhohlwa lokho uJehovah anenzele kona futhi nesivumelwano asenza nani.

Isenzo “Qaphela,” smr (esisetshenziswa ngesinye isimo KuDuteronomi 4:9, sahumushwa “zigcineni”), siqhamuka kulo lonke iTestamente Elidala, futhi sisho “ukugcina,” “ukuqapha,” “ukulonda,” noma “ukulinda.” Ngokuthathekisayo, okokuqala siqhamuka Ezibhalweni kungaphambi kwesono, ngenkathi uJehovah etshela uAdamu “ukugcina” insimu ayemnikeze yona  (Gen. 2:15).

Manje, nokho, uJehovah utshela abantu, ngamunye (isenzo sisebunyeni), ukuba bazilonde, Hleze bakhohlwe. Lokhu akukona “ukukhohlwa” ngokuthi kungabikho emqondweni (noma ngokuhamba kwesikhathi nakwizizukulwane ezilandelayo) kodwa ikakhulu ngukuba budedengu ngezibopho zabo zesivumelwano. Okungukuthi, kwakumele baqikelele ngokuthi bangobani nokuthi lokho kwakusho ukuthini ngendlela okwakumele baphile ngayo phambi kukaNkulunkulu, phambi kwamanye AmaHeberu, phanbi kwezihambi eziphakathi kwabo, nangaphambi kwezizwe ezibazungezile.

`Funda: futhi uDuteronomi 4:9 (buka futhi uDut. 6:7 no  Dut. 11:19), kodwa ugxile esigabeni sokugcina, esimayelana nokufundisa abantwana babo nabazukulu. Lokho kwakungabasiza kanjani ukuba bangakhohlwa na?`

Akukona ukuzishaya kukacilo endukwini ukuthi ngemuva kokuba uMose ebatshela ukuba bangakhohlwa, bangavumeli lezizinto “ziphume enhliziyweni yakho,” ubatshela ukuba bazifundise isizukulwane esilandelwayo nesiza emuva kwaso. Abantwana babo babengadingi nje kuphela ukuzwa ngalezizinto, kodwa mhlawumbe Okusemqoka kakhulu, ngokuxoxa lezizindaba zalokho okwenziwe nguNkulunkulu kubo, abantu babengeke bakhohlwe ukuthi kwakuyiziphi lezozinto. Iyiphi indlela engcono yokulonda ulwazi lwalokho uJehovah ayekwenzele abantu Bakhe abakhethekile na?

`Ukutshela abanye ngamava akho noJehovah kuyinzuzo kanjani kwabanye, ngaphandle kwakho na? Ukukhumbula ukuhola kukaNkulunkulu kukusize kanjani ukuba Ungakhohlwa ngukuhola Kwakhe na?`