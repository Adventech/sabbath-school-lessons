---
title:  Udaba Lokukhonza
date:  18/11/2021
---

Okwakuphakathi kobudlelwano besivumelwano phakathi kukaJehovah noIsrayeli kwakungukukhonza. Okwakubenza behluke kunezwe elibazungezile kwakungukuthi bona kuphela njengesizwe babekhonza uNkulunkulu weqiniso, ngokumelene nonkulunkulu bamanga babezizwe, okwakungebona onkulunkulu empeleni. “ ‘ “Bonani manje ukuthi mina, yebo, mina nginguye, akakho unkulunkulu ngaphandle kwami” ’ ” (Deut. 32:39, NKJV).

`Funda: uDuteronomi 4:19, Duteronomi 8:19, Duteronomi 11:16, no Duteronomi 30:17. Yisiphi isixwayiso esifanayo kuzo zonke lezizindimana na? Kungani lesisixwayiso sisemqoka esizweni sakwaIsrayeli na?`

Eminyakeni eyizinkulungwane eyedlule, njenganamuhla, abantu bakaNkulunkulu babephila osikweni kanye nasendaweni okwakuthi, ngezikhathi eziningi, kube namazinga kanye nezinkambiso nemicabango eyayilwisana nokholo lwabo. Yingakho, abantu bakaNkulunkulu kumele njalo baqaphe, Hleze izinkambiso zezwe, izithixo zalo, futhi “nonkulunkulu” balo babe yizinto abazikhonzayo, ngokunjalo.

UNkulunkulu wethu “nguNkulunkulu onomhawu” (Dut. 4:24, Dut. 5:9, Dut. 6:15), futhi nguYena kuphela, njengoMdali wethu noMhlengi, ofanelwe ngukukhonza kwethu. Lapha, futhi, akukho ukuba phakathi nendawo: kunokuba Sikhonza uJehovah, oletha ukuphila, okuhle, nezibusiso, noma Sikhonza noma yimuphi unkulunkulu, okuletha ububi, iziqalekiso, nokufa.

`Funda: iSambulo 13:1-15 futhi ugxile odabeni lokukhonza olwethulwa lapho. Bese uqhathanisa lezizindimana neSambulo 14:6-12. Kwenzekani lapha kwiSambulo okuveza isixwayiso esinikezwa KuDuteronomi (nakulo lonke iBhayibheli empeleni) mayelana nokukhonza kwamanga?`

Nakuba kuyiyiphi ingqikithi, udaba luyefana: Ngabe abantu bazokhonza uNkulunkulu weqiniso baphile, noma ngabe bazovumela isimo sengcindezi, esobala noma eyisinyenyela noma kokubili, ukushintsha ukuzinikela kuYena babhekane nokufa na? Ekugcineni impendulo ilele phakathi komuntu ngamunye. UNkulunkulu akazange aphoqe uIsrayeli wasendulo ukuba amlandele, futhi akasiphoqi nathi. Njengoba sibona kwiSambulo 13, impoqo yilokho okuzosetshenziswa yisilo nomfanekiso waso. UNkulunkulu, ngokuqhathaniswa, usebenza ngothando.

`Singaqinisekisa kanjani ukuthi, nangesinyenyela, asishiyi ukunamathela kwethu kuJesu siye komunye unkulunkulu na?`