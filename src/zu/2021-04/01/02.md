---
title:  Thanda, Ukuze Uthandwe
date:  26/09/2021
---

U-1 Johane 4:8 uthi, ”uNkulunkulu uluthando.” Nakuba elula kangakanani lamagama amabili (mane esiGrikini), umqondo ngemuva kwawo ujule kakhulu, aqave kakhulu, kangangokuba asiwubambisisi umthelela wawo. Awathi uNkulunkulu uyathanda, noma uNkulunkulu wembula uthando Lwakhe, noma uNkulunkulu uyisibonakaliso sothando kepha ukuthi uNkulunkulu uluthando. Uluthando— sengathi uthando lungumongo wobuNkulunkulu uqobo. Njengesintu esiwileyo, nokuncane emakhanda ethu kokuba siqonde okuyikona, asikwazi ukuqonda ngokuphelele ukuthi “uNkulunkulu uluthando” kusho ukuthini.

Kepha singakwazi, ngokuqinisekile, ukuqonda ngokwanele ukuthi kuyizindaba ezinhle kakhulu. Uma, kunokuba “uNkulunkulu uluthando,” kungathiwa “uNkulunkulu uyinzondo” noma “uNkulunkulu uyimpindiselo” noma “uNkulunkulu akanendaba,” lesisambulo Ngaye besingaba yinto ekhathazayo.

Futhi iqiniso lokuthi “uNkulunkulu ukuthando” lisisiza ekuqondeni kangcono umqondo wokuthi uhulumeni kaNkulunkulu, indlela abusa ngayo yonke indalo Yakhe, uyisibonakaliso salolothando. Uthando lungena izwe lonke, mhlawumbe ngaphezu kokusebenza kwamandla adonsela phansi (gravity). UNkulunkulu uyasithanda thina; futhi nathi, kumele simthande Yena (buka Dut. 6:5, Marko 12:30).

Uthando, nokho, ukuze lube wuthando kumele lunikezwe ngenkululeko. UNkulunkulu akakwazi ukuphoqa uthando; uma engakwenza lokho akuselona uthando. Ngalokho, ngenkathi uNkulunkulu edala izidalwa eziphusile kanye nezihlakaniphile ezulwini nasemhlabeni ezikwazi Ukuthanda, ingozi yayilokhu ikhona njalo yokuthi zingase zingamthandi Yena. Ezinye azimthandanga Yena— futhi, ngalokho, kwaqala lokho esikwazi njengempikiswano enkulu.

`Kungani izindima ezilandelayo zenza umqondo ngokwengqikithi yenkululeko, kanye nengozi, ehambisana nothando na? (Isa. 14:12–14, Ezek. 28:12–17, Samb. 12:7).`

Okugqamiswa kakhulu nguHezekeli 28:15, oveza ukuthi nakuba lengelosi, uLusifa, yayiyisidalwa esiphelele esidalwe nguNkulunkulu ophelele, ububi batholakala kuye. Kwakungekona ukuthi wayedalwe enalobo bubi kusukela ekuqaleni. Kunalokho, edalwa nekhono lokuthanda, uLusifa wayenenkululeko yangempela, futhi ngaphandle kwakho konke ayekunikeziwe (“onke amatshe ayigugu ayeyisembatho sakho”), lengelosi yayifuna okungaphezulu. Okunye kwaholela kokunye ekugcineni, kwaba “nempi ezulwini.”

`Kwezinye izindawo ungathenga izinja ezingama-robot, ezizolalela imithetho yakho, zingangcolisi umata, noma zidle ifanisha. Ungaba nabo yini Ubudlelwane obuphusile “nalenja” na? Impendulo yakho isiza kanjani ekuqondeni isizathu sokuthi uNkulunkulu afune izidalwa ezazizokwazi, ngeqiniso, ukumthanda Yena na?`