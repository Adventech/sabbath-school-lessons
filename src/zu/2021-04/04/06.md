---
title:  Umthetho Wokuqala
date:  21/10/2021
---

Nakuba amanye AmaKristu, ngezizathu ezahlukene, efuna ukwehlukanisa iTestamente Elidala kweLisha, ngeke kwenzeka, okungenani ngaphambi kokususa incazelo eyiqiniso yeTestamente Elisha. ITestamente Elisha, ekwembuleni kwalo uJesu kanye Nezincazelo zalo zezimfundiso zempilo, ukufa, ukuvuka, kanye nomsebenzi Wakhe wobuPristi Obukhulu, likhomba ekugcwalisekeni kweziprofetho eziningi zeTestamente Elidala. Ngezindlela eziningi, iTestamente Elidala lakha umlando, ingqikithi, kanye nesisekelo seLisha. Omabili amatestamente ambula ukulunga nothando lukaNkulunkulu.

Yilesi sizathu, ngokuphindaphinda, iTestamente Elisha, kanye noJesu, becaphuna kweLidala.

`Funda: uMarko 12:28-30.Wawuthini umbuzo owabuzwa mayelana “nokuyiwona mthetho wokuqala kunayo yonke” na? Uphendula kanjani uJesu futhi eyithatha kuphi impendulo Yakhe na?`

Kuyathathekisa ukuthi Umbhali, lowo owayenikele impilo yakhe ekuqondeni umthetho kanye nendlela okumele usetshenziswe ngayo, angaba nalombuzo. Nakuba kunjalo, miningi imithetho okungase kube babekholwa ngukuthi kumele bayilalele (kamuva inkambiso yamaJuda yayithi kunemithetho engu-613), akumangalisi ukuthi bangafuna ukuba ihlaziywe ngombuzo owodwa.

Bese uJesu enzani na?

Uqonda ngqo KuDuteronomi 6, eqala ngokuthi “ ‘Yizwa, Israyeli: uJehova uNkulunkulu wethu, uJehova, munye!’ ” (Deut. 6:4, NKJV), abesecaphuna indimana elandelayo, emayelana nokuthanda uNkulunkulu ngenhliziyo yakho yonke, nangomphefumulo kanye namandla akho onke. Wabhekisa esiqinisekweni sikaJehovah njengoNkulunkulu wabo, okungukuphela Kwakhe uNkulunkulu wabo, futhi ngokumi kuleliqiniso elikhulu, babizelwa ekumthandeni Yena ngaphezu kwakho konke.

Yikuphi okungaba ngaphezu “kweqiniso lamanje” kunalomyalelo na? Ezinsukwini zokugcina, lapho izigameko zokugcina zenzeka futhi bonke bebizelwa ekukhetheni uhlangothi oluthile, imithetho kaNkulunkulu (Samb. 14:12) iyodlala indima ebucayi.

Ekugcineni, uhlangothi esilukhethayo, nalapho sibhekene nezintshushiso, luyosekelwa yindlela esithanda ngayo uNkulunkulu. Yilona daba olukhethisayo, futhi sifinyelela ekumthandeni uNkulunkulu ngenhliziyo nangomphefumulo nangamandla ethu onke kuphela lapho simazi ngokwethu futhi siba namava okulunga Kwakhe nothando nomusa. Uma kudingekile, lokho kuyinto esingayifela.

`Uma othile ubengabuza:Abantu bafinyelela kanjani Ekuthandeni uNkulunkulu abangakaze bambone ngokwabo, ubungathini na? Eklasini xoxani ngempendulo yakho.`