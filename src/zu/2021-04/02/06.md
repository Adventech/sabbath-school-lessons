---
title:  Ububi BomAmori
date:  07/10/2021
---

KuDuteronomi 2 no 3, uMose uqhubeka nokukhumbuza ngomlando kaIsrayeli nangendlela, ngokuvunyelwa nguNkulunkulu, abanqoba ngayo izitha zabo; ngenkathi bethembekile, uNkulunkulu wabanikeza ukunqoba, nakuwo “amazimuzimu” (Dut. 2:11, 20; Dut. 3:13).

Nembala, lokhu kusiletha esihlokweni esilukhuni, okumele okungenani sisithinte, esimayelana nokubhujiswa kwalababantu. Nakuba abantwana bakwaIsrayeli babevama ukukhuluma ngoxolo kuqala esizweni (Dut. 20:10, 11), kepha uma abantu bengavumi, ngezinye izikhathi abakwaIsrayeli babengena bababhubhise, kuhlangene nabesifazane nezingane. “ ‘UJehova uNkulunkulu wethu wamnikela phambi kwethu, samnqoba yena namadodana akhe nabantu bakhe bonke. Sathatha yonke imizi yakhe ngaleso sikhathi, sachitha saqeda yonke imizi enamadoda nabesifazane nezingane; asishiyanga muntu’ ” (Deut. 2:33, 34, NKJV).

Abanye bazama ukugwema lokhu ngokuthi bathi lezizindaba azilona iqiniso. Kepha, ngoba sikholwa ukuthi “Yonke imibhalo iphefumulelwe nguNkulunkulu ilungele ukufundisa, nokusola, nokuqondisa, nokuyala ekulungeni” (2 Tim. 3:16, NKJV), akuyona intuba efanelekile kuma-Seventh-day Adventist. Ngalokho, sisala nombuzo olukhuni mayelana nalezizigameko.

`Funda: uGenesisi 15:1-16. Wathini uNkulunkulu kuAbram kuGenesisi 15:16, futhi lokhu kusikhanyisela kanjani kulesisihloko esilukhuni na?`

Akungatshazwa ukuthi iningi lalezizizwe zabahedeni zazinesihluku kakhulu futhi zikhohlakele zifanelekile ukubhekana nolaka lukaNkulunkulu kwakudala. Lokho kuyiqiniso, futhi nakuba uNkulunkulu wayelinde ukuba ziguquke, azizange ziguquke—lokhu akuguquli iqiniso elilukhuni lokubulala wonke umuntu, kuhlangene nezingane. (Nembala, kungenzeka ziningi izingane ezabulawa kuZamcolo kunalezo ezabulawa ngabakwaIsrayeli.)

Iqiniso ngukuthi, okwamanje, sinolwazi oluncane ngokwenzeka ngokuphelele kulezizigameko, kumele samukele lokhu okulukhuni futhi sithembele ekulungeni kukaNkulunkulu, okwembulwe ngezindlela eziningi. Ukholo alumayelana nje nokuthanda uNkulunkulu ngosuku oluhle ehlathini elihle eligcwele okuhle nemisindo Emtoti. Lumayelana futhi nokuthembela Kuye nakuba singaqondi ngokuphelele.

`Funda u-1 Korinte 10:1-4 no Johane 14:9. Lezizindimana, kanye nezinye ezifana nazo, zisisiza kanjani ukuba sifunde ukuthembela othandweni, ekulungeni, nasebuhleni bukaNkulunkulu, nakuba sibona izinto ezibukeka zilukhuni ukuba zihambisane ngokuqonda kwethu uNkulunkulu na?`