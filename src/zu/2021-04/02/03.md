---
title:  Isiprofetho Esigcwalisekile
date:  04/10/2021
---

Ngaphandle kwamaphutha athile isayensi yesimanje ezama ukumemezela njengeqiniso (njengokuthi izwe laziqubukela kokungekho noma yonke impilo yaqubuka ngokungalindelekile kumakhemikhali athile), isayensi isinikile okuthile okumangalisayo ngamandla kaNkulunkulu okudala. Ukuzwana, ukulingana, ukuqonda kwazinto eziningi emvelweni, nakuso isimo sokuwa, kuyaqhubeka nokumangalisa labo abafunda ngako.

Futhi uma uNkulunkulu ekwazi ukuqondisa izinto eziphathekayo, nembala angakwazi ukuqondisa izinto zikamoya, ngokunjalo. Ngalokho, ezindimaneni ezivula uDuteronomi, siyabona kakhulu ukuqondisa okumangalisayo kukaNkulunkulu.

`Funda: uDuteronomi 1:1-6. Yikuphi ukubaluleka ngokwesiprofetho kokuthi uDuteronomi 1:3 ukhuluma “ngonyaka wamashumi amane” na?`

Ngemuva kwalomonakalo, ngenkathi uMose ethumela izinhloli zisuka e-Kadesh Barnea ukuba ziyohlola izwe, futhi abantu bechitha ubizo lokuyothatha izwe—yini Eyenzeka na? Batshelwa ukuba ngeke bangene Ezweni leSithembiso njengalokhu babethembile. Futhi balinda isikhathi esingakanani ukuba bangene kulo na? “ ‘ “Njengokomumo wezinsuku enahlola ngazo izwe, izinsuku ezingamashumi amane, umnyaka ngosuku, niyakuthwala ububi benu, yebo, iminyaka engamashumi amane, nize nazi ukuthi kunjani uma ngimelana nani” ’ ” (Num. 14:34, NKJV).

Yingakho uDuteronomi ephawula unyaka wamashumi amane, njangalokhu uNkulunkulu ayeshilo kubo. Ngamanye amazwi, Izwi likaNkulunkulu lesiprofetho lethembeke njengoNkulunkulu Uqobo, futhi esikubona lapha ezindimaneni zokuqala zikaDuteronomi ngobunye ubufakazi balokho kwethembeka; Okungukuthi uNkulunkulu uzokwenza lokho athi uzokwenza ngesikhathi athe uzokwenza ngaso.

Nembala, lesi akusona kuphela isikhathi sesiprofetho esagcwaliseka njengalokhu uNkulunkulu ayeshilo. Sibuka emuva la simi khona, singathola kuDaniyeli 9:24-27, ngokwesibonelo, isikhathi sikaJesu, safezeka njengalokhu uJehovah ayekushilo. Singabona ukuthi “isikhathi nezikhathi nenxenye yesikhathi” (Dan. 7:25; Bheka futhi iSamb. 12:6, 14; Samb. 13:5) sesifezekile emlandweni, kanye Nezinsuku ezingu-2,300 zikaDaniyeli 8:14.

Futhi ngaphandle kwalezizikhathi, iziprofetho zikaDaniyeli 2, 7, 8, ezabika ngokuqondile ngomlando wezwe, zisinikeze ubufakazi obukhulu bokwazi ngaphambili, ukulawula kanye nokwethembeka kukaNkulunkulu.

`Singabona ukuthi uJehovah wazifeza ngokwethembeka leziziprofetho ezedlule njangalokhu ayeshilo. Kungani lokhu kumele kusinikeze isibindi sokwethemba Yena ezintweni athe zizokwenzeka okusamele zenzeke na?`