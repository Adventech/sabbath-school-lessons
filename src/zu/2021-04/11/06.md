---
title:  Umkhuleko ka Daniyeli
date:  09/12/2021
---

Omunye wemikhuleko eyaziwa kakhulu kulo lonke iTestamente Elidala ukuDaniyeli 9. Esefundile ngokufunda umprofethi uJeremiya ukuthi isikhathi “sencithakalo” kaIsrayeli (Dan. 9:2), iminyaka engu-70, yaseyiphelile, uDaniyeli waqala ukukhuleka ngokuqiniseka.

Kwakungumkhuleko ngempela—isicelo esibukhali nesinesililo lapho evuma izono zakhe kanye nezono zabantu bakhe, ngesikhathi esisodwa evuma ukulunga kukaNkulunkulu phakathi kwalenhlekelele eyayibehlele.

`Funda: uDaniyeli 9:1-19. Yiziphi izindikimba ongazithola lapha ezihmabisana nencwadi kaDuteronomi na?`

Umkhuleko kaDaniyeli uyisifingqo salokho ngempela isizwe esasixwayiswe ngako kuDuteronomi mayelana nezithelo zokungagcini uhlangothi lwabo lwesivumelwano. Kabili uDaniyeli ubhekisa “emthethweni kaMose” (Dan. 9:11, 13), ngokuqinisekile owawufaka uDuteronomi futhi, kulokhu, kusenokuba wayebhekise kuyo impela.

Njengalokhu uDuteronomi asho, bakhishwa ezweni (buka uDut. 4:27–31 no Duteronom 28) ngoba bengazange balalele, lokho kanye uMose (Dut. 31:29) ayetshelwe ukuthi kuzokwenzeka.

Kubuhlungu, futhi, ukuthi kunokuba izizwe ezibazungezile zithi, “Impela lesi sizwe esikhulu singabantu abahlakaniphileyo nabaqondileyo” (Dut. 4:6), uIsrayeli waba “yisinengiso” (Dan. 9:16) kulezozizwe.

Kuzo zonke izinyembezi zikaDaniyeli kanye nokuncenga, akazange abuze umbuzo ovamile obuzwa ngabaningi uma kwenzeka inhlekele: “Kungani na?”Akabuzi ngoba, ngokwencwadi kaDuteronomi, wazi kahle ukuthi kungani zonke lezizinto zenzekile. Ngamanye amazwi, uDuteronomi wanikeza uDaniyeli (kanye nabanye abathunjwa) ingqikithi yokuqonda ukuthi ububi obehlele phezu kwabo kwabungekona nje ukwenzeka Kwezinto, intuba, kodwa yizithelo zokungalaleli kwabo, lokho kanye ababexwayiswe ngako

Kodwa, futhi mhlawumbe Okusemqoka kakhulu, umkhuleko kaDaniyeli wethula iqiniso lokuthi ngaphandle kwalezizigameko, kwakunethemba. UNkulunkulu wayengabalahlile, noma kwakungabonakala kunjalo kangakanani. uDuteronomi wahlinzeka hhayi kuphela ngengqikithi yokuqonda isimo sabo, kodwa futhi wakhomba kwisithembiso sokubuyiselwa.

`Funda uDaniyeli 9:24-27, isiprofetho sikaJesu kanye nokufa Kwakhe esiphambanweni. Kungani lesisiprofetho sinikezwa uDaniyeli (kanye nathi) kwingqikithi yokudingiswa kukaIsrayeli kanye nesithembiso sokubuyela na?`