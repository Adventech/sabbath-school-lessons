---
title:  Ukuvuka KukaMose
date:  22/12/2021
---

“Ngakhoke uMose inceku kaJehovah yafa lapho ezweni lakwaMowabi, ngokwelizwi likaJehovah. Wamngcwaba esigodini sakwaMowabi, ngase-Beth Peor; kepha akekho owazi ingcwaba lakhe kuze kube namuhla” (Dut. 34:5, 6, NKJV). Kanjalo, ngalezizindimana ezimbalwa, uMose—owayengumongo empilweni kaIsrayeli, indoda omibhalo yayo isaphila, hhayi kuphela kwaIsrayeli kepha nasebandleni kanye nakwisinagoge namuhla, ngokufanayo—wafa.

UMose wafa, wangcwatshwa, abantu balila, kwaba yilokho. Ngokuqinisekile, isimiso samazwi eSambulo siyasebenza lapha: “ ‘ “Babusisiwe abafile abafela kuJehovah kusukela manje.” “ ‘Yebo,’ ”  usho uMoya, “ ‘ukuthi bangaphumula emisebenzini yabo, futhi imisebenzi yabo iyabalandela’ ” (Samb. 14:13, NKJV).

Kepha, ukufa KukaMose kwakungekona ukuphela kwendaba yempilo yakhe.

`Funda: uJuda 9. Kwenzekani lapha, futhi Lendimana isiza kanjani ekuchazeni ukuqhamuka KukaMose kamuva kwiTestamente Elisha na?`

Nakuba sinikezwe ukhasha kuphela, ngombono omangalisayo ovezwa lapha. UMikhayeli, uKristu ngoKwakhe, ebanga noSathane ngomzimba kaMose. Bebanga kanjani na? Akukho ukungabaza ukuthi uMose wayeyisoni; nembala, isono sakhe sokugcina esaziwayo, ukuthathela kuye inkazimulo kaNkulunkulu, kwakuyisono esifanayo—“ ‘Ngiyakukhuphuka phezu kwezingdawo eziphakemeyo zamafu, ngizoba njengoPhezukonke’ ” (Isa. 14:14, NKJV)—esenza uLusifa axoshwe ezulwini kwasekuqaleni. Umbango ngomzimba kaMose kusenokuba wawungenxa yokuthi uKrsitu wayebangela uMose uvuko oluthenjisiweyo.

Kodwa uKristu wayengakwenza kanjani lokho enzela isoni, uMose, lowo owayephule umthetho Wakhe na? Impendulo, nembala, ingaba yisiphambano kuphela. Njengalokhu imihlatshelo yezilwane yayikhomba phambili ekufeni kukaKristu, kusobala uJehovah manje, ebuka phambili esiphambanweni, wabanga ukuba umzimba kaMose uvuswe. “Ngokomphumela wesono uMose wayengena ngaphansi kwamandla kaSathane. Ngokufaneleka kwakhe wayeyisithunjwa esisemthethweni sokufa; kodwa wavuselwa ekuphileni nokungafi, ephethe itayitela lakhe engameni loMhlengi. UMose waphuma ethuneni ekhazimulisiwe, futhi wakhuphuka noMhlengi wakhe eya Edolobheni likaNkulunkulu.”—Ellen G. White, Patriarchs and Prophets, p. 479.

`Lendaba kaMose isisiza kanjani ekuqondeni ukujula kwecebo losindiso, ukuthi nangaphambi kwesiphambano uMose wayengavuselwa ukuphila okuphakade na?`