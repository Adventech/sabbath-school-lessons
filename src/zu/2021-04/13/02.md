---
title:  'Isono SikaMose: Isigaba 1'
date:  19/12/2021
---

Izikhathi eziningi, naphakathi kokuhlubuka kwabo nokuzula ehlane, uNkulunkulu ngokumangalisayo wabahlinzeka abantwana bakwaIsrayeli. Okungukuthi, noma bengakufanele kangakanani (imvamisa kwakuhlala kunjalo) umusa kaNkulunkulu wawugelezela kubo. Nathi, namuhla, singabamukela umusa Wakhe, nakuba singawufanele, ngokufanayo. Futhi, bekungeke kube umusa uma besiwufanele, akunjalo na?

Futhi, ngaphandle kwenala yokudla uJehovah ngokumangalisayo ayebahlinzeke ngako ehlane, esinye isibonakaliso somusa Wakhe kwakungamanzi, ngaphandle kwawo babeyofa ngokushesha, ikakhulu ehlane elomile, elishisayo, neliphundlekile. Ekhuluma ngalowomava uPawule wabhala: “Futhi bonke baphuza kuphuza kunye komoya; ngokuba baphuza edwaleni lomoya elabalandelayo. Idwala lelo lalinguKristu” (1 Kor. 10:4, NKJV). U-Ellen G. White naye wathasisela ngokuthi “Noma yikuphi ekuhambeni kwabo befuna amanzi, lapho emadwaleni ayaphuma eduze kwalapho babenenkambu khona.”—Patriarchs and Prophets, p. 411.

`Funda:uNumeri 20:1-13. Kwenzekana lapha, futhi sikuqonda kanjani ukujeziswa kukaMose nguJehovah ngalokho ayekwenzile na?`

Kwelinye izinga, akulukhuni ukubona nokuqonda ukuxakaniseka KukaMose. Kukho konke uJehovah ayesebenzele kona, isibonakaliso nezimangaliso kanye nokuhlengwa okumangalisayo, sebelapha manje, ekugcineni, emingceleni Yezwe Lesithembiso. Kwase? Ngokuphazima, abasenawo amanzi, ngalokho baqala ukubhunga ngoMose noAroni. Ngabe kwakungukuthi uJehovah akakwazi ukubahlinzeka ngamanzi manje, njengoba ayenzile ngaphambilini na? Akunjalo; wayengakwenza lokho, futhi wayezokwenza lokho futhi.

Kodwa, buka amazwi kaMose lapho eshaya idwala, nakabili. “ ‘Yizwani manje nina bahlubuki! Siyakunivezela yini amanzi kulelidwala na?’ ” (Num. 20:10, NKJV). Iyezwakala intukuthelo ezwini lakhe, ngokuba uqala ngokubabiza ngaba “hlubuki.”

Inkinga kwakungeyona intukuthelo ngokwayo, eyayiyimbi kodwa iqondakala— kodwa lapho ethi “ ‘Siyakunivezela yini amanzi kulelidwala na?’ ” sengathi yena njengomuntu wayekwazi ukukhipha amanzi edwaleni. Ekuthukutheleni kwakhe, wabonakala engathi uyakhohlwa ngukuthi kwakungamandla kaNkulunkulu kuphela, esebenza phakathi kwabo ayengeza lesisimangaliso. Yena, kubo bonke abantu, kwakumele azi kangcono.

`Kuvame kangakani ukuba sisho noma senze izinto ngentukuthelo, noma singakholwa ukuthi lentukuthelo ibifanelekile na? Singafunda kanjani ukuma, sikhuleke, futhi sifune amandla kaNkulunkulu okusho nokwenza okulungile ngaphambi kokuba sisho noma senze okungalungile na?`