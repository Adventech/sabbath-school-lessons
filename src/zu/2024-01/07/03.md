---
title:  Dala Kimi Inhliziyo Ehlanzekileyo
date:  12/02/2024
---

`Funda iHubo 51:1-5. Kungani umhlabeleli encenga emuseni kaNkulunkulu na?`

Inkosi uDavide iyazeneka phambi kukaJehovah, icela intethelelo ngesono sangesikhathi sobumnyama kwezikamoya empilweni yakhe (2 Samweli 12). Intethelelo yisipho sikaNkulunkulu esikhulu somusa, umphumela “wentaphane yomusa Wakho” (Hub. 51:1, NKJV). Inkosi uDavide inxusa uNkulunkulu ukuba abhekane naye, hhayi ngokwalokho okufanele isono sakhe (Hub. 103:10) kodwa ngokwesimilo Sakhe esingcwele, okungukuthi umusa Wakhe, ukwethembeka, kanye nomhawu (Hub. 51:1; Eksod. 34:6, 7).

`Funda iHubo 51:6-19. Ukuthethelwa kwesono kubonakaliswa kanjani lapha na? Yini umgomo wokuthethela kukaNkulunkulu na?`

Intethelelo kaNkulunkulu ifaka okungaphezulu kokumemezela ubumsulwa ngokomthetho. Idala inguquko enkulu efinyelela ezibilinini zomuntu (Hub. 51:6, Heb. 4:12). Iletha ukudalwa kabusha (Hub. 51:10, Johane 3:3-8). Isenzo sesiHeberu bara’, esihumushwe “ukudala,” siveza amandla kaNkulunkulu okudala (Gen. 1:1). NguNkulunkulu kuphela onga bara’; nguNkulunkulu kuphela ongenza inguquko enkulu neyaphakade enhliziyweni yophendukayo (2 Kor. 4:6).

UDavide ucela ukuhlanzwa nge-hyssop (Lev. 14:2-8, Hub. 51:7). Unomuzwa wokuthi icala lakhe limgcine ngaphandle kobukhona bukaJehovah, ngendlela efana nalowo onochoko okhishelwa ngaphandle komphakathi ngenkathi esangcolile (Hub. 51:11). Wesaba ukuthi imihlatshelo ngeke yambuyisela ngokuphelele ngoba awukho umhlatshelo ongahlanza isono sakhe esihleliwe sokuphinga nokubulala (Eksod. 21:14, Lev. 20:10).

Ngumusa kaNkulunkulu kuphela ongenamibandela owawungamukela “inhliziyo ephukile nezisolayo” kaDavide njengomhlatshelo futhi ubuyisele uDavide ekuzwaneni noNkulunkulu (Hub. 51:16, 17). Ngokucela ukuhlanzwa nge-hyssop, ufuna ukubuyela ebukhoneni bukaNkulunkulu.

`Uma uNkulunkulu engathethelela uDavide ephingile, eqilile, futhi ebulele, yiliphi ithemba elikhona kithina na?`