---
title:  UNkulunkulu UnguMahluleli
date:  16/01/2024
---

`Funda iHubo 75. Kungani ukuzidla kwababi kuyize na?`

NjengeNkosi yamakhosi, uJehovah uyisishayamthetho (Hub. 99:7) noMahluleli (Hub. 98:9, Hub. 97:2). Njalo ababi baphazamisa uhlelo lokulunga olumiswe nguNkulunkulu ezweni, kodwa uJehovah uyakwehlulela izwe aqede ukubusa kobubi (Hub. 75:8-8-10, Hub. 96:13).

KwiHubo 75, imifanekiso eyahlukene ibonisa ukubhujiswa okungenakuguqulwa kwababi. Umfanekiso wenkomishi enewayini elibomvu (Hub. 75:8) wedlulisa ukujula kolaka lukaNkulunkulu (Jer. 25:15, Samb. 14:10). Ukunqunywa kwezimpondo zababi kubonakalisa ukuphela kwamandla abo nokubusa, ngenkathi izimpondo zabalungileyo ziphakamiswa (Hub. 75:10). UNkulunkulu ukhetha “isikhathi esifanele” (Hub. 75:2, NKJV) noma “isikhathi esinqunyiwe” (NIV) sokwahlulela Kwakhe. Lokhu kwahlulela Kwakhe ngokusobala kuyokwenzeka ekupheleni kwesikhathi (Hub. 96:13, 1 Kor. 15:23−26).

UJehovah uhlolisisa izinhliziyo zabantu njengengxenye yokwahlulela. Funda iHubo 14:2. Likhumbuza ngoGenesisi 6:5, 8. Zombili izibhalo ziveza ukuthi ukuwiswa kwesigwebo kukaNkulunkulu emhlabeni kwandulelwa ngukuhlola kukaNkulunkulu kwezimpilo zabantu nasekufuneni noma ngubani angamsindisa. Lokhu kwahlulela ngesinye isikhathi kubizwa “ngokwahlulela ngokuhlola,” ngenkathi uNkulunkulu evikela abalungileyo futhi enquma ngesiphetho sababi.

Kusebenza kanjani na?

Okokuqala, uNkulunkulu uhlenga abantu Bakhe kwababi (Hub. 97:10, Hub. 146:9) futhi afake umqhele wosindiso kwabathobekileyo (Hub. 149:4). Okwesibili, abangaguqukile ababi babhujiswa ingunaphakade (Hub. 97:3). Amanye amaHubo achaza ngobunkondlo ubuze bezikhali zabantu ngokumelene noMahluleli ongcwele (Hub. 76:3-6). UJehovah unguNkulunkulu othethelelayo, nakuba ejezisa ukona kwabantu (Hub. 99:8). Abantu bakaNkulunkulu, hhayi kuphela ababi, bazophendula kuNkulunkulu (Hub. 50:4, Hub. 135:14).

AmaHubo adlulisa umcabango ofanayo nalowo owethulwa kwezinye izibhalo zeBhayibheli, wokuthi ukwahlulela kukaNkulunkulu kuqala ngabantu bakaNkulunkulu bese kudlulela emhlabeni wonke (Dut. 32:36, 1 Pet. 4:17). Umhlabeleli ukhala kuNkulunkulu ukuba amehlulele kodwa athembele ekulungeni kukaNkulunkulu ukuba avikeleke (Hub.7:8−11; Hub. 139:23, 24).

`AmaHubo asibizela ukuba sithokoze ekulindeni ukwahlulela kukaNkulunkulu (Hub. 67:4, Hub. 96:10−13, Hub. 98:4−9). Ukwahlulela kukaNkulunkulu kuyizindaba ezinhle kanjani kulabo abambozwe ngegazi likaKristu na?`