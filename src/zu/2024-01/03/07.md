---
title:  Ukucabanga Kabanzi
date:  19/01/2024
---

Funda iHubo 86:5, 15; Ellen G. White, “God’s Love for Man,”pp. 9–15, kwi Steps to Christ. Iqiniso lokuthi uNkulunkulu uluthando lisisiza kanjani ekuqondeni kangcono izincazelo ezahlukahlukene ngoNkulunkulu nezenzo Zakhe kumaHubo na?

Isifundo saleliviki sigxile ezincazelweni ezisemqoka zikaNkulunkulu kanye nezenzo Zakhe, ezisekela umhlaba ziwenze uqine futhi uvikeleke. Abahlabeleli bacela kuNkulunkulu onguMdali, iNkosi, uMahluleli, uMsindisi ngokwesivumelwano, kanye noMniki womthetho. Izindima emhlabeni uNkulunkulu akuzo zibonakala kabanzi emagameni ahlukahlukene kaNkulunkulu kanye nezihloko, kufaka uMalusi (Hub 23:1, Hub. 80:1), Idwala loSindiso (Hub. 95:1), noBaba (Hub. 68:5, Hub. 89:26). Emhlabeni singavikeleka futhi siphephe, naphakathi kwenxushunxushu yempikiswano enkulu, ngoba uNkulunkulu wengamele futhi wethembekile kukho konke Yena akwenzayo nakukhulumayo. Nakuba lezizindikimba zemfundiso zingaphelele, zincoma izindlela ezahlukene kuzo uNkulunkulu azembula ngazo kumaHubo.”—Ellen G. White, Steps to Christ, p. 15.

Njengalokhu siqhubeka nokufunda amaHubo, kubalulekile ukukhumbula ukufunda amaHubo ngokwesimilo sikaNkulunkulu sothando nomusa kanye necebo Lakhe lokusindisa nokubuyisela izwe. “Ngokuya sifunda isimilo sikaNkulunkulu ngokwesiphambano, sibona kabanzi umusa, ubumnene, kanye nentethelelo ixubene nokulinganisa kanye nokulunga, futhi sibone kangcono ubufakazi obuningi bothando lwaphakade kanye nozwelo olwedlula uzwelo lukamama ezwela ingane yakhe eyihlongandlebe.”—Ellen G. White, Steps to Christ, p. 15. KumaHubo, nalapho abantu bakaNkulunkulu bebhekana nokwahlulelwa ngenxa yokuhlubuka kwabo, baqhubeka nokubiza uNkulunkulu ngoba bayazi ukuthi intukuthelo kaNkulunkulu ngeyesikhashana nje, kodwa umusa Wakhe ungowaphakade (Ps. 103:8).

**Imibuzo Yokuxoxisana**

`Kungani ukuqonda ubukhona nokwanda kwempikiswano enkulu kusemqoka ekusizeni thina siqonde ukuthi nangaphandle kokubusa nobukhosi bukaNkulunkulu, kusekhona inxushunxushu eningi kanye nokuhlupheka ezweni lethu na? Kungani isihloko sempikiswano enkulu siwusizo olukhulu kithina na?`

`Ukukholwa kuNkulunkulu njengoMdali kumele kukubumbe kanjani ukuqonda kwethu ngathi kanye nobudlelwane bethu nendalo yonke na? Kwenzekani lapho abantu besuka kuleloqiniso (Hub. 106:35−42) na?`

`Yini eyayingalungile ngezithombe zezizwe ngezikhathi zebhayibheli (Hub. 115:4−8) na? Kangakanani ngezithombe zanamuhla na? Kungani nazo ziyingozi ekuhambeni kwethu neNkosi na?`

`Kumele abantu bakaNkulunkulu baphile kanjani ekwazini ukuthi ukwahlulela kukaNkulunkulu kuqala ngabantu Bakhe na? UNkulunkulu ubahlulela kanjani abantu Bakhe ekugcineni na?`