---
title:  Ekhumbula Njalo Isivumelwano Sakhe
date:  17/01/2024
---

`Indikimba yendaba yokwahlulela kukaNkulunkulu ivusa umbuzo obalulekile: Abantu bakaNkulunkulu bangaba kanjani nokuthula noNkulunkulu kanye neqiniso losindiso ngesikhathi sokwahlulela na? Funda Hub. 94:14, Hub 105:7−10, Dan. 7:22.`

Abantu bakaNkulunkulu bavikelekile ngoba uJehovah wabeka indawo Yakhe yokuhlala eZiyoni (Hub. 76:1, 2) futhi wasungula isivumelwano Sakhe saphakade nabo njengegugu laKhe (Hub. 94:14, Hub. 105:8-10). UNkulunkulu akathembisi nje ukuthi ngeke abalahle abantu besithembiso; usebenzela ukubagcina bephephile kuYe. Uthethelela izono zabo (Hub. 103:3); abayaleze, ababusise, futhi aqinise abantu Bakhe (Hub. 25:8-11, Hub. 29:11, Hub. 105:24). Ukwahlulela kukaNkulunkulu kwenzelwa ukuba abantu baphendukele ekulungeni futhi kukhangise ukuthi uNkulunkulu uyabanakekela (Hub. 94:8-15).

Ihubo 105 lonke libonisa ukwethembeka kukaNkulunkulu esivumelwaneni Sakhe emlandweni kaIsrayeli. Kukho konke okwenzeka, okuhle nokubi, uNkulunkulu wayekhona. Ngokuhlinzeka waholela uJosefa eGibhithe futhi ngaye wasindisa abantu Bakhe kanye nezizwe kulesosifunda ngesikhathi sendlala enzima (Hub. 105:16-24). UJehovah uvusa uMose ukuba ahole abantu Bakhe baphume ebugqilini baseGibhithe, lokho akwenza ngezimpawu nanezimangaliso (Hub. 105:25-38).

UJehovah wanikeza abantu Izwe leSithembiso (Hub. 105:11, 44) kanye nokuvikela Kwakhe okungapheliyo (Hub. 105:12-15). Wabandisa (Hub. 105:37, 38), futhi wabakhulula kulabo ababebacindezela (Hub. 105:39-41). Akungabazeki ukuthi uJehovah ulawula ngokwengamela konke okumayelana nabantu Bakhe—iqiniso abahlabeleli ababefuna abantu Bakhe bangalikhohlwa.

Lapho uNkulunkulu ekhumbula isivumelwano Sakhe, kufaka okungaphezulu kokukhumbula ngoba kuholela ekwenzeni (Gen. 8:1, 1 Sam. 1:19, Hub. 98:3, Hub, 105:42-44). Ngokufanayo, lapho abantu bebizelwa ekukhumbuleni izimangaliso zikaNkulunkulu nokwahlulela, kuchaza ukuthi abantu kumele baphile ngezindlela ezihlonipha uNkulunkulu..

Kulesisivumelwano, ubizo olusemqoka lukaIsrayeli ngelokuba ahlale ethembekile esivumelwaneni ngokugcina imithetho kaNkulunkulu (Hub. 78:5-7, Hub. 105:45). Abantu bakaNkulunkulu babizelwa futhi ekufakazeni ngoNkulunkulu kwezinye izizwe, ngoba uJehovah ufisa zonke izizwe zibe yingxenye yabantu Bakhe uIsrayeli (Hub. 105:1, 2). Izwe ngalokho livikelekile esivumelwaneni sikaNkulunkulu uSomandla onobubele (Hub. 89:28−34).

`Yini esinayo kuJesu, ebonisa isizathu sokuthi lezizithembiso ezenziwa kuIsrayeli wasendulo zingasebenza manje kithina na? (buka uGal. 3:26–29.)`