---
title:  Uphi UNkulunkulu Na?
date:  30/01/2024
---

`Funda iHubo 42:1-3, iHubo 63:1, iHubo 69:1-3, neHubo 102:1-7. Yini ebangela umhlabeleli ubuhlungu na?`

Akukona ukuhlupheka kwakhe nokomphakathi kuphela okukhathaza umhlabeleli, kepha futhi, uma kwengezekile, ngukobonakala sengathi uNkulunkulu akabunakile ubunzima bezinceku Zakhe. Ukungabikho kukaNkulunkulu kuzwakala njengokoma okuqinile ezweni elomile (Hub. 42:1-3, Hub. 63:1) kanye nosizi olubulalayo (Hub. 102:2-4). Umhlabeleli uzwa eqhelile kuNkulunkulu futhi aziqhathanise nezinyoni ezinomzwangedwa. “Ngiyafana nevuba ehlane; njengesikhova kwahlongasibi. Ngiyaqwasha, futhi nginjengojolwana uwodwa ophahleni lwendlu” (Hub. 102:6, 7, NKJV).

Ukubalulwa kwehlane kugqamisa umuzwa wokuba kude noNkulunkulu. Inyoni “iyodwa ophahleni lwendlu” ingaphandle kwesidleke sayo, indawo yayo yokuphumula. Umhlabeleli ukhala kuNkulunkulu “ekujuleni,” sengathi wenganyelwe ngamanzi anamandla futhi ecwile “odakeni olujulile” (Hub. 68:1-3, Hub. 130:1). Lemifanekiso iveza isimo sengcindezi okungaphumeki kuso, ngaphandle kokungenelela kwezulu.

`Funda iHubo 10:12, iHubo 22:1, iHubo 27:9, neHubo 39:12. Umhlabeleli uphendula kanjani ekubonakaleni sengathi uNkulunkulu uthule na?`

Kuyamangalisa ukuthi abahlabeleli banquma ukungathuli bebhekene nokuthula kukaNkulunkulu. Abahlabeleli bakholelwa ngokuqinile emkhulekweni, ngoba umkhuleko ubhekise kuNkulunkulu ophilayo nonomusa. UNkulunkulu usekhona, nakuba kubonakala sengathi uthule. UsenguYena uNkulunkulu ongaguqukiyo obazwile ngokudlule, ngalokho banesibindi sokuthi uyabezwa manje.

Izikhathi zokuthula kukaNkulunkulu zenza abahlabeleli bazihlole bona futhi bafune uNkulunkulu, kepha ngokuvuma nokunxusa okuthobekileyo. Bayazi ukuthi uNkulunkulu ngeke athula ingunaphakade. Abahlabeleli babonisa ukuthi ukuxhumana noNkulunkulu kumele kuqhube, noma izimo zokuphila zinjani.

`Yini esingayifunda ekuphenduleni komhlabeleli ekubonakaleni sengathi uNkulunkulu akekho na? Wena uphendula kanjani ezikhathini la kungathi uNkulunkulu uthule na? Yini esekela ukholo lwakho na?`