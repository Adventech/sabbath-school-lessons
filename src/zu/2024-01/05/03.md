---
title:  Esangweni Lokufa
date:  29/01/2024
---

`Funda iHubo 41:1-4; iHubo 88:3-12; neHubo 102:3-5, 11, 23, 24. Yimaphi amava achazwa yilemibhalo na? Yikuphi ongahambisana nako kokushiwo lapha na?`

Lemikhuleko yokuhlengwa ekuguleni nasekufeni ibonakalisa ukuthi abantwana bakaNkulunkulu abakhishiwe ekuhluphekeni kwalomhlaba. AmaHubo embula ukuhlupheka okwesabekayo komhlabeleli. Akanawo amandla, uyabuna njengotshani, akakwazi ukudla, uhlezi nabafileyo, elele njengobulewe ethuneni, eyisinengiso kubangani bakhe, ehlupheka futhi edikibele. Amathambo akhe abambelele esikhumbeni sakhe.

AmaHubo amaningi acabangela ukuthi uJehovah ukuvumele ukuhlupheka ngenxa yokungalaleli kukaIsrayeli. Umhlabeleli uyavuma ukuthi isono singaletha ukugula; ngakhoke, ubhekisa entethelelweni eza ngaphambi kokuphulukiswa (Hub. 41:3, 4). Nakuba kunjalo, amanye amaHubo, njengeHubo 88 neHubo 102, ayavuma ukuthi ukuhlupheka kwabamsulwa kubantu bakaNkulunkulu kuyingxenye yokuphila, nakuba kulukhuni ukukuqonda.

KwiHubo 88, uNkulunkulu umangalelwa ngokuletha umhlabeleli engcupheni yokufa (Hub. 88:6-8). Qaphela, nokho, ukuthi nakukho ukukhononda okunesibindi, isililo siyisenzo sokholo, ngokuba uma uJehovah ebukhosini Bakhe ekuvumele ukuhlupheka, angakubuyisela ukuphumelela komntwana Wakhe.

Engcupheni yokufa, umhlabeleli ukhumbula izimangaliso zikaNkulunkulu, uthando olumnene, ukuthembeka, kanye nokulunga (Hub. 88:10-12). Nakuba enomuzwa wokushaywa nguNkulunkulu, umhlabeleli ubambelela kuNkulunkulu. Nakuba ehlupheka, akaluphiki uthando lukaNkulunkulu futhi uyazi ukuthi uNkulunkulu nguyena kuphela usindiso lwakhe. Lolubizo luveza ukuthi umhlabeleli akazi nje kuphela ukuhlupheka kodwa unolwazi olusondelene lomusa kaNkulunkulu nokuthi lezizinto zombili ziyahambisana.

Kafushane nje, kokubili ukuvumela kukaNkulunkulu ukuhlupheka nokuhlenga Kwakhe kuyizibonakaliso zobukhosi Bakhe. Ukwazi ukuthi uNkulunkulu uyalawula kuvusa ithemba. Ngenkathi sifunda iHubo 88 ngokokuhlupheka kukaKristu, simangala ngokudepha kothando Lwakhe, kulo azimisela ukudlula ekufeni ngenxa yesintu.

`Cabanga ngoJesu esiphambanweni nalokho abhekana nako ngenxa yesono. Leloqiniso, lokuthi uNkulunkulu kuKristu wahlupheka ukwedlula thina, kumele lisisize kanjani ekugcineni ukholo naphakathi kwezikhathi zokuhlupheka nokuvivinywa na?`