---
title:  AmaHubo Ekukhonzeni KukaIsrayeli Wasendulo
date:  31/12/2023
---

`Funda u-1 IziKronike 16:7, Nehemiya 12:8, iHubo 18:1, iHubo 30:1, iHubo 92:1, iHubo 95:2, iHubo 105:2, Kolose 3:16 no Jakobe 5:13. Kwakuyiziphi izigameko ezazifunzela ukulotshwa kwamanye amaHubo na? Abantu bakaNkulunkulu babewasebenzisa nini amaHubo?`

AmaHubo aqanjwelwa ukuba asetshenziswe ekusithekeni nasekukhonzeni kwasemphakathini. Ayehlatshelelwa njengamaculo ethempelini, njengalokhu kuvezwa yizichasiso zomculo ezibalula izimfijoli (Hub. 61:1), amashuni (Hub. 9:1) kanye nabaholi bomculo (Hub. 8:1).

EBhayibhelini lesiHeberu, isihloko seNcwadi yamaHubo, _tehilim_, “izindumiso,” siveza inhloso yawo enkulu, okungukuthi, ukudumisa uNkulunkulu. Isihloko sesiNgisi seNcwadi yamaHubo sisuka esiGrikini _psalmoi_, sitholakala kwi-Septuagint, okuyisihumusho sokuqala (second and third century b.c.) sesiGriki seBhayibheli lesiHeberu.

AmaHubo ayeyingxenye edingekayo yokukhonza kukaIsrayeli. Ngokwesibonelo, ayesetshenziswa ekunikeleni ithempeli, kwimigidi yezenkolo, kudwendwe, kanye nasekubekeni umphongolo wesivumelwano eJerusalema.

“Amaculo Okwenyuka” (AmaHubo 120-134), aziwa futhi njengamaculo ohambo, ayevama ukuculwa ngesikhathi sokuya eJerusalema kwimigubho emithathu yaminyaka yonke (Eksd. 23:14-17). “Indumiso yaseGibhithe (Egyptian Hallel)” (AmaHubo 113-118) kanye “Nendumiso Enkulu (Great Hallel)” (iHubo 136) zaziculwa kwimigubho emithathu emikhulu yonyaka, kufaka nemigubho yeNyanga Entsha kanye nasekunikelweni kwethempeli. Indumiso yaseGibhithe yayithola indawo ebalulekile emkhosini wePhasika. AmaHubo 113 no 114 ayeculwa ekuqaleni kwesidlo sePhasika, kuthi amaHubo 115-118 aculwe ekugcineni (Mat. 26:30). “Indumiso Yansuku Zonke” (AmaHubo 145-150) ayefakwa emikhulekweni yansuku zonke ezinkozweni zesinagoge ekuseni.

AmaHubo ayengaphelezeli nje ekukhonzeni kwabantu kuphela, kodwa ayebafundisa ngendlela okumele bakhonze ngayo uNkulunkulu endaweni engcwele. UJesu wakhuleka ngamazwi eHubo 22 (Mat. 27:46). AmaHubo ayethola indawo ebalulekile empilweni yebandla lokuqala, ngokunjalo (Kol. 3:16, Efes. 5:19).

`Nakuba thina, nembala, singakhonzi uNkulunkulu endaweni engcwele yasemhlabeni enjengethempeli, singwasebenzisa kanjani amaHubo ekukhonzeni kwethu, noma kusekusithekeni noma emphakathini na?`