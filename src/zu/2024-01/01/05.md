---
title:  Imikhuleko Ephefumulelwe
date:  03/01/2024
---

`Funda u-2 Samuweli 23:1, 2 no Roma 8:26, 27. Lemibhalo isifundisani ngomkhuleko na?`

AmaHubo yimikhuleko ephefumulelwe kanye nezindumiso zikaIsrayeli, futhi ngalokho kumaHubo izwi ngelikaNkulunkulu lixutshwe nalelo labantu Bakhe. AmaHubo athatha isimo sokuxoxisana noNkulunkulu ngendlela ebonakalayo.

Abahlabeleli bakhuluma noNkulunkulu buqu Bakhe ngokuthi “Nkulunkulu wami,” “O Nkosi,” kanye no “Nkosi yami” (Hub. 5:2, Hub. 84:3). Abahlabeleli bavama ukunxusa uNkulunkulu ukuba “aphe indlebe (alalele)” (Hub. 5:1), “yizwa umkhuleko wami” (Hub. 39:12), “buka” (Hub. 25:18, “ngiphendule” (Hub. 102:2), futhi “ungihlangule” (Hub. 6:4, NKJV). Lokhu ngokusobala yizisho zothile okhuleka kuNkulunkulu.

Ubuhle nokuheha okumangalisayo kwamaHubo njengemikhuleko nendumiso kulele eqinisweni lokuthi amaHubo ayiZwi likaNkulunkulu ngesimo semikhuleko emnene nendumiso yamakholwa. AmaHubo, ngakhoke, ahlinzeka abantwana bakaNkulunkulu ngemizuzu yokuxhumana okusondelene, njengalokho okuchazwe kumaRoma 8:26, 27: “Ngokunjalo noMoya uyasisiza ebuthakathakeni bethu; ngokuba asikwazi esingakucela ngokufaneleyo, kodwa uMoya uqobo usikhulumela ngokububula okungenakuphinyiselwa; kepha yena ohlola izinhliziyo uyakwazi okuqondwa nguMoya, ngokuba ukhulumela abangcwele ngokwentando kaNkulunkulu” (NKJV).

UJesu, naye, wacaphuna kumaHubo, njengalapha kuLuka 20:42, 43, ngenkathi ephinda amazwi eHubo 110:1—“ ‘Manje uDavide ngokwakhe wathi Encwadini yamaHubo;/ “UJehovah wathi Enkosini yami,/’ Hlala kwesokunene Sami,/ Ngize ngenze izitha Zakho zibe yisenabelo sezinyawo zakho’”’” (NKJV).

Nakuba amanye amaHubo equbuke, noma ebhekisa, ezigamekweni ezithile zomlando kanye namava abahlabeleli, kanye namava akwaIsrayeli njengesizwe, ukudepha kwezikamoya kwamaHubo kukhuluma nezimo ezahlukene zempilo futhi kweqe yonke imingcele yamasikompilo, ezenkolo, ezobuzwe, kanye nobulili. Ngamanye amazwi, lapho ufunda amaHubo, uzothola kuwo ithemba, ukudumisa, ukwesaba, intukuthelo, ukudabuka, umunyu, izinto abantu yonke indawo, kuzo zonke izikhathi, noma kuyiziphi izimo, ababhekana nazo. Akhuluma kithina sonke, ngolwimi lwamava ethu.

`Ukusebenzisa amaHubo kukaJesu kumele kusitshele ini ngokubaluleka angawadlala kumava ethu okholo na?`