---
title:  Ukusuka Ekuphelelweni Yithemba Uye Ethembeni
date:  10/01/2024
---

Kusenokwenzeka sonke sike sabhekana nezikhathi lapho ubukhona bukaNkulunkulu babubukeka bukude kakhulu nathi. Ngubani, ngezinye izikhathi, ongakaze acabange: Kwenzeke kanjani lokhu na?

Abahlabeleli, bengabantu njengathi sonke, nembala babhekana nezinto ezifanayo. Nakuba, yebo, ngezinye izikhathi izono zethu ziletha izinhlupheko kithina, ngezinye izikhathi zibukeka zingafanele, futhi sibe nomuzwa wokuthi besingakufanele lokho esibhekene nako manje. Futhi, ngubani ongakaze abe lapho na?

`Funda iHubo 13. Yimiphi imizwa emibili ongayikhomba kulelihubo na? Yisiphi isinqumo ocabanga ukuthi saletha lenguquko enkulu ekubukeni komhlabeleli na?`

“Koze kube nini, Jehova, ungikhohlwa njalonjalo na? Koze kube nini usitheza ubuso bakho kimi na?” (Hub. 13:1, NKJV). Futhi, ngubani ongahambisani nalemizwa, nakuba ingalungile na? (Ngabe uNkulunkulu uyasikhohlwa na?)

Ihubo 13, ngalokho, likhomba endleleni yokugwema elinye iphutha elivamile, elingukugxila kithina kanye nezinkinga zethu uma sikhuleka. Lelihubo lingaguqula ukukhuleka kwethu ngokusiholela ekuqiniseni isimo esithembekile nesingaguquki sokwenza kukaNkulunkulu kubantu Bakhe.

Ngeqiniso, nakuba ihubo liqala ngezililo nokukhononda, aligcini lapho. Futhi leli yiphuzu elisemqoka.

Ihubo lisiholela ekukhetheni ngamabomu ukuthembela emandleni kaNkulunkulu ahlengayo (Hub. 13:5), ukuze ukwesaba kwethu nexhala (Hub. 13:1-4) kungadedela insindiso kaNkulunkulu, futhi siqale ukuba namava enguquko yokusuka ekulileni siye ekudumiseni, ekuphelelweni yithemba siye ekuthembeni (Hub. 13:5, 6).

Nakuba kunjalo, ukuphindaphinda nje lamazwi amaHubo ngokuqonda okuncane kwencazelo yawo ngeke kwaveza inguquko yeqiniso ehloswe ngukuwasebenzisa. Ngenkathi sikhuleka amaHubo, kumele sifune uMoya oNgcwele usenze senze ngendlela efunwa yihubo. AmaHubo ayiZwi likaNkulunkulu ngalo izimilo zamakholwa nezenzo ziyaguqulwa, hhayi nje zaziswe. Ngomusa kaNkulunklu, izithembiso zamaHubo ziyagcwaliseka ezimpilweni zamakholwa. Lokhu kuchaza ukuthi sivumela iZwi likaNkulunkulu lisibumbe ngokwentando kaNkulunkulu futhi lisenze sibemunyye noKristu, owabonakalisa intando ephelele kaNkulunkulu futhi, njengeNdodana kaNkulunkulu engumuntu, wakhuleka amaHubo, ngokunjalo.

`Izinhlupheko zakho zingakusondeza kanjani kuNkulunkulu na? Kungani, uma unganakile, zingakuqhelisa kuYena na?`