---
title:  Ukucabanga Kabanzi
date:  12/01/2024
---

Funda iHubo 42:8 no-Ellen G. White, “Poetry and Song,” pp. 159–168, in Education. Umkhuleko nengoma kuhlobene kanjani kulemibhalo ephefumulelwe na?

U-Ellen G. White uchaza amaHubo okuguquka kaDavide (isibonelo, iHubo 51) njengolimi lomphefumulo wakhe nemikhuleko ebonisa isimo sokudabuka kweqiniso ngesono (buka i-Steps to Christ, pp. 24, 25). Ukhuthaza amakholwa ukufaka enkumbulweni lemibhalo yamaHubo njengendlela yokuqinisa umuzwa wobukhona bukaNkulunkulu ezimpilweni zabo futhi agqamise nomkhuba kaJesu wokuphakamisa izwi Lakhe ngamaHubo ngenkathi ebhekana nesilingo kanye nokwesaba okucindezelayo. Uyaphawula futhi: “kuvamile ngamazwi engoma engcwele ukuba emphefumulweni kuvuleke imithombo yokuphenduka nokholo, yethemba nothando nenjabulo! . . . Nembala, izingoma eziningi zingumkhuleko.”— Education, pp. 162-168.

Uma sikhuleka futhi sicula amaHubo, sithatha ukubelesela, iqholo, isibindi, kanye nethemba labahlabeleli. Asikhuthaza ukuba siqhubeke nohambo lwethu lwezikamoya futhi asiduduze ngokuthi asisodwa. Abanye abantu, njengathi, badlulile ezikhathini ezimnyama kepha banqoba ngomusa kaNkulunkulu. Ngesikhathi esifanayo, amaHubo embula kithina ukhasha lokunxusela okushisekayo lukaKristu ngathi, njengalokhu ephilela ukukhulekela thina (Heb. 7:25).

Ukusebenzisa amaHubo ekukhulekeni nasekukhonzeni kwenza amakholwa aqwashe ngamava aphelele esintu futhi kufundise abakhonzayo ukusebenzisa izigaba ezahlukene zalawomava ekukhonzeni. AmaHubo ayimikhuleko namaculo obunkulunkulu buhlangene nesintu. Ngalesosizathu, ukufaka amaHubo njalo ekukhonzeni kuletha amakholwa kumongo wentando kaNkulunkulu nakumusa onamandla ophilisayo.

**Imibuzo Yokuxoxisana**

`Kungani umkhuleko ozivelelayo nongahlelekile ungeyona kuphela indlela yokukhuleka na? Impilo yethu yokukhuleka ingazuza kanjani kumaHubo, nakwimkhuleko yeBhayibheli na?`

`Amahubo angawanothisa kanjani amava ethu okukhuleka emphakathini na? Xoxisanani ngezindlela eziphathekayo ibandla lenu elingafaka ngalo ukusetshenziswa kwamaHubo ekukhonzeni kwalo.`

`AmaHubo embulani ngokuphica kohambo lokholo lwesintu kanye namandla omusa ophilisayo kaNkulunkulu na?`