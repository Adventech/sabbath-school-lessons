---
title:  Oh, Silulamise Futhi
date:  11/01/2024
---

`Funda iHubo 60:1-5. Kungaziphi izikhathi ocabanga ukuthi lelihubo lingaba ngumkhuleko ofanelekile na? Singazuza kanjani kumaHubo esililo nasezikhathini zenjabulo na?`

AmaHubo esililo avamile ukuqondwa njengemikhuleko yabantu abaphila ezikhathini ezilukhuni noma kusenyameni, emqondweni, noma kwezikamoya. Noma zontathu.

Kepha, lokhu akuchazi ukuthi kumele siwamagweme lamaHubo, nasezikhathini ezinhle. Ngezinye izikhathi kusenokuba khona ukungahambisani phakathi kwamazwi ehubo kanye namava amanje kokhonzayo. Okungukuthi, amaHubo esililo angaba yinzuzo kwabakhonzayo abangekho ekuhluphekeni.

Okokuqala, angasenza siqwashe kakhulu ngokuthi ukuhlupheka kuyingxenye yamava esintu, nokuthi kwenzeka kwabalungileyo nakwababi. AmaHubo asiqinisekisa ngokuthi uNkulunkulu uyalawula futhi unikeza amandla nezisombululo ngezikhathi zokuhlupheka. Nakulo lelihubo, nakukho ukuhlupheka (“wenze umhlaba wathuthumela,” Hub. 60:2, NKJV), umhlabeleli ubonakalisa ithemba lakhe elikhulu ekuhlengeni kukaNkulunkulu.

Okwesibili, amaHubo esililo asifundisa ukuba nozwelo ngakulabo abahluphekayo. Lapho sethula intokozo yethu nokubonga kuNkulunkulu, ikakhulu emphakathini, kumele sikhumbule labo abasezinkingeni. Nembala, izinto zingasihambela kahle manje, kodwa ngubani ongazi ngabantu, abasizungezilele, abahlupheka kakhulu na? Ukukhuleka lamaHubo kungasisiza ukuba sikhumbule labo abadlula ezikhathini ezilukhuni. AmaHubo avusa kuthina uzwelo kanye nesifiso sokusiza abahluphekile njengalokhu uJesu enza.

“Lomhlaba yindlu enkulu yeziguli, kodwa uKristu weza ukuzophulukisa abagulayo, ukumemezela inkululeko kwabathunjiwe nguSathane. Wayeyimpilo kanye namandla. Wadlulisa ukuphila Kwakhe kwabagulayo, abahluphekile, abanamadimoni. Akaxoshanga namunye oweza ukuzothola amandla Akhe okuphulukisa. Wayazi ukuthi labo ababecela usizo kuYena babezibangele ukugula; kepha akazange ale ukubaphulukisa. Futhi kwakuthi uma amandla aphuma kuKristu engena kulemiphefumulo, babevuma izono, futhi iningi laphulukiswa ezifweni zabo kwezikamoya, kanye nezasenyameni. Ivangeli lisenawo lawo mandla, futhi kungani singaboni imiphumela efanayo namuhla na?”— Ellen G. White, Welfare Ministry, pp. 24, 25.

`Ngubani omaziyo, njengamanje, odinga hhayi kuphela imikhuleko yakho kepha ukuthintwa nguwe, futhi na?`