---
title:  UMesiya Ozwa Ubuhlungu
date:  26/02/2024
---

`Funda iHubo 22 neHubo 118:22. Waphathwa kanjani uMesiya yilabo ayezele ukubasindisa na?`

AmaHubo amaningi abika ngeminjunju yemizwa yokulahlwa ngokuphelele kukaMesiya ohluphekayo (ngokwesibonelo, iHubo 42, iHubo 88, iHubo 102). IHubo 22 liyisiprofetho esiqonde ngqo kuMesiya ngoba miningi imininingwane kuleliHubo engaxhumene ngokomlando neNkosi uDavide kodwa engena khaxa ezimweni zokufa kukaKrsitu. UJesu wakhuleka ngamazwi eHubo 22:1 esiphambanweni (Mat. 27:46).

Iminjunju yokwehlukana kukaKristu noBaba Wakhe, okwakubangwa ngukuthwala kukaKristu zonke izono zomhlaba, kungalinganiswa kuphela ngendlela ababesondelene ngayo, okungukuthi, ubunye babo obungelinganiswe (Johane 1:1, 2; Johane 10:10). Kodwa nakho ukudepha kokuhlupheka okungachazeki akukwazanga ukugqabula ubunye phakathi kukaBaba neNdodana. Ekulahlweni Kwakhe okuphelele uKristu ngaphandle kwemibandela ubeka ithemba Lakhe kuBaba, nakuba esekujuleni kokuphelelwa yithemba ayebhekene nako.

“Phezu kukaKristu njengothatha indawo yethu kanye nesiqiniseko sethu kwabekwa bonke ububi bethu. Wabalwa njengesoni, ukuze Yena asihlenge ekulahlweni ngumthetho. Icala laso sonke isizukulwane sikaAdamu sacindezela enhliziyweni Yakhe. Ulaka lukaNulunkulu ngakwisono, ukubonakala okwesabekayo kokungagculiseki Kwakhe ngenxa yobubi, kwagcwalisa umphefumulo weNdodana Yakhe ngovalo.”—Ellen G. White, The Desire of Ages, p. 753.

Umfanekiso osabisayo wezilwane izinkunzi ezimbili ezinamandla, amabhubesi abhongayo, kanye nezinja ugqamisa inkohlakalo yabantu kanye nobutha uKristu, oqhathaniswa nesibungu esingelutho, abhekana nabo emahoreni Akhe okugcina. Ngokucophelela okukhulu, iHubo 22 lidlulisa izinkulumo zobutha zesixuku esasigcona uJesu ngamazwi Akhe kuBaba (Hub. 22:1, 8; Mat. 27:43) kanye namabutho ehlukanisa izingubo zikaJesu (Hub. 22:18, Mat. 27:35). Abantu abaqondanga ukuthi “isibungu” ababefuna ukusiqotha sasiyoba “yinhloko yegumbi” leThempeli futhi liqinise isisekelo salo (Hub. 118:22).

Nakuba kunjalo, uMesiya olahliwe waba nguMthombo wosindiso kubantu bakaNkulunkulu ngemuva kokuvuka Kwakhe kwabafileyo (Mat. 21:42, Zenzo 4:1012). UKristu wabhekana nokulahlwa kwesintu, kodwa uNkulunkulu waphakamisa iNdodana Yakhe ngokuyenza Yona “inhloko yegumbi” ephilayo yeThempeli likaNkulunkulu lezikamoya (Efes. 2:20-22, 1 Pet. 2:4-8). Kulabo abalahla leLitshe, okungukuthi, indlela kaNkulunkulu yosindiso, liyoba ngumenzi wokwahlulela (Isa. 8:14, Mat. 21:44).

`UJesu esiphambanweni wakhokha kuYena inhlawulo yaso sonke isono osuke wasenza. Leliqiniso lokuthi wahlupheka esikhundleni sakho kumele siyithinthe kanjani indlela ophila ngayo manje, okungukuthi, ukuthola isono siyisinengiso esikhulu na?`