---
title:  Uthembeke Njalo KwiSivumelwano Sakhe
date:  27/02/2024
---

`Funda iHubo 89:27-32, 38-46 neHubo 132:10-12. Isivumelwano sikaDavide simayelana nani na? Yini eyasibeka engcupheni na?`

Isivumelwano sikaDavide siqukethe isithembiso sikaNkulunkulu sokusekela njalo isizukulwane sikaDavide kanye nokunotha kwabantu bakaNkulunkulu (1 Sam. 7:516; Hub. 89:1-4; Hub. 132:12-18). Ukuba phakade kwesivumelwano kwasungulwa esifungweni sikaNkulunkulu kanye nasekuthembekeni kwenkosi kuNkulunkulu. Kodwa, nawo amakhosi azinikele, njengeNkosi uDavide, ayengathembekile ngasosonke isikhathi kuJehovah. IHubo 89 lilila ngeqiniso eliyisihluku okungathi libonisa ukuthi izithembiso eziphakeme zesivumelwano sikaDavide zilahlekile. Ngabe uIsrayeli ulahliwe nguNkulunkulu na? Impendulo, nembala, ngu-cha!

Ulaka lukaNkulunkulu, yebo, luyisibonakaliso sokwahlulela (Hub. 38:1, Hub. 74:1). Kodwa, akulona olwaphakade ngoba uthando lwaphakade lukaNkulunkulu luthethelela izono zabantu ngenkathi bephenduka. Nakuba kunjalo, kusekhona, ukungagculiseki kukaNkulunkulu ngabantu Bakhe abonayo kushubile. Abantu bezwa imiphumela ebabayo yokungalaleli kwabo bese bebona ukudepha kwezono zabo (Hub. 89:38-46). Kepha bayabuza, “Koze kube nini na?” bekhala ngesimo esidlulayo solaka lukaNkulunkulu (Hub. 89:46). Ithemba elivuselelwe livuka esiqinisekweni esisha ekuthembekeni kukaNkulunkulu soku “khumbula” umusa Wakhe (Hub. 89:47, 50).

Kafushane nje, nakuba ingxenye yabantu yesivumelwano yasilela, abantu babengancika esithembisweni sezinhloso ezingaguquki zikaNkulunkulu ngoMesiya, oqukethe konke ukulunga nosindiso lukaIsrayeli kanye nezwe lonke. Okungukuthi, ekugcineni, uNkulunkulu uzonqoba, futhi umbuso Wakhe waphakade uyosungulwa ingunaphakade—kodwa ngenxa nje kaJesu kuphela, hhayi ngenxa yabantu bakaNkulunkulu.

UJesu Kristu yiNdodana kaDavide futhi abenguMesiya (Mat. 1:1, Heb. 1:8). Yena ubizwa “ngezibulo layo yonke indalo” (Kol. 1:15, NKJV), ngokubhekiswe kwiHubo 89:27, elibiza uDavide, owayemele uKristu, izibulo likaNkulunkulu. “Futhi Mina ngiyomenza izibulo Lami,/ inkosi ephakeme kunawo onke emhlabeni” INKJV).

Ngokusobala isihloko “izibulo” alisho izinga likaDavide ngokokuzalwa, ngoba uDavide wayeyingane yesishiyagalombili kubazali bakhe (1 Sam. 16:10, 11). Kunjalo nangoJesu. Isihloko siphawula ukuhlonishwa kanye negunya Lakhe elikhethekile (Kol. 1:16, 20-22). UNkulunkulu wamenza uJesu Inkosi yamakhosi phezu kwawo wonke umhlaba ngenkathi evusa uJesu kwabafileyo (Zenzo 2:30, 31).

`Funda uKolose 1:16, 20-22. Lezizindimana zisifundisani ngokuthi wayengubani uJesu nangalokho asenzele kona na? Yisiphi isithembiso ongazithathela sona kulokhu na?`