---
title:  Ubulungiswa Kulabo Abacindezelwe
date:  05/02/2024
---

`Funda liHubo 9:18, iHubo 12:5, iHubo 40:17, iHubo 113:7, iHubo 146:6-10, neHubo 41:1-3. Yimuphi umyalezo esiwuthola lapha, nanamuhla na?`

UNkulunkulu ubonisa ukunaka nokukhathazeka okukhethekile ngokulunga mayelana namaqembu ehlukene abantu, kufaka nabampofu, abasweleyo, abacindezelweyo, izintandane, abafelokazi, abafelwa, kanye nezihambi. AmaHubo, njengoMthetho nabaprofethi, asobala ngaleliphuzu (Ekosd. 22:21-27, Isa. 3:13-15).

AmaHubo amaningi asebenzisa isisho “abampofu nabasweleyo” futhi agweme ukuveza abambandazekile kuphela ngokobuzwe nangokwezenkolo. Lokhu kwenzelwa ukuba kugqame ukunaka okufaka sonke isintu kukaNkulunkulu.

Isisho “abampofu nabasweleyo” asigcini kuphela ezintweni eziphathekayo kodwa futhi siphawula ukuba sengozini kanye nokungabi nasizo. Lesisisho sibiza umhawu kaNkulunkulu, futhi sidlulise umqondo wokuthi ohluphekayo uyedwa futhi akanalo olunye usizo ngaphandle kukaNkulunkulu. Isifaniso “abampofu nabasweleyo” futhi simayelana nokukholeka kothile, ukuba neqiniso, kanye nokuthanda kwakhe uNkulunkulu ekuvumeni ukuncika ngokuphelele kuNkulunkulu nokulahla noma yini ebonakala ingukuzithemba.

Kusenjalo, ukunakekela abantulayo (Hub. 41:1-3) kubonakalisa ukwethembeka kwabantu kuNkulunkulu. Ububi obenziwa kulaba abangenamandla kwakuyisono esinyantisa kakhulu kwisiko-mpilo lebhayibheli (Dut. 15:7-11). AmaHubo akhuthaza abantu abathembekileyo ukuba balwe nembandezelo.

AmaHubo futhi agcizelela ubuze bokuncika kwizinsiza eziphelayo zabantu njengemthombo yokugcina yenhlakanipho nokuphepha. Abantu bakaNkulunkulu kumele bamelane nesilingo sokwethemba abaholi nezinhlangano ngosindiso lwabo, ikakhulu lapho ziphikisana nezindlela zikaNkulunkulu.

Emuseni Wakhe, uJehovah wazimatanisa Yena nabampofu, ukuze ebuphofini Bakhe abaningi bakwazi ukuceba (2 Kor. 8:9). Ingcebo kaKristu ifaka ukuhlengwa kuyo yonke imbandezelo elethwe yisono, futhi uthembisa thina ukuphila okuphakade embusweni kaNkulunkulu (Samb. 21:4). UJesu Kristu ugcwalisa izithembiso zamaHubo njengoMahluleli ongcwele, oyokwahlulela konke ukuphatha kabi kwabasweleyo, kanye nokunganakwa kokusebenzela bona (Mat. 25:31–46).

`Sicabanga kangakanani “ngabampofu nabasweleyo” abaphakathi kwethu, futhi kungakanani esibenzela kona na?`