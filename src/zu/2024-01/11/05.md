---
title:  Ukuphepha Nokuthula KweZiyoni
date:  13/03/2024
---

`Funda iHubo 46:1-7. Izwe livezwa kanjani lapha ngobuciko na?`

Ihubo liveza ngokusobala incazelo yomhlaba okwinxushunxushu, futhi kubonakaliswa ngenmifanekiso yezinhlekelele zemvelo ezinzima ngokungakaze kwenzeke (Hub. 46:2, 3). Umfanekiso wamanzi aphazamisekile uvama ukumela izizwe ezihlubukile kanye nezinkinga ezihlukahlukene ezidalwa ngababi ezweni (Hub. 9:3, 4; Hub. 124:2-5). Ngokufanayo, kwiHubo 46 imifanekiso yezinhlekelele zemvelo iveza izwe elilawulwa yizimpi zezizwe (Hub. 46:6).

Ngokusobala ngumhlaba ongenalo ulwazi lukaNkulunkulu ngoba uNkulunkulu uphakathi kwabantu Bakhe, futhi lapho ehlala khona uNkulunkulu, kwanda ukuthula (Hub. 46:4, 5). Kepha, nakuba izwe limlahla Yena, uNkulunkulu akalilahli izwe. UNkulunkulu ukhona ezweni ngokuba phakathi kwabantu Bakhe. Ngamanye amazwi, noma ngabe izinto zibukeka zizimbi kangakanani, ubukhona bukaNkulunkulu bulapha, ezweni, futhi singaba nethemba thina futhi sikhuthazeke ekwazini leliqiniso eliyisisekelo.

UJehovah, oyinqaba epheleleyo, nguMthombo wokuthula nokuphepha okungapheli kweZiyoni. Igama eligqamisa ukuphepha kweZiyoni ngu “noma” kwiHubo 46:3. Noma izwe likwinxushunxushu, abantu bakaNkulunkulu baphephile. Lokhu kubonisa ukuthi ukuthula akuwona umphumela wokungabiko kwezinhlupheko kodwa yisipho sikaNkulunkulu kubantwana Bakhe abathembayo. Ukuthembela kuNkulunkulu okuphelele kungenza ingane kaNkulunkulu ibe nokuthula nokuphepha kwisivunguvungu (Mat. 8:23-27). Umbuzo oqhamukayo yilo: Ngabe uNkulunkulu uzowuyekela umhlaba ezenzweni zawo nasekukhetheni kwawo okubhubhisayo ngunaphakade na?

`Funda iHubo 46:6-11. Ithini impendulo kaNkulunkulu kudlame nokubhubha ezweni na?`

UNkulunkulu uphendula ngamandla okungenami ngokuthi izwi Lakhe, eladala umhlaba, manje lenza umhlaba uncibilike (Hub. 46:6). Kodwa, ukuncibilika akugcini ngokubhubhisa kodwa ekudaleni kabusha. Qaphela ukuthi uNkulunkulu welulela ukuthula Kwakhe kuphuma eZiyoni kuye ekupheleni komhlaba. UNkulunkulu uyokwenza izimpi ziphele futhi aqede izikhali zokubhubhisa, okuthe izizwe ezikhohlakele zazisebenzisa ekucindezeleni izwe (Hub. 46:9). Leli yithemba elikhulu amaKristu analo, eliyokwenzeka ekuzeni kwesibili kukaJesu.

`Sifunda kanjani ukuba nokuthula nokuthemba uNkulunkulu phakathi kwezwe, nembala, elinenxushunxushu eningi na?`