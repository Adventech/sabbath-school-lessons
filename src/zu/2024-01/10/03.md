---
title:  Ukukhumbula Umlando Nokudumisa UNkulunkulu
date:  04/03/2024
---

`Funda iHubo 105. Yiziphi izigameko zomlando kanye nezifundo zazo ezigqamiswe kulelihubo na?`

IHubo 105 likhumbula izigameko ezisemqoka ezabumba ubudlelwane besivumelwano phakathi kukaJehovah nabantu Bakhe uIsrayeli. Ligxila kwisivumelwano sikaNkulunkulu noAbrahama sokunikeza yena nezizukulwane zakhe Izwe leSithembiso, nangendlela lesisithembiso, esaqiniswa kuIsaka noJakobe, sagcwaliseka ngomusa ngoJosefa, uMose, kanye noAroni, nangesikhathi sokunqotshwa kweKanana. IHubo linikeza ithemba kubantu bakaNkulunkulu kuzozonke izizukulwane, ngoba imisebenzi emangalisayo kaNkulunkulu ngokudlulile iqinisa uthando lukaNkulunkulu olungaguquki kubantu Bakhe ezikhathini zonke (Hub. 105:1-5, 7, 8).

IHubo 105 lifana neHubo 78 (buka isifundo sayizolo) ekugqamiseni ukuthembeka kukaNkulunkulu kubantu Bakhe emlandweni, futhi lokho likwenzela ukudumisa uNkulunkulu kanye nokukhuthaza ukuthembeka. Kepha, ngokungafani neHubo 78, iHubo 105 aliwasho amaphutha adlule abantu. Lelihubo linenhloso ehlukileyo.

Kunalokho, kwiHubo 105, umlando ubikwa ngezimpilo zezinzalamizi ezinkulu zakwaIsrayeli, libonisa ukuhola komusa kanye nokubekezela kwenzalamizi ebunzimeni. Ukubekezela kwezinzalamizi nokuthembeka kuNkulunkulu kwavuzwa kakhulu. Ngalokho, iHubo 105 limema abantu ekulinganiseni ukholo lwezinzalamizi futhi ngokuthemba balinde ukuhlenga kukaNkulunkulu esikhathini sabo.

IHubo 105 liqukethe inothi lomculo (Hub. 105:1-7), libonisa ukuthi ukuze sidumise uNkulunkulu ngeqiniso, abantu bakaNkulunkulu badinga ukwazi amaqiniso omlando wabo. Umlando usinikeza ukuqiniswa kokholo lwethu kanye nezizathu eziningi zokudumisa uNkulunkulu.

Abakhonzayo babizwa ngenzalo kaAbrahama kanye nabantwana bakaJakobe (Hub. 105:6), ngalokho bathathwe njengabagcwalisa isithembiso sikaNkulinkulu kuAbrahama sokumenza isizwe esikhulu (Gen. 15:3-6). Umhlabeleli ugqamisa ukuqhubeka phakathi kwezinzalamizi kanye nezizukulwane zabantu bakaNkulunkulu. Umhlabeleli ugcizelela ukuthi “ukwahlulela Kwakhe kusemhlabeni wonke” (Hub. 105:7, NKJV), ngalokho exwayisa abakhonzayo ukuba bangakhohlwa ukuthi “uNkulunkulu wethu” uyiNkosi enkulu yezwe lonke nokuthi uthando Lwakhe olumnene lululelwa kubo bonke abantu (Hub. 96:1, Hub. 97:1). Ngokusobala, kulubizo lokuthembeka kuzozonke izizukulwane zamakholwa.

`Thina, njengama-Seventh-day Adventist, kumele sizibone kanjani kuloluhla lwabantu, ukusukela kuAbrahama kuye phambili (buka uGalathiya 3:29). Yiziphi izifundo okumele sizifunde kulomlando na?`