---
title:  Ukukhumbula Umlando kanye Nokuphenduka
date:  05/03/2024
---

`Funda iHubo 106. Yiziphi izigameko zomlando nezifundo zazo ezigqamiswa kulelihubo na?`

IHubo 106 likhumbula izigameko ezinkulu emlandweni kaIsrayeli, kuhlangene noFuduko, ukuhamba ehlane, kanye nempilo eKanana. Ligcizelela izono ezesabekayo zobaba ezenza ukuba isizukulwane sithunjelwe ekudingisweni. Ngalokho, ihubo ngokuqinisekile labhalwa ngenkathi isizwe siseBabiloni, noma ngemuva kokuba bebuyele ekhaya, futhi nomhlabeleli, ephefumulelwe nguMoya oNgcwele, wakhumbuza abantu bakaNkulunkulu ngalezizigameko zomlando kanye nezifundo okwakumele abantu bazifunde kuzo.

Lelihubo, futhi, njengamanye, likhomba ekuthembekeni kukaNkulunkulu esivumelwaneni Sakhe somusa, ngaso ahlenge abantu Bakhe ngokudlulile (Hub. 106:45). Liveza ithemba lokuthi uNkulunkulu uzophinda futhi abonise uthando kubantu Bakhe abaphendukile futhi abaqoqe ezizweni (Hub. 106:47). Isicelo sokukhululwa manje asiwone umcabango wesifiso, kodwa ngumkhuleko wokholo omi esiqinisekweni sokuhlenga kukaNkulunkulu ngaphambilini (Hub. 106: 1-3) kanye nesimo sokungehluleki kokuthembeka kukaNkulunkulu esivumelwaneni Sakhe nabantu Bakhe.

Ukukhumbula kokwehluleka kukaIsrayeli emlandweni kwiHubo 106 kuyingxenye yokuvuma kwabantu izono zabo kanye nokuvuma ukuthi abekho ngcono kunokhokho babo. Isizukulwane samanje sivuma ukuthi sibi ukwedlula okhokho baso ngoba besiyazi imiphumela yobubi bezizukulwane ezingaphambilini nangendlela uNkulunkulu abekezela ngayo wabanomusa ekubahlengeni, nakuba babedlubulundele bahamba ezindleleni zobubi. Uma lokhu bekuyiqiso kubona, cabanga ngendlela okuyikho kithina, namuhla, esinesambulo sesimilo sikaNkulunkulu kanye nomusa osindisayo njengalokhu kwembulwe kuJesu esiphambanweni.

Izindaba ezinhle zeHubo 106 ngezokuthi uthando oluqinile lukaNkulunkulu lwehlula izono zabantu (Hub. 106:8-10, 30, 43-46). Indima enkulu kaMose no-Phinehas yokujikisa ulaka lukaNkulunkulu ikhomba ukubaluleka kokunxusela kukaKristu ngamakholwa. Kungamava omuntu kuphela omusa kaNkulunkulu angaguqula indaba engaphambilini ibe ngeyethu.

`IHubo 106:13 lithi: “Balibala ngokushesha imisebenzi Yakhe; abasilindanga iseluleko Sakhe” (NKJV). Kungani kulula kithina ukukwenza lokhu ezimpilweni zethu na?`