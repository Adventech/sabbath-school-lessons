---
title:  Ubizo Lokulinda
date:  24/03/2024
---

`Funda iHubo 27:14; iHubo 37:7, 9, 34; iHubo 39:7; iHubo 40:1; iHubo 69:6; Galathiya 5:5, noRoma 8:18-25. Lemibhalo incenga ukuba abantu bakaNkulunkulu benzeni na?`

Mhlawumbe ingcindezi enkulu kunazo zonke empilweni yileyo yokulinda. Noma singobani, sihlala kuphi, nezinga lethu empilweni, sonke kumele ngezinye izikhathi silinde izinto. Kusukela ekulindeni kulayini esitolo kuye ekulindeni ukuzwa imiphumela ngokugula, siyalinda—okuyinto esingathandi ukuyenza, akunjalo na?

Ngani, pho, mayelana nokulindela uNkulunkulu na? Umqondo wokulindela eNkosini awutholakali kuphela kumaHubo kodwa ugcwele kulo lonke iBhayibheli. Igama elisebenzayo kukho konke lokho ngukubekezela. Ukubekezela yikona kuzinikela kwethu okukhulu ekwaleni ukuwela ekwesabeni ukudumala ngokuthi ngandlela thile uNkulunkulu hleze angasabeli kithina. Ingane ezinikela kaNkulunkulu iyalinda, yazi ngokuqinile ukuthi uNkulunkulu uthembekile futhi labo abalinda kuYena bangathemba ukuthi uma sishiyela isimo kuYena, singaba nesiqiniseko sokuthi Yena uzosenzela okungcono, noma ngalesosikhathi singaboni ngaleyondlela.

Ukulinda eNkosini kungaphezulu kokubambelela nje. Kungukulangazelela uNkulunkulu okujulile okuqhathaniswa nokoma okukhulu komhlaba owomileyo (Hub. 63:1). Umhlabeleli ulinda izibusiso eziningi kuNkulunkulu, kodwa ukulangazelela kwakhe ukuba asondelane noNkulunkulu kwedlula sonke isifiso nesidingo empilweni.

Lapho Sifunda kuPawule, kulesisahluko esimangalisayo kumaRoma, uNkulunkulu nendalo yonke balindele ukwenziwa kabusha kwezwe kanye nokuhlangana okubusisiwe kukaNkulunkulu nabantu Bakhe ekugcineni kwesikhathi. Uyabhala: “Ngokuba ukulindela okukholekile kwendalo kulindela ukwembulwa kwamadodana kaNkulunkulu” (Rom. 8:19, NKJV).

Yeka isithembiso esingaka!

Kepha, ngenkathi sisalindele usindiso lokugcina kanye nokuhlangana noNkulunkulu, njengoba “indalo yonke ibubula ngeminjunju yokubeletha” (Rom. 8:22, NKJV0, iNkosi isahlezi nabantu Bayo manje, ngoMoya oNgcwele.

Kusenjalo, sibizelwa ukuba sifakaze (Zenzo 1:4-8) ngecebo losindiso, eliyogcwaliseka ekudaleni kabusha. Indalo entsha, ekugcineni, iyona esiyilindele, ukugcwaliseka kokugcina kwamathemba ethu njengamaKristu angaBalindi, ogama labo, Abalindi, liqukethe umqondo wethemba esililindele. Silindile, kodwa siyazi akulona ize. Ukufa kukaKristu nokuvuka, ekuzeni kokuqala, kuyisiqiniseko sethu Sokuza Kwesibili Kwakhe.

`Yiziphi ezinye izinto ozilindele manje kuNkulunkulu na? Sifunda kanjani ukulinda ngokholo nangethemba, ikakhulu ngenkathi lokho esikukhulekelayo kungakafiki na?`