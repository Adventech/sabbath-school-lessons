---
title:  Isidingo Seveyili
date:  01/03/2022
---

Isihenqo sinemisebenzi emibili. Igama elisetshenziswa eyamaHeberu ukusho iveyili (katepetasma) lingasho isihenqo segumbi (Eks. 38:18), isihenqo ekungeneni kwegumbi langaphandle lasethempelini (Eks. 36:37), noma iveyili yangaphakathi eyayihlukanisa indawo engcwele nendawo engcwele-ngcwele (Eks. 26:31-35).  Lezihenqo zombili zaziyizindawo zokungena futhi ziyimingcele eyayeqiwa abakhethiwe kuphela.

`Funda: kuLevitikusi 16:1, 2 noLevitikusi 10:1-3. Sithola siphi isixwayiso kulezindimana?`

Iveyili yayiyisivikelo kubapristi uma besebenza phambi kukaNkulunkulu ongcwele.  Ngemuva kwesono sokwenza ithole legolide, uNkulunkulu watshela uMose ukuthi ngeke Yena Nkulunkulu ahambe nabo ukuya ezweni lesithembiso, hleze abaqede ngoba “bangabantu abantamo ezilukhuni” (Eks. 33:3, NKJV).

Ngakhoke uMose wagudluza itente lokuhlangana waligxumeka kude, ngaphandle kwekamu (Eks. 33:7). Esengenelele uMose, uNkulunkulu wavuma ukuhamba nabo (Eks. 33:12-20), kodwa wabeka imiqathango eminingi yokuvikela abantu njengalokho ehlezi phakathi kwabo.

Isibonelo: uIsrayeli wamisa amatente ngendlela ehlelekile, eyenza kube nendawo eyisikwele esivulekile maphakathi lapho kwakuzogxunyekwa khona itabernakeli.  Ngaphezu kwalokho, abaLevi babemise bazungeza itabernakeli  balivikele lona kanye nempahla ebantwini abayizihambi (Num. 1:51, Num. 3:10). Empeleni babefana nesihenqo esivikela abantu bakwaIsrayeli: “Kepha amaLevi ayakumisa nxazonke zetabernakele lobufakazi, ukuze kungabikho lulaka phezu kwenhlangano yabantwana bakwa Israyeli, amaLevi agcine izimfanelo zetabernakeli lobufakazi” (Num. 1:53, ESV).

UJesu umpristi wethu, uyisihenqo sethu futhi.  Ngokuzalwa kwaKhe emhlabeni, uNkulunkulu wagxumeka itente laKhe phakathi kwethu, wenza ukuthi sikwazi ukubona inkazimulo yaKhe (Johane 1:14-18). Wenza ukuthi uNkulunkulu ongcwele ahlale phakathi kwabantu ababuthakathaka.

`Cabanga-nje ukuthi kwakusho ukuthini ukuthi uNkulunkulu onguMdali, owenza amazulu, azohlala phakathi kwabantu baKhe, ababekade ngaleso sikhathi beyizigqila ezeqile. Kusifundisani lokho ngendlela uNkulunkulu asondele ngayo kithina?`