---
title:  UJesu Phambi kukaYise
date:  27/02/2022
---

`Funda: kumaHeberu 9:24.  Ngokwalendimana, kwakuyini injongo yokwenyukela kukaJesu ezulwini?`

UNkulunkulu wayala uIsrayeli ukuthi abesilisa kubona mabaye eJerusalema kathathu ngonyaka “ukuzibonakalisa phambi kukaNkulunkulu” bephethe umnikelo.  Izikhathi ezimisiweyo kwaku umkhosi wePhasika (isinkwa esingenamvubelo), umkhosi wePentekoste, nomkhosi wamaDokodo (Eks. 23:14-17, Duter. 16:16).  IPhasika laligubha ukukhululwa kukaIsrayeli eGibhithe.  IPentekoste laligubha ukuvunwa kukabhali, kanti ngezikhathi zeTestamente eliSha kwase kuhlanganiswa nokunikezwa komthetho eSinayi. Umkhosi wamaDokodo wawugubha indlela uNkulunkulu anakekela ngayo uIsrayeli ohambweni lwabo ehlane.

AmaHeberu 9:24 achaza ukwenyuka kukaJesu eya phambi kukaYise. Wafika ethempelini lasezulwini “okuyilo ngempela” ukuze “abonakale” phambi kukaNkulunkulu enomhlatshelo ongcono (Heb. 9:23, 24, NIV)—igazi laKhe.

KuJesu, kwagcwaliseka imikhosi yohambo lukaIsrayeli ngendlela eshaya khona ngokumangalisayo.  Wafa ngosuku lokulungesela iPhasika, ngehora lesishiyagalolunye, umzuzu lapho amawundlu ePhasika ayenikelwa ngaso (Johane 19:14, Math. 27:45-50). UJesu wavuka ngosuku lwesithathu, wenyukela ezulwini ukuyokwamukela isiqiniseko sokuthi umhlatshelo waKhe wamukelekile (Johane 20:17, 1 Korinte 15:20), ngesikhathi umpristi kwakufanele azulazulise isithungu sikabhali njengolibo (Levi. 23:10-12). Wayesenyuka ngemuva kwezinsuku ezingamashumi amane, wayohlala ngakwesokunene sikaNkulunkulu, wavula ngokusemthethweni isivumelwano esisha ngosuku lwePentekoste (Izenzo 1, 2).

Inhloso yohambo lukaIsrayeli wasendulo kwaku “ukubona ubuso bukaNkulunkulu” (iHubo 42;2, NRSV). Ngaleyo ndlela babezozizwela umusa kaNkulunkulu (iHubo 17:15). Ngokunjalo, isisho sesiHeberu esithi “funani ubuso bukaNkulunkulu” sasisho ukucela usizo kuNkulunkulu (2 Izikronike 7:14, iHubo 27:8, iHubo 105:4). Kwakusho lokhu-ke ukwenyuka kukaJesu ngokweyamaHeberu. UJesu wenyukela kuNkulunkulu enomhlatshelo ophelele.  Futhi uJesu wenyukela ezulwini enguvulindlela wethu phambi kukaNkulunkulu (Heb. 6:19, 20).  Wenze saba yinto eyiqiniso isithembiso kubahambi “abafuna izwe lasekhaya,” befisa “izwe elingcono” “belangazelela lowo muzi…omakhi wawo kunguNkulunkulu (Heb. 11:10, 13-16, NRSV).

`Futhi, kufanele ngani ukusinika isiqiniseko sokusindiswa lokho okwenziwa nguKrestu, hhayi esiphambanweni-nje kuphela, kodwa nalokho akwenzayo ezulwini manje,? `