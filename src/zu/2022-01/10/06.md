---
title:  Bayobona Ubuso baKhe
date:  03/03/2022
---

`Funda: kumaHeberu 12:22-24. Iyiphi indlela esifike ngayo eJerusalema lasezulwini, phambi kukaNkulunkulu?`

Kunenkulumo ethi abakholwayo “sebefike” entabeni yaseSiyoni, iJerusalema lasezulwini, ngokukholwa. Ngalendlela, ukuphila kwabo kutshengisa abathemba ukukuzuza esikhathini esizayo. Kanjalo-ke, iJerusalema lasezulwini limele lezo zinto “esibeke ithemba lethu kuzo” “ezingabonwa” kodwa esinesiqiniseko ngazo ngokukholwa (Heb. 11:1).

Noma kuyiqiniso-nje, akusiyo incazelo ephelele yalendimana lena. Nathi sifikile entabeni yaseSiyoni, phambi kukaNkulunkulu uqobo, ngoJesu osimele (Efesu 2:5, 6; Kolose 3:1). Ukwenyuka kukaJesu akulona udaba lokukholwa, kodwa into eyenzeka ngempela. Yisehlakalo esenzeka emlandweini ukwenyuka kukaJesu okunika amandla noma umfutho ekunxuseni kwencwadi yamaHeberu ukuthi sibambelele siqinise kuso isivumo sethu (Heb. 4:14, Heb. 10:23). UPawulu uthi: Ngakho-ke ….sinomPristi oMkhulu kakhulu odabulile amazulu, ….masisondele ngesibindi” (Heb. 4:14, 16, ESV).

Ngakho-ke, sesifikile ngalowo osimele, ngakho-ke asenze okufaneleyo. NgaYe, “sinambithile isipho sezulu…sanambitha ubumnandi bezwi likaNkulunkulu namandla ezwe elizayo” (Heb. 6:4, 5, ESV). Ubuqiniso bokwenyuka kukaJesu nomsebenzi waKhe ethempelini lasezulwini “bufana nehange lomphefumulo eliqinile neligxilile” (Heb. 6:19), isiqiniseko sokuthi izithembiso ziqinisile, futhi sifanele ukuzethemba (Heb. 7:22).  Kithina, ukukholwa kunehange lasemlandweni.

Inhloso kaNkulunkulu iyofezeka kungekuJesu kuphela, kodwa nangathi. Sithe ukwenyuka kukaJesu kugcwalisa okwakufuziselwa yizinkonzo ezazenziwa kabili ngonyaka kwaIsrayeli, iPhasika nePentekoste. Ngokusho kweyamaHeberu kanye neSambulo, inkonzo yokugcina, eyamaDokodo, ayikagcwaliseki. Siyoyigubha kanye noJesu uma sesifikile “emzini….omakhi wawo kunguNkulunkulu,” ekhaya lasezulwini (Heb. 11:10, 13-16). Ngeke sakhe amadlangala, kodwa idokodo likaNkulunkulu, noma itente, liyokwehla livela ezulwini, sihlale naYe kuze kube phakade (iSambulo 7:15-17; iSambulo 21:1-4; iSambulo 22:1-5; Num. 6:24-26).

`Singasenza kanjani isithembiso sokuphila kwaphakade kube esangempela empilweni yethu khona manje, kulomhlaba ogcwele ubuhlungu nokuhlupheka? Ungaphendula uthini kulabo abathi yiphupho-nje leli lokusisiza singaphatheki kabi ngempilo yamanje?`