---
title:  Indlela Entsha Nephilayo Edabula Isihenqo
date:  02/03/2022
---

`Funda: kumaHeberu 10:19-22.  Sinasiphi isimemo kulezindimana?`

Incwadi yamaHeberu ithi uJesu wangena kulelithempeli lasezulwini, futhi uyasimema ukuthi simlandele. Lomqondo uvumelana nombono wangaphambili othi uJesu ungu”Kaputeni” nevulandlela labakholwayo (Heb. 2:10; Heb. 6:19, 20; Heb. 12:2). “Indlela entsha nephilayo” isimvumelwano esisha esangeniswa ngokusemthethweni nguJesu ngomhlatshelo waKhe nokwenyuka. Amazwi athi “esisha nesiphilayo” aphikisana nokuchazwa kwesivumelwano esidala “esesiphelelwe yisikhathi, sigugile” (Heb. 8:13, NKJV). Yisivumelwano esisha esisilethele intethelelo esonweni, safaka umthetho ezinhliziyweni zethu, esenza sikwazi ukusondela kuNkulunkulu ngesibindi, hhayi ngoba silungile noma kukhona okuthile esikwenzile, kodwa ngenxa yalokho uJesu asenzele kona ngokugcwalisa izimfuno zesivumelwano.

EyamaHeberu iphawulile ukuthi ukusebenza ngokusemthethweni kwesivumelwano esidala kwakuhlanganisa ukusebenza ngokusemthethweni kwendawo engcwele, nokuhlanjululwa kwabapristi (Heb. 9:18-21); qhathanisa noEksodusi 40; Levitikusi 8, 9). Inhloso yesivumelwano kwaku ukwakha ubudlelwane obusondelene phakathi kukaNkulunkulu nabantu baKhe (Eks. 19:4-6). Ngesikhathi uIsrayeli amukela lobudlelwane, uNkulunkulu wayala ngokushesha ukuthi makwakhiwe indlu engcwele ukuze ezokwazi ukuhlala phakathi kwabo. Ukusebenza ngokusemthethweni kwendlu engcwele nobukhona bukaNkulunkulu phakathi kwabantu baKhe, kwaku umzuzu lapho  isivumelwano phakathi kukaNkulunkulu noIsrayeli esafezeka ngawo.

Kunjalo nangesivumelwano esisha.  Isivumelwano esisha naso sisho ukusebenza ngokusemthethweni kobupristi bukaJesu ngenxa yethu (Heb. 5:1-10, Heb. 7:1-8:13).

Ukwenyukela kukaJesu eya phambi kukaNkulunkulu kwangenisa isikhathi esisha ebantwini bakaNkulunkulu. UZekariya 3 uthi uSathane wayephambi kukaNkulunkulu, ukumangalela abantu bakaNkulunkulu ababefanekiswa ngompristi omkhulu uJoshuwa.  Lommangaleli uyena lowo uwaphakamisa umbuzo ngokwethembeka kukaJobe kuNkulunkulu (Jobe 1, 2). Kodwa ngomhlatshelo kaJesu, uSathane uxoshiwe ezulwini (ISambulo 12:7-12, qhathanisa noJohane 12:31, Johane 16:11). Manje-ke, uJesu osincengelayo; ngomhlatshelo waKhe nokwethembeka kwaKhe usifunela usindiso!

`Ubengakumangalela athini uSathane phambi kukaNkulunkulu, ukuba ubengavunyelwa? Nakuba engumqambi-manga, ubengakhuluma amanga angakanani ngawe ukuze ulahlwe? Yikuphi okuyilona themba lakho kuphela?`