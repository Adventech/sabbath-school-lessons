---
title:  Isimemo SikaNkulunkulu
date:  28/02/2022
---

`Funda: kumaHeberu 12:18-21.  UIsrayeli wenzani entabeni iSinayi?`

Ngesikhathi uNkulunkulu ekhipha uIsrayeli eGibhithe, inhloso yaKhe kwaku ukwakha ubudlelwane obusondelene nabo.  Wathi: “Nibonile lokhu engikwenzile kwabaseGibhithe nokuthi nganithwala ngamaphiko okhozi, nganisondeza kimi” (Eks. 19:3, 4, NKJV).

Kanjalo, ngokusebenzisa uMose, uNkulunkulu wanikeza iziyalo ezidingekayo zokulungisela abantu ukuhlangana naYe.  Abantu babedinga ukuzingcwelisa kuqala (Eks. 19:10-15). Labo abakhuphuka bengazilungiselanga babezokufa. Nokho, kuthe abantu sebezilungisele izinsuku ezimbili, ekukhaleni kwecilongo ngosuku lwesithathu, uNkulunkulu wayala ukuthi abakhuphukele entabeni (Eks. 19:13, ESV). Wayefuna ukuthi bazizwele lokho uMose nabaholi ababezokuzwa uma sebekhuphukela entabeni bebonana noNkulunkulu, badle baphuze phambi kwaKhe (Eks. 24:9-11, ESV). Abantu babona ekuhambeni kwesikhathi ukuthi babebone inkazimulo kaNkulunkulu nokuthi yinto eyayingenzeka ukuthi uNkulunkulu akhulume “nomuntu, kodwa umuntu adlule aphile” (Duter. 5:24, ESV).  Kodwa kuthe sekufike umzuzu, baphelelwa ukukholwa. UMose wachaza ngemuva kweminyaka eminingi ethi: “Nanesaba umlilo, anikhuphukelanga entabeni” (Duter. 5:5, ESV).  kunalokho, bacela uMose ukuthi abe ngumlamuleli wabo (Duter. 5:25-27, qhathanisa no Eks. 10:18-21).

Ukubonakaliswa kobungcwele bukaNkulunkulu eSinayi kwakuhloswe ngakho ukufundisa abantu “ukwesaba,” noma ukuhlonipha uNkulunkulu. “Ukwesaba uNkulunkulu” kuholela ekuphileni, ekuhlakanipheni, nodumo (Duter. 4:10; qhathanisa neHubo 111:10, Izaga 1:7, Izaga 9:10, Izaga 10:27)—nokufunda ukuthi unesihawu nomusa (Eks. 34:4-8).  Kanjalo, nakuba uNkulunkulu wayefuna ukuthi uIsrayeli eze kuYena, abantu besaba, bacela ukuthi uMose abalamulele.  Ukuchazwa kwezigameko zaseSinayi encwadini yamaHeberu kulandela ukukhumbuza kukaMose abantu ukweswela kwabo ukukholwa nokuhlubuka kwabo ngokwenza ithole legolide, nokuthi wesaba ukuhlangana noNkulunkulu ngenxa yesono sabo (Duter. 9:19). Indlela abantu abasabela ngayo kwakungesilo icebo likaNkulunkulu ngabo; kunalokho, kwakungumphumela wokungakholwa kwabo.

`Ngenxa kaJesu, kungani singafanele ukwesaba ukusondela kuNkulunkulu ongcwele na? Kodwa-ke, iyini imibandela yokuthi sikwazi ukusondela?`