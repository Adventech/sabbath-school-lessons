---
title:  UNkulunkulu Ukhulumile kithi NgeNdodana YaKhe
date:  10/01/2022
---

`Funda: kumaHeberu 1:1-4. Yimuphi umqondo okuyiwona ongumnyombo kulezindimana?`

AmaHeberu 1:1-4 umusho owodwa-nje kuphela eBhayibhelini lesiGriki, kanti kuthiwa yiwona omuhle kakhulu kulo lonke iTestamente eliSha uma kubhekwa ubuciko okubhalwe ngayo.  Okugqamile okushiwoyo ukuthi uNkulunkulu ukhulume nathi ngeNdodana yaKhe uJesu.

KumaJuda ngonyakakhulu wokuqala, iZwi likaNkulunkulu lase liyindlala isikhathi eside. Kwase kuphele iminyaka engamakhulu amane kwagcinwa ukubhalwa iZwi likaNkulunkulu ngumprofethi uMalaki kanye noEzra benoNehemiya. Kodwa manje, ngoJesu, uNkulunkulu wayesekhuluma nabo abantu futhi.

Ukuzembula kukaNkulunkulu ngoJesu kodwa, kwakuphakeme kunalokho kuzembula kwaKhe ngabaprofethi ngoba uJesu uyindlela ephakeme yokwembulelwa.  UnguNkulunkulu uqobo, owadala izulu nomhlaba, nobusa phezu kwayo yonke indalo. KuPawulu, ubunkulunkulu buka Krestu akubuzwa. Kuthathwa njengento ekhona vele.

Futhi, kuPawulu, iTestamente eliDala laliyiZwi likaNkulunkulu. Yena loNkulunkulu owakhuluma ngesikhathi esedlule uyaqhubeka ukukhuluma namanje.  ITestamente eliDala liqukethe ulwazi lweqiniso ngentando kaNkulunkulu.

Noma kunjalo, ukuqonda okuphelele okushiwo yilona, kwenzeka ngokufika kweNdodana emhlabeni. Engqondweni yombhali, ukwembulwa kukaBaba eNdodaneni kwaba yisihluthulelo sokuqonda ububanzi bangempela beTestamente eliDala, njengoba isithombe ebhokisini le-jigsaw puzzle siyinkomba yokuthola isikhala okuyisona-sona socezu ngalunye.  UJesu walikhanyisa kakhulu iTestamente eliDala.

UJesu weza ukuze abe yinxusa lethu noMsindisi wethu. Wathatha indawo yethu ukulwa nenyoka, ayinnqobe. Ngokunjalo, kumaHeberu, uJesu ungu “vulindlela” noma “ukapteni” ohamba phambi kwalabo abakholwayo (Heb. 2:10, Heb. 6:20).  Uyasilwela, asimele. Lokhu kusho nokuthi lokho uNkulunkulu akwenzela uJesu ummeli wethu, noBaba ufuna ukusenzela kona. Yena owaphakamisela uJesu kwesokunene saKhe, ufuna ukuthi nathi sihlale noJesu esihlalweni sobukhosi (Sambulo 3:21). Umlayezo kaNkulunkulu kithina ngoJesu ohlanganisa hhayi kuphela okwashiwo nguJesu, kodwa nalokho uBaba akwenza ngaYe naKuyena, konke ukuze kusizakale thina kulomhlaba nasephakade.

`Cabanga ngokuthi kusho ukuthini ukuthi uJesu—uNkulunkulu—weza kulomhlaba.  Kungani leliqiniso lifanele ukusilethela ithemba elingaka?`