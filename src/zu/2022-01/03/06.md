---
title:  Namhlanje Ngikuzele
date:  13/01/2022
---

AmaHeberu 1:5 abika lamazwi alandelayo kaBaba kuJesu: “UyiNdodana yami wena, namuhla ngikuzele.”  Kusho ukuthini ukuthi uJesu wazalwa, futhi kwenzeka nini lokho? Lokho akusho yini ukuthi uJesu wadalwa nguNkulunkulu ngesikhathi esedlule, njengoba abaningi bekholwa kanjalo?

`Funda: kumaHeberu 1:5; 2 Samuweli 7:12-14; iHubo 2:7; noLuka 1:31, 32.  Yisiphi isithembiso esenziwa kuDavide uPawulu asisebenzisa kuJesu?`

Ukuthi uJesu wazalwa yinkulumo ethi “wemukelwa” nguNkulunkulu njengombusi othenjisiwe, indodana kaDavide.

Umqondo wokuthi onkulunkulu bamukela umbusi wawujwayelekile kusabusa amaGriki namaRoma emhlabeni, nasempumalanga. Wawunika umbusi isiqiniseko sokuba semthethweni kombuso wakhe, kumnike namandla ezweni.

Kodwa uNkulunkulu wethembisa uDavide, ukuthi iNdodana yaKhe iyokuba umbusi weqiniso, osemthethweni, phezu kwezizwe. Wayezokwamukela indodana kaDavide njengeyaKhe uqobo. Ngaloluhlelo, inkosi yozalo lukaDavide yayizothola ukuvikelwa okukhethekile kuNkulunkulu, ibe yindlalifa yaKhe. UNkulunkulu wayezonqoba izitha zayo, ayinike izizwe zibe yifa layo (iHubo 89;27; iHubo 2:7, 8).

Njengoba sifunda kumaRoma 1:3, 4 nakuZenzo 13:32, 33, uJesu wembulwa ngokusobala ukuthi uyiNdodana kaNkulunkulu. Umbhabhadiso kaJesu nokuguqulwa kwesimo saKhe kwakuyizigigaba lapho uNkulunkulu wamemezela khona uJesu njengeNdodana yaKhe (Math. 3:17; Math. 17:5).

Kodwa, ngokusho kweTestamente eliSha, uJesu waba yi”Ndodana kaNkulunkulu ngamandla” mhla evuswa kwabafileyo, ehlala esihlalweni ngakwesokunene sikaNkulunkulu. Yileso sikhathi uNkulunkulu agcwalisa ngaso isithembiso saKhe kuDavide sokuthi indodana yakhe iyokwamukelwa ibe ekaNkulunkulu uqobo, kanti nesihlalo sayo sobukhosi phezu kwezizwe siyohlala kuze kube phakade (2 Sam. 7:12-14).

Ngaleyo ndlela uKhesari (wase Roma) wayengesiyo “iNdodana kaNkulunkulu” esemthethweni, umbusi wezizwe. Kunalokho, kwakunguJesu leyo Ndodana.   “Ukuzalwa kukaJesu kusho ukuqala kombuso waKhe phezu kwezizwe, hhayi ukuqala kobukhona baKhe, ngoba uJesu wayekhona kusukela phakade. Akuzange kube nesikhathi lapho uJesu wayengekho ngaso, ngoba unguNkulunkulu.

Eqinisweni, amaHeberu 7:3 athi uJesu “akanasiqalo sezinsuku nasiphelo sokuphila” (bheka kuHeb. 13:8) ngoba ungowaphakade. Ngakhoke, ukuthi uJesu uyiNdodana kaNkulunkulu ezelwe yodwa akusho ubunjalo bukaKrestu enguNkulunkulu, kodwa kushiwo iqhaza laKhe kwicebo losindiso, njengoba uKrestu wagcwalisa zonke izithembiso zesivumelwano.