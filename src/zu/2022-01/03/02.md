---
title:  Kulezinsuku Zokugcina
date:  09/01/2022
---

Isigaba sokuqala kumaHeberu sitshengisa ukuthi uPawulu wayekholwa ukuthi wayephila “ezinsukwini zokugcina.” IMibhalo isebenzisa izindlela ezimbili mayelana nekusasa, ezisho izinto ezingafani. Abaprofethi babesebenzisa amazwi athi “izinsuku zokugcina” noma “izinsuku zakamuva” uma besho ikusasa ngokubanzi (njengakuDuteronomi 4:30, 31; Jer. 23:20). Umprofethi uDaniyeli wasebenzisa indlela yesibili ethi, “isikhathi sokuphela,” egxile ezinsukwini zokugcina zomlando womhlaba (Daniyeli 8:17, Daniyeli 12:4).

`Funda: kuNumeri 24:14-19 noIsaya 2:2, 3. UNkulunkulu wathembisa ukuthi uzobenzelani abantu baKhe “ngezinsuku zakamuva”?`

Abaprofethi abaningi baseTestamenteni eliDala bamemezela ukuthi “ezinsukwini zakamuva” uNkulunkulu uyovusa inkosi eyochitha izitha zabantu baKhe (njengoNumeri 24:14-19) neyodonsela izizwe kuIsrayeli (njengoIsaya 2:2, 3).  UPawulu uthi lezithembiso zagcawaliseka kuJesu. Wanqoba uSathane, wadonsela zonke izizwe kuYena (Kolose 2:15, Johane 12:32). Ngendlela efanayo “izinsuku zokugcina” sezaqala ngoba uJesu uzigcwalisile izithembiso zikaNkulunkulu.

Obaba bethu ngokwasenkolweni bafa bekholwa. Bazibonela kude izithembiso, kodwa abazamukelanga. Kodwa thina, sikubonile ukugcwaliseka kwazo kuJesu.

Ake sicabange okomzuzwana ngezithembiso zikaNkulunkulu noJesu. UBaba wathembisa ukuthi uyovusa abantwana baKhe (1 Thes. 4:15, 16). Izindaba ezimangalisayo ukuthi uYena owathatha isinyathelo sokuqala sokuvuswa kwabantwana baKhe ngovuko lukaJesu (1 Korinte 15:20, Mathewu 27:51-53).  UBaba wabuye wathembisa indalo entsha (Isaya 65:17). Useqalile ukusigcwalisa leso sithembiso ngokudala impilo entsha yokukholwa kithina (2 Korinte 5:17), Gal. 6:15). Wethembisile ukuthi uzokweseka umbuso waKhe wokugcina (Dan. 2:44).  Wawungenisa lowo mbuso ngokusikhulula emandleni kaSathane, abeke uJesu njengombusi wethu (Mathewu 12:28-30, Luka 10:18-20). Kodwa lokhu kuseyisiqalo nje. Lokho uBaba aqala ukukwenza ngokufika kukaJesu kokuqala, uzokuphelelisa ekufikeni kwesibili.

`Ake ubuke zonke izithembiso ezagcwaliswa nguNkulunkulu esikhathini esedlule.  Lokho kufanele kusisize kanjani ukuthi simethembe ngezithembiso ezingakagcwaliseki?`