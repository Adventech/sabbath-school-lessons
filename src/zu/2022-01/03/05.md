---
title:  Owadala NgaYe Amazulu
date:  12/01/2022
---

EyamaHeberu iyaqinisa ukuthi uNkulunkulu wadala umhlaba ngoJesu, nokuthi uJesu wesekela umhlaba ngezwi laKhe elinamandla.

`Funda: kuIsaya 44:24, Isaya 45:18, noNehemiya 9:6. Njengoba eTestamenteni eliDala uNkulunkulu uyaqinisa ukuthi wadala umhlaba “Yedwa” nokuthi “unguNkulunkulu Yedwa,” singakushadisa kanjani lokhu nokushiwo yiTestamente eliSha ukuthi uNkulunkulu wadala amazulu ngoJesu (Heb. 1:2, 3)?`

Abanye bacabanga ukuthi uJesu wayeyithuluzi uNkulunkulu adala ngalo. Akunakwenzeka lokho. Okokuqala, kuPawulu, uJesu uyiNkosi umhlaba owadalwa ngaYo; wayengesiye umsizi. AmaHeberu 1:10 athi umhlaba namazulu umsebenzi wezandla zaKhe, uPawulu futhi ubhekisa kuYe lokho okushiwo yiHubo 102:25-27 ngeNkosi (uYahweh) enguMdali. Okwesibili, amaHeberu 2:10 athi amazulu akhona ngenxa yaKhe, (Wona lawo magama asetshenziswa ebhekiswe kuJesu kumaHeberu 1:2, 10; Heb. 2:10). Kukhona ukuzwana okuphelele phakathi kukaYise neNdodana ngokwenhloso nokwenza. Lokhu kuyinxenye yemfihlakalo yoMthathuemunye.  UJesu wadala, noNkulunkulu wadala, kodwa munye kuphela uMdali, uNkulunkulu, okusho ukuthi uJesu unguNkulunkulu.

AmaHeberu 4:13 wona atshengisa ukuthi uJesu futhi unguMahluleli.  Igunya laKhe lokubusa nokwahlulela lisuka ekuthini uNkulunkulu wadala zonke izinto, futhi wesekele amazulu (Isaya 44:24-28).

AmaHeberu 1:3 nabaseKolose 1:17 bayaqinisa ukuthi uJesu wesekele amazulu. Lesenzo sokwesekela sibandakanya umqondo wokuhola nokubusa. Igama lesiGriki elithi pheron (ukwesekela, ukuthwala) lisetshenziswe ukuchaza umoya oqhuba umkhumbi (Izenzo 27:15, 17) noma uNkulunkulu ehola abaprofethi (2 Petru 1:21). Kanjaloke, ngendlela ephathekayo, uJesu akasidalanga-nje, kodwa futhi siphila ngaYe. Wonke umoya esiwuphefumulayo, konke ukushaya kwenhliziyo, wonke umzuzu wokuphila kwethu, kutholakala kuYe, uJesu isisekelo sakho konke okudaliweyo.

`Bheka kuZenzo 17:28.  Sitshelwani ngoJesu namandla aKhe na?  Manje-ke, cabanga ngaYe loJesu efela izono zethu esiphambanweni. Leliqiniso lisifundisani ngokuzidela kweNkosi yethu?`