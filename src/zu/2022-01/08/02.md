---
title:  Isidingo Sesivumelwano Esisha
date:  13/02/2022
---

`Funda: kumaHeberu 7:11-19.  Sasidingeka ngani isivumelwano esisha?`

Ngokusho kweyamaHeberu, ukuthi uJesu waqokwa njengompristi ngokuka Melkizedeki kusho ukuthi kwaqala isivumelwano esisha. Isivumelwano esidala sasenziwe ngaphansi kwesisekelo sobupristi bukaLevi (Heb. 7:11, NASB).  Abapristi bamaLevi babengabalamuli phakathi kukaNkulunkulu noIsrayeli, kanti umthetho wawuvimbela bonke abanye ukuba abapristi.  Umbhali uphetha ngokuthi ukuguqulwa kohlelo lobupristi kwasho ukuthi akuguqulwe nomthetho wobupristi ngokunjalo nesivumelwano (Heb. 7:12, 18, 19).

Inkinga ngesivumelwano esidala ukuthi sasingakwazi ukuletha ukuphelela (Heb. 7:11). UPawulu ukhuluma ngobupristi bukaLevi nomsebenzi wabo (imihlatshelo, imikhosi, njalonjalo).  Imihlatshelo yezilwane eyayinikelwa ayikwazanga ukuletha ukuhlanzwa esonweni kwangempela, noma ukufinyelela kuNkulunkulu (Heb. 10:1-4; Heb. 9:13, 14; Heb. 10:19-23).

Ukuthi kwadingeka isivumelwano esisha akusho ukuthi uNkulunkulu waphatha uIsrayeli ngendlela engenabulungiswa mhla wayebanika esidala. Ubupristi bakwaLevi nezinkonzo zetabernakeli kwakwenzelwe ukubavikela ekukhonzeni izithixo, nokubakhomba kuJesu owayezofika esikhathini esizayo.

AmaHeberu agcizelela ukuthi imihlatshelo “yayiyisithunzi sezinto ezinhle ezizayo” (Heb. 10:1, NKJV).

Ngokubakhomba kuJesu, imihlatshelo kwakufanele isize abantu ukuthi babeke ithemba labo nokukholwa kwabo kulo “iWundlu likaNkulunkulu elisusa izono zezwe” (Johane 1:29, NKJV; qhathanisa noIsaya 53). Yilo leliphuzu alishoyo uma ethi umthetho “ungumlayi wethu ukusiholela kuKrestu ukuze silungisiswe ngokukholwa” (Gal. 3:24) noma “UKrestu yisiphetho somthetho kube ngukulunga kubo bonke abakholwayo” (Rom. 10:4, NIV).

Ngamanye amazwi, nemiyalo eyishumi, imihle futhi iphelele injalo, ayikwazi ukusindisa (Rom. 3:20-28, Rom. 7:12-14). Ingumgomo omuhle wokulunga, kodwa ayikwazi ukusindisa, njengoba nokuzibuka esibukweni kungasusi imibimbi yokuguga.  Ukuze sibe nokulunga okuphelele, sidinga uJesu, owathatha indawo yethu.

`Kungani umthetho ongenakho ukusisindisa?  Angithi phlela uma sigcina yonke imiyalo, siyigcina kahle futhi, ngaphandle kokusilela, akufanele yini lokho kusisindise?`