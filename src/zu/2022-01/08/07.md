---
title:  Ukujula Nomcabango
date:  18/02/2022
---

“Uma izinhliziyo zethu zenziwe kabusha ngokomfanekiso kaNkulunkulu, uma uthando olungcwele lutshaliwe emphefumulweni, ngeke yini umthetho kaNkulunkulu ubonakale usebenza empilweni?  Uma umthetho wothando ugxilile enhliziyweni, uma umuntu enziwe kabusha ngokomfanekiso  waLowo owamdalayo, isithembiso sesivumelwano esisha siyagcwaliseka, esithi: ‘Ngiyakufaka umthetho waMi enhliziyweni yabo, ngiwubhale nasezingqondweni zabo.’  Heberu 10:16.  Uma-ke umthetho ubhalwe enhliziyweni, ngeke yini ubumbe impilo? Ukulalela—okungukusebenza nokwethembeka kothando—uphawu lwangempela lokuba umfundi.  Kanjalo-ke iMibhalo ithi: ‘Ngokuba ukuthanda uNkulunkulu yilokhu, ukuba sigcine imiyalo yaKhe. ‘Lowo othi ngiyamazi, kodwa engagcini imiyalo yaKhe, ungumqambimanga, neqiniso alikho kuye.’ 1 Johane 5:3, 2:4. Kunokuba kusikhulule ekugcineni umthetho, ukukholwa, futhi ukukholwa kodwa, kusenza sibe nesabelo emseni kaKrestu okusenza sikwazi ukulalela.

“Uma ulokhu usondela kuJesu, kulapho uzowabona kahle amaphutha akho; ngoba ukubuka kwakho kuzocaca kakhudlwana, nokusilela kwakho kuzobonakala kahle okuphambene nesimilo saKhe esimsulwa.  Lobu ubufakazi bokuthi inkohliso kaSathane ilahlekelwe amandla ayo; umthelela ophilisayo kaMoya kaNkulunkulu uyakuvusa.

“Uthando olujulile lukaJesu alukwazi ukuhlala enhliziyweni engabuboni ububi bayo. Umphefumulo oguqulwe ngomusa kaKrestu uzofisa isimilo saKhe esingcwele; kodwa uma singaziboni izigwegwe zesimilo sethu, lokho ubufakazi obungephikiswe bokuthi asikabuboni ubuhle nokuphakama kukaKrestu.”—Ellen G. White, Steps to Christ, pp. 60, 64, 65. .

**Imibuzo Yokuxoxisana**

`➊ 	Cabanga ngezicaphuno zikaEllen White ezingenhla.  Ukuthi ngokusondela kuKrestu kulapho sizobona kahle ukusilela kwethu, kusitshelani ngokuthi asingalahli ukukholwa nethemba ngokubona amaphutha ethu na?`

`➋ 	Ake ugxile kulomqondo othi umthetho ubhalwe ezinhliziyweni zethu.  Kusho ukuthini lokho empilweni yokukholwa yomKrestu? Ukuqonda nokuzizwela leliqiniso kungasisiza kanjani sigweme lolohlobo lokulalela oluzama ukuzitholela ukusindiswa ngomthetho, ukulalela okubizwa ngokuthi “imisebenzi efile” (Heb. 9:14)?`