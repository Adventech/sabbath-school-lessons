---
title:  Esisha Nesenziwe kabusha
date:  14/02/2022
---

`Qhathanisa amaHeberu 8:10-12 uDuteronomi 6:4-6, uDuteronomi 30:11-14, noJeremiya 31:31-34.  Kusifundisani lokhu ngobunjalo besivumelwano esisha na?`

Isithembiso sesivumelwano esisha kumaHeberu sikhomba emuva kuJeremiya.  NgokukaJeremiya, isithembiso sikaNkulunkulu sesivumelwano esisha, empeleni, kwaku ukwenziwa kabusha kwesivumelwano ayekade esenzile noIsrayeli ngoMose (Jer. 31:31-34). Asithi-ke uJeremiya empeleni wayengakhulumi ngesivumelwano “esisha”, kodwa “ukwenziwa kabusha” kwesivumelwano sokuqala noIsrayeli.  Igama lesiHeberu elisho okusha elithi hadashah, lingasho kokubili, “ukwenza kabusha” noma “okusha ceke.”

Inkinga ngesivumelwano esidala ukuthi abantu basiphula (Heb. 8:8, 9).  Isivumelwano sasingenalo iphutha; abantu ababe nephutha. Ukuba uIsrayeli wayebone ukufika kukaMesiya kulezinkonzo zemifuziselo, bakholwe kuYe, sasingeke sephulwe isivumelwano. Nokho, ukuze senze ubulungiswa, baningi emlandweni kaIsrayeli ababekholwa, okwagcwaliseka ngabo injongo yesivumelwano, futhi benomthetho ezinhliziyweni zabo (iHubo 37:31, iHubo 40:8, iHubo 119:11, Isaya 51:7).

Nakuba isivumelwano esisha singukwenziwa kabusha kwesidala, ngenye indlela sisha ngempela. Isithembiso sikaJeremiya “sesivumelwano esisha” sasingabhekile kuphela ekwenziweni kabusha kwemiqathango eyayikhona bayiphula, ngaphambi kokuthunjwa kwaseBabiloni, yavuselelwa izikhathi eziningi ngoba kukaningi isizwe sihlehlela emuva. Lokho kungenxa yokuthi abantu babengavumi ukugcina eyabo inxenye yesivumelwano noNkulunkulu (Jer. 13:23).

Kanjalo-ke uNkulunkulu wethembisa ukwenza “into entsha” (Jer 31:22).  Leso sivumelwane sasingeke sifane nesivumelwano uNkulunkulu ayesenze nawoyise (Jer. 31:32).  Ngenxa yokungethembeki kwabantu, izithembiso ezenziwa nguNkulunkulu ngaphansi kwesivumelwano sikaMose azizange zigcwaliseke. Manje, ngenxa yesiqiniseko esinikwe yiNdodana (Heb. 7:22), uNkulunkulu uzogcwalisa izinjongo zesivumelwano saKhe. UNkulunkulu akawuguqulanga umthetho waKhe noma ehlise izinga; kunalokho, wathumela iNdodana yaKhe njengesiqiniseko  sesithembiso sesivumelwano (Heb. 7:22, Heb. 6:18-20). Kungaleso sizathu-nje lesivumelwano singenazo iziqalekiso. Siqukethe izibusiso kuphela ngoba uJesu wasigcwalisa ngokuphelele.

`Funda ku 2 Thimothewu 2:13. Singafundani ngokwethembeka kukaNkulunkulu ebantwini baKhe namacebo aKhe uma sicabanga ngobudlelwane bethu nabanye abantu namacebo ethu?`