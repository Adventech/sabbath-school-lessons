---
title:  Isivumelwano Esisha SinoMlamuleli Ongcono
date:  15/02/2022
---

`Funda: kumaHeberu 8:1-6. Kungani uJesu enguMlamuleli ongcono wesivumelwano na?`

Igama lesiGriki elithi mesites (umlamuli) livela kwelithi mesos (phakathi nendawo) kanti lisho lowo ohamba noma omi phakathi nendawo. Kwakuyigama elalisetshenziswa kumuntu owayenze omunye noma yonke yalemisebenzi: (1) umxolelanisi phakathi kwamaqembu noma abantu, (2)  umxazululi, (3) ufakazi ngokwasemthethweni, noma (4) lowo oyisibambiso, ngaleyo ndlela aqinisekise ukwenzeka kwesivumelwano.

Igama lesiNgisi elithi “mediator” (umlamuli ngesiZulu) alisona isihumusho esibanzi sika mesites ngoba ligxile kuphela ku (1), (2), no (3).  Kodwa eyamaHeberu igcizelela ukusetshenziswa kuka (4). UJesu akangathathwa njengo “mlamuli” oxazulula ingxabano phakathi kukaYise nabantu, noma njengomxolelanisi owenza ukubuyisana lapho kukhona ukungeneliseki, noma ufakazi oqinisayo ngobukhona besivumelwano nokuthi siyagcinwa. Kunalokho, njengoba ichaza eyamaHeberu, uJesu yisiqiniseko sesivumelwano esisha (Heb. 7:22). KweyamaHeberu, igama elithi ‘umlamuli’ lifana nokuthi ‘oqinisekisayo.’  Uyaqinisekisa ukuthi izithembiso zesivumelwano zizogcwaliseka.

Ukufa kukaKrestu kwenza ukuthi kwenzeke ukusebenza kwesivumelwano esisha ngoba kwanelisa okufunwa yisivumelwano sokuqala noIsrayeli, leso abasephula (Heb. 9:15-22). Ngalendlela-ke, uJesu ungumqinisekisi owazithathela phezu kwaKhe zonke izimfuno ezazephuliwe.  Ngenye indlela, ukuphakanyiswa kukaJesu ezulwini kuqinisekisa ukuthi izithembiso zikaNkulunkulu ebantwini zizogcwaliseka (Heb. 6:19, 20). UJesu uqinisekisa isivumelwano ngoba usetshengisile ukuthi izithembiso zikaNkulunkulu ziyiqiniso. Ngokuvusa uJesu ekufeni, nokumhlalisa ngakwesokunene saKhe, uYise utshengisile ukuthi uyosivusa nathi, siye kuYena.

UJesu unguMlamuleli omkhulu kunoMose ngoba uwenza ethempelini lasezulwini umsebenzi waKhe, futhi wazinikela ngenxa yethu waba umhlatshelo ophelele (Heb. 8:1-5, Heb. 10:5-10).  Ubuso bukaMose bamenyezela ngenkazimulo kaNkulunkulu (Eks. 34:29-35), kodwa uJesu uyinkazimulo kaNkulunkulu (Heb. 1:3, Johane 1:14).

`Yebo, uKrestu uzanelisile izimfuno zokulalela zesivumelwano. Njengoba sikwazi lokho, kunaqhaza lini ukulalela empilweni yethu, futhi lisabaluleke ngasizathu sini?`