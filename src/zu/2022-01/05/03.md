---
title:  Ngenxa Yokungakholwa
date:  24/01/2022
---

`Funda: kumaHeberu 3:12-19. Kungani amaIsrayeli engakwazanga ukungena ekuphumuleni kwesithembiso?`

Okudabukisayo ukuthi labo ababekhululwe eGibhithe abakwazanga ukungena ekuphumuleni uNkulunkulu ayebathembise kona. Ngesikhathi amaIsrayeli efika eKadeshi-barineya, emngceleni wezwe lesithembiso, balahlekelwa ukukholwa ababekudinga. UNumeri 13 no 14 bachaza ukuthi izinhloli zakwaIsrayeli “zaletha umbiko ongemuhle ngezwe” (Num. 13:32, ESV).  Bavuma ukuthi izwe lihle, kodwa baxwayisa ngokuthi abantu bakhona banamandla, nokuthi imizi yakhona ivikelwe ngokuqina, basho nokuthi ngeke baze balinqobe lelozwe.

UJoshuwa noKhalebhu bavuma ukuthi izwe lihle, futhi abaphikanga ukuthi abantu bakhona yiziqhwaga, nemizi yakhona iqinisiwe. Kodwa bathi uNkulunkulu unabo, uzobangenisa ezweni lelo (Num. 14:7-9). Kodwa, abantu ababona uNkulunkulu eshaya elaseGibhithe ngezinhlupho (Eksoduse 7-12), ebhubhisa impi kaFaro olwandle olubomvu (Eksoduse 14), ebapha isinkwa esivela ezulwini (Eksoduse 16) namanzi aphuma edwaleni (Eksoduse 17), ebonakalisa nobukhona baKhe nokuhola kwaKhe ngefu (Eks. 40:36-38)—behluleka ukumethemba manje.  Kuyashaqisa ukuthi isizukulwane esabona amandla angaka kaNkulunkulu saba umfuziselo wokungakholwa (Nehemiya 9:15-17, iHubo 106:24-26, 1 Korinte 10:5-10).

UNkulunkulu wethembisa abantwana baKhe izipho abantu abangenakho ukufinyelela kuzona. Kungakho nje zesekelwe phezu komusa, kanti zifinyeleleka ngokukholwa.  AmaHeberu 4:2 athi isithembiso esatholwa nguIsrayeli “asibasizanga ngalutho ngoba babengenakho ukukholwa kwalabo abalalelayo” (Heb. 4:2, NIV).

AbakwaIsrayeli bafika emngceleni wezwe lesithembiso beyisizwe. Kuthe uma abantu benikwa imibiko ephikisanayo, bazihlanganisa nalabo abaswele ukukholwa.  Ukukholwa, noma ukuswela ukukholwa, kuyathathelana.  Kungakho-nje eyamaHeberu ixwayisa abafundayo ukuba “bayalane” (Heb. 3:13), “baqaphelane, ukuze kuvuswe uthando nemisebenzi emihle” (Heb. 10:24), “baqaphelisise kungabikho osilelayo emseni kaNkulunkulu” (Heb. 12:15).

Namhlanje, siyaqhubeka nokuya ezweni lesithembiso njengabantu, futhi sinokuziphendulela ngalabo esihamba nabo kuloluhambo.

`Yiziphi izindlela ongasiza ngazo ukwakha ukukholwa kwabanye abazalwane?  Ungaqiniseka kanjani ukuthi awukhulumi lutho noma wenze into engalimaza ukukholwa komunye umuntu?`