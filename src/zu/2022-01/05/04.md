---
title:  Namhlanje, uma nilizwa izwi laKhe
date:  25/01/2022
---

`Funda: kumaHeberu 4:6-11. Sithini isimemo sikaNkulunkulu kithina kulezindimana?`

Ukwehluleka kwesizukulwane sasehlane ukungena ekuphumuleni akumthenanga amandla uNkulunkulu ekusebenzeni nabantu baKhe. UNkulunkulu wayelokhu ethembekile, phezu kokungathembeki kwabo (2 Thimothewu 2:13). Ngakhoke uPawulu uyaphinda kaningana ukuthi isithembiso sikaNkulunkulu “sisekhona” (Heb 4:1, 6, 9 NKJV). Usebenzisa amagama esiGriki ayizenzo: kataleipō no apoleipō, anikeza umqondo wokuthi isithembiso “sashiywa” noma asinakwanga. Ukuthi isimemo sokungena ekuphumuleni saphindwa ngesikhathi sikaDavide (Heb. 4:6, 7, okubhekise kwiHubo 95) kusho ukuthi isithembiso asithathwanga, okusho ukuthi sisatholakala kusukela ngesikhathi sokudalwa (Heb. 4:3, 4).

UNkulunkulu uyasimema “namhlanje” ukuthi singene ekuphumuleni kwaKhe.  Igama elithi “namhlanje” lisho lukhulu. Ngesikhathi uMose evuselela isivumelwano sikaIsrayeli noNkulunkulu emngceleni wezwe lesithembiso, wagcizelela ukubaluleka kokuthi “namhlanje” (Duter. 5:3, qhathanisa noDuter. 6:6, Duter. 11:2, njalonjalo).  Ukuthi “namhlanje” kwakungumzuzu wokucabangisisa lapho emema khona abantu ukuthi babone ukuthi uNkulunkulu wayethembekile kubona (Duter. 11:2-7). “Unamhlanje” futhi kwakuyisikhathi sokwenza isinqumo sokwethembeka kuNkulunkulu (Duter. 5:1-3). Leso sinqumo sasingeke sibekelwe isikhathi esizayo.

Ngendlela efanayo, “namhlanje” kuyisikhathi sokuthi thina senze isinqumo, yisikhathi sethuba, kanti futhi yisikhathi esiyingozi, njengoba kwakuvele kunjalo ebantwini bakaNkulunkulu.

Encwadini yamaHeberu, umqondo othi “namhlanje” uchaza isikhathi sokugcwaliseka kwezithembiso zikaNkulunkulu.  NguNkulunkulu owaqala lesikhathi ngomyalo othi: “Namhlanje ngikuzele” (Heb. 1:5) okungukubekwa kukaJesu njengoMbusi ukugcwalisa izithembiso zikaNkulunkulu (2 Sam. 7:8-16).  Kanjalo-ke ukubekwa kukaJesu kwakusho isikhathi esisha sezibusiso namathuba ethu.  UJesu uzinqobile izitha (Heb. 2:14-16) wangenisa isivumelwano esisha (Heberu 8-10).  Manje singasondela ngesibindi phambi kukaNkulunkulu (Heb. 4:14-16, Heb. 10:19-23) sithokoze phambi kwaKhe nemihlatshelo yokubonga nokudumisa (Heb. 12:28, ESV; Heb. 13:10-16). Ngakho-ke ukunxusa okwenziwa “namhlanje”, kusimema ukuthi sibone ukuthi uNkulunkulu ubelokhu ethembekile kithina, wasinika zonke izizathu zokwamukela isimemo saKhe khona manje, ngaphandle kokuchitha isikhathi.

`Yiziphi izinqumo zasempefumulweni odinga ukuzenza “namhlanje”, ungazibekeli esinye isikhathi? Wavelelwa yini wena ngokungenzi lokho owaziyo ukuthi uNkulunkulu ufuna ukwenze khona manje?`