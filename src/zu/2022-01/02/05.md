---
title:  UJesu UnguMpristi Wethu Omkhulu
date:  05/01/2022
---

AmaHeberu 5-7 ethula umsebenzi wesibili obalulekile kaJesu.  UnguMpristi wethu omkhulu.  Umbhali uyachaza ukuthi uNkulunkulu ugcwalisa isithembiso ayesenzile enkosini yesithembiso yozalo lukaDavide, esithi “uyokuba nguMpristi waphakade ngokohlelo lukaMelkisedeki” (iHubo 110:4 njengoba icashunwe kumaHeberu 5:5, 6, NKJV).

`Funda: kuLevitikusi 1:1-9, Levitikusi 10:8-11, Malaki 2:7, Numeri 6:22-26, namaHeberu 5:1-4.  Umpristi wayenza miphi imisebenzi na?`

Abapristi babekhethwa ukuze bamele abantu, balungise ubudlelwane babo noNkulunkulu nezinto eziphathelene naYe. Umpristi wayengumlamuleli. Lokhu kwakuyiqiniso kuzo zonke izinhlelo zobupristi, noma olobuJuda, olwamaGriki, olwamaRoma, noma yiluphi olunye. Umpristi wenza sikwazi ukuba nobudlelwane noNkulunkulu, kanti noma yini eyenziwa umpristi ihlose ukukhulisa ubudlelwane phakathi kwethu noNkulunkulu.

Umpristi wenzela abantu imihlatshelo. Abantu abakwazi ukuzilethela lemihlatshelo kuNkulunkulu.  Umpristi uyazi ukuthi singawuletha kanjani umhlatshelo “owamukelekile” ukuze izipho zethu zamukeleke kuNkulunkulu noma zikwazi ukusitholela ukuhlanzeka nentethelelo.

Abapristi futhi babefundisa umthetho kaNkulunkulu ebantwini.  Babengochwepheshe bemiyalo kaNkulunkulu, futhi kuyibona abayichazayo nabayinika abantu.

Okokugcina, abapristi babenomsebenzi wokubusisa egameni lika Yahweh.  Ngokusebenzisa abapristi, uNkulunkulu wazisa izinhloso ezinhle anazo ngabantu.

Kodwa ku 1 Petru 2:9, sibona okunye. Thina esikholwa kuJesu, sibizwa ngobu “pristi bobukhosi.”  Lesikhundla sihambisana namalungelo amangalisayo.  Abapristi babekwazi ukuya kuNkulunkulu ethempelini. Namhlanje, siyakwazi ukuya kuNkulunkulu ngomthandazo, ngesibindi (Heb. 4:14-16; He. 10:19-23).  Kukhona nemisebenzi ebalulekile.  Sidinga ukubambisana noNkulunkulu emsebenzini waKhe wokusindisa umhlaba. Ufuna ukuthi sifundise, sichaze izimiso zaKhe kwabanye abantu. Futhi ufuna senze iminikela yokudumisa kanye nemisebenzi emihle, emthokozisayo.  Yeka lelo lungelo nokuziphendulela esinakho!

`Kufanele kwenze mehluko muni empilweni yethu ukuthi nangempela “siwubupristi bobukhosi”?  Leliqiniso lifanele libe namthelela muni endleleni esiphila ngayo?`