---
title:  UJesu uyiQhawe Lethu
date:  04/01/2022
---

`Qhathanisa u 1 Samuweli 8:19, 20 namaHeberu 2:14-16.  AmaIsrayeli ayelindeleni enkosini, futhi lezo zifiso zagcwaliseka kanjani kuJesu na?`

AbakwaIsrayeli babefuna inkosi ezokuba umehluleli wabo, ibahole empini, ngoba bakhohlwa ukuthi uNkulunkulu iNkosi yabo. Ukubuyiselwa okugcwele kokubusa kukaNkulunkulu phezu kwabantu baKhe kwafika noJesu.  NjengeNkosi yethu, uJesu uyasihola ekulweni nesitha.

AmaHeberu 2:14-16 achaza uJesu njengeqhawe labantu benyama ababuthakathaka.  UKrestu ubhekana noSathane, amnqobe bebhekene bobabili, asikhulule ebugqilini.  Lokhu kusikhumbuza impi phakathi kukaDavide noGoliyathi. Ngemuva kokugcotshwa njengenkosi (1 Samuweli 16), uDavide usindisa isizwe sakubo ekubeni yizigqila ngokuhlula uGoliyathi. Kwakuvunyelwene ngokuthi onqobayo empini uyokwenza isizwe esinqontshiwe izigqila (1 Samuweli 17:8-18).  Kanjaloke uDavide waba yiqhawe lakwaIsrayeli.  Wabamela.

`Funda: kuIsaya 42:13 noIsaya 59:15-20. UYahweh uzichaza kanjani kulezindimana?`

AmaHeberu 2:14-16 aveza umqondo othi uNkulunkulu uyosindisa uIsrayeli empini lapho kubhekene khona ababili. Qaphela lendimana ethathwe kuIsaya: “UJehova uthi ‘Yebo, abathunjwa bamaqhawe bangasuswa, nempango yabacindezeli iyakophulwa, kepha mina ngiyakulwa naye olwa nawe, ngisindise abantwana bakho’“ (Isaya 49:25).

NjengamaKrestu sivame ukucabanga ukuthi silwa sodwa noSathane. Uma sifunda kwabaseEfesu 6:10-18, siyabona ukuthi, yebo, sisempini, silwa noSathane. Kodwa uNkulunkulu uyingqwele yethu, uyasihola empini. Siyinxenye yempi yaKhe; kungakho-nje kufanele sisebenzise izikhali zaKhe. Futhi-ke, asisodwa kulempi.  KwabaseEfesu akukhulunywa ngomuntu oyedwa. Thina siyibandla, sithatha izikhali, silwe sihlangene, silandela ingqwele yethu enguNkulunkulu uqobo.

`Kusho ukuthini ukuthatha izikhali zikaNkulunkulu? Emzabalazweni wethu wansuku zonke, silwa no “mina,” izilingo, njalo njalo, singazithathela kanjani amandla kaNkulunkulu ukuze sethembeke?`