---
title:  Akanamahloni Ukubabiza Ngabafowabo
date:  17/01/2022
---

EyamaHeberu ithi uJesu wayengenamahloni ukusibiza ngabafowabo (Heb. 2:11).  Nakuba emunye noNkulunkulu, uJesu wasamukela njengenxenye yomndeni waKhe.  Ubunye obunjalo buphikisana nokuhlaziswa kwamaJuda emiphakathini yawo (Heb. 10:33).

`Funda: kumaHeberu 11:24-26. Izinqumo ezenziwa nguMose zikutshengisa kanjani lokho esakwenzelwa nguJesu?`

Wake wazibuza ukuthi kwakuyinto enjani kuMose ukubizwa “ngendodana yendodakazi kaFaro”? wayenegunya kulombuso owawunamandla kunayo yonke emhlabeni ngaleso sikhathi. Wayeqeqeshwe ezingeni eliphezulu kwezombuso nakwezempi, wayengumuntu omangalisayo. UStefane uthi uMose “wabanamandla ngamazwi nangemisebenzi yakhe” (Izenzo 7:22). UEllen White naye uthi “wayeyintandokazi emasosheni aseGibhithe” nokuthi uFaro “wahlosa ukwenza lomzukulu wakhe inkosi ngemuva kwakhe” (bheka kuPatriarchs and Prophets, p. 245).  Kodwa, uMose wadela onke lamalungelo ngesikhathi ekhetha ukuzihlanganisa namaIsrayeli, isizwe sezigqila, esingenamfundo namandla.

`Funda: kuMathewu 10:32, 33; 2 Thimothewu 1:8, 12; namaHeberu 13:12-15.  Yini efunwa nguNkulunkulu kithina?`

Le kwakuyinxenye yenkinga yabafundi bencwadi yamaHeberu. Ngemuva kokuhlushwa nokukhiswa inyumbazana, abaningi babo bazizwa benamahloni ngoJesu. Ngezenzo zabo, abanye babesengozini yokuhlazisa uJesu ngokusobala esikhundleni sokumnika udumo (Heb. 6:6).  Ngaleyo ndlela, uPawulu ulokhu etshela abafundayo ukuthi “babambelele baqinise” “isivumo” sokukholwa kwabo (Heb. 4:14, Heb. 10:23).

UNkulunkulu ufuna ukuthi simazise uJesu njengoNkulunkulu wethu  noMnewethu.  NjengoMsindisi wethu, uJesu ulikhokhile icala lethu; njengoMnewethu, uJesu usitshengisile indlela esifanele ukuphila ngayo ukuze “siguqulwe ngokomfanekiso weNdodana, ukuze ibe yizibulo phakathi kwabafowabo” (Rom. 8:29).

`Ake ucabange okomzuzwana ngesinqumo esathathwa nguJesu ukuze asamukele sibe “abafowabo.”  Kungani lokho okwenziwa nguJesu kutshengisa ukuzehlisa kwaKhe ukwedlula okwenziwa nguMose, futhi lokho kusifundisani ngothando lukaNkulunkulu ngathi?`