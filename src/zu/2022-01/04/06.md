---
title:  UMnewethu Oyisibonelo
date:  20/01/2022
---

Esinye isizathu sokuthi uJesu athathe isimo sethu sobuntu, aphile phakathi kwethu ukuthi abe yisibonelo sethu, Yena kuphela owayengasitshengisa indlela efanele yokuphila phambi kukaNkulunkulu.

`Funda: kumaHeberu 12:1-4.  Ngokubhala kukamphostoli, simelwe ukuwugijima kanjani umjaho wempilo yobuKrestu na?`

Kulezindimana uJesu yilapho kuphelela kuYe uhide olude lwabantu umphostoli asinika bona njengezibonelo zokukholwa. Lezindimana zibiza uJesu ngokuthi “umqalisi nomphelelisi wokukholwa kwethu.” Igama lesiGriki elithi archegos (umqalisi) lingabuye lihunyushwe ngokuthi “uvulindlela.” UJesu unguvulindlela womjaho ngendlela yokuthi ugijima phambi kwabakholwayo. Eqinisweni, amaHeberu 6:20 abiza uJesu ngokuthi usihambela ngaphambili (forerunner). Igama elithi “umphelelisi” linikeza umqondo wokuthi uJesu wayetshengise ukukholwa kuNkulunkulu ngendlela ehlanzeke kunazo zonke. Lezindimana zifundisa ukuthi uJesu ungowokuqala owagijima umjaho wethu ngempumelelo, nokuthi uYena owaphelelisa ubuchule bokuthi kusho ukuthini ukuphila ngokukholwa.

AmaHeberu 2:13 athi: “Futhi: ‘Ngiyakubeka ithemba lami kuYe.’ Futhi: ‘Bheka mina nabantwana uNkulunkulu anginike bona.’ “ Okwenzekayo lapha ukuthi uJesu wathi uyobeka ithemba laKhe kuNkulunkulu. Lamazwi akhomba kuIsaya 8:17, 18.

UIsaya wakhuluma lamazwi isizwe sibhekene nokuhlaselwa uIsrayeli neSiriya (Isaya 7:1, 2). Ukukholwa kwakhe kwakuphikisana nokweswela ukukholwa kukaAhazi, inkosi (2 AmaKhosi 16:5-18).  UNkulunkulu wayekade enxuse uAhazi ukuthi amethembe, acele nesibonakaliso sokuthi uNkulunkulu uzomkhulula (Isaya 7:1-11). UNkulunkulu wayesemthembisile, njengendodana kaDavide, ukuthi uyomvikela njengendodana yaKhe.  Manje, ngomusa waKhe, uNkulunkulu unxusa uAhazi ukuthi aqinise leso sithembiso ngesibonakaliso.  UAhazi kodwa, wenqaba ukucela isibonakaliso, esikhundleni salokho, wathumela izithunywa kuTiglath- pileser, inkosi yase Asiriya, wathi: “Ngiyinceku yakho nendodana yakho” (2 amaKhosi 16:7). Kuyadabukisa!  UAhazi wakhetha ukuba “yindodana” kaTiglath-pileser kunokuba ekaNkulunkulu.

Kodwa uJesu wabeka elakhe ithemba kuNkulunkulu nesithembiso saKhe sokuthi uyobeka izitha zaKhe ngaphansi kwezinyawo zaKhe (Heb. 1:13; Heb. 10:12, 13).  UNkulunkulu wenze sona leso sithembiso kithina, sidinga ukumkholwa, njengoba wenza noJesu (Roma 16:20).

`Singafunda kanjani ukubeka ithemba lethu kuNkulunkulu kungesikho ukuthi nsuku zonke senze izinqumo ezibonakalisa lokho kwethemba?  Yisiphi isinqumo esibalulekile obhekene naso, futhi ungaqiniseka kanjani ukuthi sibonakalisa ukwethemba uNkulunkulu?`