---
title:  Inyama Negazi Njengathi
date:  18/01/2022
---

EyamaHeberu ithi uJesu wathatha isimo sobuntu ukuze akwazi ukusimela nokusifela (Heb. 2;9, 14-16; Heb. 10:5-10). Yiso lesi isisekelo secebo losindiso nethemba lethu lodwa lokuphila kwaphakade.

`Funda: kuMathewu 16:17, Galathiya 1:16, 1 Korinte 15:50, nabaseEfesu 6:12.  Lezindimana zisho kuphi ukusilela kwemvelo yabantu uma zikhuluma “ngenyama negazi”?`

Amazwi athi “inyama negazi” agcizelela ubuthakathaka bemvelo yomuntu (Efesu 6:12), ukwesela ukuqonda (Math. 16:17, Gal. 1:16), kanye nengqinamba yokufa (1 Korinte 15:50). AmaHeberu athi uJesu wenziwa wafana nabafowabo “ezintweni zonke” (Heb. 2:17). Lamazwi asho ukuthi uJesu waba ngumuntu ngokuphelele (NIV). UJesu “akafananga-nje” noma “abukeke” njengabantu; wayengumuntu ngokuphelele, engomunye wethu ngempela.

Futhi amaHeberu athi uJesu wayehlukile kithina uma kuthintwa isono.  Okokuqala, uJesu akazange asenze isono (Heb. 4:15). Okwesibili, uJesu wayenemvelo yobuntu engcwele, emsulwa, engenachashaza, eyehlukile kwizoni” (Heb. 7:26, ESV).  Sitshekele ekwenzeni okubi.  Ubugqila bethu besono buqala ekujuleni ngaphakathi kwemvelo yethu.  “Singabenyama, sithengiswe phansi kwesono” (Rom. 7:14; bheka namaRoma 7:15-20). Ukuziphakamisa kanye nokunye, kungcolisa nezenzo zethu ezinhle. Kodwa imvelo kaJesu ayichaphazelwanga yisono. Kwakufanele kube njalo.  Ukuba uJesu wayengowenyama, ethengiswe phansi kwesono, njengathi, Naye wayezodinga uMsindisi.  Kodwa kunalokho, uJesu weza enguMsindisi, wazinikela waba umhlatshelo “ongenachashaza” ngenxa yethu kuNkulunkulu (Heb. 7:26-28, Heb. 9:14,ESV).

UJesu-ke wayesechitha amandla kaSathane ngokuthi afe njengomnikelo ongenasono ngenxa yezono zethu, kanjalo-ke wasitholela intethelelo nokubuyisana noNkulunkulu (Heb. 2:14-17). UJesu wabuye wanqamula amandla esono ngokusinika amandla okuphila impilo yokulunga ngokuthi agcwalise isithembiso sesivumelwano esisha sokubhala umthetho ezinhliziyweni zethu (Heb. 8:10). Kanjalo-ke, uJesu usinqobile isitha, wasikhulula thina ukuze manje “sikhonze uNkulunkulu ophilayo” (Heb. 9:14).  Ukuchithwa kokugcina kukaSathane kuyofika ngomhla wokwahlulelwa kokugcina (Isambulo 10:1-3, 10).

`Njengoba sinesithembiso sokunqoba ngoJesu, kungani abaningi kangaka bethu besabambene nesono?  Yini lena esingayenzi ngendlela efanelekile, futhi nakhu okubalulekile, singaqala kanjani ukuphila ngokobizo oluphakeme esinalo kuKrestu?`