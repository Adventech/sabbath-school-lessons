---
title:  Khumbulani Abaholi Benu
date:  22/03/2022
---

`Funda: kumaHeberu 13:7-17.  Bufanele bube njani ubudlelwane bethu nabaholi bethu na?`

AmaHeberu 13:7-17 aphethe isikhuthazo sokuthi kuhlonishwe abaholi bebandla. Kuqala ngesimemo esithi “bakhumbuleni” ababenihola bekhuluma izwi likaNkulunkulu kini, bese kuphetha ngobizo lokuthi “lalelani” abaholi bamanje (Heb. 13:17).  Abaholi besikhathi esedlule kungenzeka kube yilabo abaqala ukushumayela izwi, baseka ibandla.  Ubizo “lokubakhumbula” alusho-nje umcabango engqondweni noma isenzo sangaphandle sokubahlonipha. UPawulu uthi ababakhumbule ngokucabanga ngomphumela wokuziphatha kwabo,

KuPawulu, okuyisona senzo esikhulu sokukhumbula nokudumisa, ukulingisa.  Ngalendlela, uPawulu wenezela ohlwini lwamaqhawe abaholi abaqamba ibandla, okufanele abazalwane babaphathe kahle. Loluhla luhlanganisa namaqhawe okukholwa atholakala kumaHeberu 11, noJesu, isibonelo sokukholwa kumaHeberu 12.  Umbhali uphinde aphawule ukuthi uJesu “nguYe izolo, nanamhlanje, naphakade” (Heb. 13:8, ESV).  Wehluke kakhulu kunabafundisi bamanga abaguquguquka nesikhathi, nabanezimfundiso ezinhlobonhlobo nezingaziwayo (Heb. 13:9).

Ubizo lokukhumbula abaholi kumaHeberu 13:7 luphindwe ngendlela eqinile ekugcineni kwesigaba. Abazalwane bayanxuswa ukuthi balalele abaholi ngoba babheke imiphefumulo yabo.  Abaholi bachazwa lapha njengabafundisi, okuyibona ababheke impilo yokukholwa yebandla, umhlambi wabo, abayophendula kuNkulunkulu ngesimo sokukholwa kwawo (bheka no 1 Petru 5:1-4, 1 Korinte 3:10-15). Ngokuqinisekile futhi, lomqondo kufanele wedlulele kubo bonke abaholi ebandleni, kuwo wonke amazinga ebandla namhlanje.

Okuqukethwe kusitshela nokuthi labaholi bangabelusi abasebenza ngaphansi kukaJesu, “uMelusi omkhulu wezimvu” (Heb. 13:20).  Ukuhlanganiswa “kokunakekela nokwethembeka” kwabaholi, nokulalela noma ukwethemba kwamalungu, kuzokuba nomphumela wenjabulo. Lokhu kungase kusho ukuthi abaholi bazokwazi ukusebenza “ngenjabulo” ebandleni noma kusho ukuthi bayoziphendulela ngebandla kuNkulunkulu benenjabulo, hhayi ukujabha.

`Yini ongayenza ukuqinisa ubudlelwane phakathi komholi namalungu ebandleni lakho, nabaholi emhlabeni wonke?`