---
title:  Ukufisa Nokuphinga
date:  21/03/2022
---

`Funda: kumaHeberu 13:4, 5; Luka 16:10-18; 1 Korinte 5:1; Efesu 5:3-5; Kolose 3:5.  Yibuphi ububi obubili obuhambisanayo kulezindimana?`

UPawulu wexwayisa abafundayo ngokuphinga nokufisa ngoba lezo kwakuyizingozi ezimbili ezimbi kakhulu othandweni lobuzalwane. Empeleni, ababhali beTestamente eliSha kanye nabakudala ababefundisa ngobuqotho, babona ukuxhumana kuzona.

Ubizo lukaPawulu lokuhlonishwa komshado kwakusho ukugwema noma yini engehlisa isithunzi somshado.  Lokho kubandakanya ukwephula isifungo somshado, nesahlukaniso esingenasisekelo (qhathanisa noMathewu 19:9). Ukunxusa ukuthi kugcinwe umbhede womshado ungenasisihla kusho ukugwema ukungcolisa umshado ngobudlelwane ngezocansi obungaphandle komshado. Igama elithi “abahlobongi” eTestamenteni eliSha lisho lonke uhlobo lwesono socansi (1 Korinte 5:9-11; 1 Korinte 6:9, 10; Efesu 5:5; 1 Thim. 1:9, 10; Sambulo 21:8; Sambulo 22:15).  Ngaphezu kwalokho, imiphakathi yamaGriki namaRoma yayixegise isandla mayelana nokuziphatha kwezocansi.  Kwakuvamile ukuba nemithetho embaxambili; eyayivumela amadoda ukuba abe nobudlelwane bezocansi ngokuthanda kwawo, uma-nje ezocophelela. UPawulu uyaxwayisa kodwa ukuthi uNkulunkulu uyobehlulela abahlobongayo. Abazalwane mabangavumeli okwenziwa ezweni kube yisibonelo sokuziphatha kwabo.

“Ukuthanda imali” kwakungomunye umkhakha wobubi ngezikhathi zamaGriki namaRoma.  Empeleni, kwenye incwadi uPawulu uthi “ukuthanda imali” kuyimpande yakho konke okubi (1 Thim. 6:10).

Ukuzivikela kulobu bubi yilowo mqondo okhuthazwa nguPawulu ezincwadini eziningi.  Okokuqala, “abeneliswe” yizinto abanazo (2 Korinte 9:8; Filipi 4:11, 12). Futhi, amaKrestu adinga ukukholwa yisithembiso esithi uNkulunkulu ngeke aze abashiye…ngeke abayeke (Heb. 13:5).  Lesithembiso sanikezwa ezindaweni eziningana ebantwini, kanti esethu nathi namhlanje (Gen. 28:15; Duter. 31:6, 8; Joshuwa 1:5; 1 IziKron. 28:20). Abazalwane-ke, bayamenywa ukuthi basabele esithembisweni sikaNkulunkulu ngamazwi eHubo 118:6 (ESV): “UJehova ungakimi; angiyikwesaba.  Umuntu angangenzani na?” Lokhu kucaphuna kwiHubo 118 kufanelekile ngoba umhlabeleli uzwakalisa lapho ukwethemba kwakhe uNkulunkulu, yize wayehlukunyezwa abangakholwayo.

`Yiziphi izindlela abantu banamhlanje ababukela phansi ngazo ukuhlanzeka kocansi, futhi bekhuthaza nothando lwemali?  Yiziphi izindlela ezibambekayo esingazisebenzisa ukuqinisa izivikelo zethu kulobu bubi obubili obuyingozi na? `