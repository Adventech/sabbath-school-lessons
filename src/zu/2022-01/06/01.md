---
title:  UJesu, uMpristi Othembekile
date:  29/01/2022
---

### Kuleliviki funda ku
Heb. 5:1-10; Gen. 14:18-20; 1 Pet. 2:9; Heb. 7:1-3; Heb. 7:11-16, 22, 26.

> <p>Indimana Yekhanda “Ngokuba umpristi omkhulu onjalo usifanele thina, ongcwele, ongenacala, ongenabala, owahlukanisiwe nezoni, owenziwa aphakame phezu kwamazulu” (Heberu 7:26).</p>
> Igebe elalikhona phakathi kukaNkulunkulu nathi, lalibangelwe yisono.  Inkinga yakhula ngoba isono sisho ukonakala kwezimilo zethu.  UNkulunkulu ungcwele, ngakhoke isono asikwazi ukuphila phambi kwaKhe; kanjalo imvelo yethu eyonakele yasehlukanisa noNkulunkulu, njengoba nozibuthe ababili abacushwe ngendlela okungeyona, bephikisana.  Ngaphezu kwalokho, imvelo yethu eyonakele ayivumanga ukuthi abantu balalele umthetho kaNkulunkulu.

Isono senza nokuthi singabi nokuqonda.  Abantu balahlekelwa umbono wothando nomusa kaNkulunkulu, bambuka njengenkosi enolaka, efuna ukwenzelwa-nje kuphela.

Kuleliviki sizofunda ngezinto ezimangalisayo ezenziwa nguBaba noJesu ukuvala lelo gebe. AmaHeberu 5-7 ahlaziya ngokucophelela ubupristi bukaJesu.  Umbhali uhlaziya imvelaphi yabo nenjongo yabo (Heb. 5:1-10) bese enxusa abafundayo ukuthi bangabushayi indiva (Heb. 5:11-6:8), kunalokho, babambisise isiqiniseko sethemba esivela kubo (Heb. 6:9-20). Ubuye achaze izimpawu zobupristi baKhe (Heb. 7:1-10) nokuthi busho ukuthini ngobudlelwane phakathi kukaNkulunkulu nabantu abakholwayo (Heb. 7:11-28). Kuleliviki sizogxila kakhulu kumaHeberu 5:1-10 namaHeberu 7:1-28.

*Funda isifundo saleliviki ukulungisela iSabatha likaNhlolanja 5.