---
title:  UMpristi Omele Abantu
date:  30/01/2022
---

`Funda: kumaHeberu 5:1-10. Yini iqhaza lobupristi, futhi ngokusho kwalezindimana, uJesu ulibamba kanjani lelo qhaza?`

Okuyiwona msebenzi-ngqangi wompristi ukumela izoni phambi kukaNkulunkulu.  Abapristi babekhethwa nguNkulunkulu ukuze babe yizikhonzi zabantu; ngakhoke, kwakufanele babe nesihe futhi baqonde ngobuthakathaka kwabantu.

KumaHeberu 5:5-10, uPawulu utshengisa ukuthi uJesu wayifeza ngokuphelele leyo migomo: wakhethwa nguNkulunkulu (Heb. 5:5, 6) futhi uJesu uyezwelana nathi ngoba naYe wahlupheka (Heb. 5:7, 8).

Kukhona umehluko obalulekile kodwa.  UJesu “akakhethwanga ebantwini” (Heb. 5:1, ESV).  Kunalokho, uJesu wathatha imvelo yabantu ukuze, phakathi kokunye, abe ngumpristi wethu.  UJesu akanikelanga imihlatshelo yezono zaKhe (Heb. 5:3) kodwa eyezethu, ngoba wayengenasono (Heb. 4:15, Heb. 7:26-28).

AmaHeberu athi uJesu wathandaza “kuYe owayekwazi ukumsindisa ekufeni, kwezwakala” (Heb. 5:7, NKJV). AmaHeberu ayesho ukufa kwesibili, lokho uNkulunkulu ahlenga kukho uJesu mhla emvusa ekufeni (Heb. 13:20).  EyamaHeberu ibuye ithi uJesu “wafunda ukulalela ngokuhlupheka kwaKhe” (Heb. 5:8, ESV).    Ukulalela kwakuyinto entsha kuJesu, kungesikho ukuthi wayengalaleli, kodwa ngenxa yokuthi wayenguNkulunkulu.  Njengombusi wamazulu, uJesu akazange alalele muntu, kunalokho, yonke indalo yalalela Yena.

Ukuhlupheka nokufa kukaJesu esiphambanweni yizinxenye ezidingekayo zomsebenzi wobupristi. Izinhlupheko azenzanga ukuthi uJesu aphelele ngokwesimilo noma ukuziphatha. Izinhlupheko azimenzanga waba nesihe.  Esikhundleni salokho, uJesu weza kulomhlaba ngoba wayelokhu enesihe, okuyisona isizathu sokuthi azwelane nathi (Heb. 2:17). Okushiwo eyamaHeberu ukuthi kwakungenxa yezinhlupheko lapho kwabonakaliswa khona ubuqiniso bothando lwaKhe lobuzalwane, nokujula kokuzinikela kwaKhe ukwenza intando kaYise njengoMmeli wabantu.  “Wapheleliswa” ngoba izinhlupheko zaKhe zamenza wafaneleka ukuba uMpristi Omkhulu wethu.  Yimpilo yaKhe yokulalela okuphelele, nokufa kwaKhe esiphambanweni, okwaba ngumhlatshelo uJesu awuletha phambi kukaYise njengompristi wethu.

`Ku 1 Petru 2:9 kuthiwa “singubupristi bobukhosi.”  Impilo kaJesu ikutshela ukuthi ubudlelwane bakho nabanye abantu bufanele bubenjani ngenxa yalesikhundla sethu esingcwele na?`