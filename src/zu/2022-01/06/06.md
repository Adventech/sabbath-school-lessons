---
title:  Umpristi Ongenasono
date:  03/02/2022
---

`Funda: kumaHeberu 7:26.  Yiziphi izimpawu ezinhlanu zikaJesu kulezindimana? `

UJesu “wayengcwele.”  Lokhu kusho ukuthi uJesu wayengenasici ebudlelwaneni baKhe noNkulunkulu (Heb. 2:18; Heb. 4:15; Heb. 5:7, 8).  ITestamente eliDala lesiGriki lisebenzisa igama lesiGriki elilodwa ukuchaza labo abagcina ubudlelwane besivumelwano noNkulunkulu nabakugcina nabanye abantu.

UJesu “wayengangcolisiwe.”  Wayelokhu emsulwa, engathintwanga ububi yize walingwa “kukho konke” (Heb. 4:15, Heb. 2:18). Ukungabi nasono kukaJesu okuphelele kubalulekile ebupristini baKhe.  Isivumelwano esidala sasinomgomo othi isilwane somhlatshelo “asingabi nachashaza” ukuze samukeleke kuNkulunkulu (Lev. 1:3, 10, njalonjalo). Ukulalela okuphelele kukaJesu esesemhlabeni kwenza ukuthi akwazi ukuzinikela abe umhlatshelo owamukelekile kuNkulunkulu (Heb. 9:14).

UJesu “wehlukaniswa nezoni” ngesikhathi enyukela ezulwini. Igama lesiGriki eliyisenzo, linika umqondo othi into eyenzekayo njengamanje leyo kuJesu, eyaqala ngesikhathi esithile.  UJesu wathwala ukuzondwa yizoni eselapha emhlabeni, kodwa wanqoba, waze wahlaliswa ngakwesokunene sikaNkulunkulu (Heb. 12:2, 3).  Futhi, uJesu “wehlukile kunezoni” ngoba wayengenasono nesincane (Heb. 4:15).

UJesu “waphakanyiswa …..ngaphezu kwamazulu” (ESV). Okusho ukuthi uJesu uphakanyiswe ngaphezu kwanoma yini ekhona, ngakhoke, umunye noNkulunkulu.  KweyamaHubo, uNkulunkulu uYena “ophakame ngaphezu kwamazulu” (iHubo 57:5, 11,; iHubo 108:5).

UJesu wayengumuntu ngokugcwele, kodwa wayengesiye umuntu wesono njengathi (Heb. 2:14-16, Heb. 4:15).  UJesu uphelele, hhayi-nje ngoba engazange one, kodwa ngoba wayengonakaliswanga yisono njengathi.

Kodwa, ngenxa yokuthi futhi wayengumuntu ngokuphelele, uyisibonelo sethu.  Usitshengisa ukuthi siwugijime kanjani umnintiswano wokuphila (Heb. 12:1-4).  Uyisibonelo okufanele sisilandele (1 Petru 2:21-23).  Ngenxa yokuthi “ungcwele, umsulwa, akanachashaza, wehlukanisiwe nezoni” (Heb. 7:26, ESV), unguMsindisi wethu, nathi singasibonakalisa isimilo saKhe.

`Nakuba uJesu wayengumuntu njengathi, akazange one.  Siwuzwa kanjani lowo mcabango omangalisayo? Cabanga-nje ukuthi wayengcwele kangakanani!  Kungani-ke isithembiso sobungcwele baKhe esiphiwa sona ngokukholwa kufanele siqinisekise ukusindiswa kwethu?`