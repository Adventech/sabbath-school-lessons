---
title:  Ngokohlelo lukaMelkizedeki
date:  31/01/2022
---

`Funda: kuGenesise 14:18-20 namaHeberu 7:1-3. wayengubani uMelkizedeki, futhi wayefuzisela uJesu kanjani? `

UMelkizedeki wayeyinkosi nompristi. Futhi wayengaphezu kukaAbrahama, njengoba uAbrahama wayekhipha kuyena okweshumi. Ngokunjalo futhi, uJesu uyinkosi nompristi (Heberu 1:3); kodwa ngokungafani noMelkizedeki, uJesu wayengenasono (Heb. 7:26-28).

AmaHeberu 7:15 achaza ukuthi uJesu wayengumpristi “ngokufana nokukaMelkizedeki” (NKJV). Yikho lokhu okushiwo amazwi athi “ngokohlelo lukaMelkizedeki” (Heb. 5:6, NKJV).

UJesu wayengesiye owalandela uMelkizedeki, kodwa ubupristi baKhe babufana nobakhe.

Isibonelo-nje, uPawulu uthi uMelkizedeki wayengenayise, unina, uzalo, engenakuqala kwezinsuku noma ukuphela kwazo. Abanye bathi uMelkizedeki kwakunguJesu ozelwe ngesikhathi sikaAbrahama. Kodwa lowo mcabango awuhambisani nokushiwo kumaHeberu. UMelkizedeki “ufuze” uJesu (bheka isihumusho iESV), okusho ukuthi wayehlukile kuJesu (Heb. 7:3). Abanye bathi uMelkizedeki wayengowasezulwini, kodwa lokho kungachitha nokushiwo kumaHeberu. Uma uMelkizedeke wayengenayise, umama, isiqalo sezinsuku noma isiphelo sazo, kungasho ukuthi wayenguNkulunkulu uqobo. Kuyinkinga lokhu.  Ubupristi bukaMelkizedeki basezulwini babuzokusho ukuthi bungaphezu komsebenzi kaJesu.  Ukuba lokho kwakunjalo, njengoba isho eyamaHeberu, “kwakuzokuba yini isidingo somunye umpristi” (Heb. 7:22, ESV)?

Esikhundleni salokho, eyamaHeberu isebenzisa ukuthula kweMibhalo mayelana nokuzalwa, ukufa, nozalo lukaMelkizedeki ukwakha umfuziselo womsebenzi  wobupristi bukaJesu (Gen. 14:18-20) nokuthi uJesu uqobo wayengowaphakade.  Ngamafushane, uMelkizedeki wayeyinkosi yaseKhenani eyayenza umsebenzi kaKrestu.

“UKrestu owakhuluma ngoMelkizedeki, umpristi kaNkulunkulu oPhezukonke.  UMelkizedeki wayengesiye uKrestu, kodwa wayeyizwi likaNkulunkulu emhlabeni, inxusa likaBaba.  Kuzo zonke izizukulwane ezedlule, uKrestu wakhuluma; uKrestu wahola abantu baKhe, futhi engukukhanya kwezwe.”—Ellen G. White, Selected Messages, book 1, p. 409.

`Esikwembulelweyo ngoMelkizedeki kusifundisani ngendlela uNkulunkulu asebenza ngayo phakathi kwalabo abangazange bashunyayezwe abavangeli benyama?`