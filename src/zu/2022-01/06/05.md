---
title:  Umpristi Waphakade
date:  02/02/2022
---

`Funda: kumaHeberu 7:16. Kungasizathu sini ukuthi uJesu waba ngumpristi na? `

UJesu wanikwa ubupristi ngesizathu sempilo engenakupheliswa, futhi ngoba uphethe umsebenzi waphakade.  Kubalulekile okushiwo yilamaqiniso.  Kusho ukuthi umsebenzi kaJesu awusoze wadlulwa yinoma ubani. UJesu usindisa ngokuphelele, okwaphakade, “ngokugcwele” (Heb. 7:25). Usindiso oluvela kuJesu luphelele futhi alukho olunye ngaphandle kwalo. Lufinyelela embindini wemvelo yomuntu (Heb. 4:12, Heb. 9:14, Heb. 10:1-4). Ukunxusa kukaJesu phambi kukaNkulunkulu kuqukethe yonke imihlomulo etholakala ngaphansi kwesivumelwano esisha.

Kuqukethe okungaphezu kokuthethelelwa izono. Kusho ukuthi umthetho ufakwe ezinhliziyweni zethu, lokho kusenze sibe abantu abasha kuYena, kuholele ekushunyayelweni kwevangeli emhlabeni (Heb. 8:10-12). Njengoba emunye noNkulunkulu kanye nabantu, usimele phambi kukaBaba. Njengoba wanikela ngempilo yaKhe ibe umhlatshelo, uJesu uthandeka ngendlela engangabazeki kuNkulunkulu.

`Funda: kumaHeberu 7:22.  UJesu uyini maqondana nesivumelwano esisha na?`

UJesu uyisiqiniseko sesivumelwano esisha ngoba uNkulunkulu wafunga ukuthi uJesu uyokuba umpristi “waphakade” (Heb. 7:21). Kulula ukuhlulwa ukuqonda ukubaluleka kwalesifungo. UPawulu wayesekhulumile ngezifungo ezenziwa nguNkulunkulu esizukulwaneni sasehlane nakuAbrahama (Heb. 3:7-11, Heb. 6:13-15). Umehluko phakathi kwalezo zivumelwano nesivumelwano uNkulunkulu asifunge eNdodaneni ukuthi lezo zivumelwano zazenziwe ebantwini benyama.  Izivumelwano zisebenza kuphela uma-nje abasizakala ngazo besaphila.  Isivumelwano sikaNkulunkulu esizukulwaneni sasehlane nakuAbrahama sasisebenza ngesikhathi kusekhona isizukulwane sasehlane nenzalo kaAbrahama (bheka kumaGalathiya 3:29).

Odabeni lweNdodana kodwa, ompilo Yayo “ingenakuchithwa,” isifungo esenziwa nguNkulunkulu siyosebenza kuze kube phakade. Umuntu owayeyisibambiso noma isiqiniseko somunye wayengaphansi kwesijeziso esifana nesalowo ayisibambiso sakhe, okuhlanganisa nokufa.  Kodwa, uBaba waqoka uJesu njengesiqiniseko sethu, esingeke siphuthe ekwenzeni izithembiso zaso.  Singaqiniseka kanjalo-ke ngosindiso esiluthola kuJesu.