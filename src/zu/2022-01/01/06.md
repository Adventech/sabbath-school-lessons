---
title:  Lezinsuku Zokugcina
date:  30/12/2021
---

`Funda: kumaHeberu 1:2; Heberu 9:26-28; Heberu 10:25, 36-38; namaHeberu 12:25-28. UPawulu ugcizelela liphi iphuzu lapha, kakhulukazi mayelana nesikhathi?`

Kunephuzu elibaluleke kakhulu aligcizelelayo umphostoli elenza ukunxusa kwakhe kuphuthume: abafundi baphila “ezinsukwini zokugcina” (Heb. 1:2) nezithembiso sezizogcwaliseka (Heb. 10:36-38). Kubalulekile, njengoba sizobona, ukuthi kuyo yonke lencwadi, uPawulu uqhathanisa abafundi balencwadi nesizukulwane sasehlane esasimi emngceleni waseKhenani, silungele ukungena ezweni lesithembiso. Ubakhumbuza uthi: “Ngokuba kuseyisikhashana nje, ozayo uyeza, akayikulibala” (Heb. 10:37, NKJV). Bese ebakhuthaza ethi: “Kepha thina asisibo abokuhlehlela ekubhujisweni, kodwa singabokukholwa, kuze kube ngukusindiswa komphefumulo” (Heb. 20:39, NKJV). Lokhu kunxusa kokugcina kwakhumbuza abafundayo, nathi, ngezingozi ezazilokhu zibhekene nabantu bakaNkulunkulu ngaphambi-nje kokugcwaliseka kwezithembiso zikaNkulunkulu.

Incwadi kaNumeri ikhuluma ngayo yona lento. UMbhalo usho kabili uthi, ngaphambi kokungena ezweni lesithembiso, uIsrayeli wehluleka iziwombe ezibalulekile. Esokuqala, esitholakala kuNumeri 13 no 14, sisitshela ngokungabaza okwasatshalaliswa abaholi abaningi ebandleni, kwadodobalisa ukukholwa kukaIsrayeli. Lokho kwaba nomphumela wokuthi ibandla lithathe isinqumo sokukhetha umholi omusha ozobaphindisa eGibhithe, ngesikhathi lapho basebezongena eKhenani.

Esesibili, amaIsrayeli agaxela ekukhonzeni uBhali, inkolo yamanga ehambisana nokufeza izinkanuko zenyama (Numeri 24, 25). Njengoba uBiliyami wehluleka ukuqalekisa uIsrayeli, uSathane wasebenzisa isilingo sokufisa ukuholela uIsrayeli esonweni nenkolo eyize, okwabalethela ulaka lukaNkulunkulu.

Umphostoli uxwayisa abafundayo ngazo zombili lezingozi. Okokuqala, ubanxusa ukuba babambe baqinise isivumo sokukholwa kwabo, nokuthi bagxilise amehlo abo kuJesu (Heb. 4:q4, Heb. 10:23, Heb. 12:1-4). Okwesibili, ubaxwayisa ngezinkanuko nokufisa (Heb. 14:4-6).  Okokugcina, ubanxusa ukuthi balalele futhi bahloniphe abaholi babo (Heb. 13:7, 17).

`Njengoba sisiqonda kahle kangaka isimo sabafileyo—nokuthi uma-nje sicimeza okokufa, okulandelayo esiyokwazi ukubuya kukaJesu—asisho ngani ukuthi bonke abantu baphila “ezinsukwini zokugcina”? `