---
title:  Umshikashika
date:  27/12/2021
---

Ngesikhathi abazalwane bevuma ukukholwa kwabo kuKrestu, bezihlanganisa nebandla, badweba umugqa ongumgcele obahlukanisa nezwe. Ngeshwa, lokhu kwabanga ukungqubuzana ngoba kwabukeka sengathi umphakathi wonkana nezimiso zawo sewubukelwa phansi.

`Funda: kumaHeberu 10:32-34 namaHeberu 13:3.  Ngemuva kokuphenduka kwabo abazalwane bamaHeberu, baba abantu abanjani?`

Kunokwenzeka ukuthi laba ababebhalelwe lencwadi bahlukunyezwa ngamazwi nasemzimbeni yizixuku ezazishoshozelwa abaphikisana nabo (njengakuZenzo 16:19-22, Izenzo 17:1-9).  Baphonswa nasejele, futhi kungenzeka ukuthi babeshaywa nokushaywa, ngesikhathi bephonswa imibuzo ngoba izikhulu zazinamandla okujezisa nokubopha ngaphandle kokulandela izimiso zomthetho ezifanele (njengakuZenzo 16:22-23).

`Funda: kumaHeberu 11:24-26 no 1 Petru 4:14, 16. Okwenzeka kuMose nakulabo ababefunda uPetru wokuqala kusisiza kanjani ukuthi siqonde ukuthi kungani amaKrestu ayehlushwa na?`

“Ukuthwala ihlazo ngenxa kaKrestu” kwakusho ukuzibandakanya naYe, nokuhlukumezeka okuhambisana nalokho kuzibandakanya. Ukuzondwa kwamaKrestu emphakathini kwakuwumphumela wokuphila kwawo okuwehlukanisa nabanye abantu.  Abantu bayadinwa yindlela yokukholwa abangayiqondi kahle nabantu abaphila ngendlela eyenza bona bazizwe benecala noma amahloni.  Phakathi nomnyaka-khulu wokuqala, uTacitus wathi amaKrestu “anenzondo  ngakwabanye abantu.”—Alfred J. Church and William J. Brodribb, trans., The Complete Works of Tacitus, (New York: The Modern Library, 1942) Annals 15.44.1. Noma ngabe isizathu salezo zinsolo sasiyini, kodwa sasingelona iqiniso.  AmaKrestu amaningi, njengalawo ayebhalelwa nguPawulu, ayehluphekela inkolo yawo.

`Wonke umuntu uyahlukumezeka—noma umKrestu noma cha.  Kodwa-ke, kusho ukuthini ukuhlupheka ngenxa kaKrestu? Kungakanani ukuhlukumezeka esidlula kukho okungenxa kaKrestu?  Futhi kungakanani esizidonsela khona thina ngenxa yezinqumo zethu?`