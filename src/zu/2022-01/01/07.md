---
title:  Ukujula Nomcabango
date:  31/12/2021
---

UDavid A. deSilva uchaza ngokusobala isizathu sokuhlushwa kwamaKrestu akuqala: “AmaKrestu ayephila ngendlela eyathathwa ngokuthi iphikisana nendlela yokuphila yomphakathi, kuze kuthiwe avukela umbuso.  Ukwethembeka ezithixweni, okwabonakaliswa ngokuya ezindaweni zemihlatshelo yazo nokunye okunjalo, kwakubonwa njengokwethembeka embusweni, emagunyeni, kubangani, nomndeni.  Ukukhonza izithixo kwakukhomba ukuzinikela komuntu kulobo budlelwane obuqinisa umphakathi futhi unethezeke.  Ngokungayi kulezonkonzo, amaKrestu (njengamaJuda) ayebukwa ngeso elisolayo, efaniswa nezaphulamthetho ezivukela umbuso.”—Perseverance in Gratitude (Grand Rapids, MI: Eerdmans Publishing Company, 2000, p. 12.)

“Kulabo abadangele, likhona ikhambi—ukukholwa, umthandazo, umsebenzi. Ukukholwa kanye nokusebenza kuletha isiqiniseko nokweneliseka okuzokhula usuku ngosuku.  Ngabe uyalingeka yini ngokuthii uzizwe unexhala ngokuzokwenzeka noma ukudangala? Ezinsukwini lapho kumnyama kakhulu, lapho ikusasa lingabonakali, ungesabi.  Kholwa kuNkulunkulu. Uyakwazi okudingayo.  Unawo wonke amandla. Uthando lwaKhe nesihe saKhe akukhathali. Ungesabi ukuthi uzohluleka ukufeza izithembiso zaKhe. Uyiqiniso laphakade. Akasoze aguqule isivumelwano asenza nalabo abamthandayo. Futhi uyokupha izinceku zaKhe ezithembekile amakhono eziwadingayo. Umphostoli uPawulu ufakaza athi: ‘Wathi kimi: Umusa waMi ukwanele: ngokuba amandla aMi apheleliswa ebuthakathakeni….Ngakhoke ngenamile ebuthakathakeni, nasekuphathweni kabi, nasekusweleni, nasekuzingelweni, nasekubandezekeni ngenxa kaKrestu:  ngokuba uma ngibuthakathaka, yikhona nginamandla.’ 2 Korinte 12:9, 10.”—Ellen G. White, Prophets and Kings, pp. 164, 165.

**Imibuzo Yokuxoxisana**

`➊ 	Kungenzeka yini ukuthi “sehluke” ngenxa yobuKrestu bethu, kodwa khona manjalo, singasolwa ngokuzehlukanisa nokungabanaki abanye? Uma kunjalo, kanjani?`

`➋	Igama elithi “ukunxusa” eBhayibhelini lingase lisho ukukhuza noma ukukhuthaza. Sidinga ukuqaphela kangakanani uma sikhuza umuntu ophelelwe yithemba?`

`➌ 	Uthola kuphi okufanayo kokwenzeka kubafundi bencwadi yamaHeberu nebandla laseLawodekiya elikuSambulo 3:14-22?  Awethu amava namhlanje, ngemuva kweminyaka engu 2 000, afana kanjani nawabo, futhi yini esingayifunda kulokho kufana?`