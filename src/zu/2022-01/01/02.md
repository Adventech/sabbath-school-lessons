---
title:  Isiqalo Esikhazimulayo
date:  26/12/2021
---

Ukuze siqondisise lentshumayelo, futhi siyisebenzise ezimpilweni zethu, siding ukuqonda umlando walelo bandla nesimo salo ngesikhathi bethola lencwadi evela kumphostoli.

`Funda: kumaHeberu 2:3, 4.  Sasinjani isimo sabazalwane bamaHeberu besanda kuphenduka?`

Lesicaphuno sitshengisa ukuthi abazalwane bamaHeberu babengazizwelanga bona uJesu eshumayela; kunalokho, babethole ivangeli ngabanye abavangeli ababatshela ngezindaba zosindiso.

UPawulu ubuye athi abavangeli “baqinisa” umlayezo abawuthunyelwe, nokuthi uNkulunkulu uqobo wafakaza kanye nabo ngezibonakaliso nangezimangaliso.  Lokhu kusho ukuthi uNkulunkulu waqinisa ivangeli ngendlela ebonakalayo ngokusebenzisa izibonakaliso nezinye izenzo zamandla—phakathi kwazo kukhona ukusatshalaliswa kwezipho zikaMoya oyiNgcwele. ITestamente eliSha lithi izibonakaliso ezifana nokuphulukiswa, ukukhishwa kwamademoni, nokuthululwa kwezipho zikaMoya zazivamile ukuhambisana nokushunyayelwa kwevangeli ezindaweni ezintsha.

Ngesikhathi sokuphenjwa kwebandla lobuKrestu, uNkulunkulu wathulula uMoya waKhe phezu kwabaphostoli eJerusalema ukuze bakwazi ukumemezela ivangeli ngezilimi ababekade bengazazi, bakwazi nokwenza izimangaliso (Izenzo 2, 3). UFiliphu wenza izimangaliso ezinjalo eSamariya (Izenzo 8), uPetru eJopha naseKhesariya (Izenzo 9, 10), uPawulu yena eAsiya naseYurophu (Izenzo 13-28) sonke isikhathi engumphostoli.  Lezenzo ezinamandla zaziwubufakazi obubonakalayo obabuqinisa isigijimi “sosindiso”—ukwesekwa kombuso kaNkulunkulu nokusindiswa ekulahlweni, nokukhululwa emandleni obubi (Heb. 12: 25-29).

UMoya wanika amaKrestu akuqala isiqinisekiso sokuthi izono zabo zithethelelwe; ngakhoke, babengakwesabi ukwahlulelwa, okwaba nomphumela wokuthi imithandazo yabo babeyenza ngesibindi, bakhonza ngenjabulo (Izenzo 2:37-47). Futhi uMoya wakhulula labo ababegqilazwe amandla obubi, okwaba ubufakazi obunamandla bokuthi amandla kaNkulunkulu makhulu kunamandla obubi, kwacaca ukuthi umbuso kaNkulunkulu sewusekiwe ezimpilweni zabo.

`Ithini eyakho indaba yokuphenduka kwakho? Yiziphi izindlela othole ngazo isiqiniseko sokukholwa kwakho kuJesu Krestu njengoMsindisi wakho neNkosi yakho? Kungani kukuhle ngesinye isikhathi ukukhumbula indlela uNkulunkulu asebenza ngayo ukukudonsela kuYena?`