### Kulezinsuku Zokugcina: Umlayezo KumaHeberu

Kwakusenkonzweni lapho wabona khona lomuntu wesifazane okokuqala.  Wayethunyiwe, egxile emicabangweni yakhe ngesikhathi ethuka embona.  Isithombe esidwetshiwe sasingaphansana kwamamitha amabili ukuphakama, sibanzi ngamamitha amathathu, kodwa lentombi esesithombeni yaba nethonya elingavamile kulensizwa. Kungani lensizwa yayingakwazi ukususa amehlo kulentombi?  Kwakwenziwa yini? Ngemuva kokucabanga isikhashana, wabona ukuthi kungenxa yamehlo alentombi. Lomdwebo wawuveza ubuso bentombi kuphela eyayigqolozele okuthile. Kodwa kwakuyini leyo, futhi kungani yayigqolozele kangako?  Isikhathi eside emuva kwalokho, lensizwa ayikwazanga ukucima lomdwebo engqondweni yayo. 

Ngemuva kweminyaka eminingi, umdwebi, uArnold Jimenez, wadalula kulensizwa ezinye izimfihlo zomdwebo. Umdwebo kwakuhloswe ngawo ukudonsela amehlo ababukeli emehlweni entombi, kodwa okuyiyona imfihlo ngempela, yizinhlamvu zamehlo.  Uma ubhekisisa kahle, wawuzothola ukuthi izinhlamvu zamehlo akhe zazifana nesibuko salokho akugqolozele. Amehlo ayo ayegxile kuJesu esiphambanweni.

Umfanekiso kaJesu encwadini yamaHeberu ungaba nethonya elinjalo kithina.  Okokuqla-nje, uJesu uchazwa njengoMbusi wamazulu, ehlezi ngakwesokunene kwesihlalo sobukhosi sikaNkulunkulu. Izingelosi ezingenakubalwa ziyamhalalisa, zimkhonze, zimdumise (Heb. 1:5-14, Heb. 12:22-24). Uzuze ilungelo lokubusa ngoba ngenxa yokufa kwaKhe uqinisekise ukubhujiswa kukaSathane (Heb. 2:14-16). UJesu uphinde abe uMpristi Omkhulu ophakeme. Engenasono, futhi ephelele ngobungcwele, uphilela ukusincengela njalo ethempelini lasezulwini (Heb. 7:26-8:5).  Wazuza ilungelo lokwenza lokho ngoba wazinikela njengomhlatshelo ophelele, kwaba kanye, owenele ubani nobani ngunaphakade (Heb. 10:1-14). 

Okuyikona okuthathekisa abafundayo ngomfanekiso kaJesu kodwa, akusikho-nje ukuthi wenzani uJesu, kodwa ukuthi ungubani. Wazalwa ngowesifazane, njengathi sonke, walingwa, kwahlekiswa ngaYe, njengathi. Kodwa uhlezi esikhungweni samandla emazulwini. Uma sibuka lombono wasezulwini, onezidalwa ezehlukene nezingcwele, amehlo ethu adonseleka kuLowo ophakathi kwakho konke, kodwa ngendlela emangalisayo, ofana nathi ngoba wayekade engomunye wethu.  UJesu uMnewethu, ulapho ezulwini, esimele, enganaki ihlazo lesono sethu nokuwa kwethu.

KuJesu, kuhlangana imikhakha emithathu yendaba yokusindiswa. Owokuqala, uqondene nomuntu ngamunye. Kulabo bafundi asebekhathele ukuhlupheka nobunzima bempilo yobuKrestu (Heb. 10: 32-34), uJesu unguMqalisi noMphelelisi wokukholwa. Badinga ukubheka kuYena Lowo naYe owahlushwa yizoni (Heb. 12:1-4). Owesibili umkhakha, uthinta abantu abaningi noma isizwe. Ebantwini bakaNkulunkulu abalibhekise ezweni lesithembiso, uJesu unguJoshuwa omusha.  Badinga ukulandela ukuhola kwaKhe (Heb. 3, 4, 11, 12). Umkhakha wesithathu, uphathelene nendalo yonke.  UJesu unguAdamu omusha, iNdodana kaNkulunkulu okugcwaliseka kuYe izinhloso zikaNkulunkulu ngabantu (Heb. 2:5-10, Heb. 12:22-28).

Isithombe sikaJesu, obanakalise ububanzi, nobude, nokuphakama, nokudepha kothando lukaNkulunkulu ngathi, yindikimba yethu kulekota.  Futhi-ke, njengoba umfanekiso kaJesu emehlweni omdwebo akhanga leya nsizwa, sengathi umfanekiso kaJesu esiwubona kweyamaHeberu ungeze wagcina ngokuthonya ukubuka kwethu-nje, kodwa nothando nokuncoma kwethu uJesu, uMnewethu osezulwini.

_UFelix H. Cortez-Valles ungusolwazi kwezeTestamente eliSha eSeventh-day Adventist Theological Seminary, eAndrews University.  Ushade no Alma Gloria Alvarez, kanti unezingane ezimbili, uHadid, ongumfundisi eNew Jersey, no Alma, ofundela ukucwaninga umlando osemathunjini omhlaba (Archeology) eAndrews University._