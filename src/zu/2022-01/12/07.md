---
title:  Ukujula Nomcabango
date:  18/03/2022
---

“Eminyakeni eyinkulungwane, ephakathi kovuko lokuqala nolwesibili, kuyoqhubeka ukwahlulelwa kwababi. Umphostoli Pawulu uthi lokhu kwahlulela kuyolandela ukubuya kukaJesu. “Ngakho-ke ningahluleli lutho singakafiki isikhathi, ingakafiki iNkosi eyakukuveza ekukhanyeni okufihlakeleyo kobumnyama, iveze obala izizindlo zezinhliziyo.” 1 Korinte 4:5.  UDaniyeli uthi uma uMdala weziNsuku esefikile, “ukwahlulela kwanikwa abangcwele boPhezukonke.” Daniyeli 7:22. Ngalesikhathi abalungileyo babusa njengamakhosi nabapristi kuNkulunkulu. UJohane kuSambulo uthi: “Ngabona izihlalo zobukhosi, bahlala kuzo, ukwahlulela kwanikezwa bona.” “Bazokuba ngabapristi bakaNkulunkulu nabakaKrestu, babuse naYe iminyaka eyinkulungwane.” Isambulo 20:4, 6.  Kungalesi sikhathi lapho, njengoba washo ngaphambili uPawulu, abangcwele bayokwahlulela izwe.” 1 Korinte 6:2. Ngokuhlangana noKrestu, bahlulela ababi, beqhathanisa izenzo zabo nokusencwadini yomthetho, iBhayibheli, bahlole icala ngalinye ngokwezenzo ezenziwa emzimbeni.  Bese-ke isijeziso okufanele basithole ababi siyakhishwa, ngokwemisebenzi yabo; ngokubhalwe emagameni abo encwadini yokufa.

“NoSathane kanye nezingelosi zakhe ezimbi bayahlulelwa nguKrestu nabantu baKhe UPawulu uthi: “Anazi yini ukuthi siyokwahlulela izingelosi?” Indimana 3  UJuda athi: “Nezingelosi ezingagcinanga ubukhosi bazo, kodwa zalishiya ikhaya lazo, izigcinele ukulahlwa kosuku olukhulu ngezibopho ezimiyo phansi kobumnyama bokwahlulelwa ngosuku olukhulu.” Juda 6—Ellen G. White, The Great Controversy, pp. 660, 661.

**Imibuzo Yokuxoxisana**

`➊ 	Ukuthi abangcwele banesabelo ekwahlulelweni kwababi (1 Korinte 6:3, Juda 6) kusitshelani ngoNkulunkulu nokweneka obala indlela ahlulela ngayo, ebonakalisa ukulunga kwaKhe ngokuthi usiphathe kanjani isono nobubi?`

`➋ 	Funda kuEksodusi 32:32, iHubo 56:8, iHubo 69:28, iHubo 139:16, Isaya 4:3, Daniyeli 12:1, Malaki 3:16, Luka 10:20, iSambulo 13:8, neSambulo 17:8. Lezindimana zikhomba izincwadi zikaNkulunkulu ezisezulwini. Yizinto ezinjani ezibhalwe kulezincwadi? Kubaluleke ngani ukuthi uNkulunkulu agcine umlando wezinyembezi zethu (iHubo 56:8)? Uma uNkulunkulu azi yonke into, zinalusizo luni lezincwadi noma umlando?`

`➌ 	Ucabanga ukuthi kubaluleke ngani ukuthi incwadi yamaHeberu iphetha ngokuxhumanisa nezithembiso zikaDaniyeli 7? Kubaluleke ngani lokhu kuxhumana uma sibheka inkonzo kaJesu ezulwini? UDaniyeli 7 usifundisani ngesiphelo sazo zonke izinto zasemhlabeni neziwileyo na?`