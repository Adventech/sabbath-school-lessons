---
title:  Nifike kuNkulunkulu, uMahluleli Wabo Bonke
date:  14/03/2022
---

`Funda: kumaHeberu 12:23. Uma kungukugubha lokhu, yini pho uNkulunkulu ebizwa ngokuthi uMahluleli? UMahluleli angaba kanjani yinxenye noma isizathu sokuhalalisa? Funda nakuDaniyeli 7:9, 10, 13-22.`

Umgubho ochazwe kumaHeberu 12:22-24 ukhomba ekwahlulelweni okuzayo. UNkulunkulu, uMahluleli, uyobe ehlezi esihlalweni, kusetshenziswe izincwadi, umphumela ovela ezincwadini walokho kwahlulela okuzayo kuyokuba ukwamukeliswa kwabantu bakaNkulunkulu umbuso (Heb. 12:28).

Lombono usikhumbuza ngokwahlulela okukhulu okwenzeka engakabuyi uJesu, okuchazwe ku Daniyeli 7, lapho kubonakaliswa ukwahlulela lapho uNkulunkulu “uMdala weziNsuku” (Dan. 7:9), ehlezi esihlalweni sobukhosi somlilo, ezungezwe “yizigidi zezigidi” (Dan. 7:20) zezingelosi. Zavulwa izincwadi (Dan. 7:10), ukwahlulela kwavuna “abangcwele boPhezukonke,” base bethatha umbuso.” (Dan. 7:22).

Ngendlela efanayo, amaHeberu 12:22-29 achaza ukwahlulela entabeni yaseSiyoni, iJerusalema lasezulwini, lapho uNkulunkulu uMahluleli wabo bonke, ezungezwe “yizigidigidi” zezingelosi (NIV). Nalapho ukhona umlilo (Heb. 12:29). Kukhona nezincwadi, ngoba abangcwele babhaliwe kuzo (Heb. 12:23, ESV), okusho ukuthi ukwahlulela kuyabavuna.

UJesu uphakathi naphakathi kwakho konke lokhu (Heb. 12:24). Uchazwa njengeNdodana yoMuntu kumaHeberu 2, owathweswa umqhele ngenkazimulo nodumo eseke wezwa ukufa ngenxa yethu (Heb. 2:9, ESV).  ngokusho kwamaHeberu 2:10, “iNdodana yoMuntu” (bheka amaHeb. 2:6 yahlushwa ukuze izoletha “amadodana amaningi enkazimulweni” (ESV); okusho ukuthi, ukuze abakholwayo bathweswe inkazimulo nodumo nabo. “INdodana” manje seyilethe abakholwayo eSiyoni, iJerusalema lasezulwini, ngokuhle kwesithembiso esisha (Heb. 12:22-24), lapho bethenjiswe ukunikwa umbuso (Heb. 12:28).

Lokhu kwahlulela kuyizindaba ezimnandi kwabakholwayo ngoba kuvuna bona.  Ukwahlulela okwehlula isitha sabo, udrago, okunguyena ongemuva kwezilo ezesabekayo ebezihlupha abakholwayo esikhathini esedlule (Daniyeli 7), futhi esiyobahlupha nakwesizayo (iSambulo 13).

`Lokho esikufunda namhlanje kusisiza kanjani ukuqonda ukuthi ukwahlulela kukaNkulunkulu esigijimini sezingelosi ezintathu “izindaba ezimnandi” zalesi sikhathi (iSambulo 14:6, 7; qhathanisa no Duter. 32:36; 1 IziKronike 16:33-35)?`