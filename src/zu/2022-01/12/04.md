---
title:  Ukunyakazisa Amazulu Nomhlaba
date:  15/03/2022
---

Esechaze umgubho wokuhalalisa owenzeka ezulwini, uPawulu uxwayisa abafundayo ukuthi badinga ukuqaphela izwi likaNkulunkulu ngoba uNkulunkulu uzonyakazisa futhi …hhayi umhlaba kuphela, kodwa namazulu (Heb. 12:26, ESV).  UPawulu uthi nakuba uJesu ehlezi esihlalweni sobukhosi ezulwini, usindiso lwethu alukapheleliswa.  Sidinga ukuqaphela ngoba isigameko esibalulekile sisazokwenzeka.

`Qhathanisa uHagayi 2:6-9, 20-22; iHubo 96:9, 10; iHubo 99:1, namaHeberu 12:26, 27.  Yini injongo kaNkulunkulu ngokunyakazisa amazulu nomhlaba?  Kusho ukuthini lokhu?`

ETestamenteni eliDala, ukunyakaziswa komhlaba kwakuyinto ejwayelekile etshengisa ubukhona bukaNkulunkulu, oqhamuka ukuzokhulula abantu baKhe.  Ngesikhathi uDebora noBaraki belwa noSisera, uNkulunkulu wabalwela esezulwini (AbaHluleli 5:20). Lokhu kuchazwa njengokuzamazama okukhulu komhlaba, ukunyakaza komhlaba nezintaba ngenxa yobukhona bukaNkulunkulu (AbaHluleli 5:4, 5).  Sithola ukuthi lokhu kuyaphindaphindeka kulo lonke iTestamente eliDala uma uNkulunkulu ezokhulula abacindezelwe (iHubo 68:7, 8; iHubo 60:2; iHubo 77:17, 18).  Ngakhoke, ukunyakaziswa kwaku uphawu lokwahlulela kukaNkulunkulu, etshengisa igunya laKhe phezu kwabantu basemhlabeni. Abaprofethi basho ukuthi kuzokwenzeka lokhu ngoSuku lweNkosi (Isaya 13:13, Isaya 24:18-23).

KumaHeberu, “ukunyakaziswa” kwezulu nomhlaba kusho ukuchithwa kwezitha zikaNkulunkulu.  Yikho lokhu uNkulunkulu akwethembisa ngesikhathi sokugcotshwa kukaJesu. UNkulunkulu wathi kuYe: “Hlala ngakwesokunene saMi ngize ngenze izitha zaKho isenabelo sezinyawo zaMi” (Heb. 1:13, ESV). kanjalo-ke, uJesu usinqobile isitha (Heb. 2:14-16) wethweswa umqhele (Heb. 1:5-14), kodwa izitha azikabhujiswa (Heb. 10:11-14, 1 Korinte 15:23-25).

Kodwa uNkulunkulu uzozibhubhisa lezitha esikhathini esizayo, lapho ezonyakazisa khona amazulu nomhlaba. Ukunyakaziswa kwamazulu nomhlaba kusho ukubhujiswa kwamandla asemhlabeni, lawo ahlupha abantu bakaNkulunkulu, kanti okubaluleke kakhulu, ukuchithwa kwamandla asezulwini (uSathane nezingelosi zakhe) okuyibona abakhwezela amandla asemhlabeni, bewalawula.

`Kungani isithembiso sokuthi ngelinye ilanga kuyokwenziwa ubulungiswa, nokuthi ububi obekulokhu bukhona emhlabeni ngelinye ilanga buyopheliswa, siyisithembiso sethemba elingaka kithina sonke, kakhulukazi labo abahlukumezekile ezandleni zababi?`