---
title:  UJesu, uMqalisi noMphelelisi Wokukholwa Kwethu
date:  10/03/2022
---

`Funda: kumaHeberu 12:1-3.  Lezindimana zithi asenzeni?`

Isiqongo sesifundo sokukholwa sifika noJesu kumaHeberu 12. UPawulu waqala incwadi ngoJesu “ozayo” “nongayikulibala” (Heb. 10:37, ESV), bese uPawulu eyivala ngoJesu “umphelelisi” wokukholwa kwethu (Heb. 12:2, ESV). UJesu “unguMqalisi noMphelelisi wokukholwa” (NASB). Lokhu kusho ukuthi uJesu uYena owenza ukukholwa kwenzeke, futhi uyisibonelo esiphilayo sokuthi impilo yokukholwa isho ukuthini. KuJesu, ukukholwa kufinyelele lapho kubonwa khona ngendlela ephelele.

UJesu unguMqalisi noma umphembi noma uvulindlela wokukholwa kwethu ngezindlela ezintathu.

Eyokuqala, uYena yedwa owugijime wawuqeda umjaho ngokuphelele. Laba abanye okukhulunywe ngabo esahlukweni esingaphambili abakafinyeleli emgomweni wabo (Heb. 11:39, 40). Kodwa uJesu ungene ekuphumuleni kukaNkulunkulu ezulwini, uhlezi ngakwesokunene sikaYise. Thina, kanye nalaba abanye, siyobusa noJesu esikhathini esizayo (iSambulo 20:4).

Eyesibili, kwakuyimpilo kaJesu yokuphelela eyenza kwenzeke ukuthi laba abanye bakwazi ukugijima umjaho wabo (Heb. 10:5-14). Ukuba wayengafikanga uJesu, wawuzokuba yize umjaho wabo bonke abanye.

Eyokugcina, uJesu yisona sizathu sethu sokuba nokukholwa. Njengoba emunye noNkulunkulu, wabonakalisa ukwethembeka kukaNkulunkulu kithina. UNkulunkulu akazange eneke izandla, angasisindisi, kungakho-ke nje siyofinyelela kuwo umgomo ekugcineni uma singahlehleli emuva. UJesu wagijima ngokubekezela, elokhu ethembekile, nangezikhathi lapho thina singenakho ukukholwa (2 Thimothewu 2:13).  Ukukholwa kwethu kusho ukusabela kwethu ekwethembekeni kwaKhe.

Ekugcineni, uJesu “ungumphelelisi” wokukholwa ngoba uyisibonelo esiphelele sokuthi ugijinywa kanjani umjaho wokukholwa. Wagijima kanjani? Walahla konke okusindayo ngokuthi anikele ngakho konke ngenxa yethu (Filipi 2:5-8). Akazange asenze isono, phinde!  UJesu wabhekisa amehlo aKhe emvuzweni, okwakuyinjabulo ayibekelwe ngaphambili, ukubona isizwe sabantu sisindiswa ngomusa waKhe.  Ngakhoke wabekezelela ukutolikwa kabi, nokuhlukunyezwa; walibukela phansi ihlazo lesiphambano (Heb. 12:2, 3).

Yisikhathi sethu manje ukuba sigijime. Nakuba singasoze safinyelela kulokho uJesu afinyelela kukho ngawethu amandla, sinesibonelo saKhe esiphelele phambi kwethu, ngakhoke, ngokukholwa kuYena, sibhekise namehlo ethu kuYena (njengoba kwenza labo ababengaphambi kwethu), siphokophelele phambili ngokukholwa, sethemba izithembiso zaKhe zomvuzo omkhulu.