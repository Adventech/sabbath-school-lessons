---
title:  "UMose: Wakholwa Okungabonwayo"
date:  08/03/2022
---

`Funda: kumaHeberu 11:10-28. Yini eyenziwa yilamadoda okukholwa na? izenzo zawo zihlangene kanjani nethemba kanye nezinto ezingabonwayo?`

UMose isibonelo sesibili esigqamile kulesahluko sokukholwa. Impilo kaMose iqala, ibuye iphethe, ngezenzo ezimbili zokudela inkosi. Abazali bakaMose bamfihla ngesikhathi ezalwa, ngoba “babengesabi umyali wenkosi” (Heb. 11:23, ESV), futhi uMose wemuka eGibhithe, “engesabi ulaka lwenkosi” (Heb. 11:27, ESV). Kodwa isenzo sikaMose esigqame kakhulu ukuthi “akavumanga ukubizwa ngendodana yendodakazi kaFaro” (Heb. 11:24). Ukubizwa kwalonina kaMose ngokuthi “indodakazi kaFaro” kusitshela ukuthi wayesemgqeni wokuba uFaro olandelayo.  UMose kodwa, wakhetha ukushiya ithuba lokuba ngumbusi wesizwe esinamandla kunazo zonke ngaleyo minyaka, kunalokho, wakhetha ukuba umholi wezigqila ezazisanda kukhululwa—ababaleki.

`Qhathanisa amaHeberu 11:24-27 namaHeberu 10:32-35.  Yikuphi okufanayo phakathi kwesimo salabo abamukela incwadi yamaHeberu ekuqaleni, nalokho okwenzeka kuMose?`

Ubukhulu bukaMose busekuthini wakwazi ukubona ngaphesheya kwezithembiso zenkosi yaseGibhithe, abone okungabonwayo—izithembiso zikaNkulunkulu.  EyamaHeberu ithi ingqikithi ukuthi uMose wabhekisa amehlo akhe “kulowo mvuzo,” hhayi phezu kobucebi baseGibhithe. Lowo mvuzo kuseyiwona lowo okukhulunywa ngawo kumaHeberu 10:35, lowo uNkulunkulu awethembise bonke abakholwa kuYena.

Amazwi kaPawulu mayelana nesinqumo sikaMose kumelwe ukuthi ezwakala ngendlela enamandla kubafundi bokuqala bencwadi yakhe.  Babekade bebekezelele ukuthukwa nokuthelwa ngehlazo ngenxa yokukholwa kwabo kuKrestu. Futhi babehlushwa, balahlekelwa yimpahla yabo (Heb. 10:32-34). Abanye baphonswa ejele (Heb. 13:3). Ngokufanayo, uMose wakhetha ukuphatheka kabi nabantu bakaNkulunkulu, wadela ubucebi baseGibhithe, wakhetha ukuthukwa ngenxa kaKrestu ngoba wayekholwa ukuthi umvuzo kaKrestu mkhulu kunoma yini engatholakala eGibhithe.

`Yiziphi ezinye zezinkinga oke wabhekana nazo ngenxa yokukholwa kwakho?  Yini osewuke wadinga ukwehlukana nayo ngenxa yokukholwa kwakho?  Okusalayo, kungani ukuhlupheka kwakho kuwufanele umvuzo yize noma ungawuboni manje?`