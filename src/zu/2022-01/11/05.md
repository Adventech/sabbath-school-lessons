---
title:  Ngokukholwa uRahabi Nabanye
date:  09/03/2022
---

`Funda: kumaHeberu 11:31 noJoshuwa 2:9-11. Yini indaba uRahabi isifebe esingakholwa, efakiwe kulendimana yabantu beBhayibheli abangcwele na? `

Singathi uRahabi uyena owayengalindelekile ngaphezu kwabanye esibathola kumaHeberu 11. URahabi omunye wabesifazane ababili ababizwe ngamagama.  Ungoweshumi ohlwini, owokuqala nguSara, kanti bonke bathathwa ngokuthi bangabalungileyo.  Uma sesifika kuRahabi, sithola ukuthi akasiye-nje owesifazane, kodwa futhi yisifebe sabezizwe.

Okumangalisayo, ukuthi uyena indikimba nesiqongo salesahluko. Uhlu luhlelwe ngendlela ekhethekile. Uma kukhulunywa ngegama ngalinye, kuqalwa ngamazwi ayimpindampindane, athi: “ngokukholwa.”  Kuthiwa: “Ngokukholwa, wenza lokhu nalokhuya” noma “ngokukholwa “kwenzeka lokhu nalokhuya ku sibanibani.” Lokhu kuphindaphinda kukhulisa ukulangazelela kofundayo, efisa ukuzwa isiqongo esithi  “ngokukholwa uJoshuwa wahola abantu wabafaka ezweni lesithembiso.”

Kodwa akusikho okushiwo yindimana lokho. Kunalokho, uJoshuwa akanakwa, isifebe sithatha indawo yakhe. Ngemuva kokubizwa kwegama likaRahabi, impindampindane iyashintsha, kuthiwe: “Yini enye engingayisho?” (Heb. 11:32, NKJV).  UPawulu bese ebhala amagama athile, nezigameko angazichazi ngokujulile.

Isenzo sokukholwa sikaRahabi ukuthi wezwa, wakholwa, walalela, nakuba wayengabonanga. Akazibonanga izinhlupho zaseGibhithe, noma ukukhululwa olwandle olubomvu, noma amanzi aphuma edwaleni, noma isinkwa esivela ezulwini; kodwa wakholwa. Wayeyisibonelo esihle sabafunda incwadi yamaHeberu, bona abangazange bamuzwe uJesu eshumayela noma bambone enza isimangaliso, nesethu futhi, thina esingabonanga neyodwa yalezinto.

URahabi wayeyisifebe esasihlala odongeni lwaseJeriko. Wafihla izinhloli ezimbili zakwaIsrayeli ezazithunywe ukuhlola ukuthi liqine kangakanani iJeriko. Ngenxa yomusa wakhe kuzo izinhloli, nokusho kwakhe ukuthi uyakholwa kuNkulunkulu, izinhloli zethembisa ukuthi impilo kaRahabi neyomndeni wakhe izolondolozeka uma sekuhlaselwa iJeriko.”—Introduction to Rahab found in Daughters of God, p. 35.

UPawulu uyaqhubeka (Heb. 11:35-38) nohlu lwezikhubekiso abaningi babo ababehlangabezana nazo.  Amazwi athi: “Bengafuni ukukhululwa” (Heb. 11:35, ESV) anika umqondo wokuthi babenalo ithuba lokuphunyuka, kodwa bakhetha ukungalithathi, ngoba amehlo abo ayephezu komvuzo ovela kuNkulunkulu.

Nakuba singabonanga neyodwa yalezo zinto (ukudalwa okwathatha izinsuku eziyisithupha, ukuphuma eGibhithe, isiphambano sikaKresti), kungani sinezizathu eziningi kangaka zokuthi sikholwe ukuthi kwenzeka konke lokhu?

¯