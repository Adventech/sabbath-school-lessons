---
title:  Ngokukholwa uAbrahama
date:  07/03/2022
---

EyamaHeberu ichaza ukukholwa ngokuthi “ukuqiniseka ngezinto ezithenjiweyo, iqiniso ngezinto ezingabonwayo” (Heb. 11:1). Ukusuka lapho, isinika uhide lwabantu abathembekile emlandweni kaIsrayeli, abayisibonelo sokuthi kusho ukuthini ukukholwa, itshengise indlela ababonakalisa ngayo lokho kukholwa ngezenzo zabo.

`Funda: kumaHeberu 11:1-19. Yini eyenziwa yilama “qhawe” okukholwa, okuyisibonelo sokukholwa kwabo na? Izenzo zabo zihlangene kanjani nethemba ngezinto ezingabonwayo na?`

Kungathiwa uAbrahama uyena ogqame kunabo bonke kulesahluko. Isenzo sokukholwa sokugcina sikaAbrahama sinesifundo esikhulu mayelana nokuthi kuyini ngempela ukukholwa.

EyamaHeberu iyaphawula ukuthi umyalo kaNkulunkulu kuAbrahama wokuthi anikele ngoIsaka abe umhlatshelo,wawubonakala uziphikisa (Heb. 11:17, 18).  UIsaka kwakungesiye yedwa indodana kaAbrahama. UIshmayeli wayengowokuqala kuAbrahama, kodwa uNkulunkulu watshela uAbrahama ukuthi kulungile ukuthi amukele isicelo sikaSara sokuthi kuxoshwe uIshmayeli nonina ngoba uNkulunkulu wayezobanakekela, futhi ngoba inzalo kaAbrahama yayizobizwa ngoIsaka (Gen. 21:12, 13). Esahlukweni esilandelayo kodwa, uNkulunkulu utshela uAbrahama ukuthi akanikele ngoIsaka njengomnikelo wokushiswa. Umyalo kaNkulunkulu kuGenesise 22 wabonakala uphikisa izithembiso zikaNkulunkulu eziku Genesise 12-21.

EyamaHeberu iphetha ngokuthi uAbrahama wayixazulula inkinga ngokuthatha isinqumo sokuthi uNkulunkulu uyomvusa uIsaka ngemuva kokunikela ngaye.  Kuyamangalisa lokho, ngoba kuze kube ileso sikhathi akukho muntu owayeke wavuswa ekufeni.  Kodwa kubonakala sengathi ukuxhumana kukaAbrahama noNkulunkulu esikhathini sangaphambili kwamholela kuleso sinqumo.  AmaHeberu 11:12 athi amandla ka Nkulunkulu enza ukuthi uSara akhulelwe uIsaka njengoba uyise “wayesefana nofileyo.”  Futhi uPawulu uphawula athi nakuba uAbrahama “wayesefana nofileyo” noSara engatholi abantwana, uAbrahama wakholwa “wethemba lapho kungekho ithemba, ukuthi uzokuba nguyise wezizwe eziningi” ngoba wakholwa ukuthi uNkulunkulu “uphilisa abafileyo, abize okungekho ngokungathi kukhona” (Rom. 4:17-20, ESV). Kanjalo-ke, uAbrahama wathatha ngokuthi uma uNkulunkulu ngandlela thizeni, wayesemnikile ukuphila uIsaka evela kwabafileyo, wayengaphinda akwenze futhi lokho. Ngokuhola kukaNkulunkulu esikhathini esedlule, uAbrahama wabona okungenziwa nguNkulunkulu esikhathini esizayo.

`Kubaluleke ngani ukuzindla ngalokho esikwenzelwe nguNkulunkulu esikhathini esedlule ekuqiniseni ukukholwa nokwethemba kwethu kulesikhathi samanje? `