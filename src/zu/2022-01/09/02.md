---
title:  Yayidingeke Ngani Imihlatshelo na?
date:  20/02/2022
---

AmaHeberu 9:15 athi ukufa kukaJesu njengomhlatshelo kwakuqondwe ngakho “ukuhlenga iziphambeko ezazenziwe ngaphansi kwesivumelwano sokuqala,” ukuze abantu bakaNkulunkulu “bamukele isithembiso sefa laphakade” (NASB).

EMpumalanga emaphakathi yasendulo, isivumelwano phakathi kwabantu ababili noma izizwe ezimbili, kwaku udaba olunesisindo. Kwakuhambisana ukwenziwa izithembiso ezifungelwe nhlangothini zombili.  Kwakusho ukuthi onkulunkulu babo bayojezisa lowo oyophula isifungo. Izikhathi eziningi, nezivumelwano zaziqiniswa ngomhlatshelo wesilwane.

Isibonelo, mhla uNkulunkulu enza isivumelwano noAbrahama, lowo mkhosi wahlanganisa nokunqunywa kabili kwezilwane (Gen. 15:6-21).  Abenza isivumelwano babehambahamba phakathi kwezicubu zezilwane, bevuma ukuthi lezilwane zisho okuyokwenzeka kulowo oyophula isivumelwano.  Ngendlela egqamile, uNkulunkulu kuphela owahamba phakathi kwezilwane ngenjongo yokutshela uAbrahama ukuthi ngeke asiphuloe isithembiso saKhe.

`Qhathanisa uGenesise 15:6-21 noJeremiya 34:8-22. Lezindimana zifundisani ngesivumelwano na?`

Isivumelwano noNkulunkulu sanika uIsrayeli ilungelo lezwe lesithembiso njengefa labo.  Kodwa kwakuhlanganisa nohlu lwemiyalo kanye nokufafazwa kwegazi phezu kwe-altare.  Lokhu kufafazwa kwakusho isiphelo salowo oyophula isivumelwano.  Kungakho-nje eyamaHeberu ithi “ngaphandle kokuchitheka kwegazi, akukho ukususwa kwezono” (Heb. 9:22).

Ngesikhathi uIsrayeli ephula isivumelwano, uNkulunkulu wabhekana nenkinga ebuhlungu. Isivumelwano sasithi abafe abasiphulile, kodwa uNkulunkulu wayebathanda abantu baKhe. Ukuba uNkulunkulu wayevele wakuziba lokho, noma angavumi ukubajezisa labo abaphule isivumelwano, imiyalo yaKhe yayingeke ibe namandla okusebenza, kanti lomhlaba wawuzocwila esiphithiphithini.

INdodana kaNkulunkulu kodwa, yazinikela ukuthwala isijeziso sabo. Yafa esikhundleni sethu ukuze “samukele ifa elithenjisiwe” (Heb. 9:15, 26, RSV; Rom. 3:21-26). Okusho ukuthi wayezophakamisa ubungcwele bomthetho waKhe, kodwa ngaso leso sikhathi asindise labo abawuphulile lowo mthetho.  Lokho wayengakwenza kuphela ngesiphambano.

`Singabona kanjani lapha ukuthi umthetho ubaluleke kangakanani emlayezweni wevangeli? `