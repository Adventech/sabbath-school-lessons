---
title:  Izinhlobo Ezehlukene Zemihlatshelo
date:  21/02/2022
---

Ukufa kukaJesu kwaletha intethelelo noma ukwesulwa kwezono zethu. Ukwesulwa kwezono zethu kodwa kubandakanya okungaphezu kokususwa kwesijeziso sokweqa isivumelwano. Kubandakanya nokunye okubalulekile. Kungakho-nje imihlatshelo yakwaIsrayeli yayiyizinhlobo ezinhlanu ezehlukene zemihlatshelo. Umhlatshelo ngamunye wawudingeka ukubonakalisa ubucebi balokho okumelwe yisiphambano sikaKrestu.

`Funda: kwabaseEfesu 3:14-19. Kwakuyini isicelo somthandazo kaPawulu ethandazela abazalwane?`

Umnikelo wokushiswa (holocaust offering) wawuthi isilwane asishiswe siphelele e-altare (Levitikusi 1). Wawufuzisela uJesu, Yena impilo yaKhe eyashabalala ngenxa yethu. Inhlawulo yesono yayidinga ukuzinikela okuphelele kukaJesu kithina.  Nakuba wayelingana-nje noNkulunkulu, uJesu “wazithulula ngokuthi athathe isimo senceku” (Filipi 2:5-8, ESV).

Umnikelo wempuphu kwakuyisipho sokubonga uNkulunkulu ngokubonelela abantu baKhe (Levitikusi 2). Nawo ufuzisela uJesu, “isinkwa sokuphila” (Johane 6:35, 48), esinokuphila kwaphakade ngaYe.

Umnikelo wokuthula noma owobudlelwane, wawusho ukudla ndawonye nabangani nomndeni, ukuthakasela impilo abayiphiwe nguNkulunkulu (Levitikusi 3).  Wawufuzisela uKrestu, umhlatshelo waKhe owasilethela ukuthula (Isaya 53:5, Rom. 5:1, Efesu 2:14).  Wawubuye ugcizelele ukuthi sidinga ukuba nesabelo kuwo umhlatshelo kaJesu ngokuthi sidle inyama yaKhe, siphuze negazi laKhe (Johane 6:51-56).

Umnikelo wesono noma wokuhlanjululwa wawuyinhlawulo yesono (Lev. 4:1-5:13). Lomhlatshelo wawugcizelela indima yegazi lesilwane—elalimele umphefumulo waso—yokuletha ukuhlengwa esonweni (Lev. 17:11) futhi wawukhomba phambili egazini likaJesu owasikhulula ezonweni zethu (Math. 26:28, Rom. 3:25, Heb. 9:14).

Umnikelo wecala (Lev. 5:14-6:7) wawuletha intethelelo uma sewuwukhokhelile umonakalo owenzile. Usitshela ukuthi intethelelo kaNkulunkulu ayisikhululi ekukhokheleni noma ukulungisa umonakalo uma kungenzeka, lapho sone khona.

Iminikelo yasendlini engcwele isifundisa ukuthi ukusindiswa akugcini-nje ngokwamukela uJesu owathwala izono zethu. Sidinga noku”mudla”, sabelane nabanye ngokulunga kwaKhe, sikhokhele umonakalo esiwenzile kwabanye abantu.