---
title:  Ukwahlulelwa Nesimilo sikaNkulunkulu
date:  24/02/2022
---

`Funda: kumaRoma 3:21-26; amaRoma 1:16, 17; namaRoma 5:8. Ukuhlengwa okutholakala esiphambanweni ngokuthethelelwa izono zethu kwembulani ngoNkulunkulu?`

Ukuthethelelwa kwezono zethu kuchaza iziwombe ezimbili zomsebenzi kaJesu wokulamula emagunjini amabili ethempeli lasezulwini. Okokuqala, uJesu wasusa izono zethu, wazithwala Yena uqobo esiphambanweni, ukuze enzele bonke abakholwa kuYena ukuthethelelwa (Izenzo 5:31). Esiphambanweni, uJesu wazuza igunya lokuthethelela noma ubani okholwa kuYena ngoba wazithwala izono zabo. Futhi ungenise isivumelwano esisha, esimvumela ukubeka umthetho kaNkulunkulu enhliziyweni yabakholwayo, ngoMoya oNgcwele (Heb. 8:10-12, Hezekeli 36:25-27).

Isiwombe sesibili somsebenzi kaJesu esokwahlulela, ukwahlulela okwandulela ukubuya kwaKhe, okwakusazokwenzeka esikhathini esizayo, ngokwencwadi yamaHeberu (Heb. 2:1-4; Heb. 6:2; Heb. 9:27, 28; Heb. 10:25).  Lokho kwahlulela kuqala ngabantu bakaNkulunkulu, kuchazwa kuDaniyeli 7:9-27, Mathewu 22:1-14, neSambulo 14:7.  Injongo yakho ukutshengisa ukulunga kukaNkulunkulu oxolela izono zabantu baKhe.  Kulokhu kwahlulela umlando wokuphila kwabo uzokwembulelwa amazulu ukuthi awubone.  UNkulunkulu uzotshengisa ukuthi kwenzekani ezinhliziyweni zabakholwayo nokuthi bamukela uJesu njengoMsindisi wabo, bamukela uMoya waKhe ezimpilweni zabo.

Ekhuluma ngalokho kwahlulelwa, uEllen G. White wabhala wathi: “Umuntu akakwazi ukubhekana nalezi zinsolo ngokwakhe.  Egqoke izingubo zakhe ezingcoliswe yisono, evuma icala lakhe, umi phambi kukaNkulunkulu. Kodwa uJesu, uMmeli wethu, uncengela bonke okuthi ngokuphenduka nokukholwa, banikele izimpilo zabo zilondolozwe nguYe. Uyabancengela, anqobe lowo obathwesa icala, esebenzisa indaba yaseKhalivari. Ukulalela kwaKhe umthetho kaNkulunkulu okuphelele, aze afe esiphambanweni, kumnike wonke amandla ezulwini nasemhlabeni, kanti ucelela isoni kuYise isihawu nokubuyisana….kodwa nakuba kufanele sivume ukuthi siyizoni, asethembe uKrestu njengokulunga kwethu, ukungcwaliswa kwethu, nokusindiswa kwethu. Asikwazi ukuphendula izinsolo zikaSathane.  UKrestu kuphela ongasiphendulela ngendlela enamandla. Uyakwazi ukuphendula ummangaleli wethu ngezimpikiswano ezingesekelwe phezu kokulunga kwethu, kodwa phezu koKwakhe.”—Testimonies for the Church, vol. 5, pp. 471, 472.

`Kungani isiphambano nomsebenzi esiwenzelwa nguJesu kusitshela ukuthi asibheke ngesibindi, kodwa ngokuzithoba nokuphenduka, ekwahlulelweni?`