---
title:  Umhlatshelo kaJesu Ophelele
date:  22/02/2022
---

`Funda: kumaHeberu 7:27 namaHeberu 10:10. Uchazwa kanjani umhlatshelo kaJesu kulezindimana?`

Abapristi bamaLevi—“ababebaningi—ngenxa yokuthi babevinjelwa ukufa ukuze bangaqhubeki njalo njalo nobupristi” (Heb. 7:23, ESV)—baqhathaniswa noJesu, ophila ngunaphakade futhi enobupristi baphakade (Heb. 7:24, 25). Abapristi bamaLevi, zonke izinsuku (Heb. 7:27) naminyaka yonke (Heb. 9:25) babenikela ngezipho nemihlatshelo “engakwazi ukuphelelisa unembeza walowo okhonzayo” (Heb. 9:9, ESV; Heb. 10:1-4).

Kodwa uJesu, wazinikela “kanye kuphela” “umhlatshelo owodwa” (Heb. 10:10, 12-14, ESV) ohlambulula onembeza (Heb. 9:14, Heb. 10:1-10) ususe isono (Heb. 9:26). Umhlatshelo kaJesu muhle ngaphezu kowezilwane ngoba uJesu uyiNdodana kaNkulunkulu (Heb. 7:26-28), owafeza intando kaNkulunkulu ngokuphelele (Heb. 10:5-10).

Ukuchazwa komhlatshelo kaJesu ngokuthi wenzeka kanye kuphela kunemixhantela eminingi ebalulekile.

Owokuqala, umhlatshelo kaJesu usebenza ngokuphelele futhi ngeke uze udlulwe omunye. Imihlatshelo yabaLevi yayiphindwa ngoba yayingenamandla; ukuba kwakungenjalo, ngabe ayikhawukanga ukunikelwa na? njengoba phela  abakhonzayo,  sebehlanjululwe kanye, babengasayikuba novalo ngezono” (Heb. 10:2, ESV).

Oweesibili, zonke izinhlobo zemihlatshelo yaseTestamenteni eliDala zagcwaliseka esiphambanweni. Kanjalo-ke, uJesu akagcini ngokusigeza esonweni (Heb. 9:14), kodwa ubuye asiphe ukungcweliswa (Heb. 10:10-14) ngokususa isono ezimpilweni zethu (Heb. 9:26). Ngaphambi kokuthi abapristi basondele kuNkulunkulu endlini engcwele, bancengele abanye abantu, kwakudingeka bona kuqala, bahlanjululwe, bangcweliswe, banikelwe (Levitikusi 8, 9). Umhlatshelo kaJesu uyasihlambulula, usinikele (Heb. 10:10-14) ukuze sikwazi ukusondela kuNkulunkulu ngesibindi (Heb. 10:19-23) simkhonze “singabapristi bobukhosi” (Heb. 9:14, 1 Petru 2:9).

Okokugcina, umhlatshelo kaJesu uyasondla emphefumulweni.  Usinika isibonelo okufanele sisibuke, sisilandele.  Ngakhoke, eyamaHeberu iyasimema ukuthi sigxilise amehlo ethu kuJesu, kakhulukazi izigameko zasesiphambanweni, silandele ukuhola kwaKhe (Heb. 12:1-4, Heb. 13:12, 13).

`Isiphambano yisisekelo sakho konke okuhle esikuphiwa nguNkulunkulu.  Siyasihlambulula esonweni, sisingcwalise ukuze sikwazi ukukhonza, futhi siyasondla ukuze sikhule. Singazizwela ngayiphi indlela engcono lokho esikuphiwe nguJesu?`