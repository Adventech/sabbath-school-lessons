---
title:  Akunakubuyiselwa
date:  07/02/2022
---

`Qhathanisa kumaHeberu 6:4, 5. Abazalwane babenikweni kuKrestu ngesikhathi besathembekile kuYe?`

Olimini olungumsuka, lwesiGriki, lendimana igcizelela igama elithi ”akunakwenzeka.” Akunakwenzeka ukuthi uNkulunkulu abuyisele labo “abahlubukile” ngoba “ babethela iNdodana kaNkulunkulu okwesibili (Heb. 6:6, ESV). UPawulu ufuna ukugcizelela ukuthi ayikho enye indlela yokusindiswa ngaphandle kukaKrestu (Izenzo 4:12).  Ukusindiswa ngenye indlela akunakwenzeka njengoba kungenakwenzeka ukuthi uNkulunkulu akhulume amanga (Heb. 11:6).

Ukubethela iNdodana kaNkulunkulu okwesibili yisisho esizama ukuchaza into eyenzekayo ebudlelwaneni obuphakathi kukaJesu nomuntu okholwayo.

Ngesikhathi abaholi bezenkolo bebethela uJesu, kwakungenxa yokuthi babesabela izikhundla zabo nokuzimela. Ngaleyo ndlela-ke babenethemba lokugudluza uJesu owayeyisitha esinamandla nesiyingozi kubona. Ngokunjalo, ivangeli liphonsela inselelo ukuzimela komuntu.  Ingqikithi yempilo yobuKrestu ukuthatha isiphambano, uzidele (Math. 16:24). Lokhu kusho ukubethela “izwe” (Galathiya 6:14), “umuntu omdala” (Roma 6:6), nenyama nezinkanuko zayo (Gal. 5:24). Injongo yempilo yobuKrestu ukuthi sizwe okuthile okufana nokufa.  Ngaphandle kokuthi sikuzwe lokhu kufa kuka “mina”, ngeke sikuthole ukuphila okusha uNkulunkulu afuna ukusipha kona (Roma 6:1-11).

Impi ephakathi kukaJesu no “mina” impi eholela ekufeni (Rom. 8:7, 8; Gal. 5:17). Impi enzima, ongeke uyinqobe ngalowo mzuzu. Lendimana ayibhekisile emntwini ozithola ngesinye isikhathi ehluleka kulempi yokulwa “nomuntu omdala” “nenyama.”  Lesi sono sibhekise kulowo othi ngemuva kokuzizwela usindiso loqobo nokuthi lusho ukuthini (Heb. 6:4, 5), abone ukuthi uJesu uyisiphazamiso kuloluhlobo lwempilo afuna ukuyiphila, bese ethatha izinyathelo zokubulala ubudlelwane bakhe noJesu. Okusho ukuthi, uma-nje umuntu engakhethi ngokuphelele ukusuka kuKrestu, lisekhona ithemba lokusindiswa.

`Kusho ukuthini ukufa kuka “mina,” noku “thatha isiphambano”? iyiphi into oyithola ilukhuni kunazo zonke ukuyinikela ukuthi ilawulwe nguKrestu?`