---
title:  Izinto Ezingcono
date:  09/02/2022
---

Ngemuva kwesixwayiso esiqinile nesiqinisekile kumaHeberu 6:4-8, uPawulu uzwakalisa ukwethemba ukuthi abafundayo abahlubukanga eNdodaneni, nokuthi ngeke bahlubuke nasesikhathini esizayo. Ukholwa ukuthi abafundayo bazosamukela isixwayiso, bathele izithelo ezifanelekile. Bafana “nomhlaba” omusha olinywe nguNkulunkulu nothela izithelo azilindele. Labantu bazothola isibusiso kuNkulunkulu (Heb. 6:7), okusho “usindiso” (Heb. 6:9).

`Funda: kumaHeberu 6:9-12. Bala izinto ezinhle ezenziwe abafundi, nabasaqhubeka ukuzenza, bese uchaza ukuthi zisho ukuthini.`

Abazalwane batshengisa uthando lwabo “ngegama” likaNkulunkulu, okusho uNkulunkulu uqobo lwaKhe, ngenkonzo yabo kwabanye abazalwane. Lezi kwakungezona izenzo eziyingqayizivele endulo, kodwa zaziqhubeka njalo kuze kube yisikhathi samanje.  Izenzo eziyivelakancane azitshengisi isimilo somuntu sangempela. Ubufakazi obunamandla bothando ngoNkulunkulu akuzona izenzo “zobuzalwane”, kodwa yilezo zothando kwabanye abantu, kakhulukazi labo abaswele (Math. 10:42, Math. 25:31-46). Ngakhoke uPawulu, unxusa abazalwane ukuthi “bangakhohlwa” ukwenza ukulunga (Heb. 13:2, 16).

Bheka kumaHeberu 6:12. Kuxwayiswa ngokuthi bangabi “buthuntu” noma “bavilaphe” (ESV), okuluphawu lwalabo abazohluleka ukukhula, abasengozini yokuhlubuka (Heb. 5:11, Heb. 6:12).  Ithemba ngeke ligcineke liphila emqondweni-nje, kodwa ngokukholwa okubonakala ngezenzo zothando (Rom. 13:8-10).

UPawulu ufuna ukuthi abafundi balingise labo okuthi ngokukholwa nokubekezela, badle ifa lezithembiso. Usekhulumile ngesizukulwane sasehlane njengesibonelo esingesihle salabo okuthi ngokweswela ukukholwa nokubekezela, bahluleka ukudla ifa elalethenjisiwe.  Usuka lapho aveze uAbrahama (Heb. 6:13-15) njengesibonelo salowo owathi “ngokukholwa nokubekezela” wadla ifa lezithembiso. Uhlu lwezibonelo ezinhle lugcwele abantu bokukholwa kumaHeberu 11, lugcine ngoJesu kumaHeberu 12 njengesibonelo esikhulu kunazo zonke sokukholwa nokubekezela (Heb. 12:1-4). KuSambulo 14:12, ukukholwa, ukubekezela, nokugcina imiyalo kuyizimpawu zabangcwele ezinsukwini zokugcina.

`Ngesinye isikhathi siyadinga ukukhuluma amazwi okuxwayisa kulabo bantu uma sibathanda.  Singafundani kumphostoli mayelana nokuxwayisa nokukhuthaza abanye abantu?`