---
title:  UJesu, iHange Lomphefumulo
date:  10/02/2022
---

UPawulu uphetha isixwayiso sakhe esingohlubuko nokukhuthaza uthando nokukholwa, ngesiqiniseko esihle ngokuchaza isiqiniseko esihle kuKrestu.

`Funda: kumaHeberu 6:17-20.  UNkulunkulu waziqinisekisa kanjani izithembiso zaKhe kithina na?`

UNkulunkulu wasiqinisekisa ngezithembiso zaKhe ngezindlela eziningi.  Okokuqala, uNkulunkulu waqinisekisa izithembiso zaKhe ngesifungo (Heb. 6:17). Ngokusho kweMibhalo, izifungo zikaNkulunkulu kuAbrahama noDavide zaba yisisekelo sokuthi sethembe umusa waphakade kaNkulunkulu kuIsrayeli.  Ngesikhathi uMose ecelela uIsrayeli intethelelo  kuNkulunkulu ngemuva kokuhlubuka bekhonza ithole legolide, wakhomba isifungo esenziwa kuAbrahama (bheka kuEks. 32:11-14, Gen. 22:16-18). Amandla alokhu kunxusa atholakala ekuthini isifungo sikaNkulunkulu asinakuguquka (Rom. 9:4; Rom. 11:28, 29).

Ngendlela efanayo, ngesikhathi uMhlabeleli enxusela uIsrayeli kuNkulunkulu, wakhomba isifungo sikaNkulunkulu kuDavide. UNkulunkulu wayethe: “Angiyikwaphula isivumelwano sami, nokuphumileyo ezindebeni zami, angiyikukuguqula. Ngafunga kanye ubungcwele bami. Angiyikuqamba amanga kuDavide.  Inzalo yakhe iyakuma phakade, isihlalo sakhe sobukhosi sibe njengelanga phambi kwami. Iyakuma phakade njengenyanga, nanjengofakazi othembekileyo osemafwini” (iHubo 89:34-37).  Ngokusho kweTestamente eliSha, zombili izifungo zagcwaliseka kuJesu, imbewu kaAbrahama, owenyuka, wahlala esihlalweni sobukhosi sikaDavide (Gal. 3:13-16; Luka 1:31-33, 54, 55).

Okwesibili, uNkulunkulu uqinisekise izithembiso zaKhe kithina ngokuhlalisa uJesu ngakwesokunene saKhe.  Ukwenyuka kukaJesu kunomphumela wokuqinisa isithembiso esenziwa kwabakholwayo ngoba uJesu wenyuka “njengoVulindlela wethu” (Heb. 6:20, ESV).  Ngakhoke ukwenyuka kusembulela isiqiniseko sosindiso lukaNkulunkulu kithina. UNkulunkulu waholela uJesu enkazimulweni ngokuthi ezwe ukufa ngenxa yabo bonke ukuze alethe izingane eziningi enkazimulweni” (Heb. 2:9, 10). Ubukhona bukaJesu phambi kukaYise “yihange lomphefumulo” (Heb. 6:19), elibambelele esihlalweni sobukhosi sikaNkulunkulu.  Udumo lombuso kaNkulunkulu lwencike ekugcwalisekeni kwesithembiso saKhe asenze kithina ngoJesu.  Sisafuna siphi esinye isiqiniseko?

`Uzwani uma ucabanga ngokuthi uNkulunkulu wafunga kuwena?  Kungani lowo mcabango uwodwa-nje, kufanele ukusize ngesiqiniseko sokusindiswa, nangezikhathi lapho uzizwa ungafanelekile?`