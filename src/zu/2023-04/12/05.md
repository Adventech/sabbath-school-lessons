---
title:  Ngenxa Yesikhathi Esinjengalesi
date:  20/12/2023
---

`Funda u-Esteri 4:1-4. Kungani lokhu kwakubonakala kuyisikhathi esihle sokuba u-Esteri aziveze njengoMjuda na?`

Ngenkathi uModekayi ecela usizo ku-Esteri, u-Esteri wayeshade no-Ahasuerus iminyaka eminingana, kodwa kwakunomthetho e-Persia wokuthi othile akakwazi ukumane aye esigodlweni senkosi engamenyiwe yinkosi. Noma ngubani owayengawuhloniphi lowomthetho wayebasengcupheni yokufa. U-Esteri eyazi kahle ingozi, waya egumbini lesihlalo sobukhosi, engamenyiwe.

Ukholo lukaModekayi lwavusa ukholo luka-Esteri. Umongo wencwadi ka-Esteri utholakala kumazwi kaModekayi ku-Esteri: “Wayesesho uModekayi ukuba babuyisele impendulo ku-Esteri ngokuthi: ‘Ungacabangi enhliziyweni yakho ukuthi wena uyakusinda endlini yenkosi kunabaJuda bonke. Ngokuba uma uthula nokuthula ngalesi sikhathi, ukukhululwa nokophulwa kwabaJuda kuyakuvela kwenye indawo, wena nendlu kayihlo nibhubhe. Ngubani okwaziyo, uma ungafikanga embusweni ngenxa yesikhathi esinjengalesi na?’ ” (Esteri 4:13, 14, NKJV).

Ukholo luka-Esteri lwavivinywa lapho uModekayi enza ubizo lothando lwakhe ngabantu bakhe. Akekho owayazi ukuthi wayengumJuda ngaphandle kukaModekayi, futhi lapho esesithathile isinqumo sokuba yingxenye, akanqikazanga ukubeka impilo yakhe engcupheni.

Ukholo lwakhe kuNkulunkulu lwaluqinile, futhi wayazi ukuthi ngaphandle kosizo lukaNkulunkulu wayengeke aphumelele. Impendulo yakhe kuModekayi yembula ukholo lwakhe: “ ‘Hambani nibuthe bonke abaJuda abakhona eShushani, ningizilele ukudla, ningadli, ningaphuzi izinsuku ezintathu ubusuku nemini; nami nezintombi zami siyakuzila kanjalo, ngingene enkosini noma kungengamthetho; uma ngibhubha, mangibhubhe’ ” (Esteri 4:16, NIV). UModekayi wathumela lombiko kuwo wonke umphakathi wamaJuda eShushani (Susa), futhi ngenkathi bezilile futhi bekhuleka, u-Esteri wazilungiselela umzuzu oyingozi. “Kwathi ngosuku lwesithathu u-Esteri wembatha ingubo yobukhosi, wema egcekeni elingaphakathi lendlu yenkosi malungana nendlu yenkosi; inkosi yayihlezi esihlalweni sayo sobukhosi endlini yobukhosi malungana nomnyango wendlu. Kwathi lapho inkosi ibona u-Esteri inkosikazi emi egcekeni, wafumana umusa emehlweni ayo; inkosi yamelulela u-Esteri intonga yegolide esesandleni sayo. Wayesesondela u-Esteri, wasithinta isihloko sentonga” (Esteri 5:1, 2, NIV).

`KumaJuda esimweni esichazwe ngenhla, umkhuleko ngempela wawungahambisana nokuzila. Okungukuthi, nakuba benza ngokokuzivikela, umkhuleko waba ngumongo wokusabela kwabo. Sifundo sini esisobala esingasithatha kulokhu  na?`