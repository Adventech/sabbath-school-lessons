---
title:  'Ivangeli Laphakade: Umbiko WoMsebenzi'
date:  10/10/2023
---

`Funda iSambulo 14:6, 7. Yiziphi izigaba zomsebenzi kaNkulunkulu ongazikhomba “evangelini laphakade” (NRSV) elethulwa yingelosi yokuqala emibikweni yezingelosi ezintathu?`

Yilapha kuphela Ezibhalweni lapho amagama “laphakade” ne “vangeli” exhumene khona. Ivangeli liyizindaba ezilungileyo zomusa onikezwa kubo bonke ngoJesu Kristu. Yena weza emhlabeni wethu ukuzosibonisa “umusa neqiniso” (Johane 1:14). Yena waphila impilo engasono futhi wafa esiphambanweni njengomhlatshelo esikhundleni sethu ukuthwala izono inhlawulo yezono zethu (Isa. 53:4, 5; 1 Pet. 3:18). Yena wavukela ekuphileni, wabuyela ezulwini, waphakanyiswa nguBaba, futhi namuhla uyasinxusela endaweni engcwele yasezulwini (Samb. 1:18, Zenzo 2:33, Heb. 7:25). Kungekudala Yena uzofeza isithembiso Sakhe esikhulu kunazo zonke—ukubuya ngobukhosi nenkazimulo, futhi, ekugcineni, ngemuva kweminyaka eyinkulungwane asungule umbuso kaNkulunkulu emhlabeni (Johane 14:1–4, Zenzo 1:11, Samb. 21:1–4). Lawa ngamaqiniso abalulekile evangeli laphakade.

Nakuba kunjalo, iqiniso lokuthi lombiko ungowaphakade kuyamangalisa. Linye kuphela ivangeli elingasisindisa thina. Ngeke laguquka kuze kupheleliswe umsebenzi kaNkulunkulu. Ngeke kube khona elinye ivangeli. Izimfundiso ezikhohlisayo zifika zidlule (Efes. 4:14), kepha umbiko wosindiso, ivangeli laphakade, aliguquki, futhi labo abalikholwayo futhi baliphile ngokulalela bayovuzwa (buka uDut. 5:33, Rom. 2:6).

Ukuthunywa okufanayo nokwanikezwa abafundi bokuqala kunikezwa thina namuhla. Kumele siqhubeke nomsebenzi wokwenzela uKristu abafundi yonke indawo. Kodwa hlobo luni lwabafundi na? Abantu abalungileyo, abathembekileyo, abazinikele ngokuphelele, abathandayo na? Lezizimpawu zisemqoka, kodwa azanele. Kumele senze abafundi abazogxila ezithakweni zebhayibheli zobufundi (Luka 9:23; Johane 13:34, 35; 2 Kor. 5:17) ngenhloso enkulu: yokulungela kanye nokulungiselela abanye ukuza kwesibili kweNkosi, uJesu Kristu.

“Ukumenyezelwa kokwahlulela [Samb. 14:6, 7] yisimemezelo sokuba seduzane kokuza kukaKristu. Futhi lokhu kumemezela kubizwa ngevangeli laphakade. Ngalokho ukushumayela ukuza kwesibili kukaKristu, ukumemezela ukuba seduze kwako, kuvezwa njengengxenye esemqoka yombiko wevangeli.”—Ellen G. White, Christ’s Object Lessons, pp. 227, 228.

`Lomqondo wokwahlulela uxhumene kanjani “nevangeli laphakade” embikweni wengelosi yokuqala na? Kungani ivangeli kumele libe ngumongo wokwahlulela na?`