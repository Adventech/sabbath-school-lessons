---
title:  'UNkulunkulu Obuqu Buthathu: Indabuko YoMsebenzi'
date:  08/10/2023
---

Umsebenzi kaNkulunkulu Ezibhalaweni unoJesu phambili kanye naphakathi njengokuphela kwendlela yosindiso. UKristu ngoKwakhe wamemezela: “ ‘Mina ngiyindlela, neqiniso, nokuphila; akakho oza kuBaba ngaphandle kwami’ ” (Johane 14:6, NKJV). Kodwa uJesu futhi usilekelela ekuqondeni ukuba ngumongo kaNkulunkulu obuqu buthathu emsebenzini Wakhe.

Konke uKristu ayekwenza kwakungokuka noma kusuka ku Yise oseZulwini (buka uJohane 4:34; Johane 5:30; Johane 12:45). Nakuba kunjalo, kumele sikhumbule njalo ukuthi umsebenzi kaJesu awuqalanga ngenkathi efika lapha emhlabeni. Wawamukela kuYise ngaphambi kokudalwa komhlaba wethu (qhathanisa no Efes. 1:4, 1 Pet. 1:20).

Ngakhoke, uNkulunkulu wahlela ukufinyelela Kwakhe esintwini ngaphambi kokuba abeke izisekelo zomhlaba wethu, futhi wangena ngenhloso emlandweni wesintu ukuze afeze lenhloso.

Indodana yadala umhlaba (Johane 1:3) futhi “ekugcwalisekeni kwesikhathi” (Gal. 4:4, NKJV), uNkulunkulu wabonakalisa uthando Lwakhe ngokuthumela iNdodana Yakhe lapha (Johane 3:16, 17). Indodana yeza, yafa esiphambanweni, futhi yanqoba ukufa. Kwathi, ngokuthunyelwa nguBaba, uMoya weza lapha (Johane 14:26, Johane 16:7), uqondisa izwe (Johane 16:8-11), futhi namuhla uqhubeka nomsebenzi kaBaba neNdodana ngokunikeza amandla kanye nokuthuma abantu bakaNkulunkulu ngomsebenzi (Johane 14:26; Johane 16:13, 14).

`Funda uJohane 20:21, 22. Kumele ukuqonda kokuthi umsebenzi udabuka kuBaba, iNdodana, noMoya oNgcwele kuwubumbe kanjani umsebenzi wethu na?`

Nakuba igama “isithathu” lingatholakali eBhayibhelini, ubufakazi bokusebenza kwabathathu buningi. Ngokwesibonelo, ngemuva kovuko, uKristu wabonakala kubafundi Bakhe futhi wabathembisa: “ ‘ngiyakuthumela kini isithembiso sikaBaba; kepha hlalani emzini, nize nembathiswe amandla avela phezulu’ ” (Luka 24:49, NIV). Lapha sithola iqiniso lomsebenzi wobuNkulunkulu emushweni owodwa: isithembiso sikaBaba, isiqiniseko seNdodana sokugcwaliseka kwesithembiso, kanye nesithembiso uqobo, ukuza kukaMoya oNgcwele (buka noLuka 3:16; Zenzo 1:4, 5, 8).

Sifunda kulokhu ukuthi umsebenzi akuwona owethu. ungokaNkulunkulu obuqu buthathu. Ngalokho, ngeke ungaphumeleli.

`UBaba, iNdodana, noMoya oNgcwele bonke bayingxenye emsebenzini wokusindisa imiphefumulo. Kungani kumele uthole lomcabango ududuza kakhulu na?`