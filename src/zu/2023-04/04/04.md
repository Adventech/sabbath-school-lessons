---
title:  Umoya Ka Abrahama Wokukhuleka
date:  24/10/2023
---

`Funda uGenesisi 18:23-32 no Jakobe 5:16. Lokhu kumele kusifundiseni ngamandla okukhulekela abanye na?`

Inkulumo phakathi kukaAbrahama noNkulunkulu ingumfanekiso, ingokumele, ukukhulekela abanye. UAbrahama wethulwa kulesisahluko njengonxusela phambi kukaNkulunkulu abantu base-Sodom ne-Gomorrah. Wayebancengela, ebamele; okungukuthi, ngendlela ethile wayenza njengomfanekiso, uphawu, lukaJesu njengoMxuseli wethu phambi kukaBaba. Umsebenzi wethu namuhla uyophumelela kuphela uma siqhubeka naloluhlobo lomkhuleko.

UAbrahama wayefunde ukuthanda abahlali base-Sodom ne-Gomorrah, kanye namanye amadolobha ayeseduzane. Yingakho umkhuleko wakhe uthembekile futhi ukholekile. Wayeselwile namakhosi athile ayenqobe amakhosi ase-Sodom ne-Gomorrah. Esenqobile, u-Bera, Inkosi yase-Sodom, yeza izohlangabeza uAbrahama kanye no-Melchizedek. U-Bera wacela nje abantu bakhe babuyiselwe emakhaya abo: “ ‘Ngiphe abantu, uzithathele impahla’ ” (Gen. 14:21, ESV). Lokhu yinkomba yothando lwalenkosi ngabantu bayo. Njengoba olunye lwezimpawu ezinkulu zikaAbrahama kwakuluthando, wayewathanda amakhosi ase-Sodom ne-Gomorrah, futhi wakhulekela wona nabantu bawo. “Ukuthanda imiphefumulo ebhubhayo kwakuqhuba umkhuleko kaAbrahama.”—Ellen G. White, Patriarchs and Prophets, p. 140.

UAbrahama wasebenzisa ukuzithoba kanye nokuqinisela emikhulekweni yakhe. Lapho uNkulunkulu amukela isicelo sakhe sokuqala, sokusindisa idolobha uma kukhona abantu abangu-50 abalungileyo kulo, waqhubeka nokunxusela kwakhe.

Ukusebenza kwethu ngeke kwaphumelela ngaphandle komkhuleko, ukukhulekela abanye. Emuva kokuhlangana nothile, ngemuva kokushumayela noma ukufundisa ngeBhayibheli, kumele sikhulekele abantu esixhumane nabo. UNkulunkulu uyayinaka lemikhuleko ekuthinteni izinhliziyo zabantu esixhumane nabo. Akuwona amazwi noba ubuciko bokukhulma okuyoguqula izihloba zethu noma abantu esibaziyo— nguMoya oNgcwele. Yingakho kunoma yikuphi ukusebenza esikwenzayo, kumele sikhulekele umuntu ngamunye.

`Funda abaseRoma 8:34 namaHeberu 7:25. Yini esiyitshelwayo mayelana nalokho uJesu asenzela kona, futhi leliqiniso lingasisiza kanjani ekuqondeni kangcono indima yethu njengabanxuseli babanye na?`