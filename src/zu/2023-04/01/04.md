---
title:  UNkulunkulu Owaba Munye Kanye Nathi
date:  03/10/2023
---

ITestamente Elidala lethula indlela uMdali aqala ngayo ukugcwalisa uhlelo ngabantu okwakumele bamele Yena nenhloso Yakhe emhlabeni. Konke uNkulunkulu akwenza kwakuhambisana nohlelo lomsebenzi Wakhe. Ngomprofethi uIsaya, uNkulunkulu wathi: “ ‘NginguNkulunkulu, futhi akeko omunye ofana Nami, omemezela isiphetho ekuqaleni, . . . ethi, “Inhloso Yami iyosungulwa, futhi ngiyofeza ngokokuthanda Kwami” ’ ” (Isa. 46:9, 10, NASB). KwiTestamente Elisha, nokho, isifiso sikaNkulunkulu sokuba nesintu sithatha esinye isigaba. Ngokwenziwa umuntu kukaKristu, okwakuyisithembiso nje Ensimini yaseEdene (Gen. 3:15) kuba yinto eyenzeka ngempela.

`Funda umbiko wesimemezelo sokuzalwa kukaJesu kuMathewu 1:18-21. Yiziphi izinto ezisemqoka lombiko ozisho kithina ngoNkulunkulu na?`

“UNkulunkulu unathi.” Immanuel. UNkulunkulu wayehlale phakathi kwabantu Bakhe endaweni engcwele, futhi manje wayehlala phakathi kwabo emuntwini onguJesu waseNazaretha. Nembala, ngokuzalwa kukaJesu, uNkulunkulu wethula ngezindlela eziphathekayo isifiso Sakhe esiqhubekayo sokuba nathi ngokwesimo nangokomsebenzi: Indodana kaNkulunkulu yayingumuntu ngokuphelele futhi inguNkulunkulu ngokuphelele, futhi nguYena owaqinisa, “ ‘Ngiyindlela, neqiniso, nokuphila. Akekho oza kuBaba ngaphandle kwaMi’ ” (Johane 14:6, NKJV).

`Funda uJohane 1:14-18. Yini ongayifunda ekubeni ngumuntu kukaKristu ngomsebenzi kaNkulunkulu kithina na?`

UNkulunkulu waqhubeka nomsebenzi Wakhe kwasekuthi, ngoJesu Kristu, wabakhona ngokwenyama phakathi kwabantwana Bakhe. “Ozelwe yedwa kuYise, egcwele umusa neqiniso” (John 1:14, NIV), wagcwalisa iziprofetho zeTestamente Elidala futhi, ngokuhambisana nohlelo lwezulu, waba munye nathi, uNkulunkulu enyameni yomuntu. UNkulunkulu womsebenzi wayeqhubeka nokufeza inhloso Yakhe.

`Cabanga ngokuthi kusho ukuthini ukuthi uthando lukaNkulunkulu ngathi lukhulu kangangokuba weza kithi ngesimo sobuntu bethu. Kumele sisabele kanjani kuloluthando, ikakhulu ngokomsebenzi wethu kwabanye na?`