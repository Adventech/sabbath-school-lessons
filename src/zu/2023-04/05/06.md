---
title:  Ngilapha, Thuma Mina
date:  02/11/2023
---

Indaba kaJona imangalisa kakhulu. Ukuthi uNkulunkulu wayengasindisa abantu baseNiniva ngaphandle kokufakaza okuntulayo kukaJona kuyisikhumbuzo sokuthi indima yethu ngeyokuba ngumgudu nje kaNkulunkulu, okunguyena kuphela ongakhuza futhi aguqule izinhliziyo. Iyisikhumbuzo sokuthi uNkulunkulu ufuna nje izithunywa ezivumayo nezithobekile ezizolandela ukukhomba Kwakhe

`Funda uIsaya 6:1-8. Yimuphi umqondo ongumongo ovezwa yilesisahluko na?`

Ubizo lukhona. UNkulunkulu ufuna abavuma ukuzinikela. Kumele sisabele lolubizo ngokuzinikela ebuholini Bakhe, silalele izwi Lakhe, bese sikhetha ukulalela lokho asitshela kona.

Indaba kaJona yembula futhi uthando lukaNkulunkulu lwabantu abaphila lapho uthando Lwakhe lungezwakali khona futhi nezwi Lakhe lingaziwa. Njengalokhu uNkulunkulu adabukela iNiniva, udabukela izigidi zabahlala emadolobheni namuhla, lapho izakhiwo zithathe indawo yesihlahla nezimbali, futhi umsindo oqhubekayo wenza kube lukhni ukuthula futhi ulalele. NgeNiniva uNkulunkulu wathi, “abakwazi ukwahlukanisa isandla sokunene nesokhohlo” (buka uJona 4:11, ESV). UNkulunkulu udinga izithunywa ezivumayo ukuthatha umbiko wakhe wethemba kulabo abenganyelwe ngukuxakeka kanye nobubi bokuphila.

UIsaya wezwa izwi lithi, “Ngubani ozohamba na?” Izothini impendulo yakho na?

`Inselele: Ekhasini elingabhaliwe noma encwadini yakho yomkhuleko, yenza uhla lwabantu abangu-10 owaziyo ukuthi abakholwa. Sizobabiza “ngabafundi” bakho. Babhale ngamagama abo uma kungenzeka. Lugcine eduzane loluhla, futhi kuyo yonke lekota, nsuku zonke khulekela ngamunye kubafundi bakho abangu-10. Khulekela ukuba uNkulunkulu akusiza ube nobungani nalabo owazana nje nabo. Khulekela ukuba ube nobungani obujulile, nobusondelene, nobethembanayo kanye nabo. Lapho ubudlelwane bukhula, bukisisa futhi ulalelisise ukuze ukwazi ukubona izidingo zabo, ukulimala kanye nobuhlungu. Bese ukhulekela ukuba uNkulunkulu ahlangabezane nezinswele zabo.`

`Inselele Ethe Xaxa: Khetha idolobha eliseduzane nawe kanye nelinye elikwenye ingxenye yomhlaba. Qala ukukhulekela abantu abahlala kuwo nabasebenza kuwo. Cela uNkulunkulu afake ubukhona bama-Adventist kuwo angakwazi ukwabelana ngeqiniso njegalokhu silazi—iqiniso mayelana nokuza kukaJesu maduzane.`