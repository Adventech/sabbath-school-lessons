---
title:  'Izaba Zethu: Ukunyinya'
date:  31/10/2023
---

Amava kaJona esiswini senhlanzi (buka uJona 2) ayeyisibonakaliso esikhulu sothando nomusa kaNkulunkulu, futhi umkhuleko kaJona wembula ukuthi akawugejanga umbiko kaNkulunkulu wothando. Kodwa ngoba waba nokunqwamana okumangalisayo noNkulunkulu kwakungasho ukuthi imikhuba yakhe emidala nokubuka kwakhe kwakuzoguquka kalula, nakuba aya eNiniva.

`Funda uJona 3. Abantu basabela kanjani kulokho uJona akushumayela na? Yiziphi izifundo esingazithola lapha ngokufakaza na?`

Nakuba yayinjani imizwa kaJona ngabantu baseNiniva, washumayela lokho uNkulunkulu ayemtshele kona, futhi imiphumela yamangalisa. AbaseNiniva bathinteka baphenduka! Yebo, uJona kwafuneka edlule kokuningi, ukwenza lokho ayengafuni ukukwenza, kodwa esekwenzile, uNkulunkulu wadunyiswa.

Ngalokho, umsebenzi kaNkulunkulu uqhubekela phambili emahlombeni alabo abavumayo ukuzinikela, nakuba kungavumi. Okwethu kumele kuvumele okukaNkulunkulu ngabalahlekileyo. NjengoJona, siba nako ukucwasa okusivimbela ekufinyeleleni kothile noma kwabathile.

Ukubhekana nokucwasa kwethu kudinga ukuzithoba. Ukusebenza futhi kudinga isikhathi kanye namandla emizwa. Ukutshala ezimpilweni zabanye futhi ubanakekele ngempela kungaba ngumthwalo. Esikhathini lapho siba nengcindezi ekubhekaneni nezimpilo kanye nezinkinga zethu, ukuphasa omunye kungabukeka kukhathaza kakhulu emoyeni.

Futhi ekugcineni, ukuba yingxenye yomsebenzi kuvama ukufuna ukuba siguqule indlela esicabanga ngayo ngokusetshenziswa kwemali yethu. Noma kumayelana nokunakekela abantu, ukuthenga okubhaliwe nokokuvangela, noma ukukhokhela izinsiza, noma uthola isikhathi sokusebenza, kunezindleko ezihambisana nokusebenza. Noma kuthatha siphi isimo, ukusebenza kudinga ukuzinikela.

Izindaba ezinhle ngukuthi nangaphandle kokusilela kukaJona, uNkulunkulu wasebenza ngamandla ekuguquleni abaseNiniva. Ngokudabukisayo, uJona akabelananga nalesosibusiso senjabulo yasezulwini.

`Yikuphi ukuzinikela uNkulunkulu acela wena ukwenze—noma ulungele ukukwenza—ngenxa yokwabelana ngothando Lwakhe nomunye na? Uthemba kanjani ngokuphelele ukuthi Yena uyosigcwalisa isithembiso Sakhe sokunothisa impilo yakho ngokuzinikela na?`