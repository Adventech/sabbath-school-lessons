### Yeka Ukukhuluma Uqale Wenze Okuthile!

Eminyakeni eminingi edlule, elinye lezischicilelo zama-Adventist lashicilela umfanekiso wexhaphozi elibi. Njengalokhu abantu babedlula phakathi kulo, babevama ukwehluleka bawele kulo. Izililo zabo zokufa zazizwakala kuso sonke isigodi esiseduzane. Kwakwesabeka.

Abantu besigodi babanomhlangano. Empeleni, baba nemihlangano eminingi yesigodi. Imicabango eyahlukene kanye nemibhalo yethulwa ihlaziya imbangela futhi kokunye inikeza nezisombululo. Kodwa akuzange kwenziwe lutho ngaphandle kokuqhubeka nokuhlangana nokukhuluma. Ekuhambeni kweminyaka, izingxoxo zaqhubeka. Abantu baqhubeka nokubhala ngalesisihloko. Izikhulumi eziqavile zafika. Izindali zabakhona ukuthola imali ukuze kube nokudla kwalabo ababezinikela ekuhlaleni kulemihlangano. Ekugcineni, imali yabakhona yokwakha igumbi elingangeni umsindo ukuze ukukhala kwalabo ababelahleka futh befa ingaphazamisi izingxoxo eziqhubekayo. Kodwa akekho owenza okuthile ukusiza labo ababesenkingeni. Futhi akekho nowazama ukuvimbela ukuba kungabiko muntu ocwila exhaphozini. Baqhubeka nokukhuluma kuphela.

Ibandla ngokubanzi kanye neklasi lakho leSikole seSabatha ngokukhethekile alifuni ukuba njengalabo bantu kulesiya sigodi. Siyasithanda isikhathi sethu ndawonye sokukhuleka, ukucabanga, ukwabelana, nokuxoxa. Kodwa silangazelela ukwenza okungaphezulu kwalokho fuhi empeleni senze okuthile kulabo abasizungezile. Sifuna ukwenza umehluko emiphakathini yethu nasemhlabeni wonke. Sifuna umsebenzi upheleliswe, futhi sifuna uJesu abuye.

Isifundo seSikole seSabatha Sabantu Abadala salonyangantathu sihlelelwe ekusibhekiseni ekuphumeni senze okuthile. Sizohlola izindaba eziningi ezimangalisayo zeBhayibheli. Sizofunda ngamava athathekisayo nemifanekiso. Sizofunda ngezinsiza ezikhona zokusisiza ekufinyeleleni komakhelwane bethu (ikakhulu kulabo abangewona amaKristu). Kodwa lokho kuyobe kuyizindlela zokufanekisa nokusikhuthaza. Umongo wesifundo ngasinye yilokho okuyobe kwabelwana ngako njalo ngoLwesine—inselele yokuphuma kube khona esikwenza ngempela.

Sizokwabelana ngemicabango futhi sihlinzeke ngezinsiza nemiqondo ongasebenza ngayo. Kuthi ngoLwesine ngalunye lwesifundo sinikeze izinselelo eziqhubekayo. Kuzoqala ngokulula. Kuthi ngokuhamba kwekota, kuyoba nokukhula okunyenyayo nokusobala kwezinselelo. Umgomo ngowokuthi ngamunye kithina samukele inselelo, sikhulekele uMoya oNgcwele usihole, sisebenzise lokho esikufundile, bese sichitha imizuzu embalwa ngeviki elilandelayo sixoxa ngokuthi kuhambe kanjani. Lesi akusona isikhathi sokuzidla, kodwa yisikhathi sokwabelana—ngokuhambe kahle nokungahambanga kahle. Lapho sabelana, iqoqo liyoba nemibono. Uhla lwemikhuleko luyokhula.

Ekugcineni, kuyisifiso sethu ukuthi lonyangantathu akhumbuleke, kodwa hhayi ngemicabango ekhumbulekayo, izindaba, noma imiqondo ejulile yezibhalo. Lokho kungaba khona—kube kuningi. Kodwa kuyisifiso sethu ukuthi sibuke emuva kulekota njengesikhathi uMoya oNgcwele owathatha imizamo yethu ephansi futhi wenza imisebenzi yezimangaliso yokuphakamisa nokukhazimulisa igama Lakhe.

_Izizinda ze-Global Mission zasungulwa okokuqala yi-General Conference ngo-1980. Zisebenza ngaphansi kokuqondiswa yi-General Conference Office of Adventist Mission. Kumanje kunezizinda eziyisithupha. Inhloso yazo ngeyokusiza ibandla likwazi ukusungula amaqembu amasha amakholwa phakathi kwamaqembu amakhulu angewona amaKristu emhlabeni._

_Ngesikhathi salombhalo, abaqondisi balezizinda (Petras Bahadur, Richard Elofer, Kleber Gonçalves, Clifmond Shameerudeen, Doug Venn, Greg Whitsett), besizwa ngu-Gary Krause (director, Adventist Mission), Homer Trecartin (retired director, Global Mission Centers) no Jeff Scoggins (Global Mission planning director), ngokuhlanganyela babbhale Lesisifundo SaBantu Abadala. Ukuthola kabanzi, sicela uye ku www.GlobalMissionCenters.org_