---
title:  Indlela KaJesu kanye Nempendulo
date:  13/11/2023
---

IBhayibheli lisitshela ukuthi ummeli weza ukuzovivinya uJesu, kodwa uJesu wayezazi izinhloso zakhe. Nembala, uNkulunkulu uyakwazi ukulangaza kanye nokufisa kwezinhliziyo zethu ngaphezu kokuba sikwazi thina. Futhi ngempela asiyazi inhliziyo noma izinhloso zalabo abasibuzayo akunjalo na?

Ngezinye izikhathi abantu bezinye izinkolo basibuza ngokholo lwethu. Ngokwesibonelo, abahlobo bethu abangama-Muslim babuza imibuzo emayelana nobunkulunkulu bukaJesu, njengokuthi, “Kuphi eBhayibhelini lapho uJesu athi Yena unguNkulunkulu na?” noma “Kungani sithi munye uNkulunkulu kodwa kube kunabantu abathathu kwiSithathu na?” Nakuba lena ibukeke iyimibuzo ehambela phambili, kodwa isidingo senhliziyo ngoJesu singaba yiqiniso futhi singamela ukulangaza okujulile noma ukuntula kulabo ababuza lemibuzo. Asizazi izinhliziyo zabo; asidingile ukuzazi. Kumele nje sisebenzele abanye kangangokuba sinako, noma izinhloso zabo zinjani.

`Funda uMathewu 26:56; Izenzo 17:11; 1 Korinte 15:3, no 2 Timothewu 3:16. Lezizindimana zisisiza kanjani ekuqondeni impendulo kaJesu kummeli kuLuka 10:26 na?`

Ngezinye izikhathi sifuna izimpendulo kodwa asiwenzi umsebenzi wokuzithola. UJesu wathi: “ ‘Yini ebhaliwe Emthethweni na? Uwufunda kanjani na?’ ” (Luka 10:26, ESV). UJesu wakhomba entweni ebalulekile yokufunda. Kunokuba silalele kuphela okushiwo ngabanye, sidinga ukufunda Izibhalo (Izwi likaNkulunkulu) ngokwethu. Izimpendulo sezilapho, futhi uMoya oNgcwele usebenza ezinhliziyweni zethu ukugcizelela lokho esidinga ukukwenza.

UNkulunkulu usinikezile Izwi Lakhe. Kulo, singathola lonke iqiniso esidinga ukulazi mayelana nendlela okumele siphile ngayo, mayelana nendlela okumele siphathe ngayo abanye abantu, nangendlela “esingazuza ukuphila okuphakade” ngayo. Ngeqiniso, ikhona indima yothisha nabafundisi, kodwa ekugcineni, kumele siye eBhayibhelini ukuthola amaqiniso abalulekile. “Izwi lakho liyisibani ezinyaweni zami nokukhanya endleleni yami” (Hub. 119:105, NKJV). Lendimana ayiyona nje inkondlo; iyiqiniso elingcwele, elisikhomba Ezwini likaNkulunkulu nokubaluleka kwalo kwikholwa.

`UJesu Izwi likaNkulunkulu elenziwe inyama, wayekhomba abantu njalo Ezwini Elibhaliweyo. Lokhu kumele kusitsheleni ngokubaluleka kweBhayibheli nokuthi kungani kumele silahle izimfundiso ezifiphaza ukuthembela kwethu eBhayibhelini na?`