---
title:  Ukuzuza Ukuphila Okuphakade
date:  14/11/2023
---

`Funda uLuka 10:27, 28. Yathini impendulo yesazi somthetho embuzweni waso?`

Ummeli wayebuze umbuzo, futhi yena ngokwakhe wanikeza impendulo: “ ‘ “Woyithanda iNkosi uNkulunkulu wakho ngayo yonke inhliziyo yakho . . .” “nomakhelwane wakho njengalokhu uzithanda wena” ’ ”(Luka 10:27, NIV).

Yathini impendulo kaJesu na? Yena wathi, “ ‘Uphendule kahle’ ” (Luka 10:28, NKJV). UJesu wayeseqhubeka nokumphosela inselele yokuba enze okuthile ngako, ngokuthi, “ ‘yenza lokho, uzakuphila’ ” (Luka 10:28, NKJV).

Kumakholwa amaningi, ukunikeza izimpendulo okuyizona mayelana nemfundiso nokholo akulukhuni. Inselele, kunalokho, iza ekwenzeni lokho abakwaziyo ukuthi kulungile nasekulandeleni lokho abakukholwayo. Abantu abaningi okuthi, nakuba bazi ngokwanele ukuba bangasindiswa, bayolahlwa ngoba abazange balalele lokho ababekwazi. Lubaluleke kangako loludaba. Ukwazi nje ngokuthanda uNkulunkulu nomakhelwane wakho akwanele. Kumele ukwenze!

`Funda uJakobe 2:17-22. Lezizindimana zihambisana kanjani nalokho uJesu akusho kummeli na?`

Uma simthanda uNkulunkulu, sizofunda Izwi Lakhe, sizokhuleka, sizogcina imithetho Yakhe, futhi sizolalela izwi Lakhe “ngenhliziyo yethu yonke.” Uma ngithi ngiyabathanda abanye, kodwa ngingabanaki abanye enkonzweni, noma uma ngingazinaki izidingo zabanye uma ngikwazi ukusiza, luhle ngani ukholo lwami na? UbuKristu abulona nje uhlelo lwezinkolelo; buyindlela yokuphila.

“Uma umzalwane noma umzalwanekazi ehamba ze, eswele ukudla kwemihla ngemihla, kusho omunye kini kubo ukuthi: ‘Hambani nibe nokuthula, nifudumale; nisuthe,’ kepha ningabaphi lokho okudingwa ngumzimba, lokhu kusizani na?” (Jakobe 2:15, 16, NKJV).

`Ukhathazeka kangakanani ngempilonhle yabanye na? Uwalandela kanjani amazwi kaPawule: “Yilowo nalowo angabheki okwakhe, kepha yilowo abheke nokwabanye” (Fil. 2:4, NKJV)? Ngomusa kaNkulunkulu, ungafunda kanjani ukukhathazeka ngabanye na?`