---
title:  Isisekelo SesiProfetho
date:  06/11/2023
---

`Funda uLuka 24:36-49. Yini eyenzeka lapha, futhi kungani lokhu kwaba ngamava aguqulayo kubapostoli na?`

Kuyathathekisa ukuthi ekuqaleni abafundi abazange bakholwe ngenxa yokwesaba. Kwathi, emuva kokubona uJesu kanye nokuqinisekiswa ngokuthi nembala wayephila, abazange bakholwe ngenxa yenjabulo (Luka 24:41). Usuke waba nomuzwa wokuthi okuthile kuhle kakhulu ukuba kube yiqiniso na? Lokhu kwaba ngamava kubafundi nakwabanye egumbini eliphezulu.

Uma uJesu wayengabashiya nalamava kuphela, nokho, kwakuyothi ekuhambeni Kwakhe, ukholo lwabo luphele ngokushesha. Ngokuhamba kwesikhathi amandla amava ayeyofiphala; babeyokhohlwa, noma baqale, mhlawumbe, nokungabaza. Ngalokho, uJesu akagcinanga ngokubabonisa amanxeba akhe kanye nokudla inhlanza phambi kwabo. Kunalokho, Yena wabe esebabuyisela Ezwini futhi wababonisa isisekelo sesiprofetho somsebenzi Wakhe. Okungukuthi, noma ngabe amava makhulu kangakanani ababanawo kanye Naye, uJesu wayesafuna ukukholo lwabo luzinze Ezwini likaNkulunkulu.

“ ‘Yiwo lawo mazwi ami engawakhuluma kini ngisenani okuthi: ‘Kumelwe ukugcwaliseka konke okulotshwe ngami emthethweni kaMose, nakubaprofethi nasemaHutsheni’ ” (Luka 24:44, NKJV).

Lapha, futhi, sithola isisusa esinamandla sokufakaza, sokusebenza: Izwi likaNkulunkulu. UJesu wayazi ukuthi ukuqinisa amava abafundi, babedinga ukuqonda isizathu sokufa Kwakhe nokuthi ukuvuka Kwakhe kwakuphawula ini. Babedinga kuguqulwe indlela yabo yokubuka izwe isuke kweyepolitiki nombuso wasemhlabeni iye esisombululweni esikhulu sesono kanye nokunqoba kukaKristu phezu kokufa. Ivangeli lalingaphezulu kakhulu kunokuzuza ubukhosi bukaIsrayeli kwezepolitiki. Lalembula ukunqoba kukaKristu phezu kukaSathane futhi kuqinisekisa ukuthi ngelinye ilanga bonke ububi emhlabeni buyobhujiswa, nokuthi umhlaba uyodalwa kabusha, nokuthi uNkulunkulu uyoba phakathi kwabantu Bakhe. Yena “wavula ukuqonda kwabo” (Luka 24:45, NKJV) ukuze bakwazi ukuqonda lamaqiniso, okwakumele babelane ngawo nezwe.

Amava ethu noJesu awakwazi ukuphaseka ngaphandle kwesisekelo seZwi Lakhe, kufaka neziprofetho ezikhomba emlandweni nasezigamekweni eziholela, futhi nezifaka, ukuza kokuqala nokwesibili kukaKristu. Ngamalamaqiniso eqondisiswa, singakulungela futhi sigqugquzeleke ukusebenza.

`Uzinze kangakanani kwiziprofetho ezikhomba kuKristu, kokubili ukuza Kwakhe kokuqala nokwesibili na? Ikakhulu ezinsukwini zokugcina, kungani kumele sizinzile Ezwini likaNkulunkulu, kuhlangene neziprofetho, futhi kungani ukuziqonda kusemqoka kakhulu, ikakhulu ngokomsebenzi na?`