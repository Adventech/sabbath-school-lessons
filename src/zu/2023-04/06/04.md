---
title:  Ukulinda kanye NokuSebenza
date:  07/11/2023
---

ULuka uphetha ngokukhuphukela ezulwini kukaJesu (Luka 24:50-53). Kodwa lokho akukona ukuphela kwendaba. Umbhali, uLuka, uyaqhubeka, ngokubhala incwadi yeZenzo. Ngaphambili kokuba uJesu akhuphukele ezulwini, wanikeza abafundi umsebenzi, isithembiso, kanye nemiyalezo yangalesosikhathi yokuba balinde eJerusalema “amandla avela phezulu” (Luka 24:49; buka futhi Izenzo 1:4–8).

UJesu wayaleza bafundi ukuba balinde eJerusalema aze Yena agcwalise isithembiso Sakhe sokuthumela Isithembsio sikaBaba (uMoya oNgcwele), owayezobanika amandla okufakaza eJerusalema, eJudiya, eSamariya, nangale.

`Funda Izenzo 1:12-26. Abafundi, manje sebelinganiselwa ku-120 wamadoda nabesifazane, babenzani ngenkathi belindile na?`

UJesu wayenikeze abafundi umsebenzi osobala: kwakumele bafakaze Ngaye emhlabeni. Ngalokho, ngenkathi belindile, balungiselela umsebenzi wabo ngezindlela ezimbili. Okokuqala, uLuka uthi baqhubeka ngobunye emkhulekweni nasekunxuseni. Kwakungekho kungabaza emiqondweni yabo mayelana nomsebenzi uJesu ayebanikeze wona, futhi ngamunye babewamukele lowo msebenzi. Lokho kwabakhuthaza ukuba babemunye emkhulekweni. ULuka akasho ukuthi babekhuleka ngani, kodwa kunesiqiniseko sokuthi babekhulekela ukuhlakanipha, amandla, kanye nesibindi sokugcwalisa umsebenzi ndawonye. Yisibonelo kithi lesi.

Into yesibili abayenza ngenkathi belindile kwakungukulungisa izinhlelo zomsebenzi wabo. UJudas wayekhaphele uJesu ukuba abulawe futhi naye wazibulala. Lokho kwashiya isikhala kwabayishumi nambili. Ngalokho, besalindile, abafundi bafuna iseluleko sikaNkulunkulu futhi bakhetha ozogcwalisa isikhala. Empeleni, abafundi babezihlela futhi beceba ukuqala umsebenzi wabo. Ekwenzeni lezizinqumo, uPetro wadlala indima yokuhola. Akekho owaphikisana nokwenza kwakhe; bonke babona ukuhlakanipha kukaNkulunkulu kukho. Kwakunokuqonda kanye nokuthemba kokuthi uNkulunkulu wayenza futhi esebenza phakathi kwabo. Isikhathi sabo sokulinda sasingesona eseze kodwa sasigcwele inhloso kanye nokwenza okuqhutshwa ngumsebenzi.

Lapho silindele ukuthelwa kukaMoya oNgcwele ukuba asilekelele ekuqedeni umsebenzi omkhulu kaNkulunkulu, kumele sibemunye ukuze sikhuthazane (Heb. 10:24, 25), sikhulekela uMoya oNgcwele kaNkulunkulu. Futhi, kumele sizihlele thina kanye nebandla lethu ngenhloso kaNkulunkulu ephambili—ukusindisa abalahlekileyo.

`Ungafunda kanjani ukulinda kuJehovah futhi ungalahlekelwa wukholo usalindile na? Kusenjalo, usalindile, ungasisebenzisa kanjani kangcono isikhathi sakho, njengoba kwenza abafundi lapha na?`