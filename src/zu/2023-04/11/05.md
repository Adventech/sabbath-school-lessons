---
title:  “Mxoshe!”
date:  13/12/2023
---

Ezindaweni ezingakafinyelelwa zasemadolobheni, kukhona abaningi abafuna ithemba. Ngesikhathi sikaKristu, yini eyayivimbela abantu bakaNkulunkulu ekuletheni ithemba likaMesiya emadolobheni anjengeTire neSidoni na? Ubuzwe, ukuzidla, kanye nobandlulo kwenza abantu bakaNkulunkulu bangawaboni amathuba okubona labo abaseduzane nabo ababelangazelela ithemba elalibikezelwe eziprofethweni Zokuza Kokuqala. Namuhla emadolobheni, maningi amaqembu abahlali uJesu Kristu afuna abantu Bakhe babelane nawo “ngethemba elibusisiwe” Lokuza Kwesibili (Titu 2:13). Futhi njengalokhu uJesu engabanga nandaba nobuzwe noma uhlanga, nathi kumele senze kanjalo.

`Funda Izenzo 10:9-16, 28, 34, 35. Ungasisho kanjani kafushane isifundo esifundiswa lapha nguMoya oNgcwele na?`

Esalinde isidlo sasemini, uPetro wanikezwa umbono wedili phezu kwendlu ngendwangu yetafula egcwele izilwane ezingcolile nezinyoni. Izikhathi ezintathu watshelwa kulombono ukuthi avuke adle. UNkulunkulu usebenzisa lemibono ukubonisa uPetro ngokuzidla kwakhe kwezenkolo nokucwasa abeZizwe. Ekugcineni uPetro waliqonda leliqiniso: “Khona uPetru wavula umlomo, wathi: ‘Nembala ngiyabona ukuthi uNkulunkulu akabheki ubuso bamuntu, 35kodwa ezizweni zonke omesabayo nowenza ukulunga uyamukeleka kuye’” (Izenzo 10:34, 35, NKJV).

Ngalesisendlalela, akesicabange endabeni yethu sibone izifundo zaseTire naseSidoni. Buka futhi kuJesu nokuxhumana Kwakhe nomama. Yiziphi izifundo abafundi abazifunda kuloluhambo ezihambisana nombono kaPetro na? Singazisebenzisa kanjani ezimpilweni zethu namuhla kanye nasobizweni lukaKristu lwesikhathi sokugcina lokusebenza emadolobheni na? Yiluphi ubandlululo olusivimbela ukuba sibone izidingo zabasemadolobheni na? Yimaphi amathuba uNkulunkulu awahlinzekile kithina emadolobheni—ukwandisa ukuqonda kwethu ngomsebenzi, kanye nokubhekana ngokunakekela ubandlululo lwethu, ubuzwe, nokuzidla kwezenkolo na?

UJesu ngokubekezela wafundisa abafundi Bakhe, ababengakaqondi ngokuphelele ukuthi uhlelo lukaNkulunkulu losindiso lwalungolwesintu sonke, hhayi kuphela isizwe esisodwa. Umoya oNgcwele ungasilekelela sinqobe ukucwasa kwethu nokubandlulula ukuze siqede umsebenzi wethu emadolobheni.

`Funda abaseGalathiya 2:11-13. Lokhu kumele kusifundiseni mayelana nobulukhini bokuhlanzwa ubandlulo esilufunde ebuntwaneni bethu na?`