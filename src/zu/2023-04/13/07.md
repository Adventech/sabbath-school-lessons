---
title:  Ukucabanga Kabanzi
date:  29/12/2023
---

“Icebo elikhulu lokuhlenga ligcina ngokubuyisa izwe ngokuphelele ekuzwaneni noNkulunkulu. Konke okwalahleka ngenxa yesono kubuyiselwe. Kungemuntu kuphela kepha nomhlaba uhlengiwe, ukuba ube yikhaya laphakade labalalelile. Iminyaka eyizinkulungwane eziyisithupha uSathane uzamile ukuthatha umhlaba ubengowakhe. Manje inhloso kaNkulunkulu yasekuqaleni ekudalweni kwawo isiphelelisiwe. ‘Abangcwle Bophezu Konke bazothatha umbuso, futhi umbuso ube ngowabo ingunaphakade.’ ”—Ellen G. White, Patriarchs and Prophets, p. 342.

Kodwa ngaphambi kokuba lokhu kube yiqiniso, kungumsebenzi wethu ukuba ngabalingani noNkulunkulu emsebenzini wakhe wokufinyelela izwe ngombiko wesexwayiso ukuze abantu bamukele futhi babeyingxenye yesithembiso sikaNkulunkulu sokudala kabusha.

“Ngiyalangazelela ukubona abasebenzi abaningi besebenzela labo abangabazi ubufakazi bokholo lwethu. Iningi lamukele ukukhanya okukhulu ngokuzwa imibiko yezingelosi ezintathu, futhi manje kumele bamemezele lemibiko kuzo zonke izindawo zomhlaba. Ngifisa ukweza ingxenye yami futhi ngiphendle indlela yikuthi abanye bahambise ukukhanya kweqiniso. Engathi uJehovah angasisiza sigqoke ingubo yensimbi. Amakholwa kumele abemunye emsebenzini wokuxwayisa okokugcina izwe.”—Ellen G. White, Letter 390, 1907 (unpublished).

Kuwo wonke lonyangantathu sifunde izigaba ezahlukene eziphathelene nomsebenzi kaNkulunkulu. Kuleliviki siphetha isifundo sethu ngokuhlola izikhiye zeSambulo ukuqonda ukuthi ubudlelwane obubuyiselwe noNkulunkulu bubukeka kanjani, futhi siphothule ngombono womsebenzi ophelelisiwe—ukudalwa kabusha nokubuyiselwa komhlaba. Nakuba kuyiqiniso ukuthi ukubhujiswa kwesono nokuhlupheka kuyoba yizinsuku ezesabaka kakhulu emlandweni womhlaba, uNkulunkulu uveza umbono wesikhathi ngale kokubhubha futhi anikeze induduzo nenkuthazo esithembisweni somhlaba owenziwe kabusha.

**Imibuzo Yokuxoxisana**

`Yini “ivangeli laphakade” na? Kungani “kungelaphakade” na? Futhi kungani lokho elikufundisayo kumele kube yisisekelo somsebenzi wethu na?`

`Kungani sigcizelela imibiko yezingelosi ezintathu na? Uyiphendula kanjani inkulumo ethi kumele sigxile kuJesu hhayi kokubonakala “kukubi” njengalemibiko, efaka izixwayiso eziqinileyo na?`

`Lonyangantathu ukusize kanjani ukuba uqonde kangcono hhayi kuphela ngokubaluleka komsebenzi kodwa ngendlela wena nebandla lakho eningaba yingxenye kangcono kuwo, okuyikona esibizelwe ukuba sikwenze na?`