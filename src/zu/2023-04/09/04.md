---
title:  'Ukufakaza Kwabafundile: UNikodemu'
date:  28/11/2023
---

UNikodemu kwakuyindoda efundile. IBhayibheli limchaza njengombusi wamaJuda (Johane 3:1). UJesu wabhekisa kuye njengomfundisi wakwaIsrayeli (Johane 3:10, NKJV). Wayenokuqonda okuhle ngeBhayibheli futhi elambele uJehovah kwezikamoya. Ngokokubuka komuntu, wayebukeka engumlandeli kaNkulunkulu. Wayeyigcina yonke imithetho, futhi engumholi ohlonishwayo kumaJuda. Wayenamandla futhi enothile. Abaningi babuka lokhu njengezimpawu zokuthi uNkulunkulu wayembusisile. Nakuba kunjalo, kuvela ukuthi ukubonakala ngaphandle kwayilokho nje—imbonakalo nje.

`Funda uJohane 3:1-12. Lendaba yembulani ngezidingo zikaNikodemu kwezikamoya nangendlela uJesu abhekana nazo ngokushesha na?`

Ngenkathi uNikodemu eza kuJesu, wazama ukubonakala ngendlela ethile. Kepha uNkulunkulu wayazi inhliziyo yakhe. Ngokufanayo, uNkulunkulu wazi izinhliziyo nezidingo zabo bonke abacebile nabanamandla, noma bevelaphi. UNikodemu weza kuJesu ngoba izimfundiso zikaJesu zazimenze wavuma. Ukuzidla kwakhe kwamenza wangavuma obala ukuthi uJesu Kristu uyiNkosi, kodwa lobo busuku bamguqula ingunaphakade. Nasemuva kokuvuma ukuthi uJesu wayethunyelwe nguNkulunkulu, wayengakavumi obala ukuthi ungumlandeli kaJesu Kristu.

`FundauJohane 7:43-52 no Johane 19:39. Lezizindimana zisitshelani ngoNikodemu noJesu na?`

Siyabona lapha kulezizindimana ukuthi uNikodemu, nembala, wayethintwe kakhulu nguJesu. Wafuna ukumvikela ngenkathi uJesu esaphila kanye nokuhlonipha uJesu emuva kokuba uJesu efile. Akungabazeki, uJesu wayefinyelele kuNikodemu, owathi, nasolwazini nokuhlakanipha kwakhe okuphakheme, wayenesidingo esikhulu soMsindisi, njengathi sonke.

`Kungani kumele siqaphele ugibe lokucabanga ukuthi ngoba “sineqiniso” (kube kunjalo), ngalokho ulwazi lwaleliqiniso kuphela lwanele ukusindisa na? Mingaki imiphefumulo eyolahlwa eyayinolwazi olwanele, nalolo lwemibiko yezingelosi ezintathu, ukuba isindiswe na?`