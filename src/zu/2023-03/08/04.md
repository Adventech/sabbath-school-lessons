---
title:  Ukwakha Ubunye, Inkulumo Egcwaliswe Ngomusa
date:  15/08/2023
---

`Phakathi kwamazwi kaPawulu okuyala maqondana nenkulumo efanelekile phakathi kwabazalwane, yimaphi abaluleke kakhulu kuwena kumanje-nje?  Ngasizathu sini?  (Efesu 4:25-29).`

UPawulu uyaphindaphinda ukusebenzisa inkulumo ebalulekile kwabase-Efesu 4:25-32, efanekiswa kanje kwabase-Efesu 4:25: umyalo ophoqayo (“lahlani amanga”); olandelayo uthambile (“nikhulume iqiniso yilowo nalowo nomakhelwane wakhe); kulandele isizathu (“ngokuba singamalunga omunye komunye,” okusho ukuthi “ngoba singamulunga omzimba munye, ngaleyo ndlela sihlobene njengamalunga alowo mzimba munye”).  Isikhuthazo sikaPawulu ukuthi kukhulunywe iqiniso akusho ukuthi manje hlasela amanye amalunga ebandla ngendlela engenanhlonipho.  UPawulu ucaphuna kuZekariya 8:16, lapho kukhuthazwa khona ukukhuluma iqiniso njengendlela yokwakha ukuthula.

Njengoba uPawulu, kwabase-Efesu 4:31, exosha intukuthelo nenkulumo yolaka, amazwi akhe kwabase-Efesu 4:26 awaniki imvume yentukuthelo ebandleni.  Kunalokho, uPawulu uyavuma ukuthi ingaba khona intukuthelo, kodwa uyayifinyeza ngokuthi “uma kwenzeka uthukuthela, ungayivumeli intukuthelo ithele izithelo zesono.”

UPawulu ubonakala efaka ikhefu esihlokweni sakhe esimayelana nenkulumo ngokuthi enze umyalo oqondene namasela: “owebayo, akangabe eseba” (Efesu 4:28).  Ngendlela epholile, uthi isela “alenze umsebenzi omuhle ngezandla zalo”  (Efesu 4:28, ESV; bheka no 1 Korinte 4:12, 1 Thesalonika 4:11) ngesizathu sokuthi “ukuze abe nolutho lokwabelana nabasweleyo” (Efesu 4:28, ESV). Mhlawumbe uPawulu ufaka lamazwi aqonde emaseleni lapha ngenxa yokuxhumana okukhona phakathi kokweba namanga njengoba sibona endabeni kaAnaniya noSafira kuZenzo 5:1-11.  Ukukholwa kukaPawulu emandleni kaKrestu okuguqula umuntu, kuqine ngendlela yokuthi ngamehlo engqondo, ubona amasela eba lusizo emphakathini!

Ukusuka lapho-ke, uPawulu uyayala uthi: “Makungaphumi emlonyeni wenu nalinye izwi elibolileyo” (Efesu 4:29, NKJV), okuchaza izwi elonakalisayo elihamba lingavimbeki liya ezindebeni ukuyokwenza umsebenzi walo wokonakalisa.  Ngakolunye uhlangothi, uPawulu ubona amazwi aqosheme engagcini ngokuyekwa-nje, kodwa esikhundleni sawo kube khona amazwi analezi mpawu ezintathu: (1) “elilungele ukwakha,” (2) “lifanele leso sikhathi,” (3) “libavezele umusa abezwayo” (Efesu 4:29, ESV).  Ukuba-nje onke amazwi ethu abengaba njalo!