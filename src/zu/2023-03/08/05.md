---
title:  UMoya oNgcwele Empilweni Yomuntu Okholwayo
date:  16/08/2023
---

`Uma ekhuluma ngezono zokukhuluma ebandleni lobuKrestu, uPawulu unikeza ziphi iziyalo ngobukhona bukaMoya oNgcwele phakathi kwabazalwane?  Efesu 4:30.`

Ngasikhathi sinye, uPawulu ukhipha isixwayiso esethusayo kanye nesithembiso esithokozisa inhliziyo. Ukona kwethu abanye abazalwane enkonzweni akuyona into encane enemiphumela emincane: okudabukisa uMoya oNgcwele ukusebenzisa kabi kwethu isipho sikaNkulunkulu sokukhuluma, sidicilele phansi abanye (Efesu 4:25-27, 29, 31, 32). Ukuthi uPawulu uphinda okushiwo kuIsaya 63:10 kugqamisa ukubaluleka kwesixwayiso: “Kodwa uIsrayeli wahlubuka wadabukisa uMoya waKhe oNgcwele; ngakhoke waphenduka isitha sabo, wayeselwa nabo”

Ngesithembiso esinika ithemba, uPawulu uyaqinisa ukuthi uMoya oNgcwele uphawula abakholwayo kusukela osukwini abamukela ngalo uKrestu (Efesu 1:13, 14) kuze kube “usuku lokuhlengwa” (Efesu 4:30). Ubudlelwane bukaMoya nomuntu okholwayo abuntengantengi, kodwa buqinile. Uma abakholwayo bekushaya indiva ubukhona bukaMoya ngokusebenzisa isipho sikaNkulunkulu sokukhuluma njengesikhali akushiwo ukuthi uMoya uyabashiya, kodwa uyadabuka. UMoya uhlose ukuhlala nabazalwane, ebabeka uphawu lokuthi abakaNkulunkulu nokuthi bavikelwe uYena, kuze kubuye uKrestu.

UPawulu ugcizelela ukuthi uMoya unguNkulunkulu ngokuphelele ngokuthi “uMoya oNgcwele kaNkulunkulu” futhi ugcizelela ukuthi uMoya unemizwa ngokusitshela ukuthi uMoya oNgcwele uyadabuka. (bheka namaRoma 8:16, 26, 27; 1 Korinte 2:10, 13; 1 Korinte 12:11; Galathiya 5:17, 18).

Sidinga ukuqaphela uma sikhuluma ngemfihlakalo yobuNkulunkulu. UMoya, ngasikhathi sinye, munye noNkulunkulu neNdodana, kanti futhi unesiqu esehlukile kubona. “UMoya unentando okungeYakhe, futhi ukhetha ukwenza ngaleyo ntando.  Kungenzeka abantu bamdabukise, bamhlambalaze.

Ayisetshenziswa inkulumo enje entweni engaphili, kodwa kulowo onesiqu somuntu ophilayo.  Pho-ke, uMoya ungumuntu njengawe nami na? Cha, sisebenzisa inkulumo yabantu engenawo amagama okuchaza okwasezulwini, kanti abantu benyama ngeke baze babe uMoya.”—Paul Petersen, God in 3 Persons—In the New Testament (Silver Spring, MD: Biblical Research Institute, 2015), p. 20.

`UMoya Ongcwele kaNkulunkulu uhlala ngokusondelana okungaka nathi ngendlela yokuthi izenzo zethu ziyamthinta. Siphila kanye nelunga lobuNkulunkulu elisebenzela thina ngobudlelwane obusiphawulayo kuyoze kube ukuphela kwesikhathi. Sifanele ukusabela kanjani ngokukholwa kuleliqiniso elimangalisayo na?`