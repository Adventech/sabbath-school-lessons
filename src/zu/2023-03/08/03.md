---
title:  Ukushintshwa Kwesambatho Okumangalisayo
date:  14/08/2023
---

`Yiliphi iphuzu elimqoka uPawulu alidlulisela kubalaleli bakhe ngenkathi ephinda ekhuluma ngokuphenduka kwabo na?  (Efesu 4:20-24).`

Ngemuva kokuchaza isimo sabezizwe bengakaphenduki, uPawulu akasho ukuthi “leyo akusiyo indlela enafunda ngayo uKrestu!” (Efesu 4:20). Uyaphawula ukuthi “bamuzwa” uKrestu, futhi “bafundiswa kuYe” (Efesu 4:21) noma “ngaYe”, uPawulu ukhuthaza ukuphila okubunjwe nguKrestu ngamazwi athi “njengoba iqiniso likuJesu” (Efesu 4:21). NgokukaPawulu, ukuza ekukholweni kugxile phezu kobudlelwane noKrestu, ubudlelwane obucacile nobuphilayo ngendlela yokuthi bungachazwa ngokuthi “ukufunda uKrestu.” Siyavuma ukuthi uJesu owavuswa, waphakanyiswa, uyaphila, futhi unathi.  Sibujwa yizimfundiso zaKhe nesibonelo saKhe, sitshengisa ukwethembeka kuYena oyiNkoosi yethu ephilayo. Siyamvulela izimpilo zethu ukuze asihole, asiqondise ngoMoya nangeZwi.

UPawulu usitshela ukuthi ukuphila impilo ebunjwe nguKrestu kudinga izinyathelo ezintathu azifanekisa ngezambatho: (1) “ukukhumula” noma ukufulathela indlela endala yokuphila (Efesu 4:22); (2) ukwenziwa musha ngaphakathi (Efesu 4:23); (3) “ukwembatha indlela yokuphila entsha, yomfanekiso kaNkulunkulu (Efesu 4:24).  Lesifanekiso sikaPawulu siwumfuziselo wendlela yokugqoka eTestamenteni eliDala owawumele kokubili, ukona (isibonelo, iHubo 73:6; Zekariya 3:3, 4; Malaki 2:16) nosindiso (isibonelo, Isaya 61:10; Hezekeli 16:8; Zekariya 3:4, 5).

Endulo, abesilisa babegqoka ingubo yangaphansi eyayifika emadolweni, bese kuba nebhantshi ukuze bavikeleke elangeni.  Ngokunjalo, abesifazane babegqoka ingubo nokusajazi. Ukugqoka okunjalo kwaseBhayibhelini kwakungokwemihla ngemihla.  Izambatho zaziyigugu, futhi zibiza, kanti zazigcinwa isikhathi eside Kwakuyivela kancane ukuba nezambatho ezingaphezu kwesisodwa. Izinga nokuthungwa kwaleso sambatho kwakumemezela izinga nesikhundla salowo muntu ogqokile. Ukushintsha izambatho zakho kwakuyinto engavamile nebalulekile (hhayi lokhu okwenziwa emazweni amaningi namhlanje, ukuthenga njalo-nje). UPawulu ubuka ukuguqulwa kwempilo kuyinto ephawulekayo njengoba ukushintsha isambatho kwakunjalo endulo.

`Yini umehluko omkhulu phakathi kokufunda ngoKrestu, nokufunda ukwazi uKrestu na?`