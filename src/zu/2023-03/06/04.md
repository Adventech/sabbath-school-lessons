---
title:  'Ibandla: Ukwambulwa Kokuhlakanipha kukaNkulunkulu'
date:  01/08/2023
---

`Uthini uPawulu ngoNkulunkulu nezenzo zikaNkulunkulu kwabase-Efesu 3:7-13?`

Uyaphinda uPawulu uthi “uyinceku” ngenxa “yesipho somusa kaNkulunkulu” (Efesu 3:7; qhathanisa noEfesu 3:1, 2). Lesi sipho, njengalo ivangeli, asiphiwa ngenxa yokufaneleka kwalowo osamukelayo, kodwa kungomusa kaNkulunkulu.  UPawulu uyaligcizelela leliphuzu ngokuzichaza athi “ungomncinyane kunabo bonke abangcwele” (Efesu 3:8).

Kukhona izitebhisi ezithathekisayo kulokhu kuzazi kukaPawulu, ezibonakalayo uma silokhu siphenya izincwadi zikaPawulu ngokulandelana kokubhalwa kwazo.  Ngaphambidlana, wachaza ukubizwa kwakhe njengowabizwa yizulu ukuba umphostoli (Galathiya 1:1). Kodwa kamuva, uzazisa ngokuthi “ungomncinyane kubo bonke abangcwele” futhi “akafanele ukubizwa ngomphostoli” (1 Korinte 15:9). Lapha kwabase-Efesu uzibona “engomncinyane kwabangcwele” (Efesu 3:8).  Uphetha ngokuzichaza njengesoni esikhulu noma esibi kunazo zonke (1 Thimothewu 1:15).

Mhlawumbe lokhu kucabanga kukaPawulu lapha kungasiza ekuchazeni isicaphuno esidumile sika Ellen G. White esithi: “Uma ulokhu usondela kuJesu, kulapho uzowabona kahle amaphutha akho; ngoba ukubuka kwakho kuzobe sekucacile, nokusilela kwakho kuzobonakala obala uma kuqhathaniswa noJesu ongenasono.”—Steps to Christ, p. 64.

Bese uyaqhubeka uPawulu. Kwabase-Efesu 3:10, uthi: “Ukuze imibuso nabanamandla emazulwini baziswe manje ngebandla ukuhlakanipha okuninginingi kukaNkulunkulu.” Obani lababusi nabanamandla emazulwini okukhulunywa ngabo la?  Ibandla likumemezela kanjani ukuhlakanipha kukaNkulunkulu kubona? Nakuba kwabase-Efesu 3:10 bengachazwa labo babusi nabanamandla, kungcono sibathathe njengababi abachazwe kabanzi kwabase-Efesu 6:11, 12. Uma kunjalo-ke, ibandla, elixube amaJuda nabezizwe ababekade bengezwani ngaphambili, liyisimemezelo esibukhali kulababusi abangamadimoni nabanamandla emazulwini, ngecebo likaNkulunkulu ngekusasa, “lokuhlanganisa konke kuye uKrestu, okusezulwini nokusemhlabeni (Efesu 1:10).

Bayaziswa ukuthi icebo likaNkulunkulu liyaqhubeka, nokuthi ukubhujiswa kwabo kuqinisekile. Kukodwa-nje ukuthi ibandla libumbene, kutshengisa ukunqotshwa kwabo kwaphakade.

`Ukuba ibandla okhonza kulona belingathatha ngokuqiniseka indlela uPawulu achaza ngayo okufanele kwenziwe yibandla kwabase-Efesu 3:10, lokho bekungayiguqula kanjani indlela wena nalabo okhonza nabo eniphathana ngayo?`