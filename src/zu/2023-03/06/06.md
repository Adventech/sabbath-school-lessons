---
title:  Udumo Ebandleni nakuKrestu Jesu
date:  03/08/2023
---

`UPawulu uvala umbiko wakhe womthandazo ngesibusiso, amazwi amafishane, asankondlo okudumisa uNkulunkulu.  Kungani edumisa uNkulunkulu na?  Efesu 3:20, 21.  `

UPawulu wayeqopha imikhuleko ayenzela abazalwane (Efesu 3:14-19).  Manje usethandaza ngokuqondile nokunamandla. Ukubusisa kukaPawulu kuletha imibuzo emibili: 1. Ngabe lapha kuphakanyiswa ibandla ngendlela engafanele yini, libekwe endaweni elingana noKrestu, ngamazwi athi: “makube kuYe udumo nasebandleni nakuKrestu Jesu” (Efesu 3:21)? Yize noma uPawulu elithanda kangaka-nje ibandla lase-Efesu, kusobala ukuthi uKrestu unguMsindisi webandla njengoba kunguKrestu ohlala ezinhliziyweni zabazalwane (Efesu 3:17). Kulesibusiso sakhe, uPawulu udumisa uNkulunkulu ngosindiso oluphiwe ibandla ngoKrestu Jesu. 2. Lamazwi athi “ezizukulwaneni zonke, zaphakade naphakade” (Efesu 3:21) ngabe akhomba ikusasa elingapheli lebandla elilokhu lihlezi emhlabeni yini, ukubuya kukaKrestu kume?  Kwabase-Efesu kubonakaliswa ukulindela ikusasa ngomdlandla. Isibonelo, kwabase-Efesu 4:30 kubhekwe “usuku lokuhlengwa.”  Futhi abazalwane bayokuzwa amandla kaKrestu angenamkhawulo “ezweni elizayo” (Efesu 1:21). Ukubusisa kukaPawulu kumelwe kufundwe njengokugubha amandla kaKrestu angapheliyo awasebenzisela abakholwayo.

Uma sibuka emuva umthandazo kaPawulu wesibili (Efesu 3:14-21; qhathanisa noEfesu 1:15-23), sibona uPawulu ethola ukukhuthazeka ekunakeni kukaNkulunkulu okwenabela kuwo wonke amazulu nomhlaba (Efesu 3:14, 15), ukutholakala kukaMoya oNgcwele (Efesu 3:16), ukuhlanganyela kukaKrestu uqobo lwaKhe (Efesu 3:17), nothando lukaKrestu olungenamkhawulo (Efesu 3, 28, 29). Lokhu kuyiqiniso kangangoba ubona abazalwane begcwaliswe “ngokugcwala kukaNkulunkulu  (Efesu 3:19) agubhe lokho ngokudumisa, futhi emangala ngamandla amakhulu kaNkulunkulu aphiwa abangcwele (Efesu 3:20, 21).

Njalo uma sizizwa sicindezelwa yizinkinga, izilingo, noma ukungabaza, singaphendukela kulombiko wemithandazo kaPawulu ekhuthazayo.  Lomphostoli oboshiwe uphakamisa imibono yethu sibone injongo kaNkulunkulu nomusa waKhe, esikhumbuza ukuthi, noma ngabe sinjani isimo sethu samanje singabahlanganyela kulo icebo likaNkulunkulu (Efesu 1:9, 10), kanti namandla aKhe ayasebenza  ngaphakathi kithina.

`Yiziphi izibusiso zikaNkulunkulu eziyigugu ngokukhethekile kuwena?  Zejwayeze ukuqamba umthandazo wokudumisa ukuze ubonge uNkulunkulu ngazo.`