---
title:  UKrestu, Ehlala Enhliziyweni Yakho
date:  02/08/2023
---

`Qhathanisa isicelo somthandazo kaPawulu sangaphambili, abase-Efesu 1:16-19, nokunxusa kwakhe abazalwane kwabase-Efesu 3:14-19. Yikuphi okufanayo kulezicelo na? `

Ngemuva kwezihumusho zesiNgisi zabase-Efesu 3:14, 15, kukhona ukusetshenziswa kwamagama ngobuciko. Uma uPawulu ethi uguqa ngamadolo “kuYise eyethiwa ngaYe imindeni yonke ezulwini nasemhlabeni, umatanisa ukufana kokubizwa kwegama lesiGriki elisho uBaba (pater) nelinye lesiGriki elisho umndeni (patria). Kwabase-Efesu, UPawulu uhalalisela ukujula kwecebo likaNkulunkulu losindiso, elihlanganisa zonke izinto (Efesu 1:9, 10) kuyo yonke iminyaka (Efesu 1:21). Lapha-ke uthi yonke imindeni ezulwini nasemhlabeni “ekaBaba.” Wonke umndeni (patria) uthatha isibongo sawo kuBaba (pater). Yizindaba ezimnandi kakhulu lezi!

Ake ucabange ngalokhu: Umndeni wakho, noma unamaphutha nokwehluleka-nje, ungokaNkulunkulu. Umndeni wakho awukho esandleni esinesihluku, kodwa usezandleni zikaNkulunkulu onakayo. UNkulunkulu uyayithanda imindeni enamaphutha.  Inegama laKhe.  Inophawu lobunikazi baKhe.

Kwabase-Efesu 3:16-19, uPawulu ucela uNkulunkulu ukuthi anike abazalwane ukuqiniseka emandleni ngoMoya waKhe kumuntu ongaphakathi (Efesu 3:16), ukusondelana noKrestu, obonakaliswa ehlezi ngaphakathi enhliziyweni (Efesu 3:17), nokugxila okwesekelwe othandweni,” Efesu 3:17.

Njengoba uPawulu efuna ukudumisa uNkulunkulu ngobuningi bezibusiso zaKhe eziphiwe abazalwane, akahlanganisi-nje kuphela imikhakha emithathu, kodwa emine—“ububanzi, ubude, ukuphakama, nokujula” (Efesu 3:18). Akachazi kahle ukuthi lemikhakha isebenza uma kunjani, yize noma ichaza ububanzi bento ethile ebalulekile.  Lokhu kushiya abafundi abaningi beBhayibheli benombuzo. Ngabe lemikhakha ichaza ukuhlakanipha kukaNkulunkulu yini (qhathanisa noJobe 11:5-9,  lapho kusetshenziswe khona imikhakha emine), amandla kaNkulunkulu (qhathanisa noEfesu 3:16, 17), noma  mhlawumbe, ithempeli likamoya elikwabase-Efesu 2:19-22 (qhathanisa noHezekeli 43:13-16, onemikhakha emine; Amose 7:7, 8; Sambulo 11:1, 2)? Kungangcono sibuke lemikhakha emine ngokuthi ukuchazwa kobubanzi bothando lukaKrestu” (Efesu 3:19), sithathe ngokuthi umusho othi: “nibe namandla okuqonda…..okungububanzi, nobude, nokuphakama, nokujula” (Efesu 3:18) kuhambisana nolandelayo othi: “nokulwazi uthando lukaKrestu”  (Efesu 3:19; qhathanisa namaRoma 8:35-39). Noma ngabe siwabona ngayiphi indlela amazwi aKhe, okusalayo ukuthi ayizindaba ezinhle.