---
title:  'UPawulu: Umphostoli Kwabezizwe Oyisiboshwa'
date:  30/07/2023
---

`Funda kwabase-Efesu 3. Uma ulokhu ufunda, funa iphuzu noma amabili agqamile.  UPawulu wenza maphi amaphuzu agqamile na?`

Kwabase-Efesu 3 kubonakala ukwakheka okuthathekisayo. UPawulu uqala isahluko ngalamazwi: “Ngenxa yalokho mina Pawulu ngiyisiboshwa sikaKrestu Jesu ngenxa yenu nina bezizwe” (Efesu 3:1). Ukusuka lapho wenza inkulumo ende egwegwelezayo, egxile emsebenzini wakhe njengomphostoli kwabezizwe (Efesu 3:2-13).  Ngemuva kwayo, ubuyela kulokho abekhuluma ngakho, ephinda amazwi athi, “Ngenxa yalokho” (Efesu 3:14), kanti izindimana 14-21 zisinika umbiko womthandazo wakhe owathikamezeka.

Kwabase-Efesu 3:1, uPawulu uzichaza “Ngesiboshwa sikaKrestu Jesu”, okuyindlela yakhe yokutshengisa ukuthi yize noma angaba sejele laseRoma, kubonakale sengathi ungaphansi kwamandla ombuso waseRoma, kukhona inhloso ejulile esetshenzwayo empilweni yakhe. Akasona isiboshwa sombuso wamaRoma, kodwa “uyisiboshwa sikaKrestu Jesu”! (Qhathanisa noEfesu 4:1).

Ukukhuluma kukaPawulu ngezinhlupheko zakhe (Efesu 3:13), nangamaketanga akhe (Efesu 6:20), kusinika umqondo wokuthi akahlezi ngokunethezeka endlini aboshelwe kuyo (qhathanisa neZenzo 28:16) iyijele.  Ukuba sejele ngaleyo minyaka, kakhulukazi ijele lombuso wamaRoma, kwakunzima kakhulu. Umbuso wamaRoma wawungenawo amajele ahlelekile anezindlu zokuzikhulula noma izikhathi zokudla ezimiyo. Eqinisweni, umbuso wawungawadingi amajele njengoba ukuboshwa kwakungasetshenziswa njengesijeziso. Abantu babevalelwa ejele kuphela uma besalindele ukuthethwa kwamacala abo, noma ukunqunywa. Kwakulindeleke ukuthi iziboshwa zizibonele mayelana nokudla, zazithembele ezihlotsheni nabangani ukubahlinzeka ngokudla nezinye izidingo.

Mhlawumbe uPawulu wayekhathazeke ngomthelella wokuboshwa kwakhe phezu kwabazalwane njengoba ukuboshwa kwakuyihlazo kulowo mphakathi owawuqhakambisa ihlazo noma uma kungenjalo, udumo. Wayesaba ukuthi abanye bangabuza ukuthi: “UPawulu angaba kanjani umphostoli nesithunywa sikaKrestu ophakanyisiwe, aphinde abe yisiboshwa esisehlazweni?” Ngaleyo ndlela-ke, ukubeka ngenye indlela ukuboshwa kwakhe, esiza abazalwane ukuthi bakubone njengenxenye yecebo likaNkulunkulu. Uhluphekela bona, futhi nalokho okubonakala sengathi yihlazo kuzokuba udumo lwabo (Efesu 3:13).

`Singafunda kanjani ukwethemba uNkulunkulu nezindlela zaKhe phakathi kwezimo eziyinselele?`