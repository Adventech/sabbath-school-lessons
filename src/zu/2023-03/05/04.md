---
title:  Ukubhidliza Udonga Olwehlukanisayo
date:  25/07/2023
---

`UPawulu uthi uKrestu wenzani mayelana “nomthetho wemiyalo esezimisweni” na? Wakwenzelani lokho? (bheka kuEfesu 2:14, 15).`

UPawulu lapha kumelwe ukuthi wayesho udonga olufishane olwaluzungeze indawo yokuhlala amaJuda ethempelini likaHerodi, okwakubhalwe kulo isexwayiso sokubulawa. UPawulu ucabanga ngokubhidlizwa kwaloludonga, abezizwe bathole ilungelo eliphelele lokukhonza uNkulunkulu (Efesu 2:18). Uthi zonke izindonga ezinjalo zidilizwa yisiphambano.  Ngoba lapho sifunda ukuthi labo ababili, amaJuda nabezizwe, empeleni bamuntu-munye.

Abanye bakholwa ukuthi kwabase-Efesu 2:14, 15 kufundiswa ukuthi isiphambano “sayichitha” noma “sayibekela eceleni” imiyalo eyishumi, ehlanganisa noweSabatha.  Kodwa kwabase-Efesu, uPawulu utshengisa ukuhlonipha kwakhe okukhulu imiyalo eyishumi njengendlela yokwakha abafundi bamaKrestu. Ucaphuna umyalo wesihlanu (Efesu 6:2, 3) aphinde angathekise ngeminye (isibonelo, owesikhombisa, Efesu 5:3-14, 21-33; owesishiyagalombili, Efesu 4:28; owesishiyagalolunye, Efesu 4:25; oweshumi, Efesu 5:5).  Lokhu kuhambisana nalokho akushilo ngaphambili uPawulu mayelana nomthetho (Roma 3:31, Roma 7:12). Ukhuluma ngokusebenzisa umthetho ngendlela okungeyona, kodwa uyawuhlonipha wona umthetho, avume nokuthi uyohlala njalo ukhona. Kanjalo, ukusebenzisa lezindimana ukuchitha imiyalo eyishumi, kakhulukazi uma kubhekwa zonke ezinye izindimana zeBhayibheli ezikhuluma ngokuhlala njalo komthetho, ukuhlanekezela inhloso kaPawulu.

Kunalokho, ukusebenzisa umthetho ukwehlukanisa amaJuda nabezizwe, kakhulukazi ukubandlulula abezizwe ukuze bangahlanganyeli nabanye abantwana bakaNkulunkulu, bangakwazi ukukhonza, kungaba into engavumelekile nokuhlanekezela kwalokho okuhloswe yizulu ngomthetho. “Umthetho” kwabase-Efesu 2:14, 15 kungaba umthetho oqondene nemikhosi eyayehlukanisa amaJuda nabezizwe, abhala ngawo uPawulu ethi “umthetho wemiyalo esezimisweni”, noma yilo lonke uhlelo lwemithetho yeTestamente eliDala ngendlela abasebewuhumusha ngayo, bawuthasisele, bawuhlanakezele kube yinto yokudala ukwehlukana phakathi kwamaJuda nabezizwe.

`Yikuphi ukushuba kwesimo okukhona phakathi kwamaSeventh-day Adventist, noma amaKrestu jikelele, okudinga kubhekanwe nakho kunqontshwe? Njengoba sonke sithanda uKrestu,  kwanele ngani lokho ukunqoba isimo esishubile?`