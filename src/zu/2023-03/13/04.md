---
title:  'Izicathulo: Ibandla Lisebenzela Ukuthula'
date:  19/09/2023
---

Isosha lomRoma, elizilungisela impi, laligqoka izicathulo (izimbhadada) eziqinile. Ukunyathela kwazo kwakwakhiwe ngoxhaxha lwezikhumba ezishukiwe ukuze isosha likwazi ukuma lingantengezeli (Efesu 6:11, 13, 14). UPawulu uyazichaza lezicathulo zasempini esebenzisa inkulumo kaIsaya 52:7, ethakasela ukufika kwesigijimi nomyalezo othi impi uYahweh ayilwela abantu baKhe inqobile Isaya 52:8-10), sekukhona ukuthula: “Zinhle kangakanani ezintabeni izinyawo zoletha izindaba ezinhle, nomemezela ukuthula” (Isaya 52:7).

`Ake uphinde ubuke izikhathi ezingu 8 lapho uPawulu egqamisa khona ukuthula kwabase-Efesu. Kungani esebenzisa isifanekiso sasempini kanti ugxile ekukhulumeni ngokuthula? Efesu 1:2; Efesu 2:14, 15, 17; Efesu 4:3; Efesu 6:15, 23.`

UPauwulu uthakasela ukuthula njengomsebenzi kaKrestu, “ukuthula kwethu,” Yena oshumayela ukuthula “kinina enanikade nikude, nokuthula kwabaseduze” (Efesu 2:14-17), edonsela amaJuda nabezizwe ndawonye “adale labo ababili babe muntu-munye” (Efesu 2:15). Ngokugcina indaba yevangeli iphila, indlela uKrestu asihlenga ngayo, nomsebenzi waKhe wokudala ukuthula, ngokugubha kwaKhe ukunqoba esikhathini esedlule, nokubheka ukumenyezelwa kokunqoba esikhathini esizayo, abakholwayo begqoke izicathulo, bamile belindele impi. Njengesigijimi kuIsaya 52:7, abakholwayo bayizithunywa ezimemezela ukunqoba kukaKrestu nokuthula kwaKhe.

UPawulu kodwa akafuni ukuthi sicabange ukuthi uma ethi ayihlome usho ukuhlomela izitha zethu. Kungakho-nje ethi abazalwane bamemezela “ivangeli lokuthula” (Efesu 6:15). Futhi akafuni ukuthi abazalwane babe nodlame ebudlelwaneni babo nabanye, njengoba ubelokhu euqhakambisa ubunye, inkulumo eyakhayo, nokuba mnene ngenhliziyo (bheka ngokukhethekile abase-Efesu 4:25-5:2). Ibandla “aliqhube ukuthula” ngokusebenzisa izikhali zobuhle bobuKrestu (ukuzithoba,ukubekezela, ukuxolela, njalonjalo) nezenzo (umthandazo, ukukhonza).  Izenzo ezinjalo ziyindlela enhle ekhomba kulo icebo elikhulu likaNkulunkulu lokuhlanganisa zonke izinto kuKrestu (Efesu 1:9, 10).

`Lendimana elandelayo isisiza kanjani ukuqonda ukuthi isifanekiso sikaPawulu ngezasempini kufanele sisho ukuthini ezimpilweni zethu njengabazalwane?  “UNkulunkulu uthi asigqoke ezempi. Asifuni ezikaSawule, kodwa sifuna zonke ezikaNkulunkulu. Kulapho-ke sizokwazi ukuqhubeka emsebenzini ngezinhliziyo ezigcwele ubumnene bobuKrestu, isihe, nothando.”—Ellen G. White, [Australasian] Union Conference Record, July 28, 1899.`