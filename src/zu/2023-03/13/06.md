---
title:  Ukwenza Umthandazo Wasempini
date:  21/09/2023
---

Esephetha isikhuthazo sakhe ngempi, uPawulu unxusa abazalwane njengamasosha, ukuthi babe nesabelo emthandazweni oqhubeka njalo “owenzelwa bonke abangcwele” (Efesu 6:18) naye futhi oyinxusa eliboshiwe (Efesu 6:19, 20). Lolu bizo lomthandazo singalubona njengokuqhubeka kwesifanekiso sasempini, njengoba ukunxusa uNkulunkulu (noma onkulunkulu) ngomthandazo kwakuyinto ejwayelekile enkundleni yempi endulo. Nasi isibonelo esithathwe eBhayibhelini: ukulandela isikhuthazo sempi sika Jahaziyeli, uJehoshafati uhola “wonke uJuda nabahlali baseJerusalema” ngokukhothama “phambi kukaJehova, ukukhonza uJehova” (2 IziKronike 20:28).  Nakuba umthandazo ungesona-nje isikhali sesikhombisa esifanekisweni sesosha lomRoma, uyinxenye ebalulekile yesikhuthazo sikaPawulu sokuya empini, nesifanekiso esihle ngempi.

Esicelweni sokuqala kwezimbili azenza ngomthandazo, uPawulu unxusa labo ababhalelayo ukuba babe nesabelo emthandazweni onamandla, ophuthumayo nobekezelayo, “owenzelwa bonke abangcwele” (Efesu 6:18). Uma ibandla lifuna ukuphumelela ekulweni namandla obubi enkundleni, kuzodingeka ukuthi lifunde ukwencika kuNkulunkulu ngomthandazo ogcwaliswe uMoya.

Isicelo sesibili sikaPawulu esakhe uqobo: “nami futhi” (Efesu 6:19). Ucela umthandazo wokuthi uNkulunkulu amnike isigijimi esifanelekile (“ukuze ngiphiwe amazwi”), ngesikhathi esifanelekile (“uma ngivula umlomo wami”), esikhulunywa ngendlela efanelekile (“ngimemezele ngesibindi”), ekhuluma ngodaba olubaluleke kakhulu, “imfihlakalo yevangeli” (Efesu 6:19). Lamagama okugcina aqondise kulokho esingakubiza ngokuthi “imfihlo eyaziwayo” yokungenelela kukaNkulunkulu ngoKrestu ukusindisa abezizwe kanye namaJuda (bheka Efesu 3:1-13), “enza babe muntu-munye” (Efesu 2:15; bheka nabase-Efesu 2:11-22) njengophawu lwecebo elikhulu “lokuhlanganisa konke” kuKrestu (Efesu 1:10).

`Funda ngalolubizo lokuthandaza oluseTestamenteni eliSha.  Yiluphi olukufaka kakhulu ugqozi? Ngasizathu sini na? Luka 18:1-8, Filipi 4:6, Kolose 4:2, 1 Thesalonika 5:16-18.`

Kungani abazalwane benxuswa kangaka ukuthi babe nesabelo emthandazweni oqinisekile, wokubekezela na?  Isifanekiso sikaPawulu ngezempi sisinika izimpendulo ezimbili: (1) ubuqiniso bengozi yempi kwezenkolo ezoliwa nemimoya emibi (2) izithembiso zikaNkulunkulu zamandla okunqoba zibonakaliswa ngesifanekiso sempi sikaPawulu (Efesu 6:10-17). Umthandazo oqinisekile, wokubekezela, usilethela ithuba lokuzilalela kahle lezithembiso, sizithakasele, sibonge uNkulunkulu ngomusa waKhe.