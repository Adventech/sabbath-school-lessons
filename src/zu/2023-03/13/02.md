---
title:  'Ibandla: Impi Ebumbene'
date:  17/09/2023
---

`Funda kwabase-Efesu 6:10-20.  Uthini uPawulu ngohlobo lwempi eliwa yibandla na?  Ngabe uPawulu ukhuluma ngomzabalazo womKrestu ngamunye ngamunye, elwa nobubi, noma usho ibandla lilwa nobubi?`

Ukunqoba, empini yamaGriki namaRoma, kwakuya ngokubambisana kwamasosha esigabeni sawo, kakhulukazi ukwesekelana lapho ishisa khona impi.  Ukuzenzela into yakho wedwa empini kwakuthathwa njengophawu lwamabutho angahlelekile, okuholela ekwehlulweni.

Kunezizathu ezibalulekile zokwesekela umqondo othi uPawulu, ngolwazi lwakhe ngezempi, ngokukhethekile ukhuluma nebandla jikelele libambisene ekulweni nobubi kwabase-Efesu 6:10-20: 1. Lesicaphuno siwuvuthondaba sencwadi ekhuluma ngebandla.  Bekungeke kufaneleke ukuba uPawulu ubengaphetha incwadi yakhe ngomfanekiso wesosha lomKrestu elilwa lodwa nemimoya yobumnyama; 2. Ekugcineni kwesicaphuno, uPawulu uqhakambisa ukuzwana kobuKrestu obizweni lwakhe lokuthandazela “bonke abangcwele” (Efesu 6:18-20); 3. Ngaphezu kwakho konke, ngaphambidlana kulencwadi, lapho uPawulu ekhuluma ngamandla obumnyama, uwaveza ephikisana nebandla, hhayi umzalwane oyedwa: “Ukuze imibuso nabanamandla emazulwini baziswe manje ngebandla ukuhlakanipha okuninginingi kukaNkulunkulu” (Efesu 3:10).

Kanjalo-ke, abase-Efesu 6:10-20 ababonakalisi isosha elilodwa libambene nobubi. Kunalokho, uPawulu njengomkhuzi wamabutho, ukhuluma nebandla liyimpi. Uthi asithathe zonke izikhali, bese njengempi ebumbene, sidudule impi yesitha.  UPawulu ukhetha ukuphetha ukugcizelela ibandla, lapho elichaza khona njengomzimba kaKrestu (Efesu 2:19-22, 23); nomakoti kaKrestu (Efesu 4:1-16), isakhiwo/ithempeli likaNkulunkulu (Efesu 2:19-22) nomakoti kaKrestu (Efesu 5:21-33), bese kuba khona isifanekiso sokugcina, ibandla njengempi kaNkulunkulu ophilayo. Njengoba sisondela kulo “usuku olubi” (Efesu 6:13), isiwombe sokugcina empini elwisana nobubi ebeyiqhubeka isikhathi eside, akusona isikhathi sokungabaza ukuzinikela kwethu kuNkulunkulu noma ukwethembeka omunye komunye njengamabutho empini kaKrestu.

`Singenza kanjani thina siyibandla, ukuthi sisebenzisane kulempikiswano enkulu, ukuze sisizane emzabalazweni wethu wokulwa nobubi, noma ngabe kuze ngasiphi isimo?`