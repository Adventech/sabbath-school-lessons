### Abase-Efesu: Indlela Yokulandela uJesu Ngezikha- thi Ezilukhuni

Encwadini ayibhalele abase Efesu, uPawulu usitshela ngabase Efesu uqobo lwabo. Ngemuva kweminyaka eminingi selokhu kwaba khona izigameko ezithathekisayo ebandleni elifufusayo lobuKrestu e-Efesu, abase-Efesu babhekana nokubaluleka kwenkolo yabo yobuKrestu.

UPawulu, owayeke waba luhlupho emnothweni walelidolobha lesine ngobukhulu embusweni wamaRoma, manje akasanakiwe, futhi useyaboshwa. Ebhala esejele, ukhathazekile ngokuthi abazalwane base-Efesu bangase baphelelwe yithemba, bakhohlwe ukuthi kusho ukuthini ukuba umfundi kaJesu emphakathini ophucuzekile, ohlala edolobheni lase-Efesu, nokhonza izithixo. Nakuba ababemlalele basebevele bengamaKrestu, iphimbo likaPawulu lizwakalisa ukunxenxa. Ufuna ukubajoyinisa futhi enkolweni yobuKrestu, aphembe kabusha umlilo wokuzinikela kwabo kuKrestu, nokuvuselela umdlandla wokuba yingxenye yomnyakazo omkhulukazi kaNkulunkulu emhlabeni, ibandla.

Ngenxa yokuthi inkolo yobuKrestu iphathelene noKrestu, uPawulu uzwakalisa ukuncoma nokukhonza Yena. Uma amaKrestu axhugayo kufuneka aphinde athole ukusimama, kuyokwenzeka ngokuthi aphinde athole uthando lwawo ngoJesu lwakuqala, avuselele ukwethemba umusa waKhe namandla aKhe. Kanjalo-ke uPawulu ugcizelela ukuphakama kukaKrestu ezulwini, ngaphezu kwabo bonke abasemagunyeni nokukhonzwayo okufuna ukuthathekisa abazalwane base-Efesu. UJesu uYena umgomo wecebo lezulu kuyo yonke iminyaka, icebo lapho abakholwayo, ibandla, bedlala indima ebalulekile ohlelweni lukaNkulunkulu lokuhlanganisa konke kuKrestu.

Njengoba uPawulu efuna ukudonsela abazalwane base-Efesu ekuzinikeleni ngokusha eNkosini yabo, akanyatheleli phansi izimfuno zokuba umfundi kaKrestu. Ukubeka ngokusobala ukuthi into enjani ukuziphatha komKrestu nokuhlanganyela nabanye abazalwane. AmaKrestu abizelwe ekukhonzeni okuphefumlelwe uMoya oNgcwele, kokuhlonipha uKrestu, okuholwa nguNkulunkulu, okuyinto uPawulu ayichaza izikhathi ngezikhathi. Ukuzinikela kuKrestu kunomthelela endleleni umuntu akhuluma ngayo, enze ngayo izinto. Ukuthanda uKrestu kusho ukuhlonipha abanye abazalwane. Kusho ukumelana nokuba nomoya omubi kanye nokuxega kwesimilo okuyinto evame kangaka namhlanje. Kusho ukuthi ebudlelwaneni bethu ebandleni nasemakhaya, asithathe isibonelo sokuzidela sikaKrestu. Kusho ukunika esinabo base-Efesu isibonelo esicacile ngendlela yokuphila. UPawulu ubhala kabanzi encwadini yakhe ezwakalisa umdlandla wakhe ngalendlela entsha yokuphila kokuba yilungu lebandla likaNkulunkulu. Uyakhuthazeka kakhulu ngokuthi uNkulunkulu uhlanganise abantu abalanayo—amaJuda nabezizwe—baba munye ebandleni. Ngokuhlala ngokuzwana lapho kulindeleke khona ukungezwani, banethuba lokubonakalisa izimpawu zabantu abasha bakaNkulunkulu nombuso ozayo.

Ngokulandela ukubaluleka kokuba yingxenye yebandla likaNkulunkulu, uPawulu wenza imizekelo emine yebandla. Abazalwane bakha umzimba kaKrestu, bebonakalisa ukuzinikela kwabo kuKrestu nobunye babo. Bayithempeli eliphilayo, elakhiwe ngomhlatshelo kaKrestu eKhalvari, lapho kukhonzwa khona uNkulunkulu. Bangumakoti kaKrestu, belindele idili lomshado elikhulu mhla uMyeni ebuya ukuzobathatha babe ngabaKhe. Njengomzekelo wokugcina ozwakalisa imizamo kaPawulu yokubajoyinisa kabusha enkolweni yobuKrestu, bayibutho likaKrestu, eliletha ukuthula egameni laKhe, linqoba amabutho obumyama ngamandla kaNkulunkulu ngesikhathi belindele ukubuya kukaKrestu.

Ngakhoke incwadi yabase-Efesu ibhekise ezikhathini ezifana nezethu lapho ukuheha kwezwe nokuqhubeka kwesikhathi kufuna ukucisha umdlandla wokuba umfundi kaKrestu. Iphakamisa uKrestu, iqhakambise ukubaluleka kokumlandela njengamalungu endisiwe ebandla laKhe akhuthele, njengoba siphila sebheke ukubuya kwaKhe. Kulekota sinethuba lokulalela ngokukhuleka, incwadi yabase-Efesu sithole kabusha umdlandla wokulandela uJesu kulezikhathi zenselele.

_U John K. McVay, Ph.D., umphathi we Walla Walla University e College Place, Washington, USA, kanti futhi ungusolwazi kwezenkolo. Usesebenze lapho kusukela ngo 2006._