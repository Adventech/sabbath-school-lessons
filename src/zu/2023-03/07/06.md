---
title:  Ukukhula kuKrestu
date:  10/08/2023
---

`Iyiphi ingozi ecathamela ukukhula kobuKrestu kwebandla na? Efesu 4:14.`

UPawulu ubona isimo esingafani nesethu, lapho imibono eyehlukene “njengemimoya eminingi yezimfundiso” “nobuqili bokudukisa” iphonswa phezu kwabazalwane.  Usebenzisa izifanekiso ezintathu ukuchaza ingozi yesifundiso samanga: (1) ukuba yingane, “ukuze singabe sisaba yizingane” (2) ingozi yamagagasi olwandle, “sipheshulwa yimimoya yonke yezimfundiso ngenkohliso yabantu” (3) ukuhehwa ngobuqili babantu abagembulayo abenza ubuqili. UPawulu usebenzisa igama lesiGriki elithi kubeia (“ukudlala amadayisi”) esho ubuqili, ubuqola.

UPawulu ukholwa ukuthi ukwehlukana uphawu olukhulu lokuphambuka: Lokho okondla futhi kukhulise umzimba, kuwuhlanganise, kulungile, kodwa lokho okwehlukanisayo nokunciphisa umzimba kubi. Ngokuyeka isifundiso esehlukanisayo, baphendukele kubafundisi abathembekile nabahloliwe (Efesu 4:11), bazokhula ebuKrestwini beqiniso, badlale indima ebonakalayo emzimbeni kaKrestu (Efesu 4:12, 13; qhathanisa noEfesu 4:15, 16).

`Yiziphi izindlela ibandla eliphile kahle elisebenza ngazo njengomzimba ophile kahle? Efesu 4:15, 16.`

Kwabase-Efesu 4:1-16 uPawulu ugqugquzela ubunye bebandla, anxuse labo ababhalelayo ukuba bakukhuthaze ngendlela ebonakalayo. Nakuba-nje ubunye kuyinto ezokwenzeka ngokuqinisekile ebandleni (Efesu 4:4-6) kuyawudinga umsebenzi wethu omkhulu (Efesu 4:3). Enye indlela esikhuthaza ngayo ubunye ukuba amalunga omzimba kaKrestu akhuthele (Efesu 4:7-16). Yilowo nalowo kithina singamalunga omzimba kaKrestu, sifanele ukuba neqhaza ekuwukhuliseni, siwugcine uphilile (Efesu 4:7, 16). Futhi sonke sifanele ukusizakala ngomsebenzi wabaphostoli, abaprofethi, abavangeli, nabefundisi (Efesu 4:11). Lokhu, njengemisipha, kuyahlanganisa, kwenze ukuthi sikhule kanyekanye kuKrestu oyinhloko yomzimba (Efesu 4:13, 15).

`Yimiphi eminye yemimoya yezimfundiso evunguza ebandleni lethu namhlanje, futhi singama kanjani siqine noma ivunguza?  Woza nempendulo yakho eklasini ngeSabatha.`