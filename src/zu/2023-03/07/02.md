---
title:  Ubunye bukaMoya
date:  06/08/2023
---

`Funda kwabase-Efesu 4:1-16. UPawulu ubakhuthaza kanjani abazalwane ukuthi bakhulise ubunye ebandleni?`

UPawulu uqala isigaba sesibili sabase-Efesu (isahluko 4-6) ngobizo olunamandla lokubumbana, kodwa ngezinxenye ezimbili ezinkulu. Eyokuqala, kwabase-Efesu 4:1-6 unxusa abazalwane ukuba “bakhuthalele ukugcina ubunye bukaMoya” ngokuthi babonakalise izimpawu ezakha ubunye (Efesu 4:1-3), okulubizo alwesekela ngohla olusankondlo “lwabayisikhombisa” (Efesu 4:4-6). Eyesibili, kwabase-Efesu 4:7-16, uPawulu uveza uJesu onqobile, nophakanyisiwe njengomthombo womusa ebantwini abaholayo ekwabeleni ngevangeli (Efesu (Efesu 4:7-10) achaze indlela labo, kanye namanye amalunga ebandla, abanegalelo ngayo ekuthini umzimba kaKrestu uphile, ukhule, ubumbane (Efesu 4:11-16).

Ekuqaleni kwesahluko, uPawulu umema amaKrestu ukuthi “ahambe ngokufanele ukubizwa ababizwa ngakho” (Efesu 4:1). Usebenzisa igama elithi “ukuhamba” efanekisa ukuziphatha, noma ukuphila (bheka kuEfesu 2:2, 10; Efesu 4:17; Efesu 5:2, 8, 15). Uma uPawulu ekhuluma ngobizo lwabo, usho ukubizelwa enkolweni yobuKrestu (Efesu 1:18; Efesu 2:4-6, 13). UPawulu uncenga abazalwane ukuba baphile ngendlela yokubumbana ebonakalisa icebo likaNkulunkulu (Efesu 4:9, 10).  Uqala lokho kugcizelela ngokuthi abatshengise izimpawu eziholela ekubeni muye (Efesu 4:1-3), njengokuthobeka, ubumnene, nokubekezela.

Ake sibuke igama ngalinye.

Kwenye indawo uPawulu uyalichaza igama elithi ukuthobeka, kwabase-Efesu 4:2; noma ukuzehlisa, ngokuthi “nishaye sengathi abanye bakhulu kunani” (Filipi 2:3).  Ngakhoke ukuthobeka akusilo uphawu olubi lokuzibukela phansi (kolose 2:18, 23) kodwa uphawu oluhle lokuthakasela nakukhonza abanye abantu.

Ubumnene (Efesu 4:2) bungachazwa ngokuthi “ukungazikhukhumezi ngokubaluleka kwakho” futhi kusho “umusa, ukucabangela abanye.”

Elokugcina, ukubekezela noma ukubhekakade ukukwazi ukumelana nokuchukuluzwa noma izilingo.

Lezimpawu-ke, zonke zisho ukugwema ukuzibona ubaluleke ngokweqile, kodwa kunalokho, ugxile ekubalulekeni kwabanye abantu.

`Ukuthobeka, ubumnene, ukubekezela. Cabanga-nje ukuthi lezimpawu bezingasiza kangakanani ukusihlanganisa njengebandla. Singafunda kanjani ukuzikhulisa lezimpawu ezinhle?`