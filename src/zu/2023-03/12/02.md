---
title:  Inkulumo Yempi
date:  10/09/2023
---

`Funda kahle isiphetho senkulumo kaPawulu enkentezayo kulencwadi, Efesu 6:10-20. Sisho ukuthini kithina namhlanje isiqubulo sempi sikaPawulu njengamabutho kulempikiswano enkulu na?`

UPawulu uphetha eyabase-Efesu ngobizo lokuya empini, enxusa abazalwane ukuthi bame kulempi yebandla elwisana nobubi (Efesu 6:10-20). Uqala ngokukhuthaza abazalwane ukuthi “baqine eNkosini” (Efesu 6:10), ubizo aluphindayo ethi”Hlomani izikhali zonke zikaNkulunkulu” (Efesu 6:11). Wesekela lolubizo ngokuchaza inhloso (ukuze nibe namandla okumelana namaqhinga kaSathane, Efesu 6:11), abeke nesizathu: “sibambene nemibuso, namandla, nababusi bezwe balobu bumnyama” (Efesu 6:12).  Ngendlela ejulile, uPawulu uyaphinda futhi uthi akuhlonywe.  Abazalwane bayanxuswa kuthiwa “hlomani izikhali zonke zikaNkulunkulu” ukuze lapho sekufezwe konke, nime” (Efesu 6:13), kuboshwe izinkalo, kufakwe isivikelo sesifuba, kugqokiswe izinyawo, kuthathwe isihlangu, nesigqoko sosindiso, nenkemba (Efesu 6:14-17).  UPawulu unxusa abazalwane, asebehlomile futhi belungele ukuya empini, ukuthi benze okwakulindeleke emasosheni asendulo—ukuthandaza (Efesu 6:18-20).

Ngokuphinda izikhuthazo zempi noma izinkulumo ezazikhulunywe ngobusuku okuhlaselwa ngabo eTestamenteni eliDala, uPawulu ukhuluma ngomsebenzi elithunywe wona ibandla awufanise nempi nezikhali.  UPawulu uyakuveza lokhu emyalweni wakhe wokuqala: “Qinani eNkosini nasemandleni aYo amakhulu” (Efesu 6:10).

Izikhuthazo zempi eTestamenteni eliDala (isibonelo, Duteronomi 20:2-4; abaHluleli 7:15-18; 2 IziKronike 20:13-20; 2 IziKronike 32:6-8; Nehemiya 4:14, 19, 20) zitshengisa ukuthi impumelelo kaIsrayeli empini yayingencikile ekuthini banezikhali ezingcono noma amabutho amaningi kunawesitha. Kodwa, ukunqoba kuvela ekwethembeni ubukhona namandla kaNkulunkulu. Isihluthulelo sempumelelo kwakungesikho ukuzethemba, kodwa ukwethemba okuqinile emandleni kaNkulunkulu nokuhlinzeka kwaKhe ukunqoba. UPawulu usebenzisa lamaphuzu ukukhuthaza abazalwane (1) ukukhuthalela ukwenza lokho elikuthunyiwe ibandla; (2) baqaphele okungabonwayo okunomthelela ezimpilweni zabo nasekufakazeni; (3) mabazi ukuthi uNkulunkulu ukuhlinzekele ukunqoba kwabo, futhi (4) baqikelele njalo ukubaluleka kobunye nokubambisana kwabazalwane.

`Isixwayiso sikaPawulu sokuthi asibambene nenyama negazi kodwa nabomoya bobubi, singasifundisani thina mayelana nokuthi likuphi ithemba lethu lokunqoba na?`