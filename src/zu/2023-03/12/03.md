---
title:  Ukuthola Amandla kuKrestu
date:  11/09/2023
---

UPawulu uphetha incwadi yakhe ngobizo olunamandla lokuthi akuyiwe empini, oluhlanganisa amaphuzu nemiqondo ebalulekile kulencwadi jikelele. Uqala ngokumemezela iphuzu eliphethe wonke umongo wesiphetho, elivela njengesiqubulo somkhuzi wamabutho: “Elokugcina, qinani eNkosini nasemandleni amakhulu aYo” (Efesu 6:10). Okulandelayo kwabase-Efesu 6:11-20, kwenaba ngaleliphuzu elikhulu.

`Phinda ufunde abase-Efesu 6:10-20.  Ububona kanjani ubuqiniso bempikiswano enkulu, ehlanganisa imimoya ekhona ngempela emkhathini, ukuthi liyindikimba yalokho akushoyo uPawulu? Kubaluleke ngani ukugcina leliqiniso elimqoka njalo phambi kwethu kuloluhambo lwethu lwansuku zonke noNkulunkulu na?`

UPawulu ukhomba uKrestu njengoMthombo wamandla omuntu okholwayo, esebenzisa lamazwi: “eNkosini nasemandleni amakhulu aYo” (Efesu 6:10) njengoba igama elithi “Nkosi” lisho uKrestu futhi kulokhu kunjalo encwadini yabase-Efesu (Efesu 2:21; Efesu 4:1, 17; Efesu 5:8; Efesu 6:1, 21). “Amandla ebandla atholakala kuSomandla oyiNkosi yalo eyavuka ekufeni, umkhuzi wamabutho alo.”—G.G. Findlay, The Epistle to the Ephesians (New York: Ray Long & Richard R. Smith, 1931), p. 398.

UPawulu usebenzisa indlela yokubhala yokuphindaphinda kwabase-Efesu 6:10, egcizelela iphuzu lakhe lokuthi amandla abonakaliswa yibandla awaveli kubazalwane, kodwa bawaphiwe. Avela eNkosini, kuKrestu. Usebenzisa amagama anomqondo ofanayo, qinani, emandleni.  UPawulu lapha usonga iphuzu elibalulekile lencwadi yakhe: amandla kaNkulunkulu aphiwe abazalwane (Efesu 1:19-22; Efesu 2:4-6; Efesu 3:16, 17). Amandla empi, yamanje neyesikhathi esizayo atholakala ekuhlanganeni kwabazalwane noKrestu owavuswa, waze waphakanyiswa.

Ngesikhathi umyalo wokuqala umemezela ukuthi uKrestu upha abazalwane amandla (Efesu 6:10), zontathu iziqu zobuNkulunkulu ziyabaqinisa ukulungela lempi yakomoya elwisana nobubi. UNkulunkulu (uYise) uhlinzeka ngezikhali zaKhe “izikhali zikaNkulunkulu” (Efesu 6:11, 13; qhathanisa noIsaya 59:17).  Ngaphambidlana, uPawulu uchaze uMoya ngokuthi uyasebenza ukuqinisa abazalwane ngokukhuleka ukuthi uNkulunkulu “aninike ukuqiniseka emandleni ngoMoya waKhe kumuntu ongaphakathi” (Efesu 3:16). Lapha, uMoya onikeza ngenkemba, “inkemba kaMoya, okuyiZwi likaNkulunkulu” (Efesu 6:17). Futhi, abazalwane badinga ukuthandaza, “ukukhuleka ngezikhathi zonke ngoMoya” (Efesu 6:18).  UPawulu ufisa sengathi abalaleli bakhe bangaqondisisa ukuthi uNkulunkulu oziqu zintathu umatasatasa ebalungisela ukulwa namandla obumnyama.