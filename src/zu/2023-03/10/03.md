---
title:  'IBandla njengoMakoti kaKrestu: Isiqephu 1'
date:  28/08/2023
---

`Qhathanisa abase-Efesu 5:25-27, 29 nendaba ekuHezekeli 16:1-14.  Yimaphi amaphuzu aleyo ndaba uPawulu awavezayo emfanekisweni wakhe?`

Uma uPawulu, kwabase-Efesu 5:25-27, 29, ekhuluma ngomfanekiso wakhe womshado webandla nobudlelwane balo noKrestu, uthathela emasikweni omshado wasendulo. Njengoba ibandla lingumakoti, uKrestu uMyeni ongcwele:

_1. Othanda ibandla njengomakoti_ (Efesu 5:25). Masingakhohlwa ukuthi umsebenzi wenhliziyo lo kuJesu. Uyasithanda!

_2. Uyazinikela njengentengo kamakoti,_ Ngokwamalungiselelo emishado yakudala, umyeni waye “thenga” umakoti nge “ntengo kamakoti,” eyayivame ukuba yisamba esikhulu semali kanye nokunye okuyigugu, yayinkulu ngendlela yokuthi imiphakathi yasendulo yayiphila ngayo. UKrestu wakhokha intengo yebandla elingumakoti waKhe njengoba wazinikela ngenxa yalo (Efesu 5:25). Ngokuzalwa kwaKhe uJesu njengomtwana, nasesiphambanweni, wazinikela njengentengo kamakoti.

_3. Ugeza umakoti waKhe._ Ukuzilungisela kukamakoti kwakuyinxenye ebalulekile yomshado wasendulo.  Njengoba kusenjalo nanamhlanje, kwakuba yizimpelesi nezihlobo zesifazane zikamakoti ezazimlungisela umshado.  UPawulu kodwa, wakha isithombe soMyeni wasezulwini elungisela umakoti waKhe umshado!  UYena ongcwalisa, aphinde ageze umakoti “ngesigezo samanzi” (Efesu 5:26), okuyinto ekhomba embhabhadisweni.

_4. Ukhuluma izwi lesithembiso._ Lokhu kugezwa kwenziwa “ngezwi” (Efesu 5:26), okukhomba ezwini lesithembiso elikhulunywa uMyeni wasezulwini kumakoti waKhe, Mhlawumbe maqondana nomcimbi wokuthembisana (Qhathanisa Efesu 1:3-14, Efesu 2:1-10, uqaphele izithembiso zikaNkulunkulu kwabakholwayo ngesikhathi sokuphenduka kwabo). Ukwethembisana kungafaniswa nokuthiwa yi-engagement, kodwa kwakuhambisana nezingxoxo ezazihlanganisa nesivumelwano esibhaliwe ngokuphathelene nenani lemali (ezokhokhwa uMkhwenyana) nezipho (iziphiwo ezazifika nomakoti emshadweni, ziphuma kubo).

_5. Ulungisa, aphinde ahlobise umakoti._ Uma umakoti esenikezelwa kumyeni wakhe ekugcineni, wayemuhle ngendlela emangalisayo, ebonakala engenasisihla (Efesu 5:27). UKrestu akagcini-nje ngokugeza umakoti; uphinde amlungise, amhlobise.

`Lezi ndimana zisisiza kanjani ukuqonda indlela uKrestu azizwa ngayo ngathi na? Kungani lokho kufanele kube yinduduzo enkulu kithina?`