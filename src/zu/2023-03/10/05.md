---
title:  Thanda Umkakho Njengoba Uzithanda Wena
date:  30/08/2023
---

`Iyiphi ingxoxo entsha ayisebenzisayo uPawulu ukukhuthaza amadoda ukuthi atshengise uthando olumnene kumakhosikazi awo na? Efesu 5:28-30.`

Imithetho kaPawulu ngekhaya lamaKrestu (Efesu 5:21-6:9) iveza inselele ekhona emphakathini. Kwabase-Efesu 5:28-30, uPawulu ukhuluma namadoda, okwakuthi ngokulandela umkhuba ovamile ngaleso sikhathi, akhethe “ukuzonda inyama yawo” (bheka abase-Efesu 5:18, 29), ehlukumeza futhi eshaya amakhosikazi awo.  Embusweni wamaGriki/namaRoma ngezinsuku zikaPawulu, igunya elisemthethweni lika “baba wasekhaya” (ngesiLatini: pater familias) lalihamba indawo ende. Wayenelungelo lokujezisa ngesihluku, noma aze abulale inkosikazi yakhe, abantwana, nezigqila, ekwenza ngelungelo lakhe lasemthethweni (kodwa ukwenza lokho ngokwedlulele kwakusolwa umphakathi).

Kwabase-Efesu 5:25-27, uPawulu uchaze ngokubanzi isibonelo sakhe sothando, uthando lukaKrestu ngebandla, enikeza isibonelo esehluke kakhulu samadoda kunaleso esejwayelekile.  Manje, ngaphambi kokuthi aqhamuke nengxoxo entsha, uyaphinda akhombe kuleso Sibonelo esikhulu, enxusa amadoda amaKrestu ukuba enze njengoJesu “owazinikela” ngenxa kamakoti waKhe, ibandla (Efesu 5:28) futhi unaka zonke izidingo zalo (Efesu 5:15-27). UPawulu uphonsela amadoda amaKrestu inselele ukuthi ayeke imikhuba elindelekile yaleso sikhathi sabo, kunalokho azamele ukufinyelela kulolo thando olumnene lukaKrestu.

Kwabase-Efesu 5:28-30, uPawulu ufaka isizathu esisha ukwesekela uthando lwamadoda amaKrestu ngamakhosikazi awo: ukuzithanda. UPawulu uqhamuka namazwi angephikiswe: “akekho owake wazonda eyakhe inyama” (akekho umuntu onengqondo owenza lokho). Amadoda awazilimazi noma azishaye. Kunalokho, “ayayondla ayithande” imizimba yawo (Efesu 5:29). Ezama ukuxosha isihluku nodlame olubhekiswe kwabesimame bamaKrestu, uPawulu unxusa indoda yomKrestu ukuba izibeke esimweni senkosikazi yayo. Uthi: wena ndoda umunye nenkosikazi yakho ngendlela yokuthi ukuyihlukumeza akwehlukile nokuzilimaza wena, futhi abantu abanengqondo abakwenzi lokho.

Esebuyela esibonelweni sikaJesu, uPawulu uthi uKrestu uqobo wenza ukunaka kobumnene ngokuthanda abazalwane “abawumzimba waKhe” (Efesu 5:29, 30).  UPawulu uthi ukuphatha inkosikazi yakho akufane nendlela wena oziphatha ngayo, indlela uKrestu akuphatha ngayo wena.

`UPawulu ukhuluma ngesibonelo sikaJesu kumakhosikazi nasemadodeni. Ungafundani kuJesu mayelana nokuthanda abomndeni wakho na? `