---
title:  Isibonelo Somshado sokuba “Nyamanye”
date:  31/08/2023
---

`Funda indaba yokudalwa etholakala kuGenesise 2:15-25.  Kwenzekani kulendaba ngaphambi kokushiwo kwamazwi athi indoda nowesifazane “banyamanye” (Genesise 2:24)?`

Okubalulekile ukuze siqonde iseluleko sikaPawulu kwabesifazane namadoda ukuthi sithathe akushoyo kuGenesise 2:24 (kwabase-Efesu 5:31) njengesiphelo sendaba. Uma ezindla ngendaba yokudalwa ekuGenesise, uPawulu ucabanga ngezidingo zamaqoqwana amaKrestu nesimo sobudlelwane phakathi kwemindeni.  KuGenesise 2:24 uzwa umyalezo onkenteza isikhathi sonke. Ngokwecebo likaNkulunkulu, kwakuhloswe ukuthi umshado ube ubudlelwane bokuba “nyamanye,” nokuthi ubunye ngokobulili bubonakala kulobo bunye bomqondo nomphefumulo, okwenza ubudlelwane ngokocansi benze umqondo.

Qaphela ukuthi ngokukhetha uGenesise 2:24, uPawulu ukhetha amazwi aphathelene nomshado ayekhulunywe ngaphambi kokungena kwesono, awasebenzise ebudlelwaneni phakathi kwamadoda amaKrestu namakhosikazi awo.  Kulezinsuku zethu zesono, ukuxhashazwa ngokocansi okukhona kuveza obala ukuthi ujule kangakanani emphakathini wanamhlanje umqondo wokuthi ukuhlangana kowesilisa nowesifazane ngokocansi kusho ukugqilazwa kowesifazane. UPawulu uthi ubudlelwane ngokocansi, okubhalwe kuGenesise, akusibo ukugqilaza kwendoda owesifazane, kodwa ubunye. Hhayi ukusetshenziswa kwezikhwepha zendoda, kodwa kusho ubunye bowesilisa nowesifazane, kangangoba “banyamanye”.  Singabheka abase-Efesu 5:21-33 noGenesise 2:24, ukuze sithole imfundiso ephikisana neyabantu, nelungisa umonakalo okhona ngomshado nezocansi.

Sisakhuluma ngalokho-nje, endimaneni elandelayo, uPawulu ukhuluma “ngemfihlakalo enkulu” (Efesu 5:32). Lokhu kuhlanganisa nhlangothi zombili zesifanekiso akade esisebenzisa uPawulu: efanisa umshado wobuKrestu nobudlelwane bukaKrestu nebandla laKhe (Efesu 5:32) kanye nobudlelwane bukaKrestu nebandla laKhe ngokuqondene nomshado wobuKrestu (Efesu 5:32).

Umshado wobuKrestu uphakanyisiwe wafaniswa nobudlelwane bukaKrestu nebandla. Ngaphezu kwalokho, ngokucabanga ngobudlelwane bebandla noKrestu ngamehlo omshado wobuKrestu onakayo, abazalwane bathola ukukhanyiselwa okusha ngobudlelwane ababelana ngakho kuKrestu.

`Abase-Efesu 5:33 basebenza kanjani njengeseluleko sikaPawulu esifingqiwe samazwi akhe kwabase-Efesu 5:21-32? Uma ushadile, ungazama kanjani ukusebenzisa kakhudlwana lezimiso emshadweni wakho na?`