---
title:  'UMoya oNgcwele: Uphawu Nesiqinisekiso'
date:  06/07/2023
---

`Kwabase -Efesu 1:13, 14, uPawulu ulanda kafishane, indaba yokuphenduka kwabafundi balencwadi. Yiziphi izinyathelo kuleyo ndaba?`

Njengoba uPawulu ehlolisisa ukubaluleka koMoya oNgcwele empilweni yabakholwayo, usebenzisa izifanekiso ezimbili uma esho uMoya oNgcwele.  Esekoqala, ubona uMoya oNgcwele njengo “phawu,” okukhomba umsebenzi kaMoya wokuphawula, okuyinto eyenzeka ngesikhathi umuntu ephenduka. Ngezikhathi zasendulo, izimpawu zazisetshenziselwa izinjongo eziningi: ukuqinisekisa ubunjalo bezincwadi zasemthethweni nezivumelwano, ukuqinisekisa ukuthi lokho okuqukethwe yisiqukathi kunjengoba kushiwo yini (isibonelo: Hezekeli 28:12), noma ukufakaza ngalokho okuthengiselwana ngakho (isibonelo Jeremiya 32:10-14, 44). Izivumelwano, izincwadi (isibonelo, 1 AmaKhosi 21:8), izincwadi zokwaba zamafa, nokukhulisa ingane engazalwa uwena. Uphawu olugxivizwe entweni ethile lwalusho ubunikazi nokuvikeleka.  Ubukhona bukaMoya oNgcwele ezimpilweni zabo kuphawula abakholwayo ukuthi bangabakaNkulunkulu, futhi kunikeza izethembiso zikaNkulunkulu zokubavikela (qhathanisa Efesu 4:30. Banophawu lukaMoya oNgcwele owathenjiswayo Efesu 1:13).

“UPawulu usho ngokusobala ukuthi ngalowo mzuzu-nje umuntu enikela ukuphila kwakhe kuJesu, akholwe kuYe, uMoya oNgcwele umbeka uphawu (ngesiGriki: sphragizo) kuze kube usuku lokusindiswa. Yiqiniso elimangalisayo nelisinika isiqiniseko leli! UMoya kaNkulunkulu uphawula abalandeli bakaKrestu ngophawu losindiso uma-nje beqala bekholwa.”—Jiri Moskala, “Misinterpreted End-Time Issues: Five Myths in Adventism,” Journal of the Adventist Theological Society 28, no. 1 (2017), p. 95.

Isifanekiso sesibili asisebenzisayo uPawulu uma ekhuluma ngoMoya oNgcwele yileso “sesiqinisekiso.” UMoya oNgcwele uyisiqinisekiso sefa lethu, esikhomba kuleso sikhathi lapho ifa liyonikezwa ngokuphelele (qhathanisa 2 Korinte 1:22, 2 Korinte 5:5).

Igama elihunyushwe ngokuthi “isiqinisekiso (arrabon) kwakuyigama lesiHeberu elitshelekiwe, elalisetshenziswa kakhulu ngezikhathi zeTestamente eliSha lesiGriki elaziwa ngokuthi yiKoine, kanti lalisho ukukhokha “kokuqala” noma “idiphozi” okudinga lowo okhokhayo aqhubeke nokukhokha njalo.

Qaphela ukuthi abakholwayo abayikhokhi lediphozi, kodwa bayamukela kuNkulunkulu.  UPawulu uthi ubukhona bukaMoya oNgcwele okuyigugu empilweni yokholwayo ukukhokhwa kokuqala kwefa eliphelele losindiso nokuhlengwa eliyotholakala ekubuyeni kukaKrestu.  Okwethu ukuthi samukele ngezinhliziyo ezibongayo nezizithobile lokho esikuphiwa ngoJesu.