---
title:  Icebo Elikhulu LikaNkulunkulu Eligxile kuKrestu
date:  04/07/2023
---

`Liyini icebo likaNkulunkulu “lokuphelela kwezikhathi” futhi lenabela kude kangakanani? Efesu 1:9, 10.`

UPawulu ulichaza ngezindlela ezintathu icebo likaNkulunkulu. Uthi

1. Liyimfihlakalo yentando yaKhe
2. Yinjongo yaKhe
3. Yicebo lokupheleliswa kwesikhathi

Ekupheleni kwendaba, liyini icebo likaNkulunkulu? Ukuhlanganisela ndawonye kuJesu konke, yonke indawo.

Igama elisetshenziswa nguPawulu ukuchaza lelicebo liyathathekisa (NgesiGriki lithii, anakephalalosasthai), ukufingqa zonke izinto kuKrestu. Uma kubalwa endulo, umuntu wayehlanganisa uhla lwamanani, abeke isamba ngenhla. UJesu uyinhloko yecebo lamanqamu likaNkulunkulu nelezikhathi zokugcina. Lelicebo eligxile kuKrestu laqanjwa ngaphambi kokusekelwa komhlaba (Efesu 1:4) futhi libanzi kangangoba liqukethe sonke isikhathi (“ukupheleliswa kwezikhathi”) nomkhathi (“zonke izinto… ezisezulwini nezisemhlabeni”). UPawulu umemezela ubunye kuKrestu athi yiwona umgomo omkhulu wezulu ngendalo yonke.

Ngokukhuluma ngecebo likaNkulunkulu lokuphelelliswa kwesikhathi (Efesu 1:10), uPawulu usipha indikimba azoyifaka njalonjalo encwadini yakhe. UNkulunkulu uqala icebo laKhe okuhlanganisa zonke izinto, elesekelwe ekufeni, ukuvuka, ukwenyuka, nokuphakanyiswa kukaJesu (Efesu 1:15-2:10), ngokuthi amisele ibandla, ahlanganise kulona izinhlobo zabantu abangefani, amaJuda nabezizwe Efesu 2:11-3:13).

Ngalendlela, ibandla liyamemezela emibusweni yobubi ukuthi icebo likaNkulunkulu liyaqhubeka, nokuthi lemibuso yokungezwani, izoqedwa (Efesu 3:10). Njengoba lisho iBhayibheli kwenye Indawo: “Ngokuba uSathane wehlele kini enolaka olukhulu, ngoba uyazi ukuthi isikhathi sakhe sifishane” (Isambulo 12:12).

Isigaba sokugcina sencwadi kaPawulu siqala ngokunxusa ngentshisekelo ukuthi kube nobunye (Efesu 4:1-16) aqhubeke nokukhuthaza abazalwane ukuthi abagweme ukuziphatha ngendlela elimaza ubunye, kodwa kunalokho, babambisane nabanye abazalwane (Efesu 4:17-6:9). UPawulu uphetha ngomfanekiso webandla, elifanisa nempi ebumbene, enomdlandla wokulwela ukuthula ngegama likaKrestu (Efesu 6:10-20).

`Ungakwamukela futhi ukuthakasele kanjani ukuthi ukuhlengwa kwakho nguKrestu kuyinxenye yecebo elikhulu likaNkulunkulu lokuhlanganisa zonke izinto kuKrestu?`