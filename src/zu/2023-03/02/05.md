---
title:  Ukuphilela Ukudumisa Inkazimulo YaKhe
date:  05/07/2023
---

“KuYena esabelwa futhi ifa kuYe, esakumiselwa ngaphambili ngokwesimiso saLowo osebenza izinto zonke ngokunquma kwentando yaKhe, ukuze sibe ludumo lwenkazimulo yaKhe, thina esethemba ngaphambili kuKristu” (Efesu 1:11, 12).

Abazalwane e-Efesu babonakala sengathi balahlekelwa umbono wokuthi bangobani njengamaKrestu, balahlekelwa yithemba (bheka ku-Efesu 1:13). Ngokuhambisana nalokho ake wakusho ngaphambili (Efesu 1:3-5), uPawulu ufuna ukuvuselela ukuthi bangobani njengamaKrestu.  Abazalwane abazona izisulu zezinqumo ezivele ziqhamuke kungahleliwe futhi zenziwa yimimoya ngemimoya. Bangabantwana bakaNkulunkulu (Efesu 1:5) kanti bangafinyelela kuzo izibusiso eziningi ngoKrestu ezesekelwe phezu kweziyalo ezijulile nezinqumo zaphakade zikaNkulunkulu.  Yinhloso kaNkulunkulu nentando yaKhe (Efesu 1:11) ebonakaliswayo ezimpilweni zabo ngokuhambisana necebo likaNkulunkulu elibanzi lokuhlanganisela konke kuKrestu (Efesu 1:10). Bangaba nakho ukuzethemba okungenakunyakaziswa mayelana nokuthi bemi kanjani phambi kukaNkulunkulu nokusebenza kwezibusiso abapha zona. Izimpilo zabo kumelwe zimemezele isigijimi sabase-Efesu 1:3-14: Makabusiswe uNkulunkulu noYise weNkosi yethu uJesu Krestu!

`Qhathanisa ukusetshenziswa kwegama elithi “ifa” kwabase-Efesu 1:11, 14, 18.  Ucabanga ukuthi kungani lomqondo ubalulekile kuPawulu?`

Wake walithola ifa olishiyelwe othile oshonile? Mhlawumbe isihlobo sakushiyela umcebo noma isizumbulu semali. Ngokubuka kukaPawulu, ngenxa yokufa kukaJesu, amaKrestu athola ifa kuNkulunkulu (Efesu 1:14) nawo abe “yifa” likaNkulunkulu (Efesu 1:18).

ETestamenteni eliDala, ngesinye isikhathi abantu bakaNkulunkulu bathathwa njengefa laKhe, (Duter. 9:29; Duter. 32:9, Zakariya 2:12). Lomqondo wokuba yifa likaNkulunkulu ucacile kwabase-Efesu 1:18 futhi kusobala ukuthi kuqondwe wona nakwabase-Efesu 1:11 (okusho ukuthi kungahunyushwa ngokuthi “sesiyifa laKhe”).  Njengephuzu eligqamile ekubeni kwabo amaKrestu, uPawulu ufisa ukuthi abazalwane bazi ukuthi bayigugu kuNkulunkulu. Akusikho-nje ukuthi bathole ifa kuNkulunkulu (Efesu 1:14, Efesu 3:6, qhathanisa no Efesu 5:5), kodwa bayifa likaNkulunkulu.

`Yini umehluko phakathi kokusebenza ukuze uthole okuthile, nokuyithola njengefa? Lomqondo usisiza kanjani ukuthi siqonde lokho esikuphiwe ngenxa kaJesu?`