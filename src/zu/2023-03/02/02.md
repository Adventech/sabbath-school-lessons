---
title:  Ukukhethwa Nokwamukelwa uKrestu
date:  02/07/2023
---

Incwajana yokubonga isipho ivame ukuchaza kafushane leso sipho asibongayo umuntu. UPawulu wenza uhla olude kwabase-Efesu 1:3-14 ebonga uNkulunkulu ngezibusiso zevangeli.

UPawulu udumisa uNkulunkulu ngokuthi “usibusisile ezulwini kuKrestu ngesibusiso sonke sokoMoya” (Efesu 1:3). Ukuthi izibusiso ezokoMoya (ngesiGriki, pneumatikos), kusitshela ukuthi zifika ngoMoya (pneuma), okukhomba ekuphothulweni kwesibusiso sikaPawulu, esithakasela umsebenzi kaMoya oNgcwele ezimpilweni zabazalwane (Efesu 1:13, 14).

Kwabase-Efesu 1:3-6 kukhona inkulumo ekhuthazayo ngendlela uNkulunkulu asibuka ngayo kuKrestu.  Ngaphambi kokudalwa komhlaba, uNkulunkulu wasikhetha kuKrestu, wasikhetha ukuba sime sibe ”ngcwele singabi-nakusolwa” phambi kwaKhe (Efesu 1:4, qhathanisa noEfesu 5:27) njengamadodana namadodakazi aligugu ngenxa yokuthi wasidala, wabuye wasihlenga ngoKrestu (Efesu 1:5).  Kusukela lingakakhanyi nelanga, kwakuyicebo laKhe ukuthi “samukeleke ngaYe Othandiweyo” (Efesu 1:6).  Ngamafuphi, kuyinhloso kaNkulunkulu ngathi ukuthi sisindiswe.  Usindiso lusilahlekela kuphela ngokwenza  kwethu izinqumo zokona.

`Lisho ukuthini igama elithi “ezulwini” noma “emazulwini” njengoba lisetshenziswe kwabase-Efesu (okuyiyona kuphela indawo elisetshenziswe khona ngalendlela eTestamenteni eliSha)? Fundisisa ukusetshenziswa kwalamagama. (Bheka kuEfesu 1:3, 20; Efesu 2:6; Efesu 3:10; Efesu 6:12; qhathanisa nokusetshenziswa kwegama elithi “emazulwini,” Efesu 3:15, Efesu 4:10, Efesu 6:9). Qaphela: Konke lokhu kuvela kangcono eBhayibhelini lesiNgisi.`

Kwabase-Efesu amagama athi “emazulwini” noma “ezulwini” akhomba izulu njengendawo lapho kuhlala khona uNkulunkulu (Efesu 1:3, Efesu 6:9), lapho kutholakala khona amagunya okoMoya (Efesu 1:10, 20, 21; Efesu 3:10, 15; Efesu 6:12), nalapho ephakanyiselwe khona uKrestu ngakwesokunene sikaYise (Efesu 1:20). Abakholwayo bayakwazi ukufinyelela kulezindawo zasezulwini khona manje okuyindawo lapho izibusiso zokoMoya zitholakala khona ngoKrestu (Efesu 1:3, Efesu 2:6). Yize noma “amazulu” eyindawo yezibusiso zabakholwayo, futhi ayindawo yempikiswano evela kowomoya ababi abaphikisana nobukhosi bukaKrestu (Efesu 3:10, Efesu 6:12).

`Gxila kwabase-Efesu 1:4, lapho kuthiwa khona sakhethelwa kuYe uKrestu, “ngaphambi kokusekelwa kwezwe.”  Kusho ukuthini lokho?  Kusitshengisa kanjani uthando lukaNkulunkulu ngathi, nesifiso saKhe sokuthi sisindiswe?`