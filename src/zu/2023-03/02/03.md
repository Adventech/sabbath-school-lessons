---
title:  Usindiso Olubizayo; Nentethelelo Evamile
date:  03/07/2023
---

Isono sasikade siyichashaza elimnyama elibusa ezimpilweni zalabo ababebhalelwa nguPawulu. UPawulu uchaza isimo sabo sangaphambili ngokuthi babeyizidumbu ezihambayo—“babefile ngeziphambeko nangezono zabo” (Efesu 2:1) kodwa babehamba futhi bephila ngokuyala kukaSathane (Efesu 2:1-3). Beyizigqila zesono noSathane, babengakwazi ukuzikhulula. Babedinga ukuhlengwa. UNkulunkulu wakwenza lokho ngomusa kaKrestu, manje uPawulu uthakasela izibusiso ezintsha ezimbili zomusa kaNkulunkulu ezimpilweni zabazalwane: ukuhlengwa nokuthethelelwa.

`Funda kwabase-Efesu 1:7, 8. “Ukuhlengwa” yigama elisetshenziswa kabanzi eTestamenteni eliSha. Qhathanisa ukusetshenziswa kwalo kwabaseKolose 1:13, 14; Titu 2:13, 14; namaHeberu 9:15. Lezindimana zinamuphi umqondo ofanaya nabase-Efesu 1:7, 8?`

Igama lesiGriki elihunyushwe ngokuthi “ukuhlengwa” kwabase-Efesu 1:7 lithi apolutrosis, laiisho uma kukhokhelwa inkululeko yesigqila noma umuntu othunjiwe.  Wawuzwa kunkenteza izwi lalowo othenga athengise izigqila sengathi uthengisa impahla-nje, nokukhala kwamaketanga abandayo abophe isigqila. Uma iTestamente eliSha likhuluma ngokuhlengwa, ligqamisa inani eliphezulu lokukhulula izigqila.

Inkululeko yethu yatholakala ngentengo enkulu: “Esinokuhlengwa kuYe [uJesu] ngegazi laKhe” (Efesu 1:7). Umqondo wokuhlengwa ubuye ugubhe ukuphana ngomusa kukaNkulunkulu owenza ukuthi akhokhe intengo ephakeme ukuze sikhululwe. UNkulunkulu usinika inkululeko yethu nesithunzi sethu. Asisagqilazekile!

Ukuhlengwa kusho ukuphathwa njengomuntu, hhayi into-nje. Kusho ukuba yisakhamuzi sasezulwini, kunokuba yisigqila emhlabeni.”—Alister E. McGrath, What Was God Doing on the Cross? (Grand Rapids, MI: Zondervan, 1992), p. 78.

Qaphela ukuthi inkulumo ethi uNkulunkulu wakhokha intengo yosindiso kuSathane ayiveli eBhayibhelini. UNkulunkulu akakweleti lutho kuSathane, futhi akamkhokheli lutho.

Okunye okuhle okuvela eKhalvari, “ukuthethelelwa kwezono zethu” (Efesu 1:7). Esiphambanweni, uKrestu wathathela phezu kwaKhe intengo yezono zethu, zesikhathi esedlule nesizayo, “esehlangule incwadi yecala lethu, emelana nathi ngemiyalo yayo” (Kolose 2:14). Ngokwenza lomsebenzi wokuhlenga nokuthethelela ngoKrestu, uNkulunkulu uzibonakalisa enguBaba wethu ophanayo, esipha ngokuvama ubucebi bomusa wakhe (Efesu 1:7, 8).

`Kusho ukuthini kuwena ukuthi ngenxa yomhlatshelo kaKrestu uthethelelwe, wahlengwa? Kanjani-pho uzwa sengathi awuwufanele? (Ukukusiza: awuwufanele; singena lapho-ke isiphambano.)`