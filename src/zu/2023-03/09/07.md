---
title:  Ukujula Nomcabango
date:  25/08/2023
---

Uma sibuka emuva kwabase-Efesu 5:1-20 jikelele, sibona uPawulu ema enganyakazi elwa nesono, nobubi, kakhulukazi ukuxega kwezimilo nenkulumo eyihlazo.  Akazimisele ukwamukela ukuziphatha kwenkohlakalo phakathi kwabantu bakaNkulunkulu. Esikhundleni salokho, ubizela abazalwane base-Efesu ezingeni eliphakeme lokuziphatha, abanxuse ukuthi mabaziwe ngokuthi “abantwana bakaNkulunkulu abathandekayo, nokuthi “bangcwele” (Efesu 5:1-10). Uyakholwa ukuthi uma amaKrestu enza lokho, akhanyisa ebumnyameni, adonse omakhelwane bashiye indlela yokuphila ebalimazayo, bangene emseni kaNkulunkulu neqiniso laKhe (Efesu 5:11-14).

UPawulu ubona ibandla liqhutshwa ukuzinikela okusha “kokuhamba njengabantwana bokukhanya” ngesikhathi lilindele ukubuya kukaKrestu (Efesu 5:8; bheka nabase-Efesu 5:15, 16) futhi libusisekile ngobukhona bukaKrestu (Efesi 5:14), libuthanele ukukhonza. Njengoba liqhutshwa yizinga laso eliphakeme lokubizwa “ngabantwana abathandekayo bakaNkulunkulu” nokuthi uKrestu wabafela (Efesu 5:1, 2) futhi begcwaliswe uMoya (Efesu 5:18), ukuhlanganyela kwabo ekukhonzeni kunomfutho nenjabulo uma becula, bebonga , bedumisa iNkosi yabo uJesu Krestu noNkulunkulu uBaba, bebambe baqinisa okwasezulwini, bagubha ithemba labo ngekusasa eligxile endabeni yalokho okwenziwe nguNkulunkulu, nakwenzayo, nasazokwenza ngoJesu Krestu iNkosi yabo (Efesu 5:18-20).

Uma sizizwa ngalendlela, lezindimana akuyona-nje imiyalo egqagqene mayelana nempilo yobuKrestu. Kuba ubizo lokuthi bazazi ukuthi bangobani njengamaKrestu, ukuzinikela, ukuhlanganyela ndawonye, nokukhonza ezinsukwini zokugcina, isimemo “sokushaqa imititilizo” etholakalayo ezinsukwini kuze kube ukubuya kukaKrestu (Efesu 5:16).

**Imibuzo Yokuxoxisana**

`Njengoba abakholwayo namhlanje bebhekene nomphakathi omemezela eyawo indlela yokuphila imini nobusuku, isonto lonke, izinsuku ezingu 365 zonyaka ngezokuxhumana, bangazamukela kanjani iziyalo eziphakeme zikaPawulu na?`

`Yimaphi amasu abazalwane abangawasebenzisa namhlanje “ukuhlola ukuthi kuyini okuthandeka eNkosini” (Efesu 5:10) “nokuqonda okuyintando yeNkosi” (Efesu 5:17)?`

`Omunye angathi njengoba uPawulu eyala abazalwane ukuthi bangaxoxi ngokonakala okukhona kwezocansi (Efesu 5:3, 4) kusho ukuthi asingasho lutho mayelana nokuziphatha okubi nokuhlukumeza ngokocansi.  Kungani lowombono uphaphalaza na?`

`Yiziphi izindlela umphakathi wethu namhlanje otshengisa ngazo imikhuba efana neyabahedeni uPawulu ayekhuluma ngayo ngezikhathi zakhe na?`