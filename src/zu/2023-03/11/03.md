---
title:  Iziyalo Kubazali
date:  04/09/2023
---

`Qhathanisa abase-Efesu 6:4 nabaseKolose 3:21. Kunikwa sizathu sini kwabaseKolose sokugwema ukuthukuthelisa izingane zethu na?`

Sirach, umbhalo wamaJuda owawutholakala ngezinsuku zikaPawulu, wawuyala oyise ngendlela yokuphatha amadodana abo: “Lowo oyithandayo indodana yakhe uyoyifaka uswazi kaninginingi….totosa ingane, izokudelela; dlala nayo, izokujabhisa…Yala indodana yakho, wenze ijoka layo lisinde, ukuze ungakhubekiswa yihlazo layo” (Sirach 30:1, 9, 13, NRSV).

Iseluleko sikaPawulu sehluke kakhulu kunalokho. Uqala ngokusho umyalo okhuzayo koyise: “Ningazithukuthelisi izingane zenu,” kulandele isiyalo esithambile, esithi “Nibondle ngokuyala nangokuqondisa kweNkosi” (Efesu 6:4) Ezinsukwini zikaPawulu, oyise babenawo wonke amandla asemthethweni phezu kwezingane zabo, ezazithathwa njengempahla yabo. Oyise babenelungelo lokuyishaya noma ize ife ingane. Ngesinye isikhathi igunya likayise phezu kwezingane zakhe laledlula elomnikazi wesigqila phezu kwaso. UPawulu akavuni amandla anjalo, kodwa ngendlela eqavile, uchaza aphinde abumbe kabusha ubudlelwane emndenini.  Ngokubuka ukwethembeka okuphelele kuKrestu, uPawulu unxusa obaba abangamaKrestu ukuthi bacabangisise kahle ukusebenzisa kwabo igunya ngoba izingane ezithukuthele ngeke zibe sendaweni yokwamkela kalula iziyalo nezeluleko zeNkosi” (Efesu 6:4).

“Obaba nawomama, ekhaya nifanele ukubonakalisa ukuthi unjani uNkulunkulu.  Yenzani izingane zihloniphe, hhayi ngamazwi alukhuni, kodwa ngendlela emnene, enothando….

“Yenzani kube mnandi ekhaya.  Gwemani wonke amazwi angase avuse intukuthelo embi.  ‘Boyise, ningazithukuthelisi izingane,’ lowo umyalo wezulu….

“Ayikho imvume enikwa yiZwi likaNkulunkulu ukuthi abazali baqinise isandla, ukuhlukumeza, noma ukuvumela ukungalaleli. Umthetho kaNkulunkulu ekhaya nasembusweni wezwe, uphuma enhliziyweni yothando olungenakulinganiswa.”—Ellen G. White, Child Guidance p. 259.

`Yize ukuthi kulesifundo kukhulunywa ngabazali nezingane, yikuphi esingazitholela kona kulezindimana okuzoba nomthelela endleleni esiphathana ngayo nabo bonke abantu? `