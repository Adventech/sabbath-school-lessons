---
title:  Ukujula Nomcabango
date:  08/09/2023
---

Inhlonipho kaPawulu ezinganeni njengabazalwane bethu (Efesu 6:1-3) igqamisa indlela izingane eziphatheka ngayo emhlabeni namhlanje.  Izwi lakhe koyise (Efesu 6:4) lisimema ukuthi sicabangisise ngemisebenzi yabazali. Ukusebenzisa izeluleko zikaPawulu ezigqilini (Efesu 6:5-8), kakhulukazi izeluleko eziqondiswe kubaphathi bezigqila (Efesu 6:9), kuyinselele enkulu njengoba izimo zasemphakathini azisefani kwabaningi bethu, futhi siyazi ukuthi ubugqila, noma obunjani, obunye ububi obukhulukazi.  Nokho, njengoba lamazwi ephefumulelwe, ayinxenye yeMibhalo, sifanele ukuzindla ngendlela yokuwasebenzisa namhlanje.  Kanye nabazalwane base-Efesu ngonyaka-khulu wokuqala, sinelungelo nomsebenzi wokusebenzisa izimiso zevangeli ebudlelwaneni bethu. Lemibuzo yokuxoxisana elandelayo yakhelwe ukukhuthaza lowo msebenzi obalulekile.

**Imibuzo Yokuxoxisana**

`Kusho ukuthini kuma Adventist ukuthi ukuthanda izingane ubufakazi bokuthi “singabantu abalungele iNkosi”? Luka 1:17 (kucashunwe uMalaki 4:6).`

`Ukunaka izingane kukaPawulu kuletha umbuzo obalulekile: Yini umsebenzi wethu wokuqhubekisa ukunaka kukaKrestu izingane ezidlule phansi kwesimo sodlame, zahlukunyezwa ngocansi, zaphathwa ngendlela embi zisencane? Uma sibuka ucwaningo ngomthelela walokho okuthiwa yizigameko ezimbi zasebuntwaneni (Adverse Childhood Experiences, noma ACEs; bheka ku https://www.cd .gov/violenceprevention/), yini okufanele sibenzele yona?`

`Njengokuqhubekisela phambili ukunaka kukaPawulu izingane, nokukaJesu, ibandla linaliphi iqhaza ekuvikeleni nokukhulisa izingane ezisesandleni salo? Yiziphi izinhlelo nezinsiza okudingeka zibe khona ukuze kwenzeke lokho?`

`Izeluleko zikaPawulu ezigqilini nakubaphathi bazo, Efesu 6:5-9, zivame ukusetshenziswa ebudlelwaneni phakathi kwabaqashwa nabaqashi.  Kufaneleke kanjani lokhu?  Yiziphi izingozi ezikhona ngokwenza lokho?`

`Ubugqila kuseyinto eyiqiniso elibuhlungu emhlabeni wethu, lapho kukhona ngaphezu kwezigidi ezingamashumi amane zabantu abasebugqilini (ngokombiko we “The Global Slavery Index,” http://www.globalslavery index.org/). Njengabantu abakhululekile, abanovulandlela bebandla ababezibophelele ekuqedeni ubugqila, uyini umsebenzi wethu mayelana nalamadodana namadodakazi kaNkulunkulu asebugqilini njengoba thina sicula sithi: “Azogqashuka amaketanga ngoba isigqila singumfowethu, egameni lakhe konke ukwesaba uzophela” (amagama eculo elithi “O Holy Night,” public domain)?`