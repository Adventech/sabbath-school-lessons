---
title:  Ubugqila eBhayibhelini Nasemlandweni
date:  05/09/2023
---

`Funda izeluleko ezigqilini nabanikazi bezigqila kulezindimana ezilandelayo: Efesu 6:5-9; Kolose 3:22-4:1; 1 Korinte 7:20-24; 1 Thimothewu 6:1, 2; 1 Petru 2:18-25. Ungazisho kanjani leziyalo ngokufingqiwe?`

Kuyamangalisa ukuzwa uPawulu ekhuluma ebhekise kubanikazi bezigqila abangamaKrestu nezigqila zabo, behlezi ndawonye enkonzweni engenela endlini yomzalwane e-Efesu. Ubugqila ngesikhathi sombuso wamaGriki namaRoma babehluke ngezindlela eziningi kulokho okwavela kamuva emazweni esimanjemanje. Babungagxilile ekugqilazweni kohlanga olulodwa. Izigqila zasemadolobheni nezisebenza ezindlini zazithola amathuba okufunda, zazikwazi ukusebenza njengabadwebi bamaplani ezindlu, abelaphi, nezifundiswa. Ezinye zazithola inkululeko ngemuva kokusebenza iminyaka ethile, nokho kodwa eziningi aziyitholanga inkululeko. Ukuzama ukwamukela lomehluko, ezinye izihumusho  zeBhayibheli zibiza igama lesiGriki elithi doulos (‘isigqila”) kwabase-Efesu 6:5-8 ngokuthi “inceku.”

Kodwa, lokhu kwehluka kwakungandile yonke indawo. Izigqila zasemafamu zazisetshenziswa kanzima. Noma yikuphi lapho izigqila zazisebenza khona zaziphansi kwamandla angenamkhawulo abanikazi ababeziphatha zona nabakhosikazi azo nezingane zazo sengathi impahla yabo. Isikhalo sika Publilious Syrus owayekade eyisigqila, sibuhlungu: “Yinto enhle ukufa kunokuba yisigqila esingenasithunzi.”  Uma sibuka zonke lezehlakalo, isihumusho esithi u doulos usho isigqila, yisona esingcono (NIV, NRSV), kakhulukazi njengoba lezi zigqila ziphila phansi kokwesatshiswa abanikazi bazo (Efesu 6:9).

Ubugqilia kwakuyinto eyayikhona sonke isikhathi ezinsukwini zikaPawulu.  Uyakhuluma ngabo; engakhulumi njengesishoshovu soshintsho, kodwa njengomfundisi oweluleka abazalwane ngendlela yokuhlangabezana nezingqinamba ezikhona, nokwakha umbono omusha ogxile ekuguqulweni komzalwane ngamunye, okuyinto eyayizokuba nomthelela obanzi emphakathini jikelele: “umbono wakhe kwakungekona ukukhululwa kwezigqila embusweni waseRoma. Kodwa umbono wakhe wawungaphezu kokukhululwa ngokomthetho, okusho ubudlelwane obusha obesekelwe phezu kokuzalwa njengabantwana bakaNkulunkulu….KuPawulu inguquko yomphakathi kwakufanele yenzeke ebandleni, emzimbeni kaKrestu, lapho bekhona abazalwane, nasebandleni lamaKrestu elikhonzela endlini yomzalwane.”—Scot McKnight, The Letter to Philemon (Grand Rapids, MI: Eerdmans Publishing Company, 2017), pp. 10, 11.

`Elinye lamachaphaza amakhulu emlandweni wobuKrestu ukuthi abanye basebenzisa izindimana zeBhayibheli ezikhuluma ngobugqila ukwesekela lomkhuba.  Yimuphi umyalezo owesabekayo esingahamba nawo mayelana nokuqaphela uma siphethe iZwi likaNkulunkulu?`