---
title:  Sihlengiwe Ukuze Sibambisane
date:  25/09/2023
---

`Uma ufunda kwabase-Efesu 2, zama ukuphendula lombuzo: Yini esiyenzelwe nguNkulunkulu ngeNdodana yaKhe uJesu Krestu na?`

“Kepha uNkulunkulu….” Lawo mazwi amabili afanele kube yiwona anika ithemba kakhulu aziwayo ebantwini. Kwabase-Efesu 2:1-10, uPawulu uchaza osekwadlula kwabalaleli bakhe.  Njengabo bonke abantu, isiphelo sabo kwakuzokuba ukubhujiswa ngenxa yokuhlubuka kuNkulunkulu, izimpilo zabo zazibuswa yisono noSathane (Efesu 2:1-3). “Kepha uNkulunkulu, ecebile ngesihawu…” Wabenzelani uNkulunkulu, nathi futhi? 1. Wasiphilisa kanye noKrestu—ukuvuka kukaKrestu okwethu. 2. Wasivusa kanye noKrestu—ukwenyuka kukaKrestu okwethu. 3. Wasihlalisa embusweni noKrestu—ukwethweswa umqhele kukaKrestu okwethu (Efesu 2:4-7). Asizona-nje izibukeli kulezigigaba ezinyakazisa amazulu nezithinta impilo kaKrestu! UNkulunkulu wenza lokhu, hhayi ngenxa yobuhle bethu, kodwa ngenxa yomusa waKhe (Efesu 2:8, 9), futhi uhlose ukuthi abakholwayo bahlale ngokubambelela kuJesu, benze imisebenzi emihle (Efesu 2:10).

Uma abase-Efesu befundisa ukuthi asiphile ngokubambelela kuJesu, abase-Efesu 2:11-22 bafundisa ukuthi asiphile ngokubambisana nabanye njengamalunga ebandla laKhe. Ukufa kuka Jesu kunemihlomulo eqonde phezulu, eqinisa ubudlelwane bomuntu okholwayo noNkulunkulu (Efesu 2:1-10), nokuhlomula okuya emaceleni, okuqinisa ubudlelwane bethu nabanye abantu (Efesu 2:11-22).  Ngenxa yesiphambano saKhe, uJesu ubhidliza konke okwehlukanisa abazalwane bezizwe nabamaJuda, okuhlanganisa nokuhlanekezela ukusetshenziswa komthetho ukwandisa ukwehlukana (Efesu 2:11-18). Kukhona futhi akwakhayo uJesu—ithempeli Elisha, elimangalisayo, elihlanganisa abazalwane bezizwe, ababekade beshiywe ngaphandle ekukhonzeni kwasezindaweni ezingcwele zethempeli, manje sebehlanganyela nabazalwane bamaJuda, babe muntu-munye. Nathi futhi siba yinxenye yebandla likaNkulunkulu, “ithempeli elingcwele eNkosini” (Efesu 2:19-22).

Ngomusa kaNkulunkulu, ninelungelo lokuphila lolusuku ngokuzwana noJesu nabanye abazalwane.

Eyabase-Efesu 2:8-10 idlale indima enkulu ekuphendukeni kwabantu abaningi.  UMartin Luther wathola kulezindimana umusa owanqoba inhliziyo yakhe, wathola nokunye okwamsiza ukuqala imvuselelo: ukuthi ukusindiswa kutholakala ngokukholwa kuphela, ngomusa kuphela, ngoKrestu kuphela, ukuze kudunyiswe uNkulunkulu kuphela. Ngo 1738, ngemuva kwezinsuku ezingu 8 ephendukele kuNkulunkulu, endaweni yase Aldersgate, eLondon, uJohn Wesley washumayela eOxford University, okuphuma ekujuleni kwenhliziyo, eshumayela izimiso zebandla elisha.  Indimana yakhe? Abase-Efesu 2:8. (bheka ku-A. Skevington Wook, “Strangely Warmed: The Wesleys and the Evangelical Awakening,” Christian History [magazine], vol. 5, no. 1 [1984]).