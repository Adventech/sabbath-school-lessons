---
title:  Samukela Umusa, Siphisane Ngawo
date:  28/09/2023
---

`Njengoba ufunda kwabase-Efesu 5, zindla ngendlela uPawulu asinxusa ngayo ukuthi siphile ivangeli ebudlelwaneni bethu nabanye abantu. Yikuphi ukunxusa kwakhe okukuthinta kakhulu wena na?`

Uma uqala ekuqaleni ukufunda abase-Efesu 5, kungenzeka uphuthelwe umsoco wesihloko esibalulekile. Ngakhoke, qala ngokufunda kwabase-Efesu 4:32, lapho uPawulu etshela khona abase-Efesu ukuthi “mabahawukelane, babemnene, bathethelelane, njengoba noNkulunkulu wabathethelela ngoKrestu.”

Njengabantu abakholwayo, sinxuswa ukuthi sakhele ukuziphatha kwethu phezu kwentethelelo nomusa uNkulunkulu asipha kona. Masilingise uNkulunkulu! (Qhathanisa noMathewu 5:43-48).

UPawulu uqhathanisa lendlela yokuphila yokulingiswa kothando lukaNkulunkulu naleyo eyejwayelekile yabangakholwa. Esikhundleni sokuthatha abanye njengawodade nabazalwane abayigugu emndenini kaNkulunkulu, izikhathi eziningi abantu basebenzisa abanye abantu ukuzithokozisa bona ngokocansi, futhi bazishaye isifuba ngalokho (Efesu 5:3, 4). Uyaxwayisa ngokuthi ukuziphatha okunjalo akunayo indawo ezweni elisha uNkulunkulu alihlelayo (Efesu 5:5-7).

Kunalokho, abazalwane mabashiye ubumnyama besikhathi esedlule, “bahambe njengabantwana bokukhanya” (Efesu 5:8-10), belingisa uthando lukaBaba. Futhi, uPawulu usixwayisa ngokuthi asidede “emisebenzini yobumnyama eyenziwa ekusithekeni” (Efesu 5:11, 12). Ngokuphikisana nalokho, asiphile ekukhanyeni kukaKrestu (Efesu 5:13, 14). Kunokuba sichithe impilo yethu ngokudakwa, “masithengisise isikhathi” ngokubonga uNkulunkulu ngothando lwaKhe (bheka Efesu 5:15-21).

UPawulu uyenaba ngesihloko sakhe sokulingisa uthando lukaNkulunkulu ngokuthi ayale amadoda namakhosikazi amaKrestu. Uthando lukaKrestu lokuzidela ngenxa yebandla luyisibonelo samadoda amaKrestu (Efesu 5:22-24). Kunokuba basebenzise isipho sobulili ngendlela embi nokuzicabangela bona bodwa, owesilisa nowesifazane bamaKrestu bazogxila ekwakhaneni, babe “nyama-nye” (Efesu 5:28-33).

“Ngakhoke yibani ngabalingisa uNkulunkulu njengabantwana abathandekayo” (Efesu 5:1). Ngomusa kaNkulunkulu, uyabizwa namhlanje ukuthi uphile ngalokho kunxusa ebudlelwaneni bakho nabanye abantu.

`Basisiza kanjani abase-Efesu 5:2, abasitshela ukuthi “sihambe othandweni”, ukuze siqonde okushiwo nguPawulu kwabase-Efesu 5:1 ngokulingisa uNkulunkulu na?`