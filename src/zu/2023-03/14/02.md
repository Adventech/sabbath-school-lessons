---
title:  Sibusisiwe KuKrestu
date:  24/09/2023
---

Omunye wake wachaza incwadi yabase-Efesu njengezintaba ezinde i-Alps zaseTestamenteni eliSha. UPawulu, osiholayo njengoba siqwala izintaba, uyasikhuphula kwabase-Efesu 1. Masinyane-nje sesiswele namazwi okuchaza ubuhle esibubona sisesiqongweni.

`Ake uzindle ngabase-Efesu 1.  Yini ekuthathekisayo?  Ubona ziphi iziqongo?`

Isicaphuno sabase-Efesu 1:3-14 sisebenza njengebalazwe esiqongweni sentaba, elitshengisa amagquma laphaya kude, njengoba uPawulu esingenisa endaweni yethu ebusisekile kulelithafa elikhulu lecebo losindiso. Umbono uqukethe wonke umlando wosindiso, kusukela kwiphakade lasendulo, kuye emisebenzini kaKrestu egcwele umusa, kudlulele kwiphakade elizayo. Ukusindisa kukaNkulunkulu abakholwayo kutshengisa izinyathelo ezathathwa yizulu “ungakasekelwa nomhlaba” (Efesu 1:4), ezisebenzayo manje ezimpilweni zethu (bheka Efesu 1:7, 8, 13, 14). Lamacebo enziwa kungakadalwa lutho ayopheleliswa ekupheleni kwesikhathi (Efesu 1:9, 10).  Lapho-ke, “zonke izinto, ezulwini nasemhlabeni” ziyobuthelwa ndawonye ngaphansi kukaKrestu, necebo likaNkulunkulu “lokupheleliswa kwesikhathi liyogcwaliseka (Efesu 1:10). Ngaleso sikhathi, siyokuzwa ngokuphelele icebo likaNkulunkulu eliyimfihlakalo (Efesu1:9). Okwamanje, singaqiniseka ngokuthi usindiso olugxile kuKrestu esimi kulona luyinxenye ebalulekile yecebo likaNkulunkulu elifinyelele kude, lokuhlengwa “kwazo zonke izinto.”

Ukuba sesiqongweni sentaba kufaka ugqozi lokubonga.  Kwabase-Efesu 1:15-19, uPawulu ubonga uNkulunkulu ngenkathi ethandaza ukuthi abazalwane abazizwele usindiso uNkulunkulu abahlelele lona. Sizithola senyuka omunye umqansa uma esikhomba phezulu kuKrestu owavuka, wenyuka, waphakanyiswa, obusa kuze kube phakade phezu kwayo yonke imibuso ongayicabanga (Efesu 1:20-23).

Ngomusa kaNkulunkulu obonakaliswa ngoKrestu Jesu, singaluphila lolusuku esiqongweni sentaba!

`Abase-Efesu 1:4 basitshela ukuthi uKrestu “wasikhethela kuYe ngothando ungakasekelwa umhlaba, ukuze sibengcwele, singasoleki phambi kwaKhe”.  Cabanga ukuthi kusho ukuthini lokho. Ukukhethelwa kuYe ngaphambi kokwesekelwa komhlaba! Yithemba elikhulu kangakanani olukunika lona lokhu mayelana nesifiso sikaNkulunkulu sokuthi usindiswe?`