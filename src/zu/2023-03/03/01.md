---
title:  Amandla kaJesu Ophakanyisiwe
date:  08/07/2023
---

### Kuleliviki Funda ku
Efesu 1:15-23; Efesu 3:14-21; 1 Thesalonika 5:16-18; Duter. 9:29; 1 Korinte 15:20-22; iHubo 110:1.

> <p>Indimana Yekhanda</p>
> “Nokungubukhulu obumangalisayo bamandla aKhe kithina esikholwayo, nokusebenza kwamandla aKhe amakhulu asebenza ngawo kuKrestu emvusa kwabafileyo, wamhlalisa kwesokunene ezulwini” (Efesu 1:19, 20).

Abantu babonakala besolokhu befuna ukuthola amandla athe xaxa.  Inkampani eyenza izimoto, iDevel Motors, yakhangisa ngemoto yayo eyisibonelo iDevel Sixteen, imoto enamasilinda angu 16, nenjini engu 12.3 wamalitha, ekhiqiza amandla angalingana awamahhashi angu 5 000. Kanti kusekhona okunye:  ake ucabange ngeloli okuthiwa yiPeterbilt enezinjini ezintathu zejet zakwa Pratt & Whitney. Leli loli linamandla alingana awamahhashi angu 36 000, kanti ligijima ikota yemayela ngemizuzwana eyisithupha nesigamu, futhi likwazi ukwenza amamayela angu 376 ngehora ngaphambi kokusebenzisa ama-parachute alo amabili.

Ngakolunye uhlangothi, uPawulu uthandazela ukuthi abazalwane base-Efesu ababhekene nesilingo sokuncoma izithixo ezinhlobonhlobo emphakathini wabo, baphiwe nguMoya oNgcwele amandla amakhulu uNkulunkulu aphana ngawo ngoKrestu. Lamandla asezulwini awalinganiswa ngokwamandla amahhashi noma umlingo, kodwa abonakala ngezigameko ezine zosindiso ezanyakazisa izulu nomhlaba: (1) uvuko lukaJesu; (2) ukuphakanyiselwa kwaKhe esihlalweni sobukhosi sikaNkulunkulu; (3) ukubekwa kwazo zonke izinto phansi kukaKrestu; (4) ukunikezwa kukaKrestu ebandleni ukuba abe yinhloko yalo (Efesu 1:19-23).

Uma abazalwane becabanga ngalezigameko ezine, bangaqala baqonde futhi bezizwele ukusebenza okubanzi kwamandla uNkulunkulu abathululela wona.

_*Funda isifundo saleliviki ukulungisela iSabatha lika uNtulikazi 15._