---
title:  UKrestu Ngaphezu Kwamagunya Onke
date:  12/07/2023
---

UPawulu usekugubhile ukuphakanyiswa kukaJesu osehlezi noYise esihlalweni sobukhosi. Esechazile ngobudlelwane bukaKrestu noYise ngokuthi (“ohlezi ngakwesokunene ezulwini” Efesu 1:20), uPawulu usekhuluma ngobudlelwane bukaJesu nababusi. Njengobusa kanye noYise, uJesu ungaphezulu kakhulu kunabo bonke (Efesu 1:21).

`Qhathanisa ukukhuluma kukaPawulu ngamandla emimoya yobubi kuEfesu 1:21, Efesu 2:2, nakuEfesu 6:12. Ucabanga ukuthi kungani uPawulu enomdlandla ongaka kulamagunya?`

Incwadi yeZenzo 19:11-20, lapho sithola khona indaba yamadodana ayisikhombisa kaSkeva, itshengisa ukuthi elase-Efesu ngesikhathi sikaPawulu, kwakuyisizinda sokusetshenziswa kwemilingo. “Into egqamile ngokusebenza ngemilingo kulo lonke elamaGriki, kwaku ukuthi kukhona imimoya enomthelela kuyo yonke imikhakha yempilo yomuntu. Umgomo wesanusi kwaku ukwehlukanisa phakathi kwemimoya elimazayo naleyo esizayo, nokufunda indlela yokusebenza kwemimoya, namandla ayo, negunya layo. Ngalolulwazi yayingenziwa indlela yokulawula imimoya kusizakale abantu.  Ngokusebenzisa umthetho ofanelekile, isigulo esifakwe umoya sasingelapheka, noma umuntu abe nenhlanhla yokuphumelela emjahweni.”—Clinton E. Arnold, Power and Magic: The concept of Power in Ephesians, p. 18.

Umkhuba wokugagula amagama emimoya uma kubhulwa kwakuyinto ejwayelekile emicimbini yabase-Efesu (bheka iZenzo 19:13), kanti abanye basakwenza nanamhlanje. UPawulu ufisa ukwenza kube sobala ubudlelwane phakathi kukaKrestu nemimoya: uJesu ophakeme  uwedlula kude onke amanye amagunya nababusi (Efesu 1:21).

Ukuze aqiniseke ukuthi abalaleli bakhe bayaqondisisa ukuthi alikho igunya elingaphezu kukaJesu, wenezela kulomkhuba wokunqwabela amagama awonkulunkulu emisebenzini yezanusi, athi: “ngaphezu kwawo wonke amagama abizwayo” (Efesu 1:21, ESV). Uyaqhubeka uPawulu agcizelele ukubusa kukaJesu okuphakeme nokungenamkhawulo. Ukubusa kwaKhe phezu kwabo bonke ababusi akugcini-nje kulesikhathi, kodwa nakwesizayo” (Efesu 1:21, ESV).

`Ibonakala kanjani namhlanje lemimoya emibi, futhi singaqiniseka kanjani ukuthi asibhajwa kuyona na?`