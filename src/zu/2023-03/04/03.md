---
title:  Sasikade Silahlekiswa Yizinkanuko Zethu
date:  17/07/2023
---

> <p></p>
> “Sonke sasiphila phakathi kwabo [abangalaleliyo] ngokwezinkanuko zenyama yethu, silandela izifiso zayo nemicabango yayo. Njengabo bonke, sasifanelwe ulaka” (Efesu 2:3).

Ngaphandle kokungenelela kukaNkulunkulu, impilo yabantu ayibuswa kuphela yimithelela okukhulunywa ngayo kwabase-Efesu 2:2, kodwa futhi naleyo evuka ngaphakathi kwabo: “izinkanuko zenyama, ukufeza izifiso zomzimba nengqondo” (Efesu 2:3; qhathanisa noJakobe 1:14, 15; 1 Petru 1:14).

`Usho ukuthini uPawulu uma ethi abalaleli bakhe babekade “bengabantwana bolaka ngemvelo, njengabo bonke abantu” (Efesu 2:3)? Qhathanisa nabase-Efesu 2:3 noEfesu 5:6.`

Kuyinto ekhathazayo ukulahleka komphefumulo, kodwa ukulahleka kwaphakade kubi kakhulu. Abantu, “ngokwemvelo bangabantwana bolaka, njengabo bonke” (Efesu 2:3) balindelwe ukwahlulela kukaNkulunkulu ekupheleni kwesikhathi.

Amazwi athi “ngokwemvelo bengabantwana bolaka” akhomba kwelinye futhi iqiniso elethusayo. Nakuba sisenawo-nje umfanekiso kaNkulunkulu, siyazi ukuthi kukhona okungalungile kithina.  Ngakhoke ukuphila impilo yobuKrestu akusikho-nje ukunqoba umkhuba omubi noma ukwehlula isiphambeko esithile nezono “ (Efesu 2:1). Asilwi nezono-nje, kodwa silwa nesono.  Sitshekele ngasekuhlubukeni kuNkulunkulu, siya ekuzibhubhiseni. Abantu, ngokwemvelo, bazithola bephila impilo yokuzibhubhisa neyesono, belandela okushiwo nguSathane (Efesu 2:2) nezifiso zabo zokona ezisegazini (Efesu 2:3). Abazalwane bake baba “ngokwemvelo abantwana bolaka.”

Kubalulekile ukuqaphela ukuthi uPawulu usebenzisa inkulumo yesikhathi esedlule—“sasingabantwana bolaka ngokwemvelo” (Efesu 2:3). Lokho akusho ukuthi ukutshekela kwethu ebubini ngokwemvelo akusekho kwabakholwayo.  UPawulu ubhala kabanzi kulencwadi yakhe abase-Efesu 4:17-5:21, exwayisa ngokuthi izenzo zesono, ezigxile phezu kwemvelo yesono, ziyingozi ebhekene namaKrestu.  Kusho ukuthi “lomuntu omdala” akasabusi phezu komuntu okholwayo, okhumula umuntu omdala ngamandla kaKrestu “agqoke umuntu omusha, odalwe ngokufana noNkulunkulu, ngokulunga kwangempela nobungcwele” (Efesu 4:22-24).

`Ubani ongaboni ukuthi imvelo yethu thina bantu ikhohlakele kanjani yize noma sesazinikela kuJesu? Lokho kufanele kusifundiseni ngokubaluleka kokubambelela kuYe umzuzu nomzuzu wokuphila kwethu?`