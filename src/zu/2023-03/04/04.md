---
title:  Manje Sivuswe, Senyuka, Saphakanyiswa kanye noKrestu
date:  18/07/2023
---

“Kepha uNkulunkulu ecebile ngesihawu, ngenxa yothando lwaKhe olukhulu asithanda ngalo” (Efesu 2:4). Lapha, ngokusebenzisa amagama amabili anohlonze, “Kepha uNkulunkulu,” uPawulu uyasuka kulesithombe esingesihle sesikhathi sasekuqaleni empilweni yabalaleli bakhe (Efesu 2:1-3) uya emaqinisweni amasha agcwele ithemba, abonakalisa impilo yabo njengabazalwane (Efesu 2:4-10).

`Kungayiphi indlela abakholwayo abahlanganyela ngayo novuko lukaKrestu, ukwenyuka kwaKhe, nokuphakanyiswa kwaKhe na? Kwenzeka nini lokho kuhlanganyela? Efesu 2:6, 7.`

Siphawulile ukuthi incwadi yabase-Efesu iyachichima ngoKrestu, iqhakambisa ubunye babazalwane noKrestu. Kwabase-Efesu 2:5 no 6, uPawulu uqhuba lenkulumo ngokusebenzisa amagama amathathu ayizenzo ukuveza iqiniso elimqoka lokuthi, ngenxa yesinyathelo sikaNkulunkulu, abazalwane banesabelo kokwenzeka emlandweni obalulekile wosindiso ogxile kuMesiya, uJesu.

Abazalwane (1) bavuswe kanye noKrestu; (2) banyuswe kanye noKrestu (okusetshenziswa nguPawulu ukusho ukuhlanganyela kwabazalwane ekunyukeni kukaKrestu eya ezulwini); (3) bahlaliswe kanye noKrestu “ezulwini,” okusho ukuthi abazalwane bahlanganela esihlalweni sobukhosi bawo wonke amazulu.  Baphakanyiswe kanye noJesu.

Ukuze amandla enkulumo kaPawule siwezwe kahle, asibheke emuva kwabase-Efesu 1:19-23 sikhumbule ukuthi ekufeni kwaKhe, ovukweni, ekwenyukeni, nasekuphakanyisweni, uKrestu uthola ukunqoba bonke ububi namandla emimoya, yona leyo eyake yalawula izimpilo zabazalwane.  Ngovuko, ukwenyuka, nokuphakanyiswa kukaJesu, lamandla—yize noma esasebenza futhi efuna ukubhubhisa abantu—ehlulwa ngokuphelele nguJesu.  Amazulu agudlukile.  Okwejwayelekile kuguqukile.

Abazalwane abazona-nje izibukeli zalezinto, kodwa bayabandakanyeka kuzo.  Ukuthi sivuswe kanye noJesu, senyuka kanye Naye, saphakanyiswa kanye Naye kusivulela amathuba amasha.  Sinelungelo lokusuka empilweni ebuswa ngamadimoni siye empilweni echichima okukaNkulunkulu namandla kaKrestu (2 Thim. 1:7).

`“Ngokuba uNkulunkulu akasinikanga umoya wobugwala, kodwa owamandla nothando, nowokuzikhuza” (2 Thim. 1:7).  Izindimana esizibhekile namhlanje zisisiza kanjani ukuqonda lokho abhala ngakho lapha uPawulu na?`