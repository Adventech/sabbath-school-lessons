---
title:  Manje Sibusiswe Ngunaphakade Ngomusa
date:  19/07/2023
---

`Qhathanisa indlela uNkulunkulu ahlelela ngayo usindiso kwabase-Efesu 1:3, 4 nemiphumela yaphakade yalelo cebo ngokuchazwe kwabase-Efesu 2:7. Yikuphi okubaluleke kakhulu nokuyimigomo yecebo likaNkulunkulu losindiso na?`

Imicimbi yokwethweswa iziqu yimigubho emnandi kakhulu, kungaba okwabantwana basenkulisa noma ukwethweswa iziqu zobudokotela. Lomcimbi usho ukuthi umuntu kukhona asekuphothulile, usedlulela kwelinye izinga lempilo noma umsebenzi. Kubalulekile kithina abakholwayo ukuthi siqonde iqiniso elimqoka levangeli: uma kukhulunywa ngomusa, ngeke sifike ezingeni lapho siyothweswa khona iziqu ngoba sesiphothulile. Akukho ukugubha ukuthi sesithole iziqu zobudokotela zomusa noma kuthiwe asisawudingi umusa, sesiphothulile.

UPawulu uyaligcizelela leliqiniso kwabase-Efesu 2:7, elibeka ezingeni eliphakeme lesikhathi. Ngesikhathi esedlule, uNkulunkulu wasebenza ngoKrestu ukusihlenga, ngaleyo ndlela esihlanganisa neNdodana yaKhe uJesu Krestu, ukuthi manje sihlanganyela kanye naYe ovukweni lwaKhe, ekwenyukeni, nasekuphakanyisweni kwaKhe (2:4-6). Icebo likaNkulunkulu kodwa aligcini ngesikhathi esedlule nesamanje esigcwaliswe umusa. Icebo likaNkulunkulu elisuka singakabalwa nesikhathi (Efesu 1:4), lidonsa njalo liye esikhathini esizayo. Lihlanganisa zonke “izikhathi ezizayo” (Efesu 2:7). Icebo laKhe ngekusasa laphakade lakhelwe phezu kwaso leso simiso okwesekelwe kuso ukusebenza kwaKhe kwasendulo nokwamanje—umusa. “Ezikhathini ezizayo” uNkulunkulu ulangazelela ukukhangisa “ngengcebo enkulu yomusa waKhe ngobubele kithina kuKrestu Jesu” (Efesu 2:7).

UPawulu ubuka umusa kaNkulunkulu njengengcebo noma ifa elingenakulinganiswa (qhathanisa nabase-Efesu 1:7, Efesu 3:8) lapho abazalwane bengatomula khona ukuze bahlangabezane nezidingo zabo. Lokhu kuphana kukaNkulunkulu okungaka kithina kumemezela ngendlela yobugagu umusa waKhe weminyaka ngeminyaka kuwo wonke amazulu.

“Ngokuthi azohlala phakathi kwethu, uJesu wayezobonakalisa uNkulunkulu ebantwini nasezingelosini…Kodwa lokwambulwa akwenzelwanga kuphela abantwana baKhe abazelwe emhlabeni. Umhlaba wethu omncinyane uyincwadi efundwa amazulu wonke. Icebo lomusa likaNkulunkulu, imfihlakalo yothando olusindisayo, yisifundo ‘izingelosi ezifisa ukufunda ngaso,’ nangempela ziyofunda ngalo kuyo yonke iminyaka yaphakade. Abasindisiweyo nezidalwa ezingawanga bayothola esiphambanweni sikaKrestu isayensi yabo neculo labo. Kuyobonwa ukuthi inkazimulo ekhanya ebusweni bukaJesu yinkazimulo yothando olwazidela.”—Ellen G. White, The Desire of Ages, pp. 19, 20.