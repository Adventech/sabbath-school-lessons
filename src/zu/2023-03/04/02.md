---
title:  Sasifile, Silahlekiswe NguSathane
date:  16/07/2023
---

`Funda kwabase-Efesu 2:1-10. Yiliphi iphuzu eligqamile asinika lona lapha uPawulu ngalokho uJesu asenzele khona?`

UPawulu usechazile ngosindiso olunikwa amaKrestu (Efesu 1:3-14, 15-23) futhi walanda kafishane indaba yabazalwane base-Efesu (Efesu 1:13). Kwabase-Efesu 2:1-10, uPawulu manje ukhuluma ngendaba yokuphenduka kwabo enikeza imininingwane. Uqhathanisa isikhathi sabo sangaphambili, besaphila esonweni (Efesu 2:1-3) nezibusiso zosindiso lukaNkulunkulu, aziveza ngokuthi banesabelo ovukweni, ekwenyukeni, nasekuphakanyisweni kukaKrestu (Efesu 2:4-7), futhi uthakasela lolo sindiso olubonakala ngomusa nomsebenzi kaNkulunkulu wokudala (Efesu 2:8-10).

Lezigaba ezintathu zesicaphuno zethulwa ngokufingqiwe kwabase-Efesu 2:5: (1) “sifile ngeziphambeko zethu”: (2) [uNkulunkulu] wenza siphile kanye noKrestu”; (3) “kungomusa nisindisiwe”.

Kwabase-Efesu 2:1, 2, uPawulu uphawula ngeqiniso elibuhlungu bengakaphendukeli kuKrestu, esho ukuthi babefile ngokwasenkolweni, bephila ngezono (Efesu 2:1) futhi bebuswa nguSathane (Efesu 2:2). Njengoba uPawulu ebhalela abantu abaphilayo, ubabiza ngalabo ababekade “befile” esebenzisa isifanekiso sokufa (qhathanisa Efesu 5:14). Isimo sabo sasikade sisibi kakhulu njengoba babekude noNkulunkulu, uMthombo wokuphila (qhathanisa Kolose 2:13, Roma 5:17, Roma 6:23).

Uma uPawulu ebuka emuva, impilo yabalaleli bakhe, uphawula ngemithelela emibili evela ngaphandle, eyayibalawula. Owokuqala “yindlela yalelizwe” (Efesu 2:2)—amasiko nokuziphatha komphakathi wonkana wase-Efesu okwakuholela ekuthini abantu bavukele uNkulunkulu.

USathane uchazwa ngezindlela ezimbili njengomthelela wesibili oqhamuka ngaphandle, owawubalawula ngaphambili. “Ungumbusi wamandla omkhathi” (Efesu 2:2) njengoba umkhathi (noma izindawo zasezulwini) uchazwa njengendawo yemimoya, okuhlanganisa nemibi (qhathanisa Efesu 1:3, Efesu 3:10, Efesu 6:12).  Futhi uyasebenza nasemhlabeni njengoba “engumoya osebenza ngaphakathi kwalabo abangalaleliyo” (Efesu 2:2).

`Zifundisani lezindimana ngobuqiniso bempikiswano enkulu? Khona manjalo, singaduduzeka kanjani, sithole nethemba ngokwazi ukuthi uJesu wanqoba, nokuthi singaba nesabelo ekunqobeni kwaKhe manje?`