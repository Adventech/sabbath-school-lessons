---
title:  Isibhelu Enkundleni Yemibukiso
date:  26/06/2023
---

`Funda Izenzo 19:21-20:1. Singathola zifundo zini kulendaba?`

Ubufakazi bukaPawulu kulomuzi omkhulukazi nowempuncuko kwaba nomthelela omkhulu kangangokuthi kwathinteka isizinda esibalulekile somnotho waleli dolobha – ezokuvakasha ezazigxile ethempelini lika Artemis. Yeka ubuhle balo! Lesakhiwo esihle kangaka sasinezinsika ezingu 127, ngasinye siphakeme ngo 60 feet, zakhiwe ngePerian marble,  itshe elimhlophe-qwa, elinenani eliphakeme ekwenzeni imifanekiso ebaziweyo. Ezingu 36 zalezinsika zazinamekwe ngegolide, okwenza leli thempeli laziwe njengesinye sezimangaliso eziyisikhombisa zomhlaba.

Ngokukhathazeka ngokuthi izintshumayelo zikaPawulu ezisola ukukhonzwa kwemifanekiso  zingase zilimaze inzuzo etholakala ngenxa yethempeli (Izenzo 19:27), uDemetriyu nabanye abakhi bezithombe bashoshozela uquqaba ukuba lubhikishe.  Isixuku esasikhula ngamandla futhi siphithizela sasuka emakethe saya enkundleni yemibukiso eyayigwinya abantu abangu 25 000. Saqhubeka lapho isiphithiphithi kwaze kwaphela amahora amabili, kumenyezwa kuthiwa: “Mkhulu uDiyana wase-Efesu!” (Izenzo 19:34). Ngemuva kokuthi uNobhala wedolobha esihlakazile isixuku, uPawulu wahlangana nabazalwane, wase uyemuka.

`Ekupheleni kohambo lwakhe lwesithathu, uPawulu uhlangana nabaholi bebandla lase-Efesu. Ungakuchaza kanjani lokho okwakukhathaza uPawulu na? (Izenzo 20:17-38).`

Ukulandelana kweminyaka yobudlelwane bukaPawulu nabase-Efesu:

* A.D. 52: Ukuvakasha kokuqala nokufishane kukaPawulu e-Efesu (Izenzo 1u:18-21).
* A.D. 53-56: Ukuvangela kweminyaka emithathu kukaPawulu e-Efesu (Izenzo 19:1-20:1). Ubhala incwadi yabaseKorinte yokuqala sekusondele ukuthi emuke lapho (1 Kor. 16:5-9).
* A.D. 57: Ngesikhathi eseMiletu, uPawulu uhlangana nabaholi abavela e-Efesu (Izenzo 20:17-38).
* A.D. 62: UPawulu ubhalela abase-Efesu incwadi, okungenzeka ukuthi wayeseboshiwe eRoma.

`“Ngakho lindani, nikhumbule ukuthi ngeminyaka emithathu ubusuku nemini angiyekanga ukuniluleka nonke ngabanye ngezinyembezi,” kubhala uPawulu (Izenzo 20:31). Ucabanga ukuthi uPawulu ubengaleluleka athini ibandla lethu namhlanje, futhi ngasizathu sini?`