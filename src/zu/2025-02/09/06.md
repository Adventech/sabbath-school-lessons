---
title:  Ukuba Usindiso Lwakho Lwaziwe
date:   29/05/2025
---

`Funda iHubo 67. Lesisihlabelelo sokudumisa sikwazisa kanjani ukuqonda kwethu kwendima yabantu bakaNkulunkulu kwiSambulo 14:6–12 na?`

Onjiniyela e-MIT badale ungwengwezi olusha olumnyanma olwenza izinto ezipendwe ngalo zicishe zingabonakali. Idalwe ngama-nanotubes, imnyama ngokwedlulele kunakho konke okumnyama okwake kwadalwa. Lento ikwazi ukumumatha u-99.995 percent wakho konke Ukukhanya okubonakalayo. Nakho Ukukhanya okwedlulele kuyehluleka ukwenza izinto ezembozwe ngalolungwengwezi zibonakale.

Ihubo 67 livula ngesicelo sokuthi uNkulunkulu “makakhanyise ubuso bakhe phezu kwethu, ukuze indlela yakho yaziwe emhlabeni” (Hub. 67:1, 2, NKJV). Ohlelweni losindiso, uNkulunkulu uhlinzeke indlela yokuba izoni zamukelwe kabusha ebukhoneni Bakhe benkazimulo ngaphandle kokubhujiswa yinkazimulo Yakhe; namanje, kulempilo, isiphambano sikaKristu senze kwenzeke ukuba ubuso bukaNkulunkulu bukhanye phezu kwethu.

Kodwa kukhona okunye: UNkulunkulu uhlose ukuthi sibonakalise Ukukhanya Kwakhe kulo lonke izwe. Lomsebenzi wawunikezwe uIsrayeli: ithempeli kwakumele libe yindlu yomkhuleko yazo zonke izizwe: “ ‘Nabo ngiyakubayisa entabeni yami engcwele, ngibathokozise endlini yami yokukhuleka; iminikelo yabo yokushiswa nemihlatshelo yabo iyakwamukeleka e-altare lami, ngokuba indlu yami iyakubizwa ngokuthi indlu yokukhuleka phakathi kwabantu bonke’ ” (Isa. 56:7, NKJV).

KuleliHubo, uDavide usikhumbuza ukuthi uNkulunkulu ufuna “indlela Yakhe yaziwe emhlabeni, usindiso Lwakhe phakathi kwezizwe” (Hub. 67:2, NKJV). Okubi kakhulu, abantu bakaNkulunkulu bavame ukusilela kulomsebenzi. Umlando kaIsrayeli kwiTestamente Elidala uqukethe Izahluko ezimbi, njangalokhu kunjalo ngomlando webandla lamaKristu ezinkulungwaneni ezimbili zeminyaka edlule. Kusengathi sipende izinhliziyo zethu ngento emnyama kakhulu, saneliswe ngukumumatha Ukukhanya kukaNkulunkulu ngaphandle kokukubonakalisa.

Ngezinye izikhathi, siphatha uhlelo lukaNkulunkulu lwesikhathi sokugcina njengendawo yabakhethekile yokulindela uhambo kwezikamoya, futhi sibukeka sigculisekile ngokuthi umhlaba mawuhlale endaweni enganethezekile Esangweni, ungalulungele uhambo oluzayo. Ibandla lensali leSambulo 14, nokho, aligculisekile ngokuma nje eSiyoni noKristu, lethamele ubukhona Bakhe. Kunalokho, bagcwala umhlaba wonke, begqugquzela izwe ukuba libeyingxenye yabo entabeni engcwele kaNkulunkulu.

`Yimuphi umthwalo thina njengebandla, futhi ngamunye okumele sibenawo ekufundiseni abanye amaqiniso esiwathanda kakhulu na?`