---
title:  Amakherubi Amabili
date:   12/05/2025
---

Ngokushesha emuva kokuba abazali bethu bokuqala bexoshiwe Ensimini, uNkulunkulu wanikeza ithemba likaMesiya (Gen. 3:15). Wabe esesungula uphawu olunamandla emasangweni aseEdeni: amakherubi amabili anezibani ezikhazimulayo phakathi kwawo. Akumele kulahleke kithina ukuthi lombono usondelene kakhulu nowomphongolo wesivumelwano, uphawu lwesihlalo sikaNkulunkulu sobukhosi (Eksod. 25:18).

`Funda uGenesisi 3:21-24. Yimuphi umsebenzi owawunikezwe amakherubi— futhi kungani na?`

Nanjengoba amakherubi ayenikezwe umthwalo wokugcina izoni zingafinyeleli emthini wokuphila (Gen. 3:22), ayephinde abe wuphawu lwethemba, lwesithembiso, sokuthi ngelinye ilanga isintu siyobuyiselwa eparadesi. “Insimu yaseEdeni yasala emhlabeni isikhathi eside emuva kokuba umuntu exoshiwe ezindleleni zayo ezinhle. Isintu esiwileyo savunyelwa ukulibuka ikhaya laso lobumsulwa, Ukungena kwaso kuvinjwe nje kuphela yizingelosi eziqaphile. Esangweni laseParadesi eliqashwe ngamakherubi inkazimulo yezulu yembulwa. Khona uAdamu namadodana akhe wayeza ukuzodumisa uNkulunkulu. Lapho bavuselela izifungo zabo zokulalela lowomthetho ukweqiwa kwawo kwakubadingise eEdeni. . . . Kodwa ekubuyiselweni kokugcina, lapho kuyoba khona ‘izulu nomhlaba omusha’ (Sambulo 21:1), izobuyiselwa iyinhle kakhulu kunasekuqaleni.”—Ellen G. White, Patriarchs and Prophets, p. 62.

Ukusetshensizwa kwamagama kuGenesisi 3:24 kuyathathekisa futhi: iBhayibheli likhomba ukuthi uNkulunkulu “wabeka” amakherubi empumalanga neEdeni, futhi igama lendabuko lesiHeberu elisetshenzisiwe ngu-shakan, eliyimpande yendawo engcwele “itabernakeli” (buka uEksod. 25:9, Num. 3:26), lapho ubukhona bukaNkulunkulu babuhlala phakathi kwabantu Bakhe. Nakuba itemu elivamile le-Shekinah, lobukhona bukaNkulunkulu, lingaveli eBhayibhelini, nalo, futhi, lisekwe phezu kwaleligama elivama ukuhumushwa i-“tabernakeli.” Isihumusho esiqondinle sika-shakan singafundeka kanje, “uNkulunkulu wa-tabernakela amakherubi empumalanga neNsimu yaseEdeni."

EBhayibhelini, amakherubi ahambisana nobukhona bukaNkulunkulu (buka 1 Kron. 13:6, Hub. 80:1, no Isa 37:16), ikakhulu nesihlalo Sakhe sobukhosi, okuyindawo kuyo igama Lakhe limemezelwa khona. Akumele sisilele ekuqapheleni ukuthi abadala abangu-24 abazungeze isihlalo sikaNkulunkulu kwiSambulo 4 no 5 bahlabela udumo Lwakhe futhi bamemezela igunya Lakhe lokubusa njengaLowo owadala zonke izinto i(Samb. 4:11). Lokhu kungasisiza ekuqondeni umbono wesigodlo kanye nendima Yethu njengezoni ezithethelelweyo ezinobudlelwano noMenzi wethu.