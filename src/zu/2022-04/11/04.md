---
title:  Ukuzalwa Futhi
date:  06/12/2022
---

Ukuqonda kobuhedeni bokungafi komphefumulo kunikeza isisekelo semfundiso engekho ebhayibhelini yokuzalwa futhi noma ukuzalwa komphefumulo usungesinye isimo. Lemfundiso yamukelwe ngezinye izinkolo ezinkulu zasemhlabeni. Nakuba amaKristu amaningi ekholelwa ebukhoneni bomphefumulo ongafi ohlala ezulwini noma esihogweni ngemuva kokufa, labo abakholelwa ekuzalweni futhi bathi lomphefumulo ongafi udlula ezigabeni eziningi zokufa nokuzalwa futhi lapha emhlabeni.

Kwabanye, ukuzalwa futhi bacabangela ukuthi wuhlelo lokusombuluka kwezikamoya oluvumela umoya ukuba ufinyelele emazingeni aphakeme olwazi nokuziphatha ohambeni lwawo oluya ekupheleleni. Ama-Hindu akholwa ukuthi umphefumulo waphakade udlula ohambeni lokuqwasha noma “samsara” emaklasini ayisithupha empilo: emanzini,izitshalo, kokuhuquzelayo nezinambuzane, izinyoni, izilwane, kanye nesintu, kuhlangene nabahlala ezulwini.

`Funda amaHeberu 9:25-28 no 1 Petro 3:18. Uma uJesu afa “kanye” nje (Heb. 9:28, 1 Pet. 3:18, NKJV) futhi nakanjalo abantu bafa kube “kanye” nje (Heb. 9:27, NKJV), kungani amanye amaKristu ekholwa ohlobeni oluthile lokuzalwa futhi na?`

Abantu abaningi abakholwa kulokho okumele bakholwe kukho kodwa kulokho abafuna ukukukholwa. Uma imfundiso ibanikeza ukuthula kokuphila nokunethezeka, kwanele ukuqeda ingxoxo kubona. Kodwa kulabo abathathela phezulu iBhayibheli, ayikho indlela yokwamukela imfundiso yokuzalwa futhi.

Okokuqala, lemfundiso iphikisana nezimfundiso zebhayibheli zokufa “komphefumulo” kanye nokuvuka komzimba (1 Thes. 4:13-18).

Okwesibili, ichitha imfundiso yokusindiswa ngomusa ngokukholwa emsebenzini kaJesu Kristu wokusindisa (Efes. 2:8-10) ifake esikhundleni sayo imisebenzi yomuntu.

Okwesithathu, lemfundiso iphikisana nemfundiso yebhayibheli yokuthi isiphetho saphakade sinqunywa ingunaphakade ngezinqumo zomuntu kulokhu kuphila (Mat. 22:1-14, Mat. 25:31-46).

Okwesine, lemfundiso idicilela phansi incazelo kanye nokufaneleka kokuza kwesibili kukaKrsitu (Johane 14:1-3).

Futhi okwesihlanu, lemfundiso iphakamisa amathuba angale kokufa othile ukuba usengakwazi ukunqoba amaphutha akhe okuphila, okungekho ebhayibhelini (Heb. 9:27).

Kafushane nje, ayikho indawo yomqondo wokuzalwa futhi enkolweni yobuKristu.