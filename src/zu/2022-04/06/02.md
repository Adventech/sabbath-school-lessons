---
title:  Kusukela Ekusekweni Kwezwe
date:  30/10/2022
---

`Funda iSambulo 13:8, Zenzo 2:23, no 1 Petro 1:19, 20. UKristu angabukwa kanjani njengo “wahlatshwa selokhu kwasekelwa umhlaba” (NKJV) na?`

“Bonke abakhileyo emhlabeni Bayokhuleka kuso, wonke ogama lakhe lingalotshwanga encwadini yokuphila yeWundlu elihlatshiweyo, selokhu kwasekelwa umhlaba” (Samb. 13:8, NKJV). Okusemqoka lapha kithina ngumqondo wokuthi uKristu “wahlatshwa selokhu kwasekelwa umhlaba.” Nembala, kumele sikuqonde lokhu njengophawu (incwadi yeSambulo igcwele izimpawu), ngoba uKristu akazange abethelwe kwaze kwaphela izinkulungwane zeminyaka emuva koKudalwa komhlaba. Okushiwo yilombhalo ngukuthi icebo losindiso lamiselwa ngaphambi kokudalwa komhlaba. Futhi okungumongo walelicebo kwakuyoba ngukufa kukaJesu, iWundlu likaNkulunkulu, esiphambanweni.

`Funda uTitu 1:2. Lendimana isifundisani mayelana nokusekwa kwecebo losindiso kudala, elalincike ekufeni kukaKristu na?`

“Icebo losindiso alibanga yinto ecatshangwa kamuva, icebo elasungulwa ngoba sekuwe uAdamu. . . . lalingukusombuluka kwezimiso zaphakade eziyisisekelo sesihlalo sobukhosi sikaNkulunkulu.”—Ellen G. White, The Desire of Ages, p. 22.

Lelocebo lembulwa kuqala kuAdamu noEva Ensimini yaseEdene (Gen. 3:15, 21), futhi lalingiswa ngayo yonke imihlatshelo kulo lonke iTestamente Elidala. Ngokwesibonelo, esavivinya ukholo lula-Abrahama, uNkulunkulu wahlinzeka ngenqama ukuba inikelwe esikhundleni sikaIsaka (Gen. 22:11-13). Lokhu kulingiswa kwakumele ngokusobala ukuthatha indawo komhlatshelo kaKristu esiphambanweni.

Ngalokho, okungumongo kwicebo losindiso ngukufa kukaJesu okuthatha indawo yethu, okwaphawulwa eminyakeni eminingi ngemihlatshelo yezilwane, ngayinye iwuphawu lokufa kukaJesu esiphambanweni njenge “Wundlu likaNkulunkulu elisusa izono zezwe” (Johane 1:29).

`Imihlatshelo yezilwane iyashaqisa futhi inegazi eliningi—lokho kuyiqiniso. Kodwa kungani lokhu kushaqisa negazi kuyikona kanye, okusifundisa ngokufa kukaKristu esikhundleni sethu nokuthi inani lesono lalesabeka kangakanani na?`