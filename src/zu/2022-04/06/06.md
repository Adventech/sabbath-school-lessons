---
title:  Incazelo YeSiphambano
date:  03/11/2022
---

`Funda u-1 Korinte 1:18-24. Uthini uPawule mayelana nesiphambano, futhi usehlukanisa kanjani “nokuhlakanipha kwezwe” na? Kungani, nanamuhla, ngenkathi “ukuba nezinto” (umqondo wokuthi iqiniso lingokuphathekayo kuphela, okuchaza ukuthi akukho Nkulunkulu noma umkhakha ophakeme Wokuphila) kubusa “ukuhlakanipha kwezwe,” umbiko wesiphambano usemqoka kangaka na?`

Isiphambani sikaKrsitu singumongo Womlando wosindiso. “Iphakade ngeke lakwazi ukuqonda ukujula kothando olwembulwa esiphambanweni saseKhalivari. Kwakulapho uthando olungenamkhawulo lukaKristu kanye nobugovu obungenamigcele bukaSathane babhekana khona.”—Stephen N. Haskell, The Cross and Its Shadow (South Lancaster, MA: Bible Training School, 1914), p. v.

Ngenkathi uJesu ngokuzithoba ezinikela njengenhlawulo yabantu, uSathane ngomhobholo wayemengamela ngokuhlupheka nobuhlungu. UKristu akazange afe nje ukufa kwemvelo wonke umuntu abhekana nako. Wafa ukufa kwesibili, ukuze bonke abamukela Yena bangabi nalawo mava ngokwabo.

Mayelana nokuthi Isiphambano sichazani, kunezinto eziningana ezibalulekile okumele sizikhumbule. Eyokuqala, Isiphambano siyisambulo esiphakeme kunazo zonke zokulunga kukaNkulunkulu ngokumelene nesono (Rom. 3:21-26). Eyesebili, Isiphambano siyisambulo esikhulu kunazo zonke sothando lukaNkulunkulu lwezoni (Rom. 5:8). Eyesithathu, isiphambano singumthombo omkhulu wamandla okugqabula amaketanga esono (Rom. 6:22, 23; 1 Kor. 1:17-24). Eyesine, Isiphambano siyithemba okungukuphela kwalo lethu lokuphila okuphakade (Fil. 3:9-11; Johane 3:14-16; 1 Johane 5:11, 12). Futhi eyesihlanu, Isiphambano yisona kuphela esivimbela ukuhlubuka kwakusasa ezweni (Samb. 7:13-17, Samb. 22:3).

Alikho kulamaqiniso abucayi elingatholakala “ngokuhlakanipha kwezwe.” Kunalokho,ke, njengamanje, ukushumayela ngesiphambano kungu“buwula” ekuhlakanipheni komhlaba, okuvama ukungavumi neqiniso elisobala elingaba khona: lokuthi uMdali ukhona (bheka uRom. 1:18–20).

Igama lesiGriki lo “buwula” lixhumana negama lesiNgisi “isiphukuphuku”; okungukuthi, ukushumayela isiphambano kungu“buphukuphuku” ngoko “kuhlakanipha kwezwe.” Ukuhlakanipha kwezwe ngeke kwamazi uJesu noma usindiso alunikezayo ngokufa Kwakhe esikhundleni sethu esiphambanweni.

`Noma ngabe yini ixabiso “ukuhlakanipha kwezwe” okungalinikeza, kungani kungamele sikuvumele kuphazamise lokho esikukholwayo ngoJesu kanye nethemba esilinikezwayo ngo“buwula bombiko oshumayelwayo” (1 Kor. 1:21, NKJV) na?`