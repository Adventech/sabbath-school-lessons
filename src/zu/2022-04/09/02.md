---
title:  Isicebi NoLazaru
date:  20/11/2022
---

`Funda uLuka 16:19-31. Kungani lendaba ingeyona incazelo yangempela yempilo ngale kokufa na?`

Ezinye izingcali zincoma ukuthi uLuka 16:19-31 kumele ahumushwe ngokwangempela, okungukuthi, njengochaza isimo sabafilelyo. Kodwa lendlela yokubuka ingaholela eziphethweni eziningana ezingekho ebhayibhelini futhi zingaphikisana nezahluko eziningi esesizibukile.

Okokuqala, kuyomele sivume ukuthi izulu kanye nesihogo zisondelene ngokwanele ukuba abantu abahlala khona bakwazi ukuxoxa (Luka 16:23-31). Kuyomele futhi sihlawumbisele ukuthi, ngale kokufa, ngenkathi umzimba wonke ulele ethuneni, kukhona isimo somphefumulo “ ‘esinamehlo,’ ” “ ‘umunwe,’ ” “ ‘ulimi,’ ” futhi esinomuzwa wokoma (Luka 16:23, 24).

Uma lesisahluko siyincazelo yesimo sabantu ekufeni, ngokuqinisekile izulu belingeke laba yindawo yenjabulo nentokozo ngoba abasindisweyo bebezokwazi ukubuka ukuhlupheka okungapheli kwabathandiweyo babo abalahliwe, futhi baze bakhulumisane nabo (Luka 16:23-31). Umama ubengajabula kanjani ezulwini ebe ebuka iminjunju ebeleselayo yengane yakhe esihogweni na? Kulengqikithi enjalo, bekungeke kwenzeke ukuba isithembiso sikaNkulunkulu sokungabikho kosizi, nakukhala, nobuhlungu sifezeke (Samb. 21:4).

Ngenxa yalokhu kushayisana, iningi labafundi bezibhalo banamuhla libona indaba yesicebi kanye noLazaru njengomzekeliso kuwo okungeke kwahumusheka yonke imininingwane ngokuqondile. U-Goerge E. Ladd, nakuba engeyena um-Adventist, uzwakala sengathi unguye lapha uma ethi lendaba kungenzeka “yayingumzekeliso owawusebenzisa ukucabanga kwamaJuda ngalesosikhathi futhi awunanhloso yokufundisa ngesimo sabafileyo.”—G. E. L[add], “Eschatology,” in The New Bible Dictionary, edited by J. D. Douglas (Grand Rapids, MI: Eerdmans, 1962), p. 388.

Umzekeliso wesicebi kanye noLazaru wethula umehluko omkhulu phakathi kogqoke kahle “ ‘isicebi’ ” kanye “ ‘nesinxibi esithile ogama laso linguLazaru, esasigcwele izilonda’ ” (Luka 16:19, 20, NKJV). Lendaba isifundisa ukuthi (1) izinga kanye nokwaziwa emphakathini njengamanje akuzona izimfanelo zomvuzo wakusasa, nokuthi (2) isiphetho saphakade somuntu ngamunye sinqunywa esaphila futhi singeguquke ngale kwethuna (Luka 16:25, 26).

`“ ‘Kepha wathi kuye, “Uma bengamuzwa uMose kanye nabaprofethi, kabayikuvunyiswa noma kungavuka othile kwabafileyo” ’ ” (Luka 16:31, NKJV). Mbiko muni kumazwi anamandla kaJesu okumele sizithathele wona mayelana negunya leBhayibheli nangandlela okumele sisabele ngayo kulo na?`