---
title:  Ukushumayeza Imimoya Etilongweni
date:  23/11/2022
---

`Funda u-1 Petro 3:13-20. UKristu wayishumayeza kanjani “imimoya etilongweni . . . ngesikhathi sikaNowa” na? (Buka futhi uGen. 4:10).`

Abaphawuli abakholelwa ekungafini komphefumulo bavama ukukhomba ukuthi uKristu washumayeza “imimoya etilongweni” (1 Pet. 3:19, NKJV) ngenkathi esaphumule ethuneni. Kubona, umphefumulo Wakhe ongaguquliwe waya esihogweni futhi washumayeza imimoya engenamizimba yalabo ababephile ngaphambi kukazamcolo.

Kepha, lomqondo awuvumelekile ebhayibhelini ngoba alikho ithuba lesibili losisndiso kwabafileyo (Heb. 9:27, 28). Ngalokho-ke, kungani uJesu wayengashumayeza labo ababengenathuba losindiso na?

Kusenjalo, futhi okusemqoka kunakho konke, lemfundiso iphikisana nemfundiso yebhayibheli yokuthi abafileyo basala befile ethuneni kuze kube wuvuko lokugcina (Job 14:10–12; Hub. 146:4; Mshum. 9:5, 10; 1 Kor. 15:16–18; 1 Thes. 4:13–15).

Futhi, uma lendimana ibisho ngempela ukuthi uJesu, ngenkathi esethuneni, waya ezansi esihogweni futhi washumayela kwabakhohlakele ababephila ngaphambi kukazamcolo, kungani kuyibona kuphela abezwa intshumayelo Yakhe na? Babengekho yini abanye abantu abalahlekile abasha esihogweni na? Kungani kuyilabo ababephila ngaphambi kukazamcolo kuphela abamuzwa eshumayela na?

Futhi akwenzi mqondo ukuncoma ukuthi uKristu washumeyela ezingelozini ezazingalalelanga ngesikhathi sikaNowa. Nanjengoba “imimoya etilongweni” ichazwa njengezazingalalelanga “ngaphambilini”” (1 Pet. 3:19, 20; NKJV), iBhayibheli lisakhuluma ngezingelosi ezimbi njengezingalaleli nanamuhla (Efes. 6:12, 1 Pet. 5:8). Ngaphezu kwalokho, izingelosi ezawa “zigcinelwe ukulahlwa ngosuku olukhulu ngezibopho ezimiyo phansi kobumnyama” (Juda 6, NIV), zingasenalo ithuba lokusindiswa.

Kumele siqaphele ukuthi ku-1 Petro 3 “imimoya esetilongweni” kandimana 19 iyavezwa kundimana 20 njengabantu abandulela uzamcolo “abangalalelanga” “ezinsukwini zikaNowa.” Itemu umoya (Griki pneuma) lisetshenziswa kulendimana, kanye nakwezinye izindawo kwiTestamente Elisha (1 Kor. 16:18, Gal. 6:18), ngokubhekiswe kubantu abaphilayo abakwazi ukuzwa futhi bamukele isimemo sosindiso. Isisho “etilongweni” ngokuqondile sibhekise hhayi kwitilongo langempela, kodwa kwitilongo lesono kulo imvelo engaguqukile yesintu etholakala khona (Rom. 6:1–23, Rom. 7:7–25).

Ukushumayela kukaKristu kwababendulela uzamcolo abangaphendukile kwafezeka ngoNowa owayeyalezwe nguNkulunkulu (Heb. 11:7) futhi waba “ngumshumayeli wokulunga” kulabo ayephila nabo (1 Pet. 2:5). Izindimana zikaPetro zabhalwa ngokwengqikithi yokuthi kuchaza ukuthini ukuthembeka; zazingekona ukuphawula ngesimo sabafileyo.