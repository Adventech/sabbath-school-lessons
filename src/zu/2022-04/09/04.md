---
title:  Ukuhamba futhi Ngibe NoKristu
date:  22/11/2022
---

`Funda abaseFilipi 1:21–24 no-1 Thesalonika 4:13–18. UPawule wayelindele “ukuba noKristu” nini (Fil. 1:23) kanye “neNkosi” (1 Thes. 4:17) na?`

UPawule wayeqhutshwa yintshisekelo yokuphila “kuKristu” manje (2 Kor. 5:17) kanye “noKristu” ngemuva kokuza Kwakhe kwesibili (1 Thes. 4:17). Kumpostoli, nokufa kwakungeke kwaphula isiqiniseko sokuba ngokaMsindisi neNkosi yakhe. Njengalokhu asho encwadini kwabaseRoma, “nakufa, nakuphila” kunge “sahlukanise nothando lukaNkulunkulu olukuKristu Jesu iNkosi yethu” (Rom. 8:38, 39, NKJV). “Ngokuba uma siphila, siphilela iNkosi; uma sifa, sifela iNkosi. Ngakho-ke noma siphila noma sifa, singabeNkosi” (Rom. 14:8, NKJV).

Nalesisiqiniseko emqondweni, uPawule wakhuluma ngamakholwa ayesefile “njengabalele kuJesu” (1 Thes. 4:14, NKJV) futhi bezovuswa ekuzeni kwesibili kukaKristu ukwamukela ukuphila okuphakade (1 Kor. 15:16–18, 1 Thes. 4:13–18).

Ngenkathi uPawule ebalula “isifiso sokuhamba ayoba noKristu”(Phil. 1:23, NKJV), ngabe wayegudlisa ukuthi ngemuva kokufa Umphefumulo wakhe wawuzohamba uyophila noKristu na? Akunjalo. Kulombhalo, “UPawule uphimisa isifiso sakhe sokushiya lokuphila kwamanje okunezikinga futhi abe noKristu, ngaphandle kokubhekisa esikhathini esingase sidlule phakathi kwezigameko zombili. Lendimana ayifundisi ukuthi uPawule wayelindele ukuya ezulwini ekufeni kwakhe. Wayeqonda kahle ukuthi wayengeke amukele umvuzo wakhe kuze kube Sekuzeni Kwesibili (2 Tim. 4:8).

Kafushane nje, uPawule “uthi okulandelayo ayezokwazi ngemuva kokushiya kwakhe (ukufa) kwakuyoba nguKristu eza ngamafu ezulu ukuvusa abafileyo, lapho yena ‘ayezoba neNkosi’ (1 Thes. 4:17. Kumele kuphawulwe ukuthi ababhali BeBhayibheli ngezinye izikhathi babhekisa kwizigameko ezimbili ndawonye ezingase zibe zehlukaniswe yisikhathi eside.”—Andrews Study Bible, p. 1555.

Kodwa kungani uPawule akhethe ukufa kunokuphila na? Ngoba wayezophumula kuzo zonke Izinkinga zakhe, ngaphandle kokuba nezinhlungu emzimbeni wakhe (1 Kor. 9:27, NRSV). Futhi wayezokwenza lokho ngesiqiniseko esiphelele sokuthi wayezokwamukela “umqhele wokulunga” Ekubuyeni Kwesibili (2 Tim. 4:6-8, NKJV). Nakuba uPawule wayengafuni ngempela ukufa, wayekwazi okwakuzolandela uma efa.

`Ikakhulu ngezikhathi zobunzima, ngubani ongakaze acabange ngokuthi kungaba mnandi kangakanani ukuvala amehlo efa futhi, okulandelayo okwaziyo, “ngukuba noKristu” na? Lomcabango usisiza kanjani ukuqonda lokho uPawule akusho kwabaseFilipi na?`