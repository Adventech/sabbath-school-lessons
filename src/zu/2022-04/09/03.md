---
title:  “ ‘Namuhla . . .Kanye Nami EParadesi’ ”
date:  21/11/2022
---

Ezinye zezahluko ezisetshenziswa kakhulu ekuzameni ukuqinisa ukungafi komphefumulo nguLuka 23:43—“Waphendula, ‘Ngeqiniso ngithi kuwe, namuhla uyakuba nami eParadesi’” (NRSV). Cishe zonke izihumusho zeBhayibheli (ngaphandle kwezimbalwa) zihumusha lombhalo ngendlela efanayo, zinikeze umqondo wokuthi ngalolosuku uKristu afa ngalo, uKristu kanye nesela babezoba ndawonye eParadesi. Lokhu akumele kusethuse ngoba lezozihumusho zenziwa ngabafundi bebhayibheli abakholelwa kwimfundiso yokungafi komphefumulo. Kodwa ngabe lokhu kuyisihumusho esifanele kunazo zonke zombhalo na?

`Qhathanisa uLuka 23:4 noJohane 20:17 noJohane 14:1-3. Isithembiso kwisela eliguqukile esiphambanweni kumele siqondwe kanjani ngokwamazwi kaJesu kuMariya Magdalene kanye nesithembiso Sakhe kubafundi Bakhe na?`

Ukuhlawumbisela ukuthi uKristu nesela ngalolosuku babeya eParadesi (noma ezulwini) kuphikisana namazwi kaJesu kuMariya Magdalene ngemuva kokuvuka Kwakhe, okuqinisa ukuthi wayengakayi ukuyoba phambi kukaYise ezulwini (Johane 20:17). Leliphutha, lokuthi bobabili uJesu nesela eluguqukile baya ezulwini ngalolosuku, futhi liphikisana nesithembiso sikaJesu kubafundi Bakhe sokuthi babezothathelwa ezulwini kuphela ekuzeni Kwakhe kwesibili (Johane 14:1–3).

Udaba kuLuka 23:43 ngukuthi isandiso “namuhla” (Greek sēmeron) kumele sihlanganiswe nesenzo esilandela sona (“ngizoba”) noma nesenzo esandulela sona (“ngithi”). U-Wilson Paroschi uvuma ukuthi “ngokuphathelene nohlelo lwenkulumo” akwenzeki ukuba kuqondakale okuyikona. “Uluka, nokho, unomkhuba onqumayo wokusebenzisa lesisandiso nesenzo esandulelayo. Lokhu kwenzeka ezikhathi ezingu-14 kwezingu-20 ze- sēmeron kuLuka neZenzo.”—Wilson Paroschi, “The Significance of a Comma: An Analysis of Luke 23:43,” in Ministry, June 2013, p. 7.

Ngalokho, indlela efanele kakhulu yokufunda uLuka 23:43 ithi “Ngeqiniso ngithi kuwe namuhla, uyakuba Nami eParadesi.” Kulokhu, inkulumo yesaga “Ngithi kuwe namuhla” igcizelela ukufaneleka kanye nokuzotha kwesisho “uyakuba Nami eParadesi.” Kafushane nje, uJesu wayemthembisa, ngaso leso sikhathi, ukuthi uzosindiswa.

`Funda indaba yesela eliguqukayo (Luka 23:39–43), okwathi, ngaphandle kwesono salo, ngaphandle kokuthi lalingenalutho yokunikela kuNkulunkulu, lathenjiswa ukuphila okuphakade nguKristu. Lendaba yembula kanjani ngendlela enamandla iqiniso elikhulu lokusindiswa ngokukholwa kuphela na? Kungaziphi izindlela thina esifana ngazo nalelosela na? Kungaziphi izindlela sehlukile na?`