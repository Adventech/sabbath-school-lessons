---
title:  Ithuna Elivaliweyo
date:  06/11/2022
---

Umsebenzi kaKristu wabukeka sengathi uphelile (sengathi wehlulekile) ngokufa Kwakhe esiphambanweni. USathane waphumelela ekwenzeni uJudasi akhaphele uMsindisi (Luka 22:3, 4; Johane 13:26, 27) kanye nabapristi abakhulu nabadala ukuba bafune ukuba afe (Mat. 26:59, Mat. 27:20). Ngemuva kokuba uJesu eboshiwe, “bonke abafundi bamhlamuka babaleka” (Mat. 26:56, NKJV), futhi uPetro wamphika izikhathi ezintathu (Mat. 26:69-75). Manje uJesu wayelele ethuneni elisikwe edwaleni, lavalwa ngedwala elikhulu elisicilelwe, lavikelwa ngamabutho amaRoma (Mat. 27:57-66), futhi laqashwa nangamadimoni angabonwayo. “Uma wayenako, yena [Sathane] wayezomgcina uKristu ekhiyelwe ethuneni.”—Ellen G. White, Manuscript Releases, vol. 12, p. 412.

Esasebenza lapha emhlabeni, uKristu wayebikezele ngaphambili hhayi kuphela ngokufa Kwakhe esiphambanweni kepha futhi nangokuvuka Kakhe. Esebenzisa ulimi lwaseMpumalanga olufaka konke—lapho ingxenye yosuku imela usuku lonke— uJesu wathi “ ‘njengalokho uJona wayesesiswini somkhoma izinsuku ezintathu nobusuku obuthathu, kanjalo-ke neNdodana yomuntu iyakuba semathunjini omhlaba izinsuku ezintathu nobusuku obuthathu’ ” (Mat. 12:39, 40, NKJV). Kwezinye izikhathi uJesu wagcizelela ukuthi uzobulalwa kodwa ngosuku lwesithathu avuke futhi (Mat. 16:21; Matt. 17:22, 23; Matt. 20:17–19). Abapristi abakhulu kanye nabaFarisi babeyazi lenkulumo futhi bathatha izinyathelo ababenethemba lokuthi zizovimba ukuvuka Kwakhe.

`Funda uMathewu 27:62-66. Lezizenzo zasiza kanjani kamuva ekunikezeni umhlaba ubufakazi obandile bokuvuka kukaJesu na?`

Konke okwenziwa ukugcina uJesu evaleleke ethuneni kwenza ukuba Ukunqoba Kwakhe ukufa kanye nemikhosi yobubi kubonakale kakhulu ngenxa yakho konke okokuvimbela abakwenza ukuzama ukuqinisekisa ukuba kungenzeki.

Futhi, lamadoda ngokuqinisekileyo ayezwile ngezimangaliso zikaJesu; ezibonile ezinye zazo, futhi, kepha, bacabanga ukuthi abaqaphi ethuneni babengamvimbela Yena, owayekwazi ukwenza izimangaliso eziningi, ukuba avuke na?

Futhi, ukubeka amabutho azungeze ithuna hleze kwenzeke ini na? Abafundi bangeba umzimba bese bethi uJesu uvukile kwabafileyo na? Uma abantu bebuza, Uphi loJesu ovukileyo na? Babengathi: Thathani izwi lethu ngalokho kuphela.

Uma kungekho okunye, izenzo zabo zembula indlela abapristi abakhulu ababemesaba ngayo uJesu, nasemuva kokuba efile. Mhlawumbe, ngaphakathi kubo, babesaba ukuthi angase ngempela avuke.