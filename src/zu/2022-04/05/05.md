---
title:  Indodakazi Ka-Jarius
date:  26/10/2022
---

Ukuvuswa kwabafileyo ngaphambi kokufa nokuvuka kukaJesu kwakungagcini kuphela kuhlanga noma isizwe noma abezinga elithile emphakathini. Mhlawumbe uMose wayengumholi ovelele wabantu bakaNkulunkulu (Dut. 34:10–12). Ngokwehlukile, umfelokazi ompofu waseSerepta wayengeyena nomIsrayeli (1 Amakhosi 17:9). Umame waseShunem wayaziwa emphakathini (2 Amakhosi 4:8) kepha noma kunjalo, engeyena umHeberu. Umfelokazi wase-Nain wayenendodana eyodwa vo, okusenokwenzeka ukuthi wayethembele kuyo (Luka 7:12). Ngokwehlukile, u-Jarius wayengumphathi wesinagoge, mhlawumbe e-Capernaum (Marko 5:22). Ngaphandle kwemvelaphi yesikompilo labo noma izinga emphakathini, bonke babusiswa ngamandla kaNkulunkulu anikeza ukuphila.

`Funda uMarko 5:21–24, 35–43. Yini esingayifunda kumazwi kaKristu, “ ‘Umntwana akafile, kepha ulele’ ” na? (Marko 5:39, NKJV).`

Indodakazi ka-Jarius eneminyaka engu-12 ubudala yayilele ecansini lokufa ekhaya. Ngalokho, waya kuJesu futhi wamncenga ukuba eze kwakhe abeke izandla Zakhe eziphulukisayo phezu kwayo. Kepha ngaphambi kokuba bafike khona, othile wayeselethe izindaba ezidabukisayo,

“ ‘Indodakazi yakho isifile; usamkhathazelani uMfundisi na?’ ” (Marko 5:35, NKJV). Wayesethi uJesu kubaba onosizi, “ ‘Ungesabi, kholwa kuphela’ ”(Marko 5:36, NRSV). Nembala, konke ubaba ayengakwenza kwakungukuthembela ngokuphelele ekungeneleleni kukaNkulunkulu.

Efika ekhaya, uJesu wathi kulabo ababebuthene khona, “ ‘Niyaluzelani, nikhalelani na? Umntwana akafile, kodwa ulele’ ” (Marko 5:39, NRSV). Bamjivaza Yena ngoba (1) babazi ukuthi umntwana ufile, futhi (2) babengayiqondi incazelo yamazwi Akhe. “Isingathekiso esiduduzayo lapho ‘ukulala’ kumele ‘ukufa’ sibonakala sengathi sasithandwa nguKristu ekubhekiseni kulamava ([Mat. 9:24; Luka 8:52;] buka nakuJohane 11:11–15). Ukufa kungukulala, kepha ukulala okujulile kukho ongumniki Wokuphila omkhulu ongavusa noma ngubani, ngokuba nguYena kuphela onezikhiye zethuna (buka iSamb. 1:18; cf. Johane 3:16; Rom. 6:23).”—The SDA Bible Commentary, vol. 5, p. 609.

Ngemuva kokuvuka kwalentombazane, labo abakubona ‘benganyelwa ngukumangala” (Marko 5:42, NRSV). Kungemangalise ke lokho. Ngokuba manje ukufa kubukeka kungumphelandaba, kunqala, futhi kungeguqulwe. Ukubona into enjena ngamehlo abo kusenokuba kwaba ngamava amangalisayo, naguqula impilo.

`Amazwi kaJesu, “ ‘Ungesabi, kholwa kuphela’ ” (Marko 5:36, NRSV), asabalulekile nakithina namuhla. Singafunda kanjani ukukwenza lokho, naphakathi kwezimo ezesabekayo, okuyizikhathi ezibaluleke kunazo zonke zokuqhubeka nokukholwa na?`