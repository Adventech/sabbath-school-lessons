---
title:  Indodana Yomfelokazi Wase-Nain
date:  25/10/2022
---

IBhayibheli lithi uJesu “ ‘wahamba enza umusa, ephulukisa bonke ababecindezelwe nguSathane, ngokuba uNkulunkulu wayenaye’ ” (Zenzo 10:38, NASB). Nembala amaVangeli agcwele imibiko ngoJesu esiza abaningi abasweleyo futhi belimele, okungakho kamuva amaJuda amaningi akholwa ukuthi uJesu wayenguMesiya wesithembiso.

“Kwakukhona izigodi ngokuphelela kwazo lapho okwakungekho kububula kokugula kunoma yimuphi umuzi, ngokuba wayedlule phakathi kwazo futhi waphulukisa bonke abagulayo babo. Umsebenzi Wakhe wanikeza ubufakazi bokugcotshwa Kwakhe yizulu. Uthando, umusa kanye nozwelo kwembuleka kuso sonke isenzo sempilo Yakhe; inhliziyo Yakhe yazwelana nesintu. Wathabatha Imvelo yomuntu, ukuze akwazi ukufinyelela ezidingweni zomuntu. Abampofu kunabo bonke kanye nabahlwempu kunabo bonke babengesabi ukuya Kuye. Nabo abantwana abancane babedonsekela kuYena.”—Ellen G. White, Steps to Christ, pp. 11, 12.

`Funda uLuka 7:11-17. Yimuphi umehluko obalulekile phakathi kwalokho okwenzeka kuloluvuko kanye nalezo esizibheke izolo na? `

Ngesikhathi sokusebenza Kwakhe eGalili, uJesu waphulukisa abagulayo futhi waxosha amadimoni. Ngesinye isikhathi Yena nabalandeli Bakhe babeyongena emasangweni ase-Nain ngenkathi udwendwe lomngcwabo luphuma emasangweni. Ebhokisini lokungcwaba elivulekile kwakunendodana okungukuphela kwayo yomfelokazi, owayekhala engaduduzeki. Egcwele uzwelo ngakulomama olilayo, uJesu wathi kuye, “ ‘Ungakhali.’ ” UJesu wayesephendukela kwindodana efileyo ebhokisini lomngcwabo wayiyaleza, “ ‘Nsizwa, ngithi kuwe: vuka.’ ” indodana yavuka yaphila futhi uJesu “wayinikeza kunina”(Luka 7:13–15, NKJV). Ubukhona bukaJesu kwaguqula isimo ngokuphelele, futhi abantu abaningi ababona lesisimangaliso bazi ukuthi akwenzekanga nje into emangalaisayo, kodwa ukuthi othile okhethekileyo (babembiza yena “ngomprofethi omkhulu” wayephakathi kwabo.

Bobabili umfelokazi waseSerepta(1 Amakhosi 17:8–24) kanye nomama waseShunem (2 Amakhosi 4:18–37) babecele usizo—kuEliya noElisha. Kodwa umfelokazi wase-Nain wasizwa ngaphandle kokuba acele. Lokhu kwakusho ukuthi uNkulunkulu uyasinakekela thina nakuba singakwazi noma sinomuzwa wokungafaneleki ukuba sicela usizo kuYena. UJesu wabona inkinga futhi wabhekana nayo—into eyayilindelekile kuJesu kukho konke ukusebenza Kwakhe.

`Inkolo yeqiniso ifaka ukunakekela izintandane kanye nabafelokazi (Jakobe 1:27). Nokho, ngokulindelekile, singekwazi ukwenza izimangaliso uJesu azenza, yini esingayenza ukusiza labo abalimele phakathi kwethu na?`