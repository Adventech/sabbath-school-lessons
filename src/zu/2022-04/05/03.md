---
title:  Izibonelo Ezimbili ZeTestamente Elidala
date:  24/10/2022
---

`Funda u-1 Amakhosi 17:8-24 no 2 Amakhosi 4:18-37. Yikuphi ukufana nokwehlukile okubonayo kuloluvuko olubili na?`

KuMaHeberu 11, sifunda ukuthi ngokholo “abesifazane bamukela abafileyo babo ngovuko” (Heb. 11:35, NASB). Lokhu kwakunjalo kulezizigameko ezimbili zovuko ezivezwa kulezizahluko zanamuhla.

Esokuqala (buka u-1 Amakhosi 17:8-24) senzeka ngesikhathi sokuhlubuka okukhulu kwaIsrayeli, okwenzeka ngaphansi kwethonya lenkosi u-Ahab kanye nomkakhe ongumhedeni uJezebeli. Ngenkathi isomiso esesabekayo sihlasele izwe, uNkulunkulu wayaleza uEliya ukuba aye eSerepta, idolobha elingaphandle kukaIsrayeli. Khona wahlangana nomfelokazi owayezopheka isidlo sokugcina sakhe nendodana yakhe, bese befa. Kodwa izimpilo zabo zalondeka ngesimangaliso sikafulawa namafutha, okungazange kuphele kwaze kwaphela isomiso. Kamuva indodana yakhe yagula yafa. Ngokudikibala, umama wanxusa uEliya, yena wakhala kuJehovah. “UJehova walizwa izwi lika-Eliya; umphefumulo womntwana wabuyela kuye, waphila” (1 Amakhosi 17:22, NASB).

Uvuko lwesibili (buka u-2 Amakhosi 4:18–37) lwenzeka endaweni yaseShunem, isigodi esincane eningizimu ne-Mount Gilboa. UElisha wayesize omfelokazi ompofu ukuba akhokhe amacala akhe ngesimangaliso sokugcwalisa izitsha eziningi ngamafutha (2 Amakhosi 4:1–7). Kamuva, eShunem, wahlangana nowesifazane owayeshadile aziwa futhi engenabo abantwana. Umprofethi wamtshela ukuthi wayezoba nendodana, futhi kwenzeka njengalokhu kubikezelwe. Ingane yakhula futhi inempilo, kepha ngolunye usuku yagula yafa. Lomama waseShunem waya Entabeni i-Carmel wacela ukuba uElisha eze ukuzobona indodana yakhe. UElisha wakhuleka ngokuphikelela kuJehovah, futhi ekugcineni ingane yaphila futhi.

Lababesifazane ababili babenemvelaphi engafani kodwa benokholo olufanayo olusindisayo. Umfelokazi waseSerepta wamukela umprofethi uEliya ngesikhathi esilukhuni kakhulu kungekho ndawo ephephile kwaIsrayeli. Owesifazane waseShunem kanye nomyeni wakhe bakha igumbi elikhethekile lapho umprofethi ayengahlala khona ngenkathi edlula esifundeni. Ngenkathi Lezizingane ezimbili zifa, omama bazo abathembekile banxusa labo baprofethi bakaNkulunkulu futhi babanenjabulo yokubona izingane zabo zivuka kwabafileyo.

`Lezi yizindaba ezinkulu, kodwa kwindaba ngayinye, zingaki ezingabikiwe ezingazange zibe nesimangaliso esingaka na? Leliqiniso elidabukisayo kumele lisifundiseni ngendlela Uvuko oluthenjisiwe olungumongo ngayo okholweni lwethu ngesikhathi sokugcina na?`