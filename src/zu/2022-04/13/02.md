---
title:  Ukwahlulela Kokugcina
date:  18/12/2022
---

Kwabaningi, umqondo wokwahlulela uchaza ukulahlwa. Futhi nakuba lokho kuyingxenye yohlelo, kumele singakhohlwa ukuthi umqondo wokwahlulela unohlangothi oluhle, ngokuthi kufaka futhi nokuphendulela abalungileyo. Empeleni, incwadi kaDaniyeli ibhekisa ekwahluleleni kwesikhathi sokugcina “ ‘kuvuna abangcwele boPhezukonke’ ” (Dan. 7:22, NKJV). Ukwahlulela kukaNkulunkulu kufaka kokubili—isimiso esitholakala kulombhalo weTestamente Elidala: “ ‘Mawuzwe wena ezulwini, wenze, wahlulele izinceku zakho, kulahlwe onecala, ubeke indlela yakhe phezu kwekhanda lakhe, uthethelele olungileyo, umnike njengokulunga kwakhe’ ” (1 Amakhosi 8:32, NKJV).

`Funda uMathewu 25:31-46 noJohane 5:21-29. UKristu wabhekisa kanjani emiqondweni yokulahlwa nokuphendulelwa ekwahluleleni kokugcina na?`

Abanye babanga ngelithi izisho “ ‘akehlulelwa’ ” (Johane 3:18, NASB) futhi “ ‘ngeke ahlulelwe’ ” (Johane 5:24, NIV) zichaza ukuthi labo abakuKristu abehlulelwa nhlobo. Kodwa lezizisho zigudla ukuthi amakholwa ekwahlulelweni. Ngalokho imibhalo kumele iqondwe ngokuthi “ ‘akalahlwa’ ” (Johane 3:18, NIV) futhi “ ‘ngeke alahlwe’ ” (Johane 5:24).

Kafushane, isiphetho sethu sinqunywa empilweni yethu yamanje. Labo abakuKristu banesiqiniseko sokuphendulelwa ekwahluleleni, futhi labo abangekho kaKristu basala belahliwe. Echaza Ukwahlulela (Mat. 25:31-46), uKristu wabalula ubukhona hhayi kuphela bezimbuzi (ababi) kodwa futhi nobezimvu (abalungileyo). Futhi umpostoli uPawule washo ngokusobala, “Ngokuba thina sonke simelwe ukubonakaliswa phambi kwesihlalo sokwahlulela sikaKristu, ukuze yilowo nalowo amukele njengalokho akwenzileyo esesemzimbeni, noma okuhle noma okubi” (2 Korinte 5:10, NRSV).

Sisabuka Ukwahlulela, kumele sikhumbule ukuthi sisindiswa ngomusa (Isa. 55:2, Efes. 2:8-10), silungisiswe ngokukholwa (Gen. 15:6, Rom. 5:1), futhi sahlulelwe ngemisebenzi (Mshum. 12:14, Mat. 25:31-46, Sambu. 20:11-13). Isisekelo sohlelo Lokwahlulela ngumthetho kaNkulunkulu njengalokhu ubonakala kwiMithetho Eyishumi (Mshum. 12:13, 14; Jakobe 1:25; Jakobe 2:8-17). Imisebenzi yethu ingubufakazi bangaphandle bokuqiniseka kwamava ethu osindiso futhi, ngenxa yalokho, Izinto okumele zihlolwe ekwahluleleni.

Khumbula: akukho simemezela esinqumayo esiphuma kuNkulunkulu ekhetha abanye ukuba basindiswe abanye ukuba balahlwe. Ngamunye unomthwalo wesiphetho sakhe.

Ekugcineni, Ukwahlulela akusona isikhathi sokuthi uNkulunkulu anqume ukusamukela noma ukusilahla, kodwa yisikhathi Lapho uNkulunkulu eqinisekisa ukukhetha kwethu kokuthi simamukele noma cha—ukukhetha okubonakaliswa yimisebenzi yethu.