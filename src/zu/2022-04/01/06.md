---
title:  Ukusabalala Kokungakholwa
date:  29/09/2022
---

`Funda iSambulo 12. Lesisahluko sisifundisani mayelana nokusabalala kokuhlubuka ezulwini kuze emhlabeni na?`

Ukuwa kukaLusifa kwakungekona nje ukungquzulana kwemibono ephikisanayo. Isambulo 12 sisitshela ukuthi kwaqubuka impi enkulu ezulwini phakathi kukaLusifa nezingelosi zakhe kolunye uhlangothi kanye noKristu nezingelo Zakhe ngakolunye. Kulesisahluko, uLusifa ubizwa “ngodrago omkhulu,” “inyoka endala,” “uMhlebi noSathane,” kanye “nommangaleli wabazalwane bethu” (Samb. 12:9, 10, NKJV). UKristu ubizwa ngo “Mikayeli” (Samb. 12:7), okuchaza “onjengoNkulunkulu.”

Ngokwenkomba ku “Mikhayeli ingelosi enkulu” (Jude 9), abanye abahumushi bakholwa ukuthi Yena uyingelosi engcwele nje kuphela. Kodwa encwadini kaDaniyeli, umbono ngamunye omkhulu uphetha ngoKristu kanye nombuso Wakhe waphakade—njengedwala elasiphulwa ngaphandle kwezandla (Dan. 2:34, 45), njengeNdodana yomuntu (Dan. 7:13), njengeNkosana yamabandla kanye neNkosi yaMakhosi (Dan. 12:1). Ngalokho, Ingelosi kaJehovah nguJehovah uqobo Lwakhe (Eksod. 3:1-6, Zenzo 7:30-33, etc.), uMikhayeli kumele abe yilowo Muntu onguNkulunkulu, i.e., uKristu ngoKwakhe.

Isambulo 12 sinikeza isithombe salempikiswano enkulu, ukuthi (1) yaqala ezulwini ngokuhlubuka kukaLusifa kanye nengxenye yesithathu yezingelosi zasezulwini, (2) yagcina ngokunqoba okungephikiswe kukaKristu esiphambanweni, kanti (3) isaqhubeka ngokumelene nensali yabantu bakaNkulunkulu yesikhathi sokugcina.

Ecabanga ngesiqalo salempikiswano, u-Ellen G. White uchaza ukuthi “uNkulunkulu ngomusa Wakhe omkhulu wambekezelela isikhathi eside uLusifa. Akazange amehlise ngokushesha esikhundleni sakhe esiphakeme ngenkathi evumele umoya wokungeneliseki, nangesikhathi eqala ukwethula amanga akhe phambi kwezingelosi ezithembekileyo. Wagcinwa isikhathi eside ezulwini. Ngokuphindaphinda wanikezwa intethelelo phezu kombandela wokuphenduka nokuzinikela.”—Ellen G. White, The Great Controversy, pp. 495, 496.

Asazi ukuthi leyompi yathatha isikhathi esingakanani ezulwini. Nakuba yayishube kangakanani nokuthi yathatha isikhathi esingakanani, okusemqoka kakhulu kukho konke ukulwa ngukuthi uSathane nezingelosi zakhe “banqotshwa, futhi yangabe isabakhona indawo yabo ezulwini” (Samb. 12:8, NRSV; buka futhi uLuka 10:18). Inkinga manje, ngukuthi beza lapha, emhlabeni.

`Yiziphi izindlela esingabona ngazo ubunjalo balempi lapha emhlabeni na? Yiliphi ithemba okungukuphela kwalo kithi lokunqoba isitha sethu kulempi na?`