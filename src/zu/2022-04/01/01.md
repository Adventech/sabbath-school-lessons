---
title:  Ukuhlubuka Ezweni Eliphelele
date:  24/09/2022
---

### Funda Lokhu kuleliviki
1 Johane 4:8, 16; 1 Johane 4:7–16; Ezek. 28:12–19; Isa. 14:12–15; Sambulo 12.

> <p>Indimana Yekhanda</p>
> “ ‘Yeka ukuwa kwakho ezulwini, khwezi elikhanyayo, ndodana yokusa,nokunqunyelwa kwakho phansi, wena owawuthobisa izizwe!’ ” (Isa. 14:12, NASB).

Izihlakaninphi eziningi zizamile ukuchaza imvelaphi yobubi. Abanye bathi ububi babukhona njalo ngoba, ngokubona kwabo, ukulunga kungathakaselwa kuphela ngokumelene nobubi. Abanye bekholwa ukuthi izwe ladalwa liphelele kodwa, ngendlela ethile, kwaqubuka ububi. Ngokwesibonelo, ngokwemfundiso yesiGriki, ububi baqala ngenkathi u-Pandora owayenosikisiki lokwazi evula ibhokisi okwathi kulo kwaphuma bonke ububi bezwe (lemfundiso, noko, ayiyichazi imvelaphi yobubi okuthiwa babusebhokisini).

Ngokuphikisayo, iBhayibheli lifundisa ukuthi uNkulunkulu wethu onothando unamandla onke (I Kron. 29:10, 11) futhi uphelele (Mat. 5:48). Konke akwenzayo kumele ngokunjalo kuphelele (Dut. 32:4), okufaka nendlela adala ngayo umhlaba wethu. Kwenzeka kanjani, pho, ukuthi ububi nesono kuqhamuke ezweni Eliphelele na? NgokukaGenesisi 3, ukuwa kukaAdamu noEva kwaletha isono, ububi, kanye nokufa lapha.

Kodwa impendulo ivusa olunye udaba. Nangaphambi koKuwa, ububi basebukhona, bubonakaliswa “yinyoka,” eyakhohlisa uEva (Gen. 3:1-5). Ngalokho, sidinga ukubuyela emuva, nangaphambili koKuwa, ukuze sithole umthombo kanye nemvelaphi yobubi obengamele ukuphila kwethu namuhla nokuthi ngezinye izikhathi kwenze izinto zibe zimbi kakhulu.

_*Funda isifundo saleliviki ukulungiselela iSabatha, October 1._