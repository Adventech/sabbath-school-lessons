---
title:  Inkokhelo YoKuzidla
date:  28/09/2022
---

Phakathi Ezibhalweni, othile angabona izindikimba ezimbili ezincintisanayo. Enye yindikimba ye-Salem, Intaba iSiyoni, iJerusalema, kanye neJerusalema Elisha, emele umbuso kaNkulunkulu. Enye yindikimba yeBhabheli, emele umbusombumbulu kaSathane. Izikhathi eziningana uNkulunkulu wayebiza abantu Bakhe ukuba baphume eBhabheli bayodumisa Yena Ezweni leSithembiso.

Ngokwesibonelo, uAbram (kamuva onguAbrahama) wacela ukuba asuke e-Ur lamaKhaledi aye ezweni laseKanana (Gen. 11:31-12:1). Ekupheleni kokudingiswa okude, amaJuda ashiya iBhabheli abuyela eJerusalema (Ezra 2). Futhi encwadini yeSambulo, abantu bakaNkulunkulu babizelwa ukuba baphume kwiBhabheli yesikhathi sokugcina (Samb. 14:8) bayohlala Naye Entabeni iSiyoni kanye neJerusalema Elisha (Samb. 14:1; Samb. 21:1–3, 10).

`Funda uIsaya 14:12-15. Imiphumela yokuzidla kukaLusifa yahamba indima engakanani esesezulwini nalapha kulomhlaba na?`

Ebhayibhelini, idolobha laseBhabheli limele amandla amelene noNkulunkulu nombuso Wakhe; futhi inkosi yaseBhabheli (ngokubhekiswe ngokukhethekile ku-Nebuchadnezzar) iba wuphawu lokuzidla nokuqhosha. UNkulunkulu wayambulela Inkosi u-Nebuchadnezzar ukuthi iBhabheli laliyikhanda nje legolide lomfanekiso omkhulu wokulandelana kwemibuso (Dan. 2:37, 38). Ifaka inselelo kwisambulo sikaNkulunkulu, inkosi yenza umfanekiso wegolide—uphawu lokuthi umbuso wayo wawuyoma kuze kube phakade—futhi yafuna wonke umuntu asikhonze (Daniyeli 3). Njengakwinkosi yaseTire (Ezek. 28:12-19), inkosi yaseBhabheli nayo yaba wuphawu lukaLusifa.

UIsaya 14:3-11 uchaza ngokuwa kwenkosi eqhoshayo nenesihluku yaseBhabheli. Bese, uIsaya 14:12-15 esuka kwezomlando aye ezinkundleni zasezulwini futhi agqamise ukuthi lowo moya ofanayo wokuzidla nokuqhosha waphendla ukuwa kukaLusifa. Umbhalo uchaza ukuthi uLusifa wahlela Ukuphakamisa isihlalo sakhe sobukhosi sibe ngaphezulu kwayo yonke imikhosi yasezulwini futhi azenze “ ‘ “ngango Phezukonke” ’ ” (Isa. 14:14). Lokhu kwakuyisiqalo sesimo esisha nesinobutha kuso uthando lukaNkulunkulu kanye nokubambisana kwakuyohlaselwa wubugovu nokuncintisana bukaLusifa. Isitha sasingesabi ukubeka uNkulunkulu icala lalokho sona esasiyikho kanye nokusabalalisa amanga aso kwezinye izingelosi. Nazi izimfihlakalo eziyimvelaphi yobubi ezweni lonke.

`Kungani kulula ukuzidla kanye nokuzikhukhumeza ngezikhundla noma ngempumelelo yethu, noma ngakho kokubili na? Ukugcina isiphambano siphambi kwethu kuvimba kanjani ukuba siwele ogibeni olunjena na?`