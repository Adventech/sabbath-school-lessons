---
title:  “Umphefumulo Owonayo Uyakufa”
date:  10/10/2022
---

`Funda uHezekeli 18:4, 20 no Mathewu 10:28. Lezizindimana zingasisiza kanjani ukuba siqonde Imvelo yomphefumulo womuntu na?`

Impilo yomuntu kulomhlaba wesono inkenenkene futhi ingedlulayo (Isa. 40:1-8). Akukho okuthintwe yisono okungaphila ingunaphakade ngokwemvelo. “Ngakho-ke njengalokho isono sangena ezweni ngamuntu munye, nangesono kwangena ukufa, ngokunjalo ukufa kwafikela abantu bonke, lokhu bonke bonile” (Rom. 5:12, NKJV). Ukufa kungumphumela wemvelo wesono, okuthinta konke okuphilayo lapha.

Kuloludaba, kukhona imiqondo emibili ebalulekile yezibhalo. Omunye ngowokuthi abantu kanye nezilwane bayafa. Njengalokhu kushiwo yinkosi uSolomoni, “ ‘Ngokuba okwehlela amadodana abantu kwehlela nezilwane, into inye ikwehlela kokubili: njengalokhu kufa lokho, kuyafa nalokhu; kunomphefumulo munye, umuntu akazidluli ngalutho izilwane. . . . Konke kuya endaweni inye; konke kuvela othulini, konke kubuyela othulini’ ” (Mshum. 3:19, 20, NIV).

Owesibili umqondo ngowokuthi ukufa komuntu kusho ukuphela kobukhona bakhe njengomphefumulo ophilayo (Heb. Nephesh). KuGenesisi 2:16, 17, uNkulunkulu wayexwayise uAdamu noEva ngokuthi uma kwenzeka bona, ngokudla emthini wolwazi lokuhle nokubi, babeyokufa.

Enanela lesisixwayiso, uJehovah waqinisa leliphuzu kuHezekeli 18:4, 20: “ ‘Umphefumulo owonayo uyakufa’ ” (NKJV). Lomusho unemiqondo emibili esemqoka. Owokuqala ngukuthi njengalokhu sonke isintu siyizoni, sonke singaphansi kohlelo olungagwemeki lokuguga nokufa (Rom. 3:9–18, 23). Okwesibili ngukuthi lomqondo wezibhalo uchitha umqondo odumile wokungafi komphefumulo. Uma Umphefumulo ungafi futhi uphila komunye umkhakha ngemuva kokufa, ngalokho asifi ngempela, akunjalo na?

Ngokuphikisayo, isixazululo seZibhalo salenkinga yokufa akuwona Umphefumulo ongenamzimba oya eparadesi noma esihlanzweni, noma esihogweni. Isisombululo nembala wuvuko lokugcina lwalabo abafele kuKristu. Njengalokhu uJesu asho entshumayelweni Yakhe yangeSinkwa Sokuphila,

“ ‘yilowo nalowo obona iNdodana, akholwe yiyo, abe nokuphila okuphakade; ngiyakumvusa mina ngomuhla wokuphela’ ” (Johane 6:40, NKJV).

`Kungani isiqiniseko Sokubuya Kwesibili, esiqinisekiswa ngukuza kokuqala kukaKristu (kungenjalo, kwakusiza ngani ukuza kukaKristu kokuqala ngaphandle kokwesibili na?), kusemqoka kakhulu kukho konke esikukholwayo na? Yiliphi ithemba ebesiyoba nalo ngaphandle kwesithembiso sokubuya Kwakhe na?`