### Ekufeni: Ithemba Lethu Lakusasa

UNkulunkulu wadala isintu ukuba siphile ingunaphakade ebudlelwaneni bothando kanye Naye neNdalo Yakhe. Kodwa lobu budlelwane baphendukezelwa ngokuqhamuka okufihlakele kwesono ezinkundleni zasezulwini (Isa. 14:12–15, Ezek. 28:12–19, Samb. 12:7–12) kanye nokuwa okwalandela kukaAdamu noEva (Gen. 3:1–19, Rom. 5:12). Okubuhlungu, ukufa kwengamela hhayi kuphela isintu kepha konke okuphilayo, ngokunjalo. Izibonakaliso zokufa ziyabonakala namuhla kumaqabunga awa emithini, izimbali ezigqwalayo kumavazi ethu, izilwane esizifuyile ezifa kabuhlungu, kanye nabathandiwe bethu abahlwithwa kithi ngesihluku. Izwe lethu ligcwele ukuhlupheka kanye nezinyembezi ezingasuliwe.

Belangazelela izwe elingcono, abantu bazidwebele ngokwabo “amaparadesi” amaningi abangafisa ukuhlala kuwo. Ngokwesibonelo, ngo-1933 umlobi wezindaba Ingisi u-James Hilton washicilela incwadi yakhe, Lost Horizon, okwathi eminyakeni embalwa elandelayo yaguqulwa yaba yifilimu ngaphansi kwesihloko esifanayo. Ifilimu iveza ubucayi besimo sendiza ephelelwa nguphethilomu, ekugcineni iphahlazeke Ezintabeni ze-Himalaya ezembozwe yiqhwa. Umshayeli wendiza uyafa ekuphahlazekeni, kodwa abambalwa abasindayo bakhishwa kwimvithimvithi futhi baholwe yiqembu labase-Tibet ukuya esigodini esiyiparadesi sase-Shangri-La. Behlukene nomhlaba wonke, izakhamizi zibanothando kanye nokuhlakanipha, ziphila impilo ecishe ingabi nakufa yokuzwana nenjabulo.

Nembala, kuyinganekwane lokhu.

Njengesintu esinokufa, sidinga isiqinisekiso namuhla kanye nethemba lekusasa. Njengalokhu kushiwo ngobuciko yisazi seZibhalo som-Swiss u-Emil Brunner, “Lokho i-oxygen eyikho kumaphaphu, linjalo ithemba ekuchazeni impilo yesintu. Susa i-oxygen kuba khona ukufa ngokufuthelana, susa ithemba isintu siyaminxana ngokuswela umphefumulo; ukuphela ithemba kuyanda, kulethe ukukhinyabezeka kwamandla engqondo nawezikamoya ngokuletha imizwa yokungabi namqondo nanhloso yokuphila. Njengalokhu isiphelo sobuntu sincike ebukhoneni be-oxygen, kanjalo nesiphelo sesintu sincike ebukhoneni bethemba.”—Emil Brunner, Eternal Hope (London: Lutterworth Press, 1954), p. 7. Nembala, ithemba leZibhalo liyasondla ngezikhathi zamanqamu okuphila esibhekana nazo ohambweni oluya ephakadeni.

Ngokuphikisana nenganekwane ye-Shangi-La ye-_Lost Horizon_, ithemba lethu lengunaphakade “alilandeli izinganekwane zobuciko” (2 Pet. 1:16, NKJV). Ligxile ezithembisweni ezikholekile zikaNkulunkulu zezwe Eliphelele elingasayikuba nazinyembezi, ubuhlungu, noma ukufa (Samb. 21:1-5). Lesisithembiso esiyigugu sanika ugqozi ibandla labapostoli futhi sathandwa ngamaKristu amaningi kuyo yonke iminyaka. Ngokungaphelelwa ngamandla kwaso, lesisithembiso sinikeza incazelo kanye nenhloso yezimpilo zethu namuhla. Sisivumela ukubuka ikusasa ngeqholo. Lisiqinisekisa ngokuthi bonke abathandiweyo bethu abafele kuKristu kothi ekugcineni bavuswe kwabafileyo ukuyoba nefa lokuphila okuphakade.

Lesisifundo samanje sibhekana nezihloko sempikiswano enkulu phakathi kokulunga kanye Nobubi ngokwezindikimba ezimbili ezinkulu. Enye ngeyemvelaphi kanye nokuqhubeka kobukhona besono kanye nokufa. Enye indikimba ngeyomsebenzi ongaphelimandla kaNkulunkulu wokuxazulula lezizinkinga futhi abuyisele izwe esimweni salo sasekuqaleni sokuphelela. Isigcizelelo esikhethekile sinikezwa futhi kwisimo esifayo sesintu kanye nendlela Uvuko okuyilona oluholela ekungafini. Empeleni, Akumele sikwesabe ukufa ngoba uKristu Wafela thina futhi wanqoba amandla okufa. Eqinisweni, sinikiwe isiqiniseko sokuthi Yena uphethe“ ‘izikhiye zokufa kanye nezendawo yabafileyo’ ” (Samb. 1:18, NCV).

Kulonyangantathu sizohlola isihloko esibuhlungu sokufa, kodwa ngezibuko zethemba esilinikezwa ngoJesu..

_U-Alberto R. Timm, PhD (Andrews University), ungumqodisi oyisekela kwi-Ellen G. White Estate, Inc. kanye nelungu le-Biblical Research Institute Committee (BRICOM) nele-Geoscience Research Institute Committee (GRICOM). Ngaphambilini usebenze njengomongameli we-multi-campus Latin-American Adventist Theological Seminary (LATS)._