---
title:  Thembani uNkulunkulu, hhayi izinsiza zenu
date:  13/03/2023
---

Inkosi uDavide kwakufanele azi kangcono. Kwakufanele azi ngamava omngani wakhe omkhulu uJonathani ukuthi uma unobudlelwane besivumelwano noNkulunkulu, akusho lutho ukuthi unamabutho ambalwa noma amaningi; uNkulunkulu angakunika ukunqoba. Ku 1 Samuweli 14:1-23, iBhayibheli lisitshela ngendaba yendodana kaSawule uJonathani, nodibi lwakhe abahlula iqulu lama Filistiya ngokusizwa nguNkulunkulu. Kodwa phezu kwalamava, namanye, kukhona umlando wabantu bakaNkulunkulu. Kuthe uma kufika izikhathi ezilukhuni enkosini uDavide, wavumela uSathane ukuba amlinge, athembe awakhe amandla nokuhlakanipha.

`Funda ku 1 IziKronike 21:1-14. Kungani uDavide wathatha isinqumo sokubala uIsrayeli noma amasosha akhe na? Kungani umkhuzi wamabutho, uJowabi, wamluleka ukuba angayenzi lento na?`

Qaphela ukuthi kwakuyisu likaSathane ukuthi kubalwe amasosha. Wayenga uDavide ukuba ethembe awakhe amandla kunokwethemba ukuthi uNkulunkulu angamvikela.  UJowabi, umholi wamabutho kaIsrayeli, wazama ukukhuza uDavide ngoba wayekubonile ukusebenza kukaNkulunkulu elwela uIsrayeli, kodwa uDavide wayala ukuthi kuqhubeke ukubala. Izenzo zakhe zalethela isizwe usizi, njengoba zisho izindimana.

Akukho muntu owake wethemba uNkulunkulu ngeze. Ngaso sonke isikhathi uma ulwela uNkulunkulu, zilungiselele. Futhi uzilungiselele kahle. Kukhona isisho okuthiwa saqanjwa umbusi waseNgilandi, uOliver Cromwell (1599-1658), okwathingaphambi kwempi, watshela amabutho akhe ukuthi: “Bekani ithemba lenu kuNkulunkulu, zinsizwa zami, nigcine impushana yenu yomile!” (impushana leyo yi-gunpowder.) ngamanye amazwi , enzani konke okusemandleni enu ukuze ninqobe, kodwa, okusalayo, yazini ukuthi uNkulunkulu kuphela onganinika ukunqoba.

Uma sesibuka isimo esikuso manje siyalingeka ukuthi sethembe uHulumeni noma imali yethu, kodwa kuso sonke isimo esiphuthumayo esiseBhayibhelini kwakuthi uma abantu bethemba uNkulunkulu akuhloniphe ukwethemba kwabo, abaphe ukunqoba.

Masisebenzise lesikhathi samanje ukuthi sime kahle kuNkulunkulu, siphume ezikweletini, siphane ngalokho esikuphiwe.  Iculo elidala le-gospel lithi, “If we ever needed the Lord before, we sure do need Him now.”

`Sizilinganisa kanjani lezinto zombili: ukwenza esinokukwenza (njengokwenza umhlinzeko ngezimali zethu), nokwethemba uNkulunkulu kuzo zonke izinto? `