---
title:  Ukubeka uNkulunkulu Kuqala
date:  12/03/2023
---

`Funda ku 2 IziKronike 20:1-22. Singazitholela ziphi izifundo ezibalulekile kulendaba, uma sibhekene nanoma yimuphi umshikashika?  `

Sekusondele ukuphela kokubusa kukaJehoshafati, uJuda wahlaselwa. UJehoshafati kwakuyindoda enesibindi, eyiqhawe. Iminyaka eminingi waqinisa impi yakhe nezinqaba zakhe. Wayekulungele ukubhekana nanoma yisiphi isitha; kodwa kuleso sikhathi esibucayi akathembanga awakhe amandla, kodwa amandla kaNkulunkulu. Wazimisela ukufuna uJehova, wamemezela ukuzila ukudla kulo lonke elakwaJuda. Bonke abantu babuthana egumbini lasethempelini, njengoba uSolomoni wayethandazile ethi benze njalo uma bebhekene nengozi.  Onke amadoda akwaJuda ema phambi kukaJehova namakhosikazi awo, nezingane. Bathandaza ukuthi uNkulunkulu aphithanise izitha zabo ukuze igama laKhe lidunyiswe.  Yase iyathandaza inkosi: “Asinamandla ebusweni balesi sixuku esikhulu esisifikelayo; futhi asazi ukuthi siyakwenze njani, kodwa amehlo ethu akuWe” (2 IziKronike 20:12).

Sebezinikele kuNkulunkulu ngalendlela, uMoya kaNkulunkulu wehlela phezu komuntu kaNkulunkulu owathi: “Ningesabi, ningapheli amandla ngenxa yalesi sixuku esikhulu, ngokuba impi ayisiyo eyenu, ngekaNkulunkulu….Akusikho okwenu ukulwa kule mpi; zihleleni, nime, nibone ukusindisa kukaJehova” (2 IziKronike 20:15-17).

Ekuseni ngovivi, ngosuku olulandelayo, inkosi yaqoqa abantu, abahlabeleli bakwaLevi bephambili, becula amaculo okudumisa uNkulunkulu. Yase iyala abantu, ithi: “Kholwani nguJehova uNkulunkulu wenu, niyakuqiniswa; kholwani ngabaprofethi baKhe, niyakuphumelela” (2 IziKronike 20:20). Abahlabeleli baqala ukuhlabelela, izitha zabo zabulalana zodwa, “akusindaga noyedwa” (2 IziKronike 20:24). Kwathatha amadoda akwaJuda izinsuku ezintathu ukuqoqa impango yasempini, ngosuku lwesine babuyela eJerusalema, behamba behlabelela

Yena Lowo Nkulunkulu owabakhulula, kusenguYena Lowo Nkulunkulu esimthandayo nesimkhonzayo, kanti amandla aKhe asemakhulu namhlanje njengalesiya sikhathi. Inselele kithina ukuthi simethembe Yena nokuhola kwaKhe.

`Funda ku 2 IziKronike 20:20. Lendimana kufanele ibaluleke ngendlela ekhetheke kangakanani kithina maSeventh-day Adventist? `