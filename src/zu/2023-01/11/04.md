---
title:  Yisikhathi Sokunciphisa?
date:  14/03/2023
---

Kumelwe asabele athini amaSeventh-day Adventist kulezikhathi ezilukhuni? Ngabe sihlala phansi-nje, kubonakale khona ukuthi sisinda kanjani? Cha, empeleni, senza okuphambene nalokho. Ngoba siyazi ukuthi ukuphela komhlaba nokubuya kukaJesu kusondele, sifuna ukusebenzisa impahla yethu ukutshela abanye ngezindaba ezinhle zevangeli nalokho uNkulunkulu abalungisele khona labo abamthandayo. Siyazi ukuthi ngelinye ilanga, kungekudala, yonke into esemhlabeni iyoshiswa.

`Funda ku 2 Petru 3:3-12. Usitshelani uPetru ngalamazwi?`

Siyazi ngokweZwi likaNkulunkulu ukuthi ngeke athumele izimoto zokuthutha, zizothutha impahla iye ezulwini.  Yonke iyoshiswa esithandweni somlilo omkhulu lapho zonke izinsalela zesono nobubi, ngaphandle kwamanxeba ezandleni zikaKrestu, ziyosuswa kunaphakade.

Pho-ke, senzeni ngempahla yethu na? “Yisikhathi manje sokuthi abazalwane bethu banciphise impahla yabo esikhundleni sokuyandisa. Sekusondele ukuthi siye ezweni elingcono, elasezulwini. Ngakhoke, asingabi abahlali basemhlabeni, kodwa asinciphiseni.”—Ellen G. White, Counsels on Stewardship, p. 59.

Yebo khona, wawabhala lawo mazwi eminyakeni engaphezu kwekhulu eyedlule! Kodwa asasebenza namanje: isikhathi siyohlala sisifishane ngoba izimpilo zethu zimfishane.  Iyini iminyaka engu 60, noma 80, noma 100 (uma unofuzo oluhle futhi unemikhuba emihle yezempilo) uma kuqhathaniswa nephakade? Impilo yakho ingaphela ungakaqedi nokufunda isifundo saleliviki, okulandelayo oyokwazi, ukubuya kukaJesu. (Heyi-bo, kuyashesha, akunjalo na?)

Njengama-Seventh-day Adventist kufuneka njalo-nje siphile sinephakade engqondweni. Yebo, kuyadingeka ukuthi sisebenze ukuze sihlinzekele imindeni yethu; futhi uma sibusiswe ngengcebo, akulona icala ukuzitika ngayo manje, uma-nje singabi amagovu, kodwa siphe kwabaswelayo. Kodwa kuyadingeka ukuthi sihlale sikhumbula ukuthi noma yini esinayo lapha, iyadlula, futhi uma singaqaphele, kungase kusilimaze enkolweni yethu.

`Uma bewazi ukuthi uJesu uyabuya eminyakeni eyishumi ezayo, bewungayiguqula kanjani impilo yakho?  Noma iminyaka emihlanu? Noma emithathu?`