---
title:  Ukusebenza Ngobuqotho
date:  22/02/2023
---

Esinye isigaba sempilo “yempumelelo” okuyisona sokugcina, sinakho konke okungasenza kube yisona esimnandi kakhulu—uma izinqumo zeminyaka engaphambili bekuyilezo zobuhlakani, futhi zingaphazanyiswanga yizigigaba ezingalindelekile. Uma konke kuhambe kahle, abazali sebezikhulisile izingane ukuthi zibe abantu abadala abazimele, indlu seyiqediwe ukukhokhelwa, izidingo zezokuthutha zihlangatsheziwe, akukho zikweleti, futhi kukhona imali eyanele ukuhlinzekela izidingo zamalungu omndeni agugile.

UNkulunkulu ubizela izingane zaKhe eqophelweni eliphakeme lomsebenzi nempilo. Lelo qophelo umthetho kaNkulunkulu obhalwe ezinhliziyweni zethu (bheka kuJeremiya 31:33) nofanele ukubonakala ezimilweni zethu. Njengoba kwehla izimilo emphakathini, nemfundiso yobuKrestu ilulazwa, kuzobaluleka nangaphezulu kumKrestu ngamunye ukuthi aphile futhi asebenze ngendlela engasoleki. IBhayibheli lithi: “Igama elihle likhethekile kunengcebo enkulu, nomusa kunesiliva negolide” (iZaga 22:1).

IBhayibheli likhuluma ngabaqashi ababona ukuthi babusisekile ngenxa yokuba nabasebenzi abakholwayo.  Ngesikhathi uJakobe efuna ukushiya umkhwe wakhe uLabani, abuyele kwelakubo nomndeni wakhe, uLabani wamncenga ukuthi angahambi, ethi: “Ngiyakucela ungahambi, uma ngithola umusa emehlweni akho, ngoba ngibonile ukuthi uNkulunkulu ungibusisile ngenxa yakho” (Gen. 30:27, NKJV). Futhi, ngesikhathi uJosefa ethengiswe njengesigqila eGibithe, inkosi yakhe, uPotifaro, waphawula ngendlela efanayo ngomsebenzi kaJosefa, wamvuza ngokufanelekileyo.

`Funda kuGenesise 39:2-5. Yize noma lezindimana zingaphumeli obala, ucabanga ukuthi yini leyo enhle eyabonwa nguPotifaro kuJosefa aze amthande kangaka? `

“Ngakho-ke noma nidla, noma niphuza, noma nenzani, konke kwenzeleni udumo lukaNkulunkulu” (1 Korinte 10:31). Kanjalo-ke, emsebenzini wethu nasekuphatheni izimali, noma senzani, konke asikwenzele udumo lukaNkulunkulu. UYena osipha ukuhlakanipha namandla okuphumelela empilweni.

“Ngobakho, Jehova ubukhulu, namandla, nodumo, nenkazimulo, nobukhosi, ngokuba konke okusezulwini nasemhlabeni kungokwaKho; ngowaKho umbuso, Jehova, Wena uphakeme, uyinhloko phezu kwakho konke. Ingcebo nenkazimulo kuvela kuWe, Wena ubusa phezu kwakho konke; esandleni saKho kukhona amandla nezikhwepha, esandleni saKho kukhona ukukhulisa nokunika bonke amandla. Ngalokho, Nkulunkulu wethu, siyakubonga” (1 iziKronike 29:11, 12).

`Yiziphi izimiso ozilandelayo, kungekhona emsebenzini-nje kuphela, kodwa empilweni jikelele?  Yiziphi izinguquko ongase udinge ukuzenza?`