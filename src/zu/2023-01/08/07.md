---
title:  Ukujula Nomcabango
date:  24/02/2023
---

“Alikho icebo lebhizinisi noma uhlelo lwempilo okungathiwa luphelele uma luqukethe kuphela iminyaka emifishane yalokhu kuphila kwamanje, lungahlanganisi amalungiselelo empilo engenakuphela…. Akukho muntu ongazibekelela ingcebo ezulwini ngaphandle kokuzwa ukuphila kwakhe emhlabeni kubusiseka ngokwenza njalo.”—Ellen G. White, Education, p. 145.

“Okuyisona sisekelo sobuqotho kwezamabhizinisi, nempumelelo yangempela, ukwazi ukuthi uNkulunkulu uYena uMnikazi. UMdali wezinto zonke, uYena uMnikazi kusukela ekuqaleni.  Siyizinceku zaKhe. Konke esinakho, sikuphathiswe nguYe ukuze sikusebenzise ngokuyala kwaKhe.” Education, p. 137.

Ngenxa yengcindezi yokondla imindeni yethu, izikhathi eziningi sicabanga ukuthi umsebenzi wethu ukwenza imali-nje.  Kodwa njengamaKrestu, sibhekene neqhaza lethu lokuhambisa ivangeli esalithunywa nguJesu njengabalandeli baKhe. Ngemuva kokucaphuna loluthumo esiluthola kuMarko 16:15, uEllen G. White wabhala wathi: “Akusho ukuthi wonke umuntu ubizelwe ukuba ngumfundisi noma umvangeli ngalendlela ejwayelekile yokusebenzisa leligama; kodwa wonke umuntu angaba umsebenzi kanye naYe ekusabalaliseni ‘izindaba ezimnandi’ kwabanye abantu. Umyalo uqondiswe kubo bonke, abakhulu noma abancane, abafundile noma abangafundile, abadala nolusha.”—Education, p. 264.

“Sidinga ukuqaphelisisa ukulandela icebo likaNkulunkulu ngempilo. Ukwenza konke okusemandleni ethu emsebenzini osondelene nathi, ukunikela izindlela zethu kuNkulunkulu, nokubhekisisa izinkomba zokuhola kwaKhe—yimithetho leyo eqinisekisa ukukhetha okuphephile uma ufuna umsebenzi.”—Education p. 267.

**Imibuzo Yokuxoxisana**

`Thina njengamaKrestu siyichaza kanjani impilo “yempumelelo?” Kungaba yini umehluko phakathi kwalokho izwe elikubiza ngempumelelo nendlela thina esifanele ukuyichaza ngayo? Isibonelo, thatha uJohane uMbhabhadisi.  Ungayichaza uthini impilo yakhe, eyagcina ejele, ngenxa-nje yowesifazane okhohlakele?  Ungasho yini ukuthi kwakuyimpilo yempumelelo? Zithini izizathu zempendulo yakho?`

`Singasichaza kanjani lesimo sokuthi kukhona abantu abaningi “abaphumelele” kodwa abangazilandeli izimiso zeBhayibheli mayelana nokuphathwa kwezimali noma impilo jikelele? Noma sithini ngalabo abazamayo ukuzilandela, kodwa “bangaphumeleli”?  Mhlawumbe bahlaselwa ukugula, noma yizinhlekelele.  Kumelwe sizibuke kanjani lezi zimo?`