---
title:  Ukufuna Iziyalo ZobuKrestu
date:  23/02/2023
---

Kunochwepheshe abaningi bokuphathwa kwezimali ezweni kodwa uNkulunkulu wasixwayisa ukuba singayi kofuna kubona ulwazi ngokuphathwa kwempahla asiphathise yona. “Ubusisiwe umuntu ongahambi ngeziluleko zababi, ongemi endleleni yezoni, ongahlali enkundleni yabaklolodayo, kepha okuthokoza kwakhe kusemthethweni kaJehova, ozindla ngomthetho waKhe imini nobusuku. Unjengomuthi otshalwe ngasemifuleni yamanzi, othela isithelo sawo ngesikhathi sawo, oqabunga lawo lingabuni, nakho konke akwenzayo uyakuba nenhlanhla kukho” (iHubo 1:1-3).

Umuntu ozithokozisa ngomthetho (uma kushiwo umthetho lapha, kukhulunywa ngeZwi likaNkulunkulu ngokubanzi) uzobusiswa.  Kulula kangakanani lokho?  Futhi uyophumelela.

`Funda kwiZaga 3:5-8.  Siwusebenzisa kanjani lomthetho kwezezimali zethu?`

Uma sibuka zonke iziyalo zeBhayibheli ngokuphathwa kwezimali kusinika amaphuzu ayigugu esingawalandela. Ake sibuke ayisikhombisa kuwona.

_1. Yiba nohlelo._ Yiba nohlelo lokusebenzisa imali (iZaga 27:23, 24). Imindeni eminingi iqeda yonke imali eholiwe bese kulindelwa ukuphela kwenyanga elandelayo. Ngaphandle kohlelo olulula lokwenza imali, ukuyisebenzisa, nokuyonga, impilo iba nengcindezi enkulu.

_2. Sebenzisa imali engaphansi koyiholayo._ Phokophelela ukuphila ungeqi imali oyiholayo (iZaga 15:16). Imindeni eminingi phesheya kwezilwandle, isebenzisa imali engaphezu kwaleyo eyiholayo. Lokho kwenziwa ukutholakala kwesikweleti. Abasezikweletini banezinkinga eziningi.

_3. Akube khona okongayo njalo uma uholile (iZaga 6:6-8)._ Songa ukuze sithenge izinto ezinkulu nezibizayo esikhathini esizayo nokubonelela izindleko ezivele ziqhamuke kungalindelwe, njengezinhlekelele noma ukugula. Enye imali eyongiwe ingasetshenziselwa ukuhlelela isikhathi lapho sewugugile, ungasakwazi ukusebenza.

_4. Balekela isikweleti sengathi yi COVID-19. (iZaga 22:7)._ Inzalo yemali yizindleko ezingadingekile.  Umuntu, noma umndeni osezikweletini—ophila ngemali yokutshelekwa—empelini uphila namhlanje ngemali alindele ukuyithola esikhathini esizayo.  Uma kwenzeka izinguquko ezithile empilweni yakho, ungase uhlazeke kakhulu.

_5. Iba umsebenzi okhuthele._ “Umphefumulo wevila uyafisa, ungatholi lutho, kepha imiphefumulo yabakhutheleyo iyakhuluphaliswa” (iZaga 13:4).

_6. Thembeka kuNkulunkulu ngezimali. (Duter. 28:1-14)._ Awukho umndeni ongaphila ngaphandle kwesibusiso sikaNkulunkulu.

_7. Khumbula ukuthi lomhlaba akusilo ikhaya lethu langempela._ Indlela esiphatha ngayo, isho lukhulu ngokuthi yiziphi izinto ezimqoka kithina (bheka uMath. 25:14-21).