---
title:  Okokuqala Kuqala
date:  19/02/2023
---

`Funda uMshumayeli 12:1. Siphathelwe mlayezo muni lapho?`

Uma abantu abasha bekhula, bengena ebudaleni, bazofikelwa yimicabango yokuhlinzekela izidingo zokuphila—ukudla, okokugqoka, nezindlu. UJesu wasitshela ngokuqala ekuqaleni, wathi “Kodwa funani kuqala umbuso kaNkulunkulu nokulunga kwaKhe; khona zonke lezizinto ziyakwenezelwa kini” (Math. 6:33). Kulabo asebekhulile, abangazange bakhethe uJesu ebusheni babo, sisekhona isikhathi sokwenza izinqumo ezifanelekile mayelana nobunceku.

Njengoba sibonile kuGenesise 28:20-22, uJakobe wenza izinqumo ezibalulekile empilweni yakhe, eziphathelene nenkolo nezezimali. Embonweni, uNkulunkulu wazazisa kuJakobe wathi: “NginguJehova uNkulunkulu kaAbrahama uyihlo, noNkulunkulu kaIsaka” (Gen. 28:13). UJakobe wase uyafunga kuNkulunkulu wathi: “uJehova uyakuba nguNkulunkulu wami” (Gen. 28:21).

`Funda kuGenesise 29:9-29. Yini ebalulekile ngesikhathi okwenzeka ngaso lesigameko empilweni kaJakobe?`

Ngemuva kokuthi uJakobe enze izibopho zakhe zenkolo nezezimali kuNkulunkulu, uNkulunkulu wamholela kuRaheli emthonjeni (bheka kuGen. 29:9-20). Kuhle ukwenza isinqumo sakho ngenkolo nomsebenzi ozowenza, ngaphambi kokuthi uzibophelele emshadweni. Lowo ozoshada naye makazi ukuthi yini leyo azibophelela kuyo.”Ngabe lomuntu ungumKrestu ozinikele? Uzokwenza luphi uhlobo lomsebenzi? Uzokuba uthishela, umhlengikazi, ummeli, noma uzokwenza umsebenzi wezikhwepha? Ngizibophelela empilweni enjani? Eminye imibuzo edinga izimpendulo ngaphambi kokuzibophelela emshadweni, nansi: Ufunde kangakanani lomuntu? Uza nesikweleti esingakanani? Ngizimisele yini ukwamukela lowo mthwalo ube yingxenye yempilo yami?

`Funda ku 2 Korinte 6:14, 15.  Lemibandela ibaluleke ngani uma umuntu esefuna azoshada naye na? Nakuba kungesona isiqiniseko somshado onempumelelo, kuwenza kanjani abengcono amathuba okuthi kujatshulwe emshadweni?`