---
title:  Ngesikhathi Usasebenza, Uhola
date:  21/02/2023
---

Njengoba sesibonile, uNkulunkulu wayehlose ukuthi abantu basebenze ngandlela thile. Lesigaba sempilo yethu, yokusebenza, sivame ukuba iminyaka engu 40. Kwabaningi, lesi yisikhathi sokukhulisa abantwana, bafakwe esikoleni, kuthengwe indlu nokunye okubizayo. Kungaba yisikhathi esinengcindezi enkulu kwezezimali. Yisikhathi esibucayi ngoba umndeni usafunda ukusebenzisana, namalungu awo azama ukwakha ubudlelwane obuyohlala njalo uma besaphila. Ingcindezi yezimali ingawuchitha umshado ngalesikhathi, futhi kuyenzeka. Imindeni lapho bobabili abaganene bengamaKrestu azinikele, futhi bezimisele ukulandela izimiso zeBhayibheli, isimama kangcono.

`Funda ku 1 Thimothewu 5:8; iZaga 14:23; nakuKolose 3:23, 23.  Singathola ziphi izifundo ezibalulekile kulezindimana mayelana nezimali zomndeni?`

Izikhathi eziningi indoda iyona eyondlayo ekhaya, yize noma besebenza bobabili. Yebo, zingavela izimo ebezingalindelekile—ukugula, ezomnotho, nokunye—ezenza lokhu kube lukhuni. Abantu ngaleso sikhathi badinga ukushintsha izinga lokuphila.

Izingane ezizalwa ngalesikhathi zibizwa ngokuthi “yifa elivela kuJehova” (iHubo 127:3). Asikhumbule ukuthi izingane ziza nomthwalo omkhulu.  Umgomo wabazali bamaKrestu ukukhulisa izingane zabo ukuze zibe abazali abazimele kulomhlaba nokuzilungisela umhlaba ozayo.  Nanka amaphuzu amathathu angasiza abazali:

_1. Akube khona umoya wobuKrestu ekhaya._ Lokhu kuhlanganisa umthandazo othathekisayo womndeni njalo-nje, ukuya enkonzweni nakwi Sabbath School njalo-nje, nokwethembeka kokweshumi neminikelo.  Yimikhuba emihle le edinga ukwenziwa kusukela ebuncaneni.

_2. Fundisa izingane ukuthanda nokuthakasela umsebenzi._ Izingane zizophawula ukuthi ukukhuthala nobuqotho ekusebenzeni kuyaqashelwa, kubongwe, kuvuzwe. Zizofunda ukuthi imali siyithola ngokuthi sinikele ngesikhathi kwabanye ngokubenzela imisebenzi edingekayo.

_3. Baphe imfundo enhle._ Imfundo iyabiza namhlanje—kakhulukazi ezikoleni zangasese zobuKrestu. Kodwa kubazali abanamacebo ngezingane zabo, hhayi kuphela awakulomhlaba, kodwa nalowo ozayo, zifanelekile lezo zindleko.

`Kodwa-ke phela, noma bangenzani abazali, akukho muntu onesiqiniseko sokuthi izingane ziyokhetha ukuhamba ngayiphi indlela. Kubaluleke ngani ukuthi abazali bangazisoli bona ngezinqumo ezimbi ezenziwa yizingane zabo esezikhulile?`