---
title:  Ubude Besikhathi Sokutsheleka
date:  02/02/2023
---

`Funda kuDuteronomi 15:1-5. Wayefunani ebantwini baKhe uNkulunkulu ngokuvezwa yilezindimana?`

Ngokuhambisana neminye imiyalo ethinta iminyaka eyisikhombisa (Eks. 21:2; Levi 25:3, 4), kwakungalawulwa-nje kuphela izigqila noma izisebenzi nomhlaba, kodwa futhi nabatshelekisayo.  Ngenxa yokuthi abatshelekisayo babengafuni ukusula izikweleti, okuyisona isikhathi eside sesikweleti esivunyelwe kwakuyiminyaka eyisikhombisa. Noma yini enye esingayithola kulezindimana, ziyatshengisa ukuthi uNkulunkulu uzinakile lezindaba zezimali, kakhulukazi uma zithinta abazalwane bakwaIsrayeli. Lezindimana ziyatshengisa futhi ukuthi uNkulunkulu wayazi ukuthi isikweleti into ekhona, nakuba sasisibi kanjani.  Wabuye wagcizelela ukuthi asigwenywe uma kungenzeka.

Namhlanje, emazweni amaningi kukhona izikweleti zeminyaka engo 30 no 40 zalabo abathenga izindlu. Kubonakala ukuthi esinye sezizathu zokubiza kwezindlu kangaka ukuthi siyatholakala isikweleti sokuzithenga.

Kusenjalo, abantu abaningi, abazali, nabafundi bakhathazekile ngokutsheleka imali yesikole. Ngokwejwayelekile, ukuthola imfundo ephakeme kuphucula amathuba omuntu okuhola kangcono impilo yakhe yonke.  Abanye abantu badinga ukutsheleka imali yokukhokhela imfundo yabo, kodwa qaphela lokhu: Uyoyikhokha seyinenzalo. Zama ukuthola imifundaze ongase uyithole. Sebenza, wongele imfundo kangangoba unakho. Enza kuphela izifundo ezizokusiza uthole umsebenzi. Cela ukuthi abazali bakusize. Ngezikhathi zeBhayibheli, abazali babenika izingane umhlaba wokulima ukuze ziziphilise. Namhlanje lelo “lifa” yimfundo ukuze izingane zikwazi ukuzimela uma sezikhulile.

Ukuba konke bekuhamba kahle emhlabeni, ngabe akukho ukutsheleka nezikweleti. Kodwa ngoba asiphili emhlabeni onjalo, zingafika izikhathi lapho kudingeka khona ukutsheleka. Kodwa qiniseka ukuthi uthola isivumelwano okuyisona esihle kakhulu, esinenzalo ephansi. Bese utsheleka okuyiyona encane oyidingayo, uyikhokhe ngokushesha ukuze wehlise inzalo. Okungcono kakhulu kodwa, ukuthi sisigweme isikweleti ngamandla ethu onke, kanti ngokulandela lemithetho yezimali yeBhayibheli empilweni yethu yansuku zonke, singathatha amagxathu amakhulu okugwema isikweleti nengcindezi enkulu esiba phansi kwayo thina nemindeni yethu.

Uma uke watsheleka abantu imali, ubaphatha ngomusa nokwethembeka okungakanani?  Ungathini phambi kukaNkulunkulu uma sekufuneka

`uphendule ngalokho?  (Bheka uMshumayeli 12:14.)`