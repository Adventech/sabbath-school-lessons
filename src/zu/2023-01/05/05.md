---
title:  Ukuba Yisibambiso Nokufuna Ukuceba Ngephanyazo
date:  01/02/2023
---

IBhayibheli lisho ngokusobala ukuthi uNkulunkulu akafuni ukuthi abantwana baKhe bathwale umthwalo wezikweleti zabanye.  Encwadini yeZaga, uNkulunkulu uyaxwayisa ngokuba yisibambiso—ukusayinela isikweleti somunye umuntu.

`Funda kuZaga 6:1-5, iZaga 17:18, neZaga 22:26. Kunamlayezo muni lapho? `

Ukuba yisibambiso kuvame ukwenzeka uma umuntu efuna ukutsheleka imali kodwa kutholakale ukuthi akanalo igama elihle. Ibhange lizomtshela ukuthi uma engathola umngani onegama elihle amsayinele,lizomtsheleka imali, libhekane nalowo mngani uma kungasakhokhwa.

Ngesinye isikhathi umzalwane uzokuza kuwena, akucele ukuthi umsayinele. Impendulo yakho kufanele kube yile: “IBhayibheli lithi ngingalokothi ngikwenze lokho.” Ngicela uqonde ukuthi iBhayibheli lisikhuthaza ukuthi sibasize abadinga usizo, kodwa asingathwali izikweleti zabo.

Ngesinye isikhathi abazali bacelwa yizingane zabo ukuzisayinela uma zithenga imoto yokuqala. Noma esezikhulile zicele ukusayinelwa ukuze zithole imali yokuvula ibizinisi. Kuseyiyo leyo mpendulo engenhla. Kufanelekile ukusiza abanye uma kukhona isidingo sangempela, kodwa ungabi yisibambiso sezikweleti zabanye abantu. Ucwaningo luveza ukuthi amaphesenti angu 75 alabo abasayinela abanye bagcina ngokuba yibo abakhokhayo!

`Funda kuZaga 28:20 no 1 Thimothewu 6:9, 10.  Sithini isixwayiso lapho?`

Izinhlelo zokufuna ukuceba ngephanyazo esinye isihibe kwezezimali; kuholela ekulahlekelweni yimali. Uma kuzwakala kukuhle ngendlela engakholakali, ungakwethembi. Abantu abaningi bayalimala emphefumulweni nasezimalini. Okunye futhi okubuhlungu ngalezinhlelo ukuthi, izikhathi eziningi, abantu batsheleka imali ukuze bangene kulezinhlelo. Imiphefumulo nemindeni eminingi ilimele ngenxa yalezinhlelo zokuzama ukuceba ngephanyazo ezigcina zicebise abakhohlisi abangabanikazi bazo kuphela, kulimale labo abangene kulowo noxhaka. Uma umngani, ngisho nesithandwa sakho, ezama ukukudonsela kulezinhlelo, baleka. Unganyonyobi.  Baleka, ungaziqhenyi.