---
title:  Indlela Yokuphuma Esikweletini
date:  31/01/2023
---

`Funda iZaga 22:7.  Kukanjani siyizigqila zalowo ositshelekayo na?`

Yini engenziwa ukuphunyuka kulesimo esinje? Uma usezikweletini, lokhu okulandelayo kuzokusiza uqale uhlelo lokwehlukana nezikweleti. Yicebo elilula. Linesiqalo, nezinyathelo ezintathu.

Isiqalo, ukuzibophelela ngokwethembeka kuNkulunkulu ngokuthi ubuyise okweshumi kwaKhe okungcwele ukuze akuphe ubuhlakani nesibusiso. Uhlale efisa ukubusisa labo abamlalelayo.

Isinyathelo sokuqala ukukhawula izikweleti ezintsha: ungabe usathenga ngesikweleti.  Uma ungatsheleki imali, ngeke ube nesikweleti.

Isinyathelo sesibili ukwenza isivumelwano noNkulunkulu sokuthi kusukela manje kuya phambili, njengoba elokhu ekubusisa, uzokhokha izikweleti zakho ngokushesha okusemandleni akho. Uma uNkulunkulu ekubusisa ngezimali, sebenzisa leyo mali ukunciphisa isikweleti—hhayi ukuthenga ezinye izinto. Lesinyathelo kungathiwa yisona esimqoka kakhulu. Uma abantu abaningi bethola imali abekade bengayilindele, bavele bayisebenzise. Ungakwenzi lokho; esikhundleni, ifake ohlelweni lwakho lokunciphisa isikweleti.

Isinyathelo sesithathu esokwenza okuthile. Enza uhlu lwazo zonke izikweleti zakho, kusukela kwesikhulu kuye kwesincane kunazo zonke, ngokwehla kobukhulu bazo. Emindenini eminingi i-bond yendlu iyona ephezulu ohlwini, bese i-credit card noma umashonisa, abe sekugcineni. Qala ngokukhokha efunekayo kuzo zonke njalo ngenyanga. Okulandelayo, thasisela noma uphinde kabili ukukhokha isikweleti esisekugcineni kohlu. Uyomangala ukuthi uqeda masinyane kangakanani ukukhokha leso sikweleti esincane. Manje-ke sebenzisa lemali obewukade uyikhokha esikweletini esisekugcineni, uyenezele kwefunekayo kwesilandelayo kuloluhlu lwakho. Uma ulokhu uqeda ukukhokhela izikweleti ezincane ezinenzalo enkulu— ukhulula imali emangazayo ongayifaka esikweletini esilandelayo ohlwini.

Ngokusobala uNkulunkulu akafuni sicwile ezikweletini. Uma-nje sesenziwe isivumelwano, imindeni eminingi ithola ukuthi uNkulunkulu uyibusisa ngezindlela ezingalindelekile, nesikweleti sinciphe ngendlela eshesha kunokuba bebecabanga. Ngokulandela lezinyathelo ezintathu ezilula, imindeni ikhululekile ezikweletini. Nawe ungakhululeka! Ngokubeka uNkulunkulu kuqala, uzothola ubuhlakani nesibusiso sokuphatha kahle lokho akuphathise kona.

`“Ukwenza kwenu makungabi ngokukufisa imali; yaneliswani ngeninakho; ngokuba Yena ushilo wathi: “Angisoze ngakuyeka, angisoze ngakushiya.” (Heb. 13:5).  Ukusebenzisa lamazwi kungakusiza kanjani ukugwema isikweleti?`