---
title:  Ngeke Uhambe Nayo
date:  06/03/2023
---

Omunye wake wabuza umvangeli wodumo uBilly Graham ukuthi yini emmangalisa kakhulu ngempilo njengoba esemdala-nje (uGraham wayehamba ko 60 ngaleso sikhathi). Impendulo yakhe yavele yathi: “Ubufishane bayo impilo.”

Akungatshazwa, ukuphila kudlula ngokushesha.

`Lezindimana ezilandelayo zifundisani ngokuphila kwabantu lapha?  iHubo 49:17; 1 Thim. 6:6, 7; iHubo 39:11; Jakobe 4:14;, uMshumayeli 2:18-22.`

Impilo ayigcini-nje ngokudlula ngokushesha, kodwa uma ufa, awuhambi nalutho ezimpahleni ozinqwabele. (Isimilo? Olunye udaba lolo.) “Ngokuba ekufeni kwakhe akayikuphatha lutho” (iHubo 49:17), okusho ukuthi ushiya konke, ifa lidliwe omunye.  Ukuthi ubani oyolidla kuya ngezinhlelo ozenzile ngaphambili.

Nakuba kungesiye wonke umuntu oshiya amafa amakhulu, kodwa abantu abaningi kukhona ingcebo ethile abanayo.  Okusalayo, ukuthi kuyokwenzekani ngaleyo ngcebo ekufeni kwakho, umbuzo obalulekile ngempela abantu okufuneka bawubhekisise.

Kulabo abanezimpahla ekupheleni kwempilo, noma ziningi, noma zimbalwa, ukuhlela amafa akho kungaba yisenzo sethu sokugcina sobunceku, ukuphatha ngokucophelela lokho uNkulunkulu asibusise ngakho. Uma ungenalo uhlelo lokwaba amafa olwenze nge-will noma i-trust, kungangenelela uHulumeni. Uma ufa ungenalo uhlelo lokwehlukanisa amafa, uHulumeni angavele anike izihlobo zakho konke onakho, noma ziyakudinga noma cha, noma zizoyisebenzisa kahle yini imali, noma wawuzokhetha yini ukwabela lowo muntu ingxenye yemali yakho.  Ibandla ngeke lithole lutho.  Uma ufuna lokho vele, kulungile; uma kungenjalo, udinga ukuhlela ngaphambi kwesikhathi.

Ngendlela elula kakhulu, singathi ngenxa yokuthi uNkulunkulu unguMnikazi wayo yonke into (bheka iHubo 24:1), kwenza umqondo, ngokweBhayibheli, ukuthi uma sesiqedile ngalokho uNkulunkulu abesiphathise kona, sibuyisele kuYena onguMnikazi, okusele uma sesizihlangabezile izidingo zabathandiweyo bethu.

`Ukufa, njengoba sazi, kungafika noma nini, futhi kungalindelekile; nanamhlanje. Kungenzekani kwabathandiweyo bakho uma ungafa namhlanje? Futhi kungenzekani empahleni yakho? Iyokwabiwa ngokwezifiso zakho?`