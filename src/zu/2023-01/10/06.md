---
title:  Ifa Lomphefumulo
date:  09/03/2023
---

Noma kulukhuni-nje ukwazi ukuthi impilo yayizokuba njani emhlabeni ukuba abantu abasenzanga isono, kukhona okukodwa esingaqiniseka ngakho: kwakungeke kube khona ukugodla, ubugovu, ubumpofu—izinto ezisihluphayo emhlabeni selokhu kwaqala umlando. Ukuzazisa njengabanikazi, ukwazi esikusebenzele, ukwazi ukuthi kuyilungelo lethu, kungukubonakala kwempilo yasemhlabeni wesono. Ekupheleni kodwa, noma sinokuningi noma asinalutho, kukhona iphuzu elilodwa elibalulekile esidinga ukuhlala silikhumbula:

`Funda lezindimana ezilandelayo. Iyini ingqikithi yazo zonke, futhi lokho kumelwe kube nomthelela onjani kwesikwenzayo nganoma yiziphi izibusiso zasenyameni esibusiswe ngazo nguNkulunkulu? (iHubo 24:1, Heb. 3:4, iHubo 50:10, Gen. 14:19, Kol. 1:15-17).`

Siyizinceku nabaphathi balokho asiphathise khona; okusho ukuthi uNkulunkulu uYena uMnikazi wakho konke, futhi uYena osinika ukuphila, namandla okuthi sikwazi ukuthola noma yini. Kwenza umqondo-ke ukuthi uma sesiqedile ngalokho abesinike khona uNkulunkulu, sanakekela izidingo zemindeni yethu, sibuyisele konke kuYena.

“Ngokunikelela umsebenzi kaNkulunkulu, uzibekelela ingcebo ezulwini. Konke okubekelela ezulwini, kuphephile enhlekeleleni nasekulahlekeni, futhi kuyakhula ngunaphakade” kanti futhi kuyobhalwa egameni lakho embusweni wezulu.”—Ellen G. White, Counsels on Stewardship, p. 342. Kunokuhle okuningi uma sinikela manje, sisaphila. Nakhu okumbalwa kwakho:

1. Onikelayo uyayibona imiphumela yomnikelo—indlu entsha yokukhonzela, umuntu omusha okwazi ukuya ekholiji, umkhankaso wokuvangela, njalo njalo.
2. Umsebenzi wovangelo, noma umuntu onikelelwayo, usizakala manje kusekhona isidingo esikhulu.
3. Azikho izingxabano zombango sewufile wena.
4. Kuyisibonelo esihle semfundiso enhle yokuphana nokuthanda abanye abantu.
5. Kunciphisa intela ekhokhwa ngokufa komuntu.
6. Kuqinisekisa ukuthi umnikelo uzokuya lapho wena bewufisa khona (akukho ukungenelela kwenkantolo noma izihlobo ezingenelisekile).
7. Kubonakalisa ukuthi inhliziyo yonikelayo iguqukile yasuka ekubeni yigovu, manje ayisazicabangeli.
8. Ukubekelela ingcebo ezulwini.