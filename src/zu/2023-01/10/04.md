---
title:  Qala Ngezidingo Zakho
date:  07/03/2023
---

Ngezikhathi zeTestamente eliDala abaningi kwaIsrayeli kwakungabalimi nabafuyi. Ngaleyo ndlela-ke ezinye izithembiso zezibusiso zikaNkulunkulu zazikhulunywa ngolimi lwabalimi. Isibonelo, kuZaga 3:9, 20, uNkulunkulu uthi uma sethembekile kuYe ngezimali, “Izinqolobane zethu ziyogcwala zichichime.” Kungenzeka ukuthi amaKrestu amaningi namhlanje awanazo izinqolobane. Ngakhoke, siyazi ukuthi uNkulunkulu uzobusisa umsebenzi wethu noma ibhizinisi, uma sivuma ukumlandela, simlalele.

`Funda iZaga 27:23-27. Ungawachazela kanjani amaKrestu aphila namhlanje ukuthi “Yazi nokwazi ukuma kwezimvu zakho?”`

Noma-nje iBhayibheli lixwayisa kangaka ukuthi izicebi zingacindezeli abampofu, noma ngokuziphakamisa ngengcebo yabo, alikugxeki ukuceba noma imizamo yabantu yokuzuza ingcebo uma bengakwenzi lokho ngokukhwabanisa noma ngokucindezela abanye abantu. Empeleni, izindimana zanamhlanje kwiZaga, zikhombisa ukuthi sifanele ukukhuthala ezindabeni zezimali ukuze sibe nokwanele kwethu nemindeni yethu. “Kuyakuba khona ubisi lwezimbuzi olwanele ukudla kwakho nokudla kwendlu yakho, nokuphila kwamantombazana akho” (iZaga 27:27).

Singayibeka kanjani lendimana ngamazwi afanele isikhathi sanamhlanje? Mhlawumbe singathi: “Hlolisisa isimo sezimali zakho, uthole ukuthi simi kanjani.” Noma “Yenza uhlelo oluzokutshengisa izikweleti zakho uma kuqhathaniswa nalokho onakho (iBalance Sheet).” Izikhathi ngezikhathi uma usasebenza, kungakuhle ukubukeza i-will yakho namanye amabhuku, nempahla yakho, kuhambisane nesikhathi. Imiqulu efana ne-will noma i-trust, kuqalwa ngayo ekuhleleni ezamafa ukuze uvikeleke uma ufa ngaphambi kwesikhathi noma ungasakwazi ukulayela ukuthi ubani akathole ini. Inhloso ukuthi kuhlelwe ngaphambi kwesikhathi ukuthi kuyokwenzekani ngefa lakho uma sekungelona elakho.

Ngamafuphi, ubunceku obuhle ngalokho asibusise ngakho uNkulunkulu akuphathelene kuphele nalokho esinakho sisaphila, kodwa futhi nokwenzekayo uma sesingasekho—ngoba, ngaphandle kokuthi uJesu abuye sisaphila, siyokufa ngelinye ilanga kodwa izimpahla zethu, noma zimbalwa noma ziningi, zisele emhlabeni. Kanjalo-ke kukithina ukwenza amalungiselo manje ukuze lokho ebesibusiswe ngakho, kube yisibusiso kwabanye nokuqhubekisela phambili umsebenzi kaNkulunkulu.

`“Ngokuba ingcebo ayiyikuhlala kuze kube phakade” (iZaga 27:24).  Kubaluleke ngani ukuzindla ngalomcabango njalo?`