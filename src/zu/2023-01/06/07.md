---
title:  Ukujula Nomcabango
date:  10/02/2023
---

UNkulunkulu wagcwalisa uhlangothi lwaKhe lwesivumelwano ngokuthi abusise uAbrahama. UAbrahama wadumisa uNkulunkulu ngokuthi angazibekeleli ingcebo emhlabeni. “Ifa uNkulunkulu alethembise abantu baKhe akulona elalomhlaba. UAbrahama wayengenalutho emhlabeni, ‘cha, ngisho nesiqephu somhlaba esingangonyawo.’ iZenzo 7:5. Wayenempahla eningi, wayisebenzisela udumo lukaNkulunkulu nokusiza abanye abantu; kodwa akawuthathanga lomhlaba njengekhaya lakhe. UNkulunkulu wayembize ukuthi ashiye abantu bakubo ababekhonza izithixo, wamnika isithembiso sezwe laseKhanani njengefa laphakade; kodwa yena, nendodana yakhe, nendodana yendodana yakhe abasamukelanga.  Ngesikhathi uAbrahama efuna indawo yokungcwaba abathandiweyo bakhe, kwadingeka ayithenge kubantu baseKhanani. Okuyiyona-nto kuphela ayenayo ezweni lesithembiso kwakuyilelo dwala eliqoshwe emhumeni waseMakaphela.”—Ellen G. White, Patriarchs and Prophets p. 169.

Uma silokhu siphila impilo yethu, ngesinye isikhathi siyalingeka ukuya ngalapho kukhona ingcebo khona. Kuthatha ukukholwa okunamandla ukuzithiba, ungajahi ukuzithokozisa. “Isigodlo esihle sikaFaro, nesihlalo sobukhosi, kwakhangiswa njengezinto zokuheha uMose; kodwa wayazi ukuthi ukungcebeleka kwesono okwenza abantu bakhohlwe nguNkulunkulu kugcwele lapho esigodlweni.  Amehlo akhe abuka ngaphesheya kwesigodlo esihle, ngaphesheya komqhele wenkosi, wabuka inhlonipho eyogidlabezwa abangcwele boPhezukonke embusweni ongangcolisiwe yisono.  Wabona ngeso lokukholwa, umqhele ongenakubola, lowo iNkosi yezulu eyowubeka ekhanda lalowo oyonqoba. Lokho kukholwa kwamholela ekuthini afulathele izikhulu zasemhlabeni, azihlanganise nabathobekileyo, isizwe esibukelwa phansi esakhetha ukulalela uNkulunkulu kunokukhonza isono.”— Patriarchs and Prophets, p. 246.

**Imibuzo Yokuxoxisana**

`Kuyokwenzekani empahleni yethu ekufikeni kukaJesu na? (Bheka ku 2 Petru 3:10.) Empeleni, yini engenzeka kuyo engakafiki noJesu? (Bheka kuMath. 6:20.) Ngakhoke kubaluleke ngani ukuthi izinto sizinike indawo yazo eziyifanele na?`

`UJesu uxwayisa “ngokukhohlisa kwengcebo” (Marko 4:19). Ukhuluma ngani? Ingcebo ingasikhohlisa kanjani?`

`Eklasini, khulumani ngezaba ezazingabekwa nguMose zokuhlala eGibithe kunokuba ashiye yonke into ukuze aphume noquqaba lwezigqila ukuya ehlane eliwugwadule. Ekugcineni, yini eyenza ukuthi athathe isinqumo esinjalo na?`