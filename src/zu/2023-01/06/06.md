---
title:  UMose eGibithe
date:  09/02/2023
---

UMose kwakunguye ogqamile eminyakeni yokuqala yomlando webandla. Wagcinwa ephila ngomusa kaNkulunkulu owasebenzisa unina nodadewabo kaMose. Mhla indodakazi kaFaro ithola umntwana uMose ebhokisini emhlangeni, yacela unina kaMose ongumHeberu, ukuthi amnakekele, yamholela ngalowo msebenzi. Kwakuyinselele ebusisekile leyo kulomama owayeyisihambi nesigqila! UJokebedi wayeniminyaka engu 12 kuphela yokufundisa umntanakhe ukuthandaza, ukwethemba nokuhlonipha uNkulunkulu, nokubumba isimilo sakhe ukuze akwazi ukukhonza. Iminyaka eminingi, uMose wafundiswa esigodlweni saseGibithe. “UMose wafundiswa ukuhlakanipha konke kwabaseGibithe; waba namandla ngamazwi nangemisebenzi yakhe” (iZenzo 7:22). Njengoba uMose wayekhula eba yindoda, wenza isinqumo esaguqula impilo yakhe kanye nomlando womhlaba.

`Funda kumaHeberu 11:24-29. Cabanga ngalokho akushiya ngemuva uMose nokuthi esikhundleni salokho kwadingeka abhekane nani.  Zama ukucabanga ngesikhundla sakhe, engakasenzi isinqumo. Wayeshiyani, futhi wayekhetha ukuthathani ngokwemuka kwakhe? `

ElaseGibithe kwaku elinye lamazwe anamandla kakhulu emhlabeni endulo, uma kwakungelona eliwadlula wonke.  Umfula iNayile wawenza umhlaba ovunde kangangoba iGibithe eyayinakho konke okulinywayo, kwakuyizwe elinothile nelinamandla, kanti uMose yena wayezophatha kulombuso. Akulula ukucabanga ukuthi kwakuyisilingo esingakanani ukuheha kwezwe, izwe laseGibithe nawo wonke umnotho walo ebusheni bakhe. Ngaphandle kokungabaza, wakuthola kuyisilingo ukudunyiswa, ukungcebeleka, nobucebi. Wayenakho ukubeka izaba zokuhlala kunokuba azihlanganise nezigqila ezedelelekile.

Kodwa-ke? Njengoba lisho iBhayibheli, wakhetha “ukuhlupheka nabantwana bakaNkulunkulu kunokuzithokozisa ngentokozo edlulayo yesono” (Heb. 11:25). Futhi kwaku ukuhlupheka kwangempela lokho.  Ingxenye enkulu kaEksodusi ikhuluma ngomzabalazo nokuvivinywa kukaMose, owathi, phezu kwakho konke adlule kukho, akavunyelwanga ukuwelela ezweni lesithembiso (bheka kuNum. 20:12). Kodwa ekugcineni, siyazi sonke ukuthi uMose wenza isinqumo esihle, yize noma ngezinye izikhathi wayeke azibuze ukuthi sihle ngempela leso sinqumo na.

`Ngokubuka ngeso lezwe, uMose kwakumele ahlale eGibithe. Kodwa, njengamaKrestu, siphiwe ukubona lokho okungaphesheya kwalomhlaba. Uma silingeka ngalomhlaba, singasigcina kanjani njalo isithombe esikhulu phambi kwethu na?  Kubaluleke ngani ukwenza lokho?`