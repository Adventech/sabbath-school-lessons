---
title:  UAnaniya noSafira
date:  01/03/2023
---

Kwakumnandi ukuba yilungu lebandla. Ngemuva kokuthululwa okukhulu kukaMoya oNgcwele ngosuku lwePentekoste, abaphostoli babeshumayela ivangeli ngamandla, izinkulungwane zabantu zangena ebandleni.

“Kwathi sebekhulekile, kwazanyazanyiswa indawo lapho bebebuthene khona, bagcwaliswa bonke nguMoya oNgcwele, bakhuluma izwi likaNkulunkulu ngesibindi. Isixuku sabakholwayo sasinhliziyonye nomphefumulo munye; akwabakho noyedwa owasho ngezimpahla zakhe ukuthi ngezakhe, kodwa bakuhlanganyela konke” (iZenzo 4:31, 32).

UAnaniya noSafira babenethuba elihle njengamalungu ebandla elisafufusa, okulibona likhula, babona nokusebenza kukaMoya oNgcwele ngendlela enamandla.

“Kwakungekho oswelayo phakathi kwabo; ngokuba bonke ababengabanikazi bamazwe noma bezindlu bathengisa ngakho, baletha imali yalokho abathengise ngakho, bayibeka ngasezinyawen zabaphostoli; kwaba yilowo nalowo wabelwa njengokuswela kwakhe” (iZenzo 4:34, 35).

Kwakuphansi kwalesimo-ke lapho uAnaniya noSafira, bethathekiswa okwenzekayo nabo befuna ukuba yingxenye yakho, bathatha isinqumo sokuthengisa ngesiqephu sendawo yabo, banikele ebandleni.  Kuze kube manje, kusahamba kahle.

`Funda iZenzo 5:1-11. Ucabanga ukuthi yikuphi okubi kakhulu: ukugodla ingxenye yemali noma ukukhuluma amanga ngayo? Kungani bajeziswa kabuhlungu kangaka?`

Ekuqaleni, kwabonakala sengathi baqinisekile ngesifiso sabo sokunikelela umsebenzi wenkonzo.  Kodwa, “kamuva uAnaniya noSafira bajabhisa uMoya oNgcwele ngokuvumela imizwa yokuhaha. Baqala bazisola ngesithembiso sabo, kungekudala balahlekelwa yisibusiso ebesifudumeze izinhliziyo zabo ngokulangazelela ukwenzela umsebenzi kaKrestu izinto ezinkulu.”—Ellen G. White, The Acts of the Apostles, p. 72. Ngamanye amazwi, yize babeqale ngenhloso enhle, ukuhaha kwabo kwabenza bembathe ukuzenzisa, babonakale beyilokho abangekona.

`“Ukwesaba okukhulu kwalehlela ibandla lonke nabo bonke abezwa lokho” (iZenzo 5:11).  Ngemuva kwalesigameko, abantu kufanele ukuthi baqaphela mayelana nokubuyisa okweshumi. Kodwa lesigameko esidabukisayo asibhalelwe eBhayibhelini ukuxwayisa ngokwethembeka ekubuyiseni okweshumi.  Kunalokho, sisifundisani ngokuthi ukuhaha kungaholelaphi?`