---
title:  Into Eqalekisiwe Enkambini
date:  27/02/2023
---

Kwakungesinye sezikhathi ezinhle kakhulu kwaIsrayeli. Ngemuva kokuzula iminyaka engu 40 ehlane, bagcina sebefika ezweni lesithembiso. Ngesimangaliso esithathekisayo, abantwana bakwaIsrayeli bawela umfula iJordani ngesikhathi ugcwele—bahamba emhlabathini owomile. Lokhu kuwela emhlabathini owomile kwathathekisa zaze zaphela amandla izinhliziyo zamakhosi aseKhanani, aphelelwa umdlandla wokulwa (Joshuwa 5:1).

Inselele yokuqala ekunqotshweni kweKhanani kwaku ngumuzi waseJeriko onezindonga eziphakeme. Akekho owayazi ukuthi kwenziweni ukuze kunqotshwe abahlali baseJeriko—ngisho noJoshuwa uqobo lwakhe. Uma ephendula umthandazo kaJoshuwa, uNkulunkulu wembula uhlelo lokuchitha iJeriko, balilandela. Kodwa ngemuva kwalokho, izinto zabheda.

`Funda kuJoshuwa 7. Kwenzekani ngemuva kokunqotshwa okunamandla kweJeriko, futhi simelwe ukuzitholela siphi isifundo kulendaba?`

Ephonswa imibuzo, uAkani wavuma ukuthi wenzeni, ethi “ngafisa” lezo zimpahla. Igama lesiHeberu elihunyushwe ngokuthi “ngafisa”chmd, lisetshenziswe ngendlela enhle kwezinye izindawo eBhayibhelini. Wona lowo msuka waleli gama siyawuthola kuDaniyeli 9:23 lapho uGabriyeli etshela khona uDaniyeli ukuthi uyindoda “ethandiweyo kakhulu.”

Lapha kodwa, leligama u-chmd lalisho izindaba ezimbi. Nakuba babeyalwe ngokucacile ukuthi bangazithatheli impango emizini enqotshiwe (Josh. 6:18, 19), uAkani wazithathela, okwenza ukuthi sonke isizwe sinqotshwe. Empeleni ngokunqotshwa kwabo eAyi, uJoshuwa wesaba ukuthi abaseKhanani nabo bonke abahlali kuleyo ndawo bazokuzwa, babahlasele, bacishe igama labo emhlabeni. “Manje-ke uyakwenzela ntoni igama laKho elikhulu na?” Ngamanye amazwi, uNkulunkulu wayefuna ukusebenzisa lokhu kunqoba okukhulu ukwazisa izizwe ezizungezile ngamandla aKhe nokusebenza kwaKhe phakathi kwabantu baKhe. Ukunqoba kwabo kwakumelwe kube ubufakazi (ngendlela eyehlukile) ezizweni ngamandla kaJehova. Kodwa-ke ngemuva kokwehlulwa eAyi, ngaphandle kokulahleka kwemiphefumulo, lobo bufakazi bathuntubezeka.

`Ake ucabange ukuthi uAkani wayengabeka ziphi izaba ngezenzo zakhe: hhayi, yimadlana encane-nje uma kuqhathaniswa nayo yonke impango. Akekho oyokwazi, futhi ubani oyolahlekelwa? Nangaphezu kwalokho, umndeni wami uyayidinga lemali. Singazivikela kanjani emicabangweni enjalo yokuzithethelela?`