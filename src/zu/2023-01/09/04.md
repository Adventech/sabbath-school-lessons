---
title:  Inhliziyo kaJudas
date:  28/02/2023
---

Enye yezindaba ezidabukisa kakhulu eBhayibhelini ileyo kaJudas Iskariyoti. Lendoda yayinethuba elavelela abanye abantu abangu 11 kuphela emlandweni womhlaba: ukuba noJesu sonke isikhathi nokufunda kuYena-ngqo amaqiniso aphakade. Kudabukisa kangakanani ukuthi abantu abaningi abangazange bathole amathuba afana nelikaJudas, bayosindiswa ngesikhathi uJudas, njengoba sazi, eya ekulahlweni.

Yini eyenzeka? Impendulo ingatholakala ezwini elilodwa: ukuhaha, izifiso zenhliziyo yakhe.

`Funda kuJohane 12:1-8. Yini eyenziwa nguMariya leyo eyadonsa amehlo kangaka edilini? Wasabela kanjani uJudas? Ngasizathu sini? Yathini impendulo kaJesu? `

Ukukhuza kukaJesu uJudas ngendlela emnene edilini kwenza uJudas ashiye idili, aye esigodlweni sompristi omkhulu, lapho izitha zikaJesu zazibuthene khona.  Wenza isiphakamiso sokunikela ngoJesu uma-nje bezomnika imali (eyayincane kakhulu kunesipho sikaMariya). (Bheka uMath. 26:14-16).

Kwenzekani kuJudas?  Yini eyamenza enze into embi kangaka phezu kwamathuba namalungelo amaningi kangaka ayenawo?  Ngokusho kuka Ellen G. White, uJudas “wayemthanda loMfundisi oMkhulu, futhi efisa ukuba naYe.  Wayenesifiso sokuguqulwa isimilo nempilo, futhi wayethemba ukukuthola lokho ngokuzihlanganisa noJesu. UMsindisi akamxoshanga uJudas.  Wamnika indawo nabayishumi nambili. Wamethemba ukuthi enze umsebenzi womvangeli. Wamupha amandla okuphilisa abagulayo nokukhipha amademoni. Kodwa uJudas akazange afike endaweni yokuzinikela ngokuphelele kuKrestu.”—The Desire of Ages, p. 716.

Sonke sinamaphutha ezimilweni zethu, okungathi uma enikelwa, anqotshwe ngamandla kaNkulunkulu asebenza ngaphakathi kwethu. Kodwa uJudas akazinikelanga ngokuphelele kuKrestu, futhi nesono sokufisa, ayenakho ukusinqoba ngamandla kaKrestu, kwaba yisona esimnqobayo, kwaba nomphumela odabukisayo.

Ubani phakathi kwethu ongenayo inkinga ngokufisa lokhu noma lokhuya? UJudas wayefisa imali, kwaze kwathi leso sifiso, inkinga yenhliziyo, samholela ekuntshontsheni (Johane 12:6), okwagcina kumholele ekuthengiseni ngoJesu.

Yisifundo esidabukisayo lesi kithina sonke ngengozi engalethwa ukuhaha.  Into ebonakala incane, isifiso-nje senhliziyo, ingaholela ekulahlekelwenii kwaphakade.