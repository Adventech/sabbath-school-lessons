---
title:  Ukujula Nomcabango
date:  03/03/2023
---

Ekunqotshweni kweJeriko, uAkani kwakungesiye yedwa owayethwele isiliva negolide ekuyisa enkanjini yakwaIsrayeli. UJoshuwa wayetshele amadoda ukuthi abuye nesiliva negolide nezitsha zethusi nezensimbi azilethe endlini yengcebo kaNkulunkulu (Josh. 6:19, 24). Konke okunye kwakuzoshiswa.  Kodwa uAkani uyena yedwa owazigodlela okunye. “Kuzo zonke izigidi zakwaIsrayeli kwakukhona umuntu oyedwa kuphela okwathi ngalelohora elishubile lokunqoba nokwahlulela, walokotha weqa umyalo kaNkulunkulu. Ukuhaha kukaAkani kwakhangwa ukubona leyongubo ebizayo yaseShinari; yize yayizomenza abhekane nokufa ubuso nobuso wayibiza ngokuthi ‘ingubo enhle yaseBhabhiloni.’ Isono esisodwa saholela kwesinye, wazithathela igolide nesiliva okwakubekelwe ingcebo kaNkulunkulu—waphanga uNkulunkulu ngolibo lwezwe laseKhanani.”—Ellen G. white, Patriarchs and Prophets, p. 496.

Ohlwini lukaPawulu lwezibonakaliso zezikhathi zokugcina, okubili okuseqhulwini kuthinta indlela esibuka ngayo imali nempahla. “Kepha yazi lokhu ukuthi ezinsukwini zokugcina kuzakuvela izikhathi ezinzima; ngokuba abantu bazakuba ngabazithandayo, nabathandimali [abahahayo]” (2 Thim. 3:1, 2). Ubugovu nokuthandimali yizimpawu ezigqamile zabantu ezinsukwini zokugcina— izinsuku zethu.

**Imibuzo Yokuxoxisana**

`Funda ku 1 Thimothewu 6:6-10: “Yebo, ukumesaba uNkulunkulu kanye nokwaneliswa kuyinzuzo enkulu, ngokuba asilethanga lutho ezweni; kusobala ukuthi singemuke nalutho futhi; kepha uma sinokudla nezambatho, asaneliswe yikho. Kepha abafuna ukuceba bayela ekulingweni nasesihibeni, nasezinkanukweni eziningi zobuwula ezilimazayo, ezishonisa abantu ekufeni nasekubhujisweni. Ngokuba ukuthanda imali kuyimpande yakho konke okubi; abanye ngokuyifisa badukelwa ukukholwa, bazigwaza ngeminjunju eminingi. Eklasini, xoxani ngalabo okuthe ngokuthanda imali, “bazigwaza bona kanye nabanye, ngeminjunju eminingi.” Kunezibonelo eziningi, akunjalo yini? Singalinganisa kanjani ukudinga kwethu imali nokuwela ogibeni akhuluma ngalo lapha uPawulu?`

`Yiziphi ezinye izinto, ngaphandle kwemali, esingazifisa?`

`Yini umehluko phakathi kokufuna into oyidingayo, nokuyihahela? Kwenzeka nini ukuthi ukufuna okudingayo kuphenduke ukuhaha?`