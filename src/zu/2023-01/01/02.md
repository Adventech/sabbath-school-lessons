---
title:  Siyingxenye Yomndeni kaNkulunkulu
date:  01/01/2023
---

`“Ngenxa yalokho ngiguqa ngamadolo ami kuYise, eyethiwa ngaYe imindeni yonke ezulwini nasemhlabeni” (Efesu 3:14, 15). Sithola mfanekiso muni kulendimana, naliphi ithemba futhi?`

Ezinsukwini zokuqala zomsebenzi kaJesu, wathi: “Ngakho-ke anokhuleka kanje, nithi: ‘Baba wethu osezulwini, malingcweliswe igama laKho:’ “ (Math. 6:9). Kamuva wawuphinda lomthandazo ngasese kubafundi baKhe (Luka 11:2). UJesu wasifundisa ukubiza uYise ngo”Baba wethu osezulwini.” Msukwane uJesu enqwamana noMariya ngemuva kovuko lwaKhe, uMariya wayefuna ukumanga. “UJesu wathi kuye: ‘Ungangithinti, ngoba angikenyukeli kuBaba; kodwa hamba uye kubazalwane baMi uthi kubo: “Ngenyukela kuBaba noYihlo, kuNkulunkulu waMi, noNkulunkulu wenu” ‘ “ (Johane 20:17).

Ngenxa yokuthi sinoBaba oyedwa noJesu, unguMnewethu, thina sonke singabazalwane nawodade eNkosini.  UJesu waba yilungu lomndeni wasemhlabeni ukuze thina sibe amalungu omndeni wasezulwini. “Umndeni wasezulwini nomndeni wasemhlabeni into eyodwa.”—Ellen G. White, The Desire of Ages, p. 832.

`Funda kuEksoduse 3:10; Eksoduse 5:1; namaGalathiya 3:26, 29. Zithini lezindimana ngendlela yobudlelwane bukaNkulunkulu nathi na?  Kungani lokho kufanele kusikhuthaze kangaka?`

Ngokuphikisana nomqondo ochaza imvelaphi yethu ngokuthi konke kwazivelelanje, iBhayibheli aligcini ngokufundisa ukuthi uNkulunkulu ukhona, kodwa futhi nokuthi usithanda kangangoba iBhayibheli livame ukusebenzisa umfanekiso womndeni ukufanekisa lobo budlelwane.  Noma uJesu ubiza uIsrayeli athi “sizwe sami,” noma abize thina ngokuthi “madodana kaNkulunkulu,” noma abize uNkulunkulu ngokuthi “Baba wethu,” kuyefana: uNkulunkulu uyakuthanda ukuthandana kwamalungu omndeni. Lezo yizindaba ezimnandi kulomhlaba onenzondo.

`Ake ucabange ngomhlaba lapho sonke siphathana njengomndeni. Singafunda kanjani ukwakha ubudlelwane obungcono nabo bonke abantu, njengabantu bomndeni owodwa?`