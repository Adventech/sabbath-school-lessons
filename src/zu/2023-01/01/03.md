---
title:  UNkulunkulu uMnikazi Wazo Zonke Izinto
date:  02/01/2023
---

`Funda iHubo 50:10-12; iHubo 24:1; 1 IziKronike 29:13, 14; noHagayi 2:8. Uthini umlayezo lapho, futhi lelo qiniso kufanele lisitsheleni thina mayelana nobudlelwane bethu nanoma yini esinayo?`

Incwadi ye 1 IziKronike, kusukela esahlukweni sika 17, ikhuluma ngesifiso senkosi uDavide sokwakhela uNkulunkulu indlu.  Watshela umprofethi uNathani ngalesifiso, yena waphendula ngokuthi: “Yenza konke okusenhliziyweni yakho ngokuba uNkulunkulu unawe” (1 Kronike 17:2, NKJV). Kodwa ngalobo busuku izwi likaNkulunkulu lafika kuNathani limtshela ukuthi akasho enkosini ukuthi, ngenxa yokuthi ingumuntu wempi, ayivumelekile ukwakhela uNkulunkulu indlu. Indodana yakhe iyona eyokwenza lowo msebenzi. UDavide wacela ukuthi okungenani adwebe iplani, aqokelele nempahla yokwakha. Kuthe uDavide esenikiwe leyo mvume, wachitha impilo yakhe yonke eqokelela amatshe abaziwe amaningi, imisedare, insimbi, igolide, isiliva, nethusi “okungenakulinganiswa.” Kuthe seyilungisiwe yonke impahla yokwakha, yahlanganiswa esizeni sokwakha, uDavide wabizela bonke abaholi bakwaIsrayeli emhlanganweni wokudumisa nokubonga.

Ku 1 IziKronike 29:13, 14, emthandazweni kaDavide esidlangalaleni, wathi yimuphi ngempela umthombo wayo yonke impahla yokwakha eyayilungiswe nguye nabantu bakhe na?  Empeleni wayethi: “Asikwazi ukuzithathela udumo ngayo yonke lempahla ekhethekile ngoba sibuyisela kuWena okungokwaKho vele.”

Leliphuzu libalulekile kithina sonke, noma sicebile, noma simpofu (kodwa kakhulukazi abacebile). Ngoba uNkulunkulu wenza zonke izinto ekuqaleni (bheka uGen. 1:1; Johane 1:3; iHubo 33:6, 9), uYena umnikazi wangempela wakho konke okukhona, okuhlanganisa noma yini esinayo—kungakhathalekile ukuthi sikusebenzele kanzima kangakanani. Ukuba bekungewona umusa waKhe, ngabe asinalutho, ngabe asilutho; eqinisweni, ngabe asikho nokuba khona. Ngakhoke, sidinga njalo ukuhlale sazi ukuthi ekugcineni, uNkulunkulu umnikazi wayo yonke into ekhona, kanti ngokumdumisa nokumbonga ngokulunga kwaKhe kithina, singaligcina liphambi kwethu leliqiniso elibalulekile.

`“Ngokuba ngingubani mina, nabantu bami, bayini ukuba sibe namandla okunikela ngenhliziyo engaka na?  (1 Kronike 29:14). Yiziphi izimiso ezinhle ezitholakala kulamazwi, futhi zitshengisa kanjani okufanele kube semqondweni wethu ngoNkulunkulu nalokho esinakho na?`