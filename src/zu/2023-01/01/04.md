---
title:  Izipho ZikaNkulunkulu Zingatholwa Yilabo Bomndeni Wakhe
date:  03/01/2023
---

Okuyisona sipho esikhulu sikaNkulunkulu ebantwaneni baKhe uJesu Krestu, osilethela ukuthula kwentethelelo, umusa wokuthi siphile nsuku zonke nokukhula enkolweni, nethemba lokuphila kwaphakade.

“Ngokuba uNkulunkulu walithanda izwe kangaka, waze wanikela ngeNdodana yaKhe ezelwe yodwa ukuba yilowo nalowo okholwa Yiyo angabhubhi, kodwa abe nokuphila okuphakade” (Johane 3:16). “Kepha bonke abamamukelayo wabapha amandla okuba babe ngabantwana bakaNkulunkulu, labo abakholwa egameni laKhe” (Johane 1:12).

Ngakhoke, usindiso yisona sipho esiyisisekelo ngoba ngaphandle kwaso, yini enye esingayithola kuNkulunkulu eyohlala ngunaphakade? Noma yini esingaba nayo lapha, ngelinye ilanga iyoshabalala, ngokunjalo nabo bonke abake basicabanga, nokuhle esake sakwenza kuyokhohlakala.  Okokuqala nokubalulekile-ke, kufanele sigcine isipho sevangeli, uKrestu obethelwe (1 Korinte 2:2), phakathi naphakathi kwemicabango yethu.

Kanti futhi, kanye nosindiso, uNkulunkulu usipha okunye okuningi. Kulabo ababekhathazeke ngokudla kwabo nezambatho, uJesu wabaduduza ngokuthi: “Funani kuqala umbuso kaNkulunkulu nokulunga kwaKhe, konke lokhu kuyokwenezelwa nina” (Math. 6:33).

`Funda iHubo 23:1, iHubo 37:25, nabaseFilipi 4:19.  Zithini lezindimana mayelana nokuhlinzekela kukaNkulunkulu izidingo zethu zansuku zonke?`

Futhi, ngesikhathi uJesu ekhuluma nabafundi baKhe ngokuhamba kwaKhe, wethembisa isipho sikaMoya oNgcwele owayezobadududza.  “Uma ningithanda, niyakugcina imiyalo Yami.  Ngiyakucela uBaba aniphe omunye uMduduzi wokuba ahlale kini phakade” (Johane 114:15-17). “Uzakuniholela kulo lonke iqiniso” (Johane 16:13).

Kanjalo-ke, uMoya uqobo uyokupha abantwana bakaNkulunkulu izipho ezimangalisayo zikaMoya. (Bheka ku 1 Korinte 12:4-11.)

Ngamafushane-nje, loNkulunkulu esiphila ngaYe, esihamba ngaYe, nesiyikho konke ngaYe” (iZenzo 17:28), loNkulunkulu onika bonke ukuphila, umphefumulo, nazo zonke izinto” (iZenzo 17:25), usiphe ukuphila, isithembiso sosindiso, izibusiso zasenyameni, nezipho zikaMoya ukuze sibe yisibusiso kwabanye.  Futhi-ke, noma sibusiswe ngaziphi izipho noma amathalente, sinokuziphendulela kuLowo osiphile ngokuthi sizisebenzisa kanjani lezo zipho.