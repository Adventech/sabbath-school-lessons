---
title:  IJerusalema Elisha
date:  21/03/2023
---

Ukuchazwa kweJerusalema Elisha eBhayibhelini yilokho okwabonwa nguAbrahama ngokukholwa. “Ngokuba wayebheke umuzi onezisekelo, oMakhi noMenzi wawo nguNkulunkulu” (Heb. 11:10). IJerusalema Elisha ubuchwepheshe bukaNkulunkulu, obakhelwe labo abamthandayo, abagcina imiyalo yaKhe. IJerusalema Elisha liyokuba yikhaya labantwana bakaNkulunkulu abathembekile ezulwini ngesikhathi seminyaka eyinkulungwane, nasemhlabeni emva kwalokho, kuze kube phakade. Kunezindaba ezimnandi kulabo bethu esingakuthandi ukupakisha, sithuthe. UNkulunkulu unakekele yonke into. UJohane uthi wabona umuzi. “Ngabona umuzi ongcwele iJerusalema Elisha, wehla uvela ezulwini kuNkulunkulu, ulungisiwe njengomlobokazi ohlotshiselwe umyeni wakhe” (iSambulo 21:2).

`Funda iSambulo 21.Yiziphi ezinye zezinto esizithenjisiwe?`

Kuningi okukhona lapha, izingqondo zethu ezingakuqondi njengoba zalinyazwa yisono, futhi ezazi kuphela umhlaba owoniwa yisono. Kodwa lokho esingakuqonda kugcwele ithemba.

Okokuqala, njengoba uJesu wahlala nathi kulomhlaba wesono ekufikeni kwaKhe ngesimo senyama, uyohlala nathi ezweni elisha. Yeka lelo lungelo kulabo abambona mathupha uJesu! Siyokuba nalelo thuba futhi, kodwa ngaphandle kokusitha kwesono okukhona manje.

Kanti futhi, thina esazi izinyembezi nosizi nokukhala nobuhlungu, sisizwa kanjani isithembiso esikhulu esithi: “Azesule izinyembezi emehlweni abo; akusayikuba khona ukufa, nokudabuka, nokukhala. Akusayikuba khona ubuhlungu, ngokuba okokuqala kudlulile” (iSamb. 21:4)? Konke lokho kuyobe sekudlulile, izinto ezazingafanele ukuba khona kwasekuqaleni.

Futhi, kuyobe kugeleza esihlalweni sikaNkulunkulu umfula ocwebile wokuphila, kanti ngapha nangapha kwawo kukhona umuthi wokuphila. Isihlalo sobukhosi sikaNkulunkulu siyoba khona lapho, futhi “bayakubona ubuso baKhe” (iSambulo 22:4). Abasindisiwe bayohlala nokuxhumana noNkulunkulu esingenakho manje.

`Funda kuSambulo 21:8, ngokuyovelela abalindelwe ukufa kwesibili. Yisiphi isono salabo esasingeke sithethelelwe nguJesu? Kanjani-ke belahlwa labantu kanti abanye nabo ababenze okufana nabo bayosindiswa? Yini umehluko omqoka phakathi kwalezixuku zombili?`