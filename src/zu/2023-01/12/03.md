---
title:  Ukuphila Kwaphakade
date:  20/03/2023
---

Njengabantu benyama (sithanda noma singathandi), silindelwe yiphakade. Kanti ngokusho kweBhayibheli, leliphakade liyobonakala ngendlela eyodwa phakathi kwezimbili kumuntu nomuntu: kungaba ukuphila kwaphakade noma ukufa kwaphakade. Kuphela-nje. Akukho ukuba phakathi nendawo. Akukho ukugxamalaza, ingcosana ngapha, nengcosana ngale. Kunalokho, kuyokuba yilokhu (ukuphila) noma lokhuya (ukufa). Uthola okukodwa.

`Funda kumaRoma 6:23 noJohane 3:16. Sinikwa kuphi ukukhetha lapho? `

Kulukhuni ukucabanga ngezinto ezehlukene ngaphezu kwalokhu kukhetha. Sicabanga ukuthi uma ufunda lokhu, usukhethe ukuphila kwaphakade, noma ucabanga ukwenza njalo.  UNkulunkulu unendlela ekhethekile yokwenza noma yini athe angayenza—ukufeza zonke izithembiso zaKhe. Okwethu, ukuthi simkholwe, sethembe ukulunga kukaJesu, ngokukholwa, silalele iZwi laKhe.

`Funda kuJohane 14:1-3. Sithini isiyalo seNkosi kithina endimaneni yokuqala, futhi usethembisani ezindimaneni 2 no 3? `

Ezinsukwini zokugcina zomsebenzi waKhe emhlabeni, uJesu wakhuluma lamazwi amangalisayo ethemba nesibindi kubafundi baKhe. Lamazwi ayezovuselela imimoya yabo ngesikhathi sokudangala nokulingwa. Azosenzela lokho nathi. UJesu weza evela ezulwini, wabuyela ezulwini, wasithembisa ukuthi “Ngiyobuya futhi, nginamukele, nibe naMi khona.”

Ngaphezu kwakho konke, ukufa kukaKrestu esiphambanweni ekufikeni kwaKhe kokuqala kuyisiqiniseko sethu esikhulu sokubuya kwaKhe, ngoba ngaphandle kokubuya kwaKhe, kwakuzosizani ukuza kwaKhe kokuqala? Ukuthi uJesu wasifela esiphambanweni yinto eqiniseke njengesithembiso saKhe esithi: “Ngiyobuya futhi nginamukele, ukuze lapho ngikhona, nibe khona nani” (Johane 14:3).

`Gxila kakhudlwana kulomqondo wokufika kokuqala kukaKrestu njengesiqiniseko sokubuya kwaKhe. Kwenzekani ekufikeni kokuqala, leyo eyenza sethembe isithembiso sokubuya kwaKhe?`