---
title:  Amehlo Abheke Umklomelo
date:  23/03/2023
---

Ngemuva kokuguquka kukaPawulu, wangena ngokuphelele emsebenzini kaKrestu. Ngenxa yemfundo yakhe nengqondo ekhaliphile, wayengaba umuntu ophumelele kwezasezweni. NjengoMose, uPawulu wakhetha ukuhlupheka nabantwana bakaNkulunkulu abathembekile, nangenxa kaKrestu. Washaywa, wakhandwa ngamatshe, wafakwa ejele, waphukelwa umkhumbi olwandle, wabhekana nendlala, amakhaza, nokunye okuningi njengoba kubhalwe ku 2 Korinte 11:24-33. Wakwazi kanjani ukubekezelela konke lokhu?

`Funda kumaRoma 8:16-18. Kwamsiza kanjani ukuthi ethembeke ukwazi ukuthi ungumntwana kaNkulunkulu?`

Inani elabekwa nguPawulu kulowo mvuzo wabathembekile yilo elamgcina enomdlandla ngokuhluphekela uKrestu. Wabhala esejele wathi: “Bazalwane, angisho ukuthi mina uqobo sengikubambile; kepha kunye engikwenzayo: ngikhohlwa okungasemuva, ngizelulela kokungaphambili, ngijonge emgomeni, emklomelweni wokubizwa okukhulu kwaphezulu nguNkulunkulu” (Filipi 3:13, 14).

`Funda ku 1 Thimothewu 6:6-12, esike sambheka ngaphambili, kodwa kuhle ukubuyela kuye futhi. Ithini ingqikithi yomlayezo kulezindimana, kakhulukazi kithina njengamaKrestu?`

Ngokusho kweBhayibheli, impumelelo ukuba nalokho okudingayo, ngesikhathi okudinga ngaso.

Akusikho ukunqwabela impahla. Impumelelo futhi ukuthatha isithembiso sikaNkulunkulu esikwabaseFilipi 4:19: “UNkulunkulu wami uzakugcwalisa ukuswela konke kwenu njengokwengcebo yaKhe ekukhazimuleni kuKrestu Jesu.” Okokugcina, impumelelo ukubonga ngalokho onakho eNkosini, nokwethemba Yona kuzo zonke izinto.

UNkulunkulu akathembisi abantwana baKhe ukuthi bonke bazoceba ngezimpahla zasemhlabeni. Empeleni, uthi bonke abathanda ngokumesaba uNkulunkulu bayakuzingelwa. Lokho asipha khona kungcono kunengcebo yasemhlabeni. Uthi ngizobonelela izidingo zenu, futhi ngiyokuba nani lapho nihamba khona. Bese-ke ekugcineni, anike abaKhe abathembekile ingcebo yeqiniso, izikhundla, nokuphila kwaphakade.

Yeka lowo mvuzo omuhle kangako!

Esezokufa, uPawulu wakwazi ukuthi: “Ngilwile ukulwa okuhle, ngiqedile ibanga, ngigcinile ukukholwa; sengibekelwe umqhele wokulunga eyakungipha wona ngalolo suku iNkosi, umahluleli olungileyo, kungeyimi ngedwa, kepha bonke abathandile ukubonakala kwaYo”(2 Thim. 4:6-8). Sengathi sonke, ngomusa kaNkulunkulu, singakwazi ukusho njalo, futhi sibe nesiqiniseko esinjalo.