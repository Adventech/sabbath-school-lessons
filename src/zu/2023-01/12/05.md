---
title:  Ukunika Umbiko
date:  22/03/2023
---

Sekusondele ukuphethwa komsebenzi kaJesu, abafundi baKhe beza kuYe bebodwa, bambuza: “Sitshele ukuthi lokhu kuyakuba nini, nesibonakaliso sokuza kwaKho nesokuphela kwezwe siyakuba yini na?” (Math. 24:3). UJesu wathatha izahluko ezimbili ukuphendula imibuzo yabo. UMathewu 24 ukhuluma ngezibonakaliso emhlabeni osizungezile, njengezimpi, izinhlekelele, nokunye. UMathewu 25 akhulume ngezimo ngaphakathi kwebandla masinyane-nje ngaphambi kokubuya kukaJesu. Lezi zimo zifanekiswe ngezindaba ezintathu, enye yazo umfanekiso wamathalente, okhuluma ngendlela abantu baKhe abasebenzisa ngayo izipho abazinikwe nguNkulunkulu.

`Funda kuMathewu 25:14-19. Ubani lowo oya ezweni elikude? Uzinika bani izimpahla zakhe? Kusho ukuthini “ukulandisana” (bheka kuMath. 25:19)?`

Ngesinye isikhathi sicabanga ukuthi amathalente yizipho zemvelo njengokucula, ukukhuluma, nokunye, kodwa endabeni efanayo yawo-mina kuLuka 19:12-24, imali nendlela ephathwa ngayo kugagulwe ngokusobala. UEllen G. White naye wathi: “Ngaboniswa ukuthi umfanekiso wamathalente abawuqondisisi abantu. Lesifundo esibalulekile sanikezwa abafundi ukuze kusizakale amaKrestu aphila ezinsukwini zokugcina. Kanti lamathalente awasho-nje ikhono lokushumayela nokufundisa iZwi likaNkulunkulu. Lomfanekiso ubhekise empahleni uNkulunkulu ayiphathise abantu baKhe.”—Testimonies for the Church, vol. 1, p. 197.

`Funda kuMathewu 25:20-23. Uthini uNkulunkulu kulabo ababeyizinceku ezethembekile ngemali, besekela umsebenzi waKhe? Kusho ukuthini “ukungena ekuthokozeni kweNkosi yakho” Math. 25:23)?`

Kuyazenzekela kithina ukuthi sicabange ukuthi abanye abantu banamathalente angaphezu kwawethu, ngakhoke banokuziphendulela okukhudlwana kuNkulunkulu. Kulendaba kodwa, yilona onethalente elilodwa—imali encane kuneyabanye— owatholakala engathembekile, walahlekelwa umbuso. Kunokuthi sicabange ngokuziphendulela kwabanye, asibheke lokho uNkulunkulu asiphathise khona, nokuthi singakusebenzisa kanjani ukuze athole udumo.

`Uyoma kanjani mhla uNkulunkulu eselandisana nawe?`