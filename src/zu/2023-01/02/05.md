---
title:  Isivumelwano Sokweshumi
date:  11/01/2023
---

Kukhona ukuxhumana okusondelene phakathi komkhuba wokubuyisa okweshumi nobudlelwane bethu noNkulunkulu. UIsrayeli wayephumelela uma elalela uNkulunkulu, ethembekile kokweshumi. Ngakolunye uhlangothi, babehlupheka uma bengathembekile. Impilo yabo yayishintshisana ngokulalela nempumelelo, ukungalaleli, nezinkinga. Kwakungesinye saleziwombe zokungalaleli lapho uNkulunkulu, esebenza ngomprofethi uMalaki, wahlongoza isivumelwano esimbaxambili nabantu baKhe.

`Funda kuMalaki 3:7-11. Yiziphi izithembiso nezibopho ezitholakala kulezindimana? `

UNkulunkulu wathembisa abantu ukuthi uma bengabuyisela okweshumi kuYena, uyobuyela kubo. Uma bebuza ukuthi usho ukuthini ngokubuyisela kuYena, washo ngokusobala wathi: “Musani ukungiphanga ngokweshumi neminikelo.” Ukuphanga kwabo  kwakuyimbangela yokuqalekiswa kwabo.  Nasi isisombululo sikaNkulunkulu enkingeni yesiqalekiso: “Ngenisani konke okweshumi endlini Yami” (Malaki 3:10). Uma nenza lokho, “Ngiyonivulela amafasitela ezulu, nginithululele isibusiso esikhulu ngendlela yokuthi kuyosweleka indawo yokusamukela” (NKJV). Uma singenandawo yokusamukela, kusho ukuthi sinensalela esingasiza abanye ngayo, siqhubekisele nomsebenzi kaNkulunkulu phambili.

“Lowo owanikela ngeNdodana yaKhe ethandiweyo yakufela, wenze isivumelwano nawe. Ukunika izibusiso zaKhe, athi wena buyisa okweshumi neminikelo.  Akekho ongalokotha athi akaluzwisisi loludaba. Icebo likaNkulunkulu mayelana nokweshumi neminikelo lidalulwe ngokusobala esahlukweni sesithathu sikaMalaki.  UNkulunkulu uthi izinceku zaKhe azithembeke esivumelwaneni asenze nazo.”—Ellen G. White, Counsels on Stewardship, p. 75.

Olunye uhlangothi oluhle lokulalela lwabhalwa ngesikhathi sombuso wenkosi uHezekiya wakwaJuda owayelungile. Kwaba khona imvuselelo yangempela kwaJuda, abantu baqala ukubuyisela ngokwethembeka okweshumi neminikelo enqolobaneni yasethempelini. Kwangena okweshumi okuningi kwaze kwaba yizinqwaba ethempelini.  2 IziKronike zisitshela okwenzeka uma abantu “beletha ngobuningi ulibo lukakolweni newayini, amafutha noju, nayo yonke imikhiqizo yasemasimini; baletha ngobuningi okweshumi kwayo yonke into” (NKJV).

`Kuchazani ngobudlelwane bakho noNkulunkulu nangokukholwa kwakho, ukubuyisa kwakho okweshumi (noma ukungabuyisi)?`