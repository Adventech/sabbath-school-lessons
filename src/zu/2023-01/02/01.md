---
title:  Izivumelwano ZikaNkulunkulu Nathi
date:  07/01/2023
---

### Kuleliviki Funda ku
Math. 10:22, Johane 6:29, Duter. 28:1-14, Izaga 3:1-10, Malaki 3:7-11, Math. 6:25-33.

> <p>Indimana Yekhanda</p>
> “Kuyakuthi uma nilalela nokulalela izwi likaJehova uNkulunkulu wakho, uqaphele ukuyenza yonke imiyalo yaKhe engikuyala ngayo namuhla, uJehova uNkulunkulu wakho akuphakamise phezu kwazo zonke izizwe zomhlaba.  Zonke lezi zibusiso ziyakufika phezu kwakho, zikufice, uma ulilalela izwi likaJehova” Duteronomi 28:1, 2).

Kuyamangalisa ukuthi uNkulunkulu wenze izibopho (noma izivumelwano) nathi. Eziningi zazo zimbaxambili, okusho ukuthi bobabili uNkulunkulu nabantu kunendima abayidlalayo. Nasi isibonelo sesivumelwano esimbaxambili: “Uma wenza lokhu, mina ngizokwenza lokhuya.” Noma “Ngizokwenza lokhu uma wena wenza lokhuya.”

Isivumelwano esingavamile esibophezela umuntu oyedwa. “Ngizokwenza lokhu noma wena kukhona okwenzayo, noma qha.” Izivumelwano ezimbalwa zikaNkulunkulu nabantu zibophezela Yena yedwa.  Isibonelo: “Uphumisa ilanga laKhe kwababi nabahle, anise imvula phezu kwabalungileyo nabangalungile” (Math. 5:45). Noma kukhona esikwenzayo, noma asenzi lutho, singamethemba uNkulunkulu ukuthi uzoyinisa imvula, aphumise nelanga. Ngemuva kazamcolo, uNkulunkulu wethembisa abantu nezilwane ukuthi ngeke kuphinde kube khona omunye uzamcolo emhlabeni (bheka uGen. 9:9-16), kungakhathalekile ukuthi senzani. Futhi wethembisa wathi: “Uma-nje umhlaba usekhona, ukutshala nokuvuna, amakhaza nokufudumala, ihlobo nobusika, imini nobusuku akuyikunqamuka” (Gen. 8:22). Izinkathi zonyaka ziyofika, zidlule, kungakhathalekile ukuthi senzani thina. Kuleliviki sizofunda ngezinye izivumelwano ezimbaxambili ezigqamile eziphakathi kukaNkulunkulu nabantwana baKhe.  Asithandazeni ukuze ngomusa kaNkulunkulu, sizolugcina olwethu uhlangothi lwesivumelwano.”

_*Funda isifundo saleliviki ukulungisela iSabatha lika Masingana 14._