---
title:  Okweshumi Yingxenye Yeshumi
date:  15/01/2023
---

Izichazimazwi zithi okweshumi “yingxenye yokweshumi yento” noma “amaphesenti ayishumi.”  Lencazelo kungenzeka ukuthi ithathwe eBhayibhelini. Okweshumi ukubuyisela kuNkulunkulu ingxenye yeshumi yenzuzo yethu.  Siyazi ukuthi konke esinakho okwaKhe vele.  Umthetho wokweshumi owanikwa uIsrayeli eSinayi uthi okweshumi kungcwele, futhi okukaNkulunkulu (bheka uLevi. 27:30, 32). UNkulunkulu ubiza okwaKhe okungamaphesenti ayishumi. Iminikelo yethu yokubonga yehlukene nokweshumi, futhi ingaphezu kokweshumi. Okweshumi yisilinganiso esincane kunazo zonke sokuzibophezela kwethu ebuKrestwini. Akukho ndawo eBhayibhelini lapho singathola khona kuthiwa isabelo sikaNkulunkulu singaphansi kwengxenye yeshumi.

`Funda kuGenesise 14:18-20 namaHeberu 7:1-9. Kwaba yini ukusabela kukaAbrama uma ehlangana noMelkisedeki?  Lokho kusifundisani ngokuthi ukubuyisa okweshumi kunomlando ongakanani?`

Okokuqala ukukhulunywa ngokweshumi eBhayibhelini sikuthola kuGenesise 14, ositshela indaba yokuhlangana kukaMelkisedeki noAbrama. Okokugcina ngokweshumi eBhayibhelini kuphatha lokho kuhlangana, kodwa lapho kusetshenziswa amagama athi “ingxenye yeshumi” nelithi “okweshumi” (Bheka amaHeberu 7:19). Qaphela ukuthi ngokwamaHeberu, uMelkisedeki noKrestu abasibo abaLevi, ngakhoke ukubuyisa okweshumi kwandulela, kubuye kulandele ukukhethwa kwesizwe sakwaLevi. Ukubuyisa okweshumi akusikho okwamaJuda kuphela, futhi akuqalanga ngamaHeberu eSinayi.

`Funda kuGenesise 28:13, 14, 20-22. UNKulunkulu wathembisa ukuthi uzomenzelani uJakobe, uJakobe wasabela kanjani kuNkulunkulu?`

Ngesikhathi uJakobe eshiya ikhaya, ebalekela uEsawu umfowabo owayemthukuthelele, ngobunye ubusuku waphupha isitebhisi esisuka emhlabeni senyukele ezulwini. Izingelosi zazikhuphuka, zehla kusona.  UNkulunkulu wayephezulu, wathembisa ukuthi uzokuba noJakobe, futhi ngelinye ilanga ambuyisele ekhaya. Lensizwa eyimpohlwa yaguquka ngokweqiniso, yathi: “UJehova uyakuba nguNkulunkulu wami ….kukho konke oyakungipha khona ngiyakukunika okweshumi” (Gen. 28:21, 22).

`Kubaluleke ngani ukwazi ukuthi okweshumi, njengeSabatha, akuyona into eyaqala ngehlelo lomthetho noma wenkolo yakwaIsrayeli? Thina esiphila ngemuva kokubethelwa kukaJesu, sifanele ukuthola sifundo sini kuleliqiniso na?`