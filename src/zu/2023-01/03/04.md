---
title:  Inhloso Yokubuyiswa Kokweshumi
date:  17/01/2023
---

`Funda kuLevitikusi 27:30 noNumeri 18:21, 24. UNkulunkulu uhlose ukwenzani ngokweshumi na?`

Njengoba uNkulunkulu enguMnikazi wakho konke (iHubo 24:1), ngokusobala akayidingi imali. Kodwa ngenxa yokuthi okweshumi okwaKhe, uyasitshela ukuthi senzeni ngakho, okungukwesekela umsebenzi wevangeli. Ngaleyo ndlela-ke izidingo zabefundisi zinakekelwa ngokweshumi kukaNkulunkulu.

Isizwe sakwaLevi—abefundisi beTestamente eliDala—sasingabelwanga umhlaba omkhulu njengezinye izizwe. ULevi wayenikwe imizi ethile, okuhlanganisa nemizi yokuphephela, enomhlaba owanele ukuthi benze izivande.  Babondliwa ngokweshumi kwabanye, kanti nabo uqobo babekukhipha okweshumi kulokho abakuzuzayo.

`Funda iZenzo 20:35. Uthini umlayezo lapho, futhi uhlangana kanjani nodaba lokweshumi?`

Ukubuyisa okweshumi kubalulekile ngoba kusisiza sakhe ubudlelwane bokwethenjwa noNkulunkulu. Ukuthatha ingxenye yeshumi yenzuzo yakho “unikele” ngayo (noma phela ingekaNkulunkulu vele) yisenzo sokukholwa ngempela, kanti ukukholwa kukhula ngokusetshenziswa.

Isibonelo: cabanga ngezikhathi zokugcina, lapho abathembekile bengeke bakwazi ukuthenga nokuthengisa, njengoba kushiwo kuSambulo 13-14 (bheka iviki 11). Kubalulekile ukukhulisa ukwethemba uNkulunkulu nokuhlinzeka kwaKhe, namandla aKhe nothando, ngesikhathi kubonakala sengathi wonke umhlaba umelene nathi. Ukubuyisa okweshumi ngokwethembeka kuzokukhulisa lokho kwethemba. Nangaphambi kwalokho, kubaluleke kangakanani ukuthi sonke sibe sesifundile ukwethemba uNkulunkulu noma ngabe sithini isimo sethu.

Isizathu sesibili esikhulu sokwethembeka ezimalini ukufinyelela ezibusisweni eziphathekayo esizithenjiswe nguNkulunkulu. Njengegxenye yesibopho sokubuyiswa kokweshumi, uNkulunkulu wethembise izibusiso ezinkulu ngendlela yokuthi kuyosweleka indawo yokuzamukela.  Ngempuphumo yethu, singasiza abanye, siqhubekisela phambili nomsebenzi kaNkulunkulu ngeminikelo yethu.

`Sewuke wazibonela kanjani leliqiniso elikhulu lokuthi nangempela “kubusisekile ukupha kunokwamukela”?`