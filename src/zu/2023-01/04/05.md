---
title:  UNkulunkulu Uyayiphawula Iminikelo Yethu
date:  25/01/2023
---

`Funda kuMarko 12:41-44. Noma sicebile noma asicebile, singathola siphi isifundo kulendaba?  Yisiphi isifundo esingasithola lapha, futhi singasisebenzisa kanjani ekukhonzeni kwethu?`

UJesu nabafundi baKhe babesemphemeni wethempeli lapho kwakubekwe khona amabhokisi okufaka iminikelo, wabuka abantu beletha izipho zabo. Wayeseduze ngokwanele ukuze abone ukuthi umfelokazi wafaka izinhlamvu ezimbili zemali yethusi. Wayefake konke anakho. “Kodwa uJesu wayesazi isisusa sokunikela kwakhe. Wayekholwa ukuthi izinkonzo zethempeli zihlelwe nguNkulunkulu, futhi wayeshisekela ukwenza konke okusemandleni akhe ukufeza lowo msebenzi. Wenza ayengakwenza, nesenzo sakhe sasizokuba yisikhumbuzo sakhe kuyo yonke iminyaka, nentokozo yakhe yaphakade. Inhliziyo yakhe yayikuleso sipho sakhe; inani laso alilinganiswa ngezinhlamvu zemali ezakhishwayo, kodwa ngothando lwakhe ngoNkulunkulu, nomdlandla ngomsebenzi waKhe okwaba yisisusa sokunikela kwakhe.” –Ellen G. White, Counsels on Stewardship, p. 175.

Elinye iphuzu elimqoka ukuthi lo yiwona mnikelo kuphela uJesu ake wawuncoma —isipho ebandleni elalizomphika, ibandla elagudluka kakhulu emsebenzini walo nobizo.

`Funda kuZenzo 10:1-4. Kungani ingelosi yezulu yavakashela induna yekhulu yamaRoma na? Yiziphi izenzo ezimbili zenduna ezaphawulwa ezulwini?`

Kuyabonaka ukuthi imithandazo yethu ayizwiwa-nje yizulu, kodwa isisusa seminikelo yethu naso siyaphawuleka.  Indimana ithi uKorneliyu wayengumuntu ophanayo.  “Ngokuba lapho umcebo wakho ukhona, iyoba lapho nenhliziyo yakho” (Math. 6:21). Inhliziyo kaKorneliyu yalandela izipho zakhe. Wayesekulungele ukufunda kabanzi ngoJesu. Umthandazo nokuphana kuhlobene, futhi kutshengisa uthando lwethu ngoNkulunkulu nabanye abantu—okuyizinsika ezimbili ezinkulu zomthetho kaNkulunkulu: “Wothanda iNkosi uNkulunkulu wakho ngayo yonke inhliziyo yakho, nomphefumulo wakho wonke, ngamandla akho onke, nangengqondo yakho yonke, nomakhelwane wakho njengoba uzithanda wena” (Luka 10:27). Esokuqala sibonakaliswa ngomthandazo, esesibili, ngokuphana.