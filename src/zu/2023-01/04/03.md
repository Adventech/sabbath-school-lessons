---
title:  Iyingxenye Engakanani Iminikelo Yethu?
date:  23/01/2023
---

`Funda kuDuteronomi 16:17.  Kunokuthi kube amaphesenti, uNkulunkulu unika siphi isilinganiso seminikelo yethu na? `

Iminikelo yethu ibonakalisa ukubonga kwethu kuNkulunkulu ngezipho zaKhe eziningi zempilo, usindiso, ukusilonda, nezibusiso ezinhlobonhlobo. Ngakhoke, njengoba sibonile endimaneni engenhla, ubungako beminikelo yethu buya ngokuthi sibusiswe kangakanani

“Yilowo nalowo ophiwe okuningi kuyakubizwa okuningi kuye” (Luka 12:48).

`Funda iHubo 116:12-14.  Sifanele siwuphendule kanjani umbuzo obuzwe endimaneni 12? Imali ingena kanjani kuleyo mpendulo?`

Singamkhokhela kanjani-nje kodwa uNkulunkulu ngazo zonke izibusiso zaKhe kithina? Impendulo elula ithi ‘asikwazi’. Okuyikona okungcono esingakwenza ukunikela ngokuphana emsebenzini kaNkulunkulu, nokusiza abanye abantu. Ngesikhathi uJesu ephuma nabafundi baKhe beyovangela, wabatshela ukuthi “Namukeliswe ngesihle, yiphani ngesihle” (Math. 10:8). Iminikelo yethu ineqhaza ekwakhiweni kwezimilo zobuKrestu.  Ngeminikelo siyaguqulwa ekubeni amagovu, sibe abantu abanothando; kufanele sikhathazeke ngabanye nomsebenzi kaNkulunkulu njengoba wayenjalo noKrestu.

Asibohlala sikhumbula ukuthi “uNkulunkulu wathanda kangaka …., waze wanikela” (Johane 3:16). Ngakolunye uhlangothi—into eqiniseke njengoba imini ilandela ubusuku—uma sigodla, kulapho sizokuba amagovu ezinhliziyweni zethu, futhi sizozizwa singenakho ukuthokoza.

Kukithina ukuhlela ukuthi sikhipha malini, nokuthi iyiphi inhlangano ethola izipho zethu. Kodwa ukuletha umnikelo eNkosini umsebenzi wobuKrestu onemiphumela kwezenkolo nesimilo. Ukungayikhiphi iminikelo, kulimaza ukukholwa kwethu, ngaphezu kokuba sicabanga.

`Iminikelo yakho, nengqondo yakho yokunikela, kuthini ngobudlelwane bakho noNkulunkulu?`