---
title:  UZakewu
date:  15/02/2023
---

UZakewu wayengumJuda ocebile, owenza imali ngokuba umqoqi wentela osebenzela amaRoma ayezondwa. Ngaleso sizathu, nokuthi yena kanye nabanye abaqoqi bentela babebiza intela engaphezu kwaleyo eshiwo umbuso, uZakewu wayezondwa, ebizwa ngokuthi “yisoni.”

UZakewu wayehlala eJeriko, idolobha elalisendleleni yokuhweba lapho kwenziwa khona ukuhweba okuningi. Ukuhlangana kukaZakewu noJesu akuzenzakalanga. Ngokusobala uZakewu wayezwa izwi ngaphakathi kwakhe, wafuna ukwenza izinguquko ezithile empilweni yakhe. Wayezwile ngoJesu, wafisa ukumbona. Kwaphuma amahemuhemu athi isigejana esihamba noJesu sizofika eJeriko ngalolo suku. UJesu wayedinga ukunqamula eJeriko esuka eGalile, ohambweni lwaKhe lokugcina lokuya eJerusalema. Amazwi kaJesu okuqala kuZakewu abonakalisa ukuthi engakangeni naseJeriko, uJesu wayesazi konke ngaye.

`Funda kuLuka 19:1-10. Kwakwehluke kanjani ukuhlangana kukaZakewu noJesu kunokuhlangana kwaKhe nensizwa engumbusi enothileyo?`

UZakewu nensizwa engumbusi babenokuthile okufanayo kubona. Bobabili babenothile; bobabili babefuna ukubona uJesu; bobabili babefuna ukuphila kwaphakade.  Kodwa okufanayo kugcina lapho.

Qaphela ukuthi uma uZakewu ethi uzophana “ngengxenye yezimpahla zakhe” (Luka 19:8) kwabampofu, uJesu wakwamukela lokho njengenkomba yenguquko yangempela. UJesu akashongo ukuthi: Ngiyadabuka Zakewu, kodwa njengakuleya nsizwa engumbusi, unikela konke, noma lutho.  Ingxenye ngeke ilunge. Kungani na? Mhlawumbe kungenxa yokuthi nakuba uZakewu wayeyifuna ingcebo yakhe, yayingesona isithixo kuyena njengakuleya nsizwa. Noma singazi-nje ukuthi uJesu wathini kuyena, uZakewu uyena owaqala ukukhuluma ngokuphana ngemali kwabampofu.  Ngokuqhathaniswa, kwafuneka ukuthi uJesu atshele insizwa engumbusi ukuthi ayiphane ngayo yonke, kungenjalo, izomkhubekisa. Nakuba uZakewu, njengazo zonke izicebi, wayedinga ukuqaphela izihibe zokuceba, kubonakala ukuthi wayelawula ingcebo kangcono kunensizwa engumbusi.

“Kuthe insizwa engumbusi onothile isifulathele uJesu, bamangala abafundi baKhe ngamazwi aKhe athi: “Kulukhuni kangakanani kwabathembele kwingcebo ukungena embusweni kaNkulunkulu!  Bakhuluma omunye komunye bethi: Pho, ubani oyosindiswa?  Manje base bebona isibonelo sobuqiniso bamazwi kaJesu athi: Okungenzeki ebantwini, kuyenzeka kuNkulunkulu. Marko 10:24, 26; Luka 18:27. Babona ukuthi, ngomusa kaNkulunkulu, isicebi singangena embusweni.”—Ellen G. White, The Desire of Ages, p. 555.