---
title:  Umbusi Osemusha Oyisicebi
date:  14/02/2023
---

Asikwazi okuningi ngalensizwa eyisicebi, ngaphandle kokuthi kwakungumuntu omusha, ongumbusi, futhi ecebile. Futhi wayenentshisekelo ngezenkolo. Wayephila kahle, enamandla njengoba kuthiwa weza kuJesu egijima (Marko 10:17). Wayenomdlandla ngokufunda ngokuphathelene nokuphila kwaphakade. Lendaba ibaluleke kakhulu, yaze yabhalwa kuMathewu (19:16-22, Marko (10:17-22), noLuka (18:18-23.

`Funda kuMathewu 19:16-22. Wayesho ukuthini uJesu uma ethi kuyo: “Uma ufuna ukuphelela, hamba uthengise ngempahla yakho, uphe abampofu, khona uzakuba negugu ezulwini; uze ungilandele” (Math. 9:21)? `

UJesu akasho kithina sonke ukuthi asithengise ngakho konke esinakho sinike abampofu. Kodwa kuyabonakala ukuthi imali yayisithixo salensizwa, futhi nakuba impendulo kaJesu ingezwekala sengathi ilukhuni, wayazi ukuthi yilona kuphela ithemba lokusindiswa kwalensizwa.

IBhayibheli lithi yahamba idabukile kakhulu ngoba yayicebe kakhulu, okungubufakazi bokuthi yayikhonze imali kangakanani. Yayiphiwa ukuphila kwaphakade, nethuba lokuba omunye wabafundi bakaJesu (“Woza ungilandele”— uJesu wasebenzisa wona lawo mazwi ngesikhathi ebiza abafundi abayishumi nambili). Kodwa asiphindanga sizwe lutho ngalensizwa.  Yathengisa ngokwaphakade ukuze igcine impahla yayo.

Ukuhweba okubi lokho, akunjalo na? Yisifundo esidabukisayo sokungalandeli ukuzithiba ekuzithokoziseni kwamanje (bheka isifundo sesonto eledlule).  Ukukhetha ngendlela eyakhetha ngayo lensizwa kuyinkohliso ngoba noma ingasinikani ingcebo manje, kungekudala, sonke sizokufa, sibhekane nephakade. Futhi izicebi eziningi zithola ukuthi ingcebo yazo ayiziniki lokho kuthula nenjabulo ebeziyilindele; kanti izikhathi eziningi, kwenzeka okuphikisana nalokho. Kubhalwe imilando yabantu eminingi ngokuthi izicebi eziningi zaziphila impilo engenanjabulo. Empeleni, kuwo wonke umlando obhalwe phansi esinye isibonelo esitshengisa ukuthi ingcebo, iyodwa, ayenelisi kangakanani, sitholakala encwadini yoMshumayeli. Noma yiziphi ezinye izifundo umuntu angazithola lapho, kunephuzu elilodwa eligqamile: imali ayikwazi ukuthenga ukuthula nenjabulo.

`“Ngokuba yilowo nalowo othanda ukusindisa ukuphila kwakhe uyakulahlekelwa yikho; kepha olahlekelwa ngukuphila kwakhe ngenxa yaMi nangenxa yevangeli uyakukusindisa. Ngokuba kuyakumsizani umuntu ukuzuza izwe lonke, alahlekelwe ngukuphila kwakhe, na? Yingabe angakhiphani umuntu, kube yisihlengo sokuphila kwakhe na?” (Marko 8:3537). Kusho ukuthini ukulahlekelwa ukuphila kwakho ngenxa yevangeli?`