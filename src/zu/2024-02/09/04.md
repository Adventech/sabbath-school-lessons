---
title:  ISabatha noMthetho
date:  28/05/2024
---

`Funda iSambulo 14:6, 7; Sambulo 4:11, Genesise 2:1-3; no Eksodusi 20:8-11. Kunakuphi ukuxhumana phakathi kokudalwa, iSabatha, nomthetho kaNkulunkulu na?`

Indalo ikhuluma ngokuba kwethu igugu emehlweni kaNkulunkulu. Asisodwa endalweni—asiyona-nje izinhlayiyana yothuli—kanti futhi asivelanga ngephutha. Ngamanye amazwi, lokho okuvame ukushiwo yisayensi ngokuthi ukuphila kwavelaphi, okuyinto eqhutshekiselwa phambili amaziko ezindaba, kusabalalisa umbono ongahambisani nakancane nokushiwo yiBhayibheli mayelana nokuthi ukuphila kwavela kanjani.

Silapha ngoba uJesu wasidala. Ufanele ukudunyiswa, hhayi kuphela ngoba wasidala, kodwa futhi ngoba wasihlenga. Ukudalwa nokuhlengwa kusenhliziyweni yakho konke ukukhonza kweqiniso. Ngakhoke, iSabatha libalulekile ukuze siqonde icebo losindiso. ISabatha likhuluma ngokunaka koMdali kanye nothando loMhlengi.

Ekupheleni kweviki okwadalwa ngalo, uNkulunkulu waphumula ebuhleni nobukhosi bomhlaba ayewenzile. Futhi waphumula njengesibonelo sethu. ISabatha yikhefu elifika masonto onke lokuthi sidumise Lowo owasidalayo. Uma sikhonza ngeSabatha, sivula izinhliziyo zethu ukwamukela isibusiso esikhethekile asibeka kulolo suku, esingabekwanga kunoma yiluphi olunye usuku.

ISabatha lisikhomba kuMdali owasithanda kangaka, kangangoba akasishiyanga thina siyishiyile injongo ayenayo ngathi.

ISabatha liyisifanekiso saphakade sokuphumula, hhayi ngemisebenzi; ngomusa, hhayi ngokuzama ukusindiswa ngemisebenzi; ngesiqiniseko, hhayi ngokulahlwa; ngokwethembela kuNkulunkulu ukuze sisindiswe, futhi hhayi ngokwethu.  Ukuphumula kweSabatha kwangempela ukuphumula komusa ezingalweni zothando zaLowo owasidalayo, Lowo owasihlengayo, naLowo obuyayo ukuzosilanda.

Isigijimi seSambulo 14, isigijimi sikaNkulunkulu sesikhathi sokugcina emhlabeni, simema abantu ukuba baphumule othandweni lwaKhe nokusinaka kwaKhe iSabatha ngalinye.  Sisimema ukuba sikhumbule Lowo owasidalayo, simnike udumo.  Ukugcina iSabatha futhi kuyikhonco elixhumanisayo phakathi kobumsulwa base-Edeni nenkazimulo yezulu elisha nomhlaba omusha ozayo. Lisikhumbuza ukuthi ngelinye ilanga ubuhle base-Edeni buyobuyiswa.

`AmaSeventh-day Adventist amaningi ake agxekwa ngokuthi azama ukuzitholela ukusindiswa ngemisebenzi, kanti lezo zinsolo zivame ukuhlanganiswa nokugcina kwethu iSabatha. Xoxani ngeSabatha njengophawu lokuhlengwa nokulungisiswa ngokukholwa.  Kungani ukulalela umyalo kaNkulunkulu wokuphumula kwenza abantu bacabange ukuthi sizama ukuzitholela indlela eya ezulwini?`