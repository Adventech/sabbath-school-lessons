---
title:  Ukuma Njalo Komthetho kaNkulunkulu
date:  27/05/2024
---

`Funda kuMathewu 5:17, 18; iHubo 111:7, 8; Mshumayeli 12:13, 14; 1 Johane 5:3; neZaga 28:9. Lezindimana zifundisani mayelana nobudlelwano bomKrestu nomthetho na?`

AmaSeventh-day Adventist alandela ezinyathelweni zabaVuseleli bona ababeqhakambisa ubungcwele bomthetho kaNkulunkulu. Qaphela lobufakazi obunamandla bukaJohn Wesley: “Umthetho wemikhosi owanikezwa nguMose ebantwaneni bakwa-Israyeli, owawuqukethe yonke imiyalo eyayiphathelene nemihlatshelo yakudala nezinkonzo zethempeli, yiwo iNkosi yethu eyeza ukuwuphelisa, iwuchithe ngokuphelele…Kodwa imiyalo eyishumi, emenyezelwa abaprofethi, ayipheliswanga.  Kwakungesiyo inhloso yokufika kwaKhe ukuhoxisa noma iyiphi inxenye yalemiyalo. Lo, umthetho ongeke uze uguqulwe, omi ‘njengofakazi othembekile ezulwini’ ….Lonke izwi lalomthetho liyohlale lisebenza, kubo bonke abantu, nakuyo yonke iminyaka; awencikile ekuhambeni kwesikhathi, akuyi ngendawo, noma yisiphi isimo, kodwa encike phezu kwemvelo kaNkulunkulu nemvelo yomuntu, nobudlelwane babo obungeguquke.”—Upon Our Lord’s Sermon on the Mount, Discourse V, John Wesley’s Sermons: An Anthology  (Nashville, TN: Abington Press, 1991), pp. 208, 209.

`Qhathanisa uEksodusi 34:5-7 namaRoma 7:11, 12; iHubo 19:7-11; iHubo 89:14; neHubo 119:142, 172. Lezindimana zisitshelani ngobudlelwane phakathi komthetho kaNkulunkulu nesimilo sikaNkulunkulu na?`

Njengoba umthetho kaNkulunkulu uyisithombe sesimilo saKhe, isisekelo sombuso waKhe, nesisekelo sokuziphatha kwabantu, uSathane uyawuzonda. “Akekho ungehluleka ukubona lokho uma ithempeli lasemhlabeni laliyisifanekiso noma iphethini yalelo lasezulwini, umthetho ongaphakathi komphongolo emhlabeni wawuyisithombe-ngqo somthetho osemphongolweni ezulwini; nokuthi ukwamukela iqiniso mayelana nethempeli lasezulwini kubandakanya nokuvuma izimfuno zomthetho kaNkulunkulu nokubaluleka kweSabatha lomyalo wesine. Yayilapho imfihlo yokuphikisa ukuchazwa okuhle kweMibhalo okwaveza umsebenzi kaKrestu ethempelini lasezulwini.”—Ellen G. White, The Great Controversy, p. 435.

`Yiziphi izizathu abantu abavame ukuzinikeza uma bethi asisadingi ukugcina iMiyalo eyiShumi?  Ucabanga ukuthi empeleni yini engemuva kwalokho?`