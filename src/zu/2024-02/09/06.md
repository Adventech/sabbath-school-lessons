---
title:  Izigijimi Zezingelosi Ezintathu
date:  30/05/2024
---

KuSambulo 14:7, ingelosi yokuqala imemeza ngezwi elikhulu ithi: “Mesabeni uJehova nimnike inkazimulo, ngokuba ihora lokwahlulela kwaKhe lifikile; nimdumise Yena owenza izulu nomhlaba, ulwandle, nemithombo yamanzi.” Ukunxusa kwezulu ukuthi sitshengise ukwethembeka kwethu okukhulu nokukhonza okusuka enhliziyweni, kuMdali njengoba kuza ukwahlulela nje.

Ingelosi yesibili yamemeza yathi: “Liwile, liwile, iBabiloni elikhulu, eliphuzise izizwe zonke iwayini lolaka lobufebe balo.” (Sambulo 14:8).  IBabiloni limele inkolo yohlubuko, engasivumi isigijimi sengelosi yokuqala, ikhetha ukukhonza kwamanga. Kungakho-nje iSambulo 14:9-11 sixwayisa ngokukhonza “isilo nomfanekiso waso.”

Lapha kukhona ukukhetha okubili okuphikisanayo—ukukhonza uMdali noma ukukhonza isilo. Wonke umuntu emhlabeni uyokwenza isinqumo sakhe sokugcina, esingenakuguqulwa mayelana nokuthi uzokwethembeka kubani—uJesu noma uSathane.

`Funda-iSambulo 14:12. Yiziphi izimpawu ezimbili ezichaza labo abangavumi ukukhonza isilo? Kungani zombili zibaluleke kangaka?`

UNkulunkulu uzokuba nabantu ezinsukwini zokugcina abathembekile kuYena noma bebhekene nokuphikiswa okukhulukazi nokuhlushwa okubuhlungu kunakho konke emlandweni womhlaba. Ngesipho esiwukulunga kukaKrestu, bayophila izimpilo ezigcwaliswe umusa nezokulalela. Ukukhonza uMdali kuphikisana-ngqo nokukhonza isilo, kanti kubonakaliswa ngokugcina imiyalo kaNkulunkulu. Lempi yokugcina ephathelene nokwethembeka kuKrestu noma ukwethembeka kusilo igxile ekukhonzeni, kanti enhliziyweni yalempikiswano enkulu ephakathi kokulunga nobubi, kukhona iSabatha.

Labalandeli bakaKrestu abazinikele, ngeke-nje babe nokukholwa kuphela “ku”Jesu, kodwa futhi bayokuba nokukholwa “kuka”Jesu. Ukukholwa kukaJesu ukukholwa okujulile, okwethembayo, okuzinikele, kangangoba wonke amadimoni esihogo, nazo zonke izilingo ezisemhlabeni ngeke zikwazi ukukunyakazisa. Ukukholwa okwethembayo lapho umuntu engayiboni leyonto ayethembayo, okukholwayo lapho ungasiboni isizathu sokukholwa, nokwethemba lapho kungenzi umqondo. Lokho “kukholwa kukaJesu” kukodwa-nje, kuyisipho esisithola ngokukholwa. Kuzosiweza ngaphesheya kwalesimo esibucayi esiphambi kwethu. Uma sekuqala leso simo, sesibhekana nokunswinywa kwezomnotho, ukushushiswa, ukuboshwa, nokufa uqobo, ukukholwa kukaJesu kuyosithwala kulawo mahora okugcina omhlaba, aze abuye uJesu.

`UNkulunkulu ukulungiselela kanjani ukukholwa kwakho namhlanje ukuze ukwazi ukubhekana nalokho okuzayo?`