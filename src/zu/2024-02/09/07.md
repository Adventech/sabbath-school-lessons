---
title:  Ukujula Nomcabango
date:  31/05/2024
---

“Njengoba kwakungekho bufakazi okubavunayo, abaningi, baphikelela ngokubuza, njengoba benze njalo nakuKrestu nabafundi baKhe, ukuthi: ‘Kungani izikhulu zakithi zingayiqondi lemfundiso yeSabatha, bambalwa abakholwa yilokhu enikukholwayo.  Ngeke kwenzeke ukuthi nina niyibambe ngakho, zonke izifundiswa emhlabeni ziphambukile.’

“Ukuchitha lezo zinkulumo, kwakudingeka ukuthi kucashunwe okushiwo yiBhayibheli nomlando wendlela iNkosi yethu eyasebenza ngayo ngabantu baYo kuyo yonke iminyaka.

“AmaKrestu ezizukulwaneni ezedlule ayegcina usuku lweSonto, ecabanga ukuthi agcina iSabatha leBhayibheli; namanje kukhona amaKrestu aqinisekile kuwo wonke amasonto, okuhlanganisa nelaseRoma, akholwa ngokuqinisekile ukuthi iSonto yilona Sabatha elimiswe nguNkulunkulu. UNkulunkulu uyakwamukela ukuqiniseka kwabo nobuqotho babo. Kodwa uma ukugcinwa kweSonto sekucindezelwa ngokusemthethweni, nomhlaba sewukhanyiselwe maqondana neSabatha leqiniso, lapho-ke noma ubani oyokweqa umyalo kaNkulunkulu, alalele umthetho obekwe yiRoma, uyobe uhlonipha uPhapha ngaphezu kukaNkulunkulu ngaleso senzo. Unika inhlonipho eRoma nalowo mbuso ophoqelela izimiso zaseRoma. Uyobe ukhonza isilo nomfanekiso waso.  Uma-ke abantu benqaba usuku uNkulunkulu athe luyisibonakaliso segunya laKhe, bahloniphe lokho okumiswe yiRoma njengophawu lobukhulu balo, ngaleyo ndlela bazobe bamukela uphawu lokwethembeka eRoma—‘uphawu lwesilo.’ Uma udaba selwenziwe lwacaca ebantwini, bathole ithuba lokukhetha phakathi kwemiyalo kaNkulunkulu nemiyalo yabantu, labo abayoqhubeka ngokweqa umthetho kaNkulunkulu bayokwamukela ‘uphawu lwesilo.’ “—Ellen G. White, The Great Controversy, pp. 455, 449.

**Imibuzo Yokuxoxisana**

`Umhlaba ushintshashintsha ngokushesha, ngendlela emangalisayo. Kudingeke ngani ukuthi sihlale siqaphile ukuze izigameko zezinsuku zokugcina zingasifici singalindele?`

`Ukwazi ngokwahlulela nomthetho kaNkulunkulu kuhambisana kanjani neqiniso lokuthi sisindiswa ngomusa kuphela?`

`Yiziphi izindlela ongafakaza ngazo kulabo abangakuboni ukubaluleka kweSabatha leqiniso, begcina iSonto, usuku lokuqala lweviki?`

`Yiziphi izingozi ezikhona uma kuhlangana ibandla nombuso? Thina njengamaKrestu sifanele ukuziphatha kanjani ngokuqondene noHulumeni na?`