---
title:  'Izinsuku ezingu 2 300 zikaDaniyeli 8:14'
date:  15/05/2024
---

UWilliam Miller waphawula wathi izigameko ezaprofethwa abaprofethi zagcwaliseka njengoba kwakuprofethiwe: iminyaka engu 400 yokudingiswa kwezizukulwane zikaAbrahama, iminyaka engu 40 yokuzula kukaIsrayeli ehlane, iminyaka engu 70 yokuthunjwa kukaIsrayeli, namasonto angu 70 kaDaniyeli, ayabelwe uIsrayeli (Geneise 15:13, Numeri 14:34, Jeremiya 25:11, noDaniyeli 9:24).

`Funda kuMarko 1:15, Galathiya 4:4, namaRoma 5:6. Lezindimana zisitshelani ngohlelo lwesikhathi lukaNkulunkulu ngokufika kokuqala kukaJesu na?`

Uma uMiller wayelokhu efunda iziprofetho, eqhathanisa indimana nendimana, wafika esinqumweni sokuthi uma uNkulunkulu enohlelo lwesikhathi kulo lonke iBhayibheli, nakanjani unalo uhlelo lwasezulwii maqondana nokubuya kweNkosi yethu.

`Funda kuDaniyeli 8:14. Sigameko sini esasizokwenzeka ekupheleni kwezinsuku ezingu 2 300?`

UWillilam Miller wavumelana nombono odumile othi ukuhlanjululwa kwendawo engcwele kusho ukuhlanjululwa komhlaba ngomlilo. Wafunda iBhayibheli ngokukhuthala efuna ukuqonda lesigameko esibaluleke ngendlela emangaza kanje. Wathola ukuxhumana phakathi kukaDaniyeli 8 no Daniyeli 9. KuDaniyeli 8, ingelosi yayalwa ukuba “yenze lomuntu awuqonde umbono” (Daniyeli 8:16). Ekupheleni kwesahluko, okuyiyona nxenye kuphela yawo wonke umbono kaDaniyeli 8 eyasala ayangachazwa (bheka uDaniyeli 8:27) yileyo ephathelene nezinsuku ezingu 2 300. Kamuva, ingelosi yabuyela kuDaniyeli yathi: “Daniyeli, sengiphumile ukukuhlakaniphisa nokukuqondisa: (Daniyeli 9:22; bheka noDaniyeli 9:23, 25-27). Lokhu kwakuzomenza aqonde ngezinsuku ezingu 2 300.

Lokhu sikwazi ngoba, ngemuva kokutshela uDaniyeli ukuthi ‘akaqonde lelizwi, aqonde nombono’ “ (Daniyeli 9:23), amazwi okuqala engelosi athi: “Amasonto angamashumi ayisikhombisa anqunyelwe abantu bakho nomuzi wakho ongcwele” (Daniyeli 9:24). Igama elihunyushwe ngokuthi “anqunyelwe” lisho kona lokho— ukunqunywa. Amasonto angamashumi ayisikhombisa, iminyaka engu 490, izonqunywa. Kodwa izonqunywaphi na?  Umbono wezinsuku ezingu 2 300, ngokusobala iyona kuphela inxenye kaDaniyeli 8 angayiqondanga uDaniyeli, eseyizochazwa yingelosi.

Njengoba-ke ukuqala kwalamasonto angu 70 “ ‘kwakuzokuba ukuphuma komyalo wokwakha futhi iJerusalema’ “ (Daniyeli 9:25), uMiller wabona ukuthi uma engathola lolosuku, uyothola ukuthi amasonto angu 70 aqala nini, ngokunjalo nesiprofetho sezinsuku ezingu 2 300.