---
title:  Isithembiso Sokubuya KwaKhe
date:  12/05/2024
---

AbaVuseleli bamaProtestandi kanye nabahambi abashiya elaseHolland beya eMelika babelangazelele ukubuya kukaJesu. Kubona, ukubuya kukaJesu kwakuyisehlakalo senjabulo ababesibheke ngamehlo abomvu. UJohn Wycliffe wayelindele ukubuya kukaKrestu, njengethemba lebandla. UCalvin wakhulumela bonke abaVuseleli uma ekhuluma ngokubuya ngenkaziumulo kukaKrestu ethi “kuzo zonke izehlakalo, yiso esigqame kakhulu.” Ebantwini abathembekile bakaNkulunkulu, ukubuya kukaKrestu kwakuyinto yokwamukelwa ngazo zombili, hhayi ukwesatshwa.

`Funda kuJohane 14:1-3, 1 Thesalonika 4:13-18, noTitu 2:11-14. Kungani lezindimana zanika ithemba elingaka kumaKrestu eminyakeni na?`

Kulula ukubona ukuthi kungani ukukholelwa ekubuyeni kukaKrestu kwaletha ithemba elingaka, nenjabulo kumaKrestu akholwa yiBhayibheli.  Kukhomba kuleso sikhathi okuyophela ngaso ukugula, ukuhlupheka, nokufa. Kuqede ubumpofu, ukungabi nabulungisa, nencindezelo. Kukhomba phambili lapho kuyophela khona ukulwa, ukuxabana, nezimpi. Kusho umhlaba ozayo wokuthula, injabulo, nobudlelwane obungapheli noKrestu nabasindisiwe bayo yonke iminyaka kuze kube phakade.

“Ukubuya kweNkosi kwakulokhu kuyithemba labalandeli baYo beqiniso kuyo yonke iminyaka. Isithembiso sokugcina soMsindisi entabeni yemiNqumo esithi uyobuya futhi, sakhanyisa ikusasa labafundi baKhe, sagcwalisa izinhliziyo zabo ngenjabulo nethemba elalingeke licinywe usizi noma izilingo.  Phakathi kokuhlupheka nokuhlukunyezwa, ‘ukuqhamuka kukaNkulunkulu omkhulu noMsindisi wethu uJesu Krestu’ kwakuyilona ithemba elibusisiwe. Ngesikhathi abazalwane baseThesalonika begcwele ukudabuka ngokubona kushona abathandiweyo babo, ababekade benethemba lokuphila baze babone ukubuya kweNkosi, uPawulu, okunguyena owayebafundisa, wabakhomba ovukweni oluzokwenzeka ekubuyeni kukaKrestu. Ngaleso sikhathi abafileyo bayovuka, bese behlwithwa kanye nabaphilayo ukuhlangabeza iNkosi emafwini. ‘Kanjalo-ke, siyokuba neNkosi kuze kube phakade. Ngakhoke duduzanani ngalamazwi.’  1 Thesalonika 4:16-18.”—Ellen G. White, The Great Controversy, p. 302.

`Kungani ukubuya kukaJesu kubaluleke kangaka enkolweni yethu? Kakhulukazi njengoba sazi ukuthi abafileyo balele, (bheka isifundo 10), kungani lemfundiso igqame kangaka? Kungani ngaphandle kwayo, njengoba esho uPawulu, besingaba abangenalo ithemba na (bheka 1 Korinte 15:15-18)?`