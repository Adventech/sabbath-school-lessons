---
title:  Ukwethembeka Phakathi Kwezinhlupho
date:  09/04/2024
---

Kuyo yonke iminyaka yokuqala yobuKrestu, ibandla lobuKrestu lakhula ngesivinini, yize babeboshwa, behlushwa, behlukunyezwa.  Amakholwa athembekile, azinikele ngokuphelele kuKrestu, egcwele uMoya oNgcwele, amemezela iZwi laKhe ngamandla; kwaguqulwa izimpilo zabantu, kwaphenduka izinkulungwane ngezinkulungwane.

`Funda iZenzo 2:41; iZenzo 4:4, 31; iZenzo 5:42; neZenzo 8:1-8. Lezindimana zisifundisani ngezinselelo ezazibhekene nebandla leTestamente Elisha, nokuthi kungani lakhula ngesivinini esingaka?`

Abafundi babebhekene nokwesatshiswa (iZenzo 4:17), ukuboshwa (iZenzo 5:17, 18), ukuhlushwa (iZenzo 8:1), kanye nokufa uqobo (iZenzo 7:59, iZenzo 12:2), kodwa ngamandla oMoya oNgcwele, bamemezela uKrestu ovusiweyo ngesibindi, kwanda amabandla kulo lonke elaseJudiya, eGalile, neSamariya (iZenzo 9:31).

Izinsika zehayidesi zazanyazanyiswa. Amaketanga kaSathane anqanyulwa. Izinkolelo zobuhedeni zavuthuluka phambi kwamandla kaKrestu owavuswayo.  Ivangeli lanqoba yize libhekene nokuphikiswa okunamandla. Abafundi babengasacashile egumbini eliphezulu. Ukwesaba kwabaleka njengesithunzi esisithelayo.

Kunalokho, ukukholwa kwagcwala ezinhliziyweni zabafundi. Ukubona kanye-nje iNkosi yabo eyavuswayo, kwaguqula izimpilo zabo.  UJesu wabanika isizathu esisha sokuphila. Akabanikanga-nje kuphela uthumo olukhulu (Marko 16:15), kodwa futhi nesithembiso esikhulu esithi: “ ‘Kodwa niyakwamukela amandla uma uMoya oNgcwele esefikile phezu kwenu, nibe ngofakazi baMi eJerusalema, nakulo lonke iJudiya, neSamariya, nasemikhawulweni yomhlaba’ “ (iZenzo 1:8).

Ivangeli lafinyelela ezindaweni ezifihlakele zomhlaba (Kolose 1:23). Nakuba umfundi wokugcina, uJohane, wafa ekupheleni kukanyakakhulu wokuqala. Abanye bathatha ubhaqa lweqiniso, bamemezela uKrestu ophilayo. U-Pliny, umbusi wasifundazwe samaRoma saseBithiniya, ogwini olungasenyakatho eTurkey, wabhalela inkosi uTrajan ngabo A.D. 110.  Amazwi kaPliny abalulekile ngoba kwase kucishe kube iminyaka engu 80 ngemuva kokubethelwa kukaJesu. UPliny wachaza ukuthethwa kwamacala nokubulawa kwamaKrestu ayebandanyeka kukho. Uthi: “abantu abaningi beminyaka eyehlukene, abesilisa nabesifazane, basengcupheni ngenxa yokusolwa, futhi lokhu kusazoqhubeka. Ukuthathelana kwalenkolelo-ze (esho ubuKrestu) kwandile, hhayi kuphela emadolobheni amakhulu, kodwa nasemakhaya.”—Henry Bettenson, Document of the Christian Church (New York: Oxford University Press, 2011), p. 4.

Naphezu kokuhlasela kwesihluku kukaSathane, ibandla lobuKrestu lakhula nngokushesha.

`Yini esingayifunda ebandleni lokuqala, leyo engasisiza thina bandla lesikhathi sokugcina?`