---
title:  Ofakazi Ababili Bayabulawa
date:  07/05/2024
---

`Funda iSambulo 11:7-9.  Sikhumbula njalo ukuthi ulimi olusetshenzisiwe olwezifanekiso, lezindimana ziprofetha ukuthi yini eyokwenzeka kofakazi ababili bakaNkulunkulu, iTestamente eliDala neTestamente eliSha na?`

Ngo A.D. 538, umbuso waseRoma owawungakakholwa, wabhidlika.  UJustinian, umbusi waseRoma, wanikela igunya lezindaba zombusazwe, zomasipala, nezenkolo kuPhapha uVigillis. Kwaba ukuqala kwesikhathi eside sokubusa kwebandla. Saqhubeka kwaze kwaba ngu A.D. 1798. Umholi wempi yaseFrance, uGeneral Berthier, ethunywa nguNapoleon, wangena ngenkani eRoma ngoNhlolanja 10, 1798. UPhapha uPius VI wathunjwa, wayiswa eFrance, lapho wafela khona.  Lolusuku kwaba yisiphelo esasiprofethiwe segunya lebandla lamaRoma, izinsuku noma iminyaka engu 1 260 njengoba kushiwo kuDaniyelo nakuSambulo (bheka isigaba sayizolo).

Ukubonakaliswa okunjalo kweqiniso lesiprofetho seBhayibheli! UDaniyeli, ebhala eminyakeni engaphezu kuka 500 ngaphambi kokuzalwa kukaKrestu, washaya emhloleni eprofetha izigigaba zeminyaka engu 2 300 eyayizolandela.  Ngempela singazethemba iziprofetho eziseBhayibhelini.  Okwamanje, njengoba konke lokhu kwenzeka, iqiniso levangeli lagcineka liphila ngenxa yofakazi beZwi. Kodwa kwavela izingqinamba ezingaphezu kwalokho, ziphonsela iqiniso leBhayibheli inselele. Isilo esakhuphuka emgodini ongenamkhawulo (kwa lasha), uSathane, salwa neBhayibheli.  Saqala ukuhlasela kabusha igunya leBhayibheli ngokusebenzisa uvukelo-mbuso lwamaFrench (French Revolution) okwaqala ngo 1789.

Ngesikhathi seFrench Revolution, uhulumeni wamemezela ngokusemthethweni ukuthi umqondo iyona inkolo eyesekelwa ngumbuso, nephika uNkulunkulu, ngenhloso yokuthatha isikhundla senkolo yobuKrestu. Ngo Lwezi 10, 1793, kwenziwa idili lokugubha umqondo ezweni lonke.  Izindlu zamasonto zaguqulwa zaba amathempeli alenkolo entsha yomqondo, kwabekwa owesifazane ophilayo ukuba abe yisithixokazi senkolo yokucabanga. AmaBhayibheli ashiswa emigaqweni. Kwamenyezelwa ukuthi uNkulunkulu into engekho, ukufa kwathiwa ubuthongo obunganqamuki. USathane wayesebenza ngabantu abangenaye uNkulunkulu ukubulala ofakazi ababili bakaNkulunkulu.  Izidumbu zabo zaziyokusala ezitaladini zomuzi omkhulu othiwa ngokomoya iSodoma neGibithe lapho kwabethelwa khona neNkosi yethu” (Sambulo 11:8)

IGibithe kwakuyisizwe esinonkulunkulu abaningi, esiphika uNkulunkulu weqiniso (Eksodusi 5:2). Isodoma imele ukukhohlakala. Ngesikhathi seFrench Revolution, ofakazi ababili bakaNkulunkulu—iTestamente eliDala neliSha—basala befile ngenxa yokungakholwa kuNkulunkulu kanye nokukhohlakala okwakwandile njengoba umthetho wawungasekho, negazi lichitheka kalula.

ISambulo 11:9 sithi imizimba yofakazi ababili bakaNkulunkulu iyosala idindilizile “izinsuku ezintathu nenxenye, okusho izinsuku zesiprofetho ezimele iminyaka emithathu nenxenye. Ukuphika uNkulunkulu kwakufike ngamandla ngesikhathi seFrench Revolution, iminyaka emithathu nenxenye.  Leso sikhathi saqala ngoLwezi 26, 1793, mhla kukhishwa umyalo eParis, odingisa inkolo, kuye kuNhlangulana 17, 1797, lapho uhulumeni wamaFrench esusa imithetho ecindezelayo yenkolo.