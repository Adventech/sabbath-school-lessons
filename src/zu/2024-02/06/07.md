---
title:  Ukujula Nomcabango
date:  10/05/2024
---

“Ngesikhathi iBhayibheli lidingiswe abasemagunyeni kwezenkolo nasembusweni; ubufakazi balo buphendukezelwe, kwenziwa yonke imizamo abantu namadimoni abanganyenza ukususa izingqondo zabantu kulona; lapho ababenesibindi sokumemezela amaqiniso alo babezingelwa, bekhashelwa, behlukunyezwa, befakwa emajele ayimigede, bebulawela inkolo yabo, noma bephoqeleka ukubalekela ezintabeni, nasemihumeni—kulapho-ke ofakazi abathembekile babeprofetha bembethe ingubo yamasaka. Kodwa baqhubeka nobufakazi babo kuyo yonke leminyaka engu 1 260. Ngezikhathi zobumnyama, kwakukhona abantu abathembekile abathanda iZwi likaNkulunkulu, benesikhwele ngodumo lwaKhe. Lezinceku ezethembekile zaphiwa ukuhlakanipha, amandla, negunya lokumemezela iqiniso laKhe ngaso sonke lesikhathi.”—Ellen G. White, The Great Controversy, pp. 267, 268.

“Ngesikhathi elaseFrance lenqaba uNkulunkulu eshashalazini, labekela iBhayibheli eceleni, abantu ababi nemimoya yobumnyama bajabula ngokufezeka kwesifiso sabo sakudala—umbuso okhululekile ekuboshweni umthetho kaNkulunkulu…Ingxenye enkulu kaMoya kaNkulunkulu okhalimayo, ovimbela amandla kaSathane esihluku, yayisusiwe, kwathi lowo othokoziswa ukubona ukuhlupheka kwabantu, wavunyelwa ukwenza intando yakhe.  Labo ababekhethe indlela yohlubuko bazithola sebevuna izithelo zalokho, izwe laze lagcwala ukwephulwa komthetho esingeke sikwazi nokukubhala la.  Kwezwakala isikhalo sivela ezifundazweni nasemadolobheni abhujisiwe—isikhalo somunyu. ElaseFrance lalinyakaziswe sengathi kungukuzamazama komhlaba. Inkolo, umthetho, ezasekuhlaleni, umndeni, umbuso, nebandla—konke kwadicilelwa phansi yisandla esasiphakanyiselwe ukuphikisana nomthetho kaNkulunkulu.”— The Great Controversy, p. 286.

“Ngaphandle kokuthi ibandla lilandele ukuhlakanipha kukaNkulunkulu, lamukele yonke imisebe yokukhanya, lenze konke elembulelwe kona, izinga lenkolo lizokwehla, kube ukugcina izinkonzo-nje okungasho lutho, umoya wokukhonza weqiniso unyamalale.”—The Great Controversy, p. 316.

**Imibuzo Yokuxoxisana**

`Isimo sempikiswano enkulu sibonakala kanjani ngeFrench Revolution?`

`Ngesikhathi omunye umuntu enza iphuzu lokuthi akekho uNkulunkulu, wabhala wathi “sikhululekile ukuzenzela eyethu imigomo nokweqa noma iyiphi imingcele yokucabanga singabheki izixwayiso ezithi: “akungenwa lapha.” Kungani lamazwi athi “ngaphandle kokubheka isixwayiso esithi akungenwa lapha” ekhuluma nesisusa sabaningi sokwala uNkulunkulu? Umqondo onjalo ungakuchaza kanjani okunye kwalokho okwenzeka ngeFrench revolution?`

`Ubaluleke ngani umbono kaJohane wethempeli ngokuqondene nezigigaba zokugcina?`