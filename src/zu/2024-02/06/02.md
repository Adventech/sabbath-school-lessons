---
title:  Ofakazi Ababili
date:  05/05/2024
---

`Funda iSambulo 11:3-6. Enza uhlu lwezimpawu ezinhlanu ozitholayo kulezindimana, ezichaza ofakazi ababili.`

KuZakariya 4, umprofethi wabona izihlahla ezimbili zomnqumo zimi ngapha nangapha kothi lwezibani lwegolide—sona leso sifanekiso esisithola kuSambulo 11. UZakariya utshelwa ukuthi lokhu kumele “‘abagcotshiweyo ababili abemi ngaseNkosini yomhlaba wonke’ “ (Zakariya 4:14). Izihlahla zomnqumo zifaka amafutha othini lwezibani ukuze luqhubeke lukhanyise. Sikhumbula okwabhalwa ngumhlabeleli: “IZwi laKho liyisibani ezinyaweni zami, nokukhanya endleleni yami” (iHubo 119:1-5). Amafutha amele uMoya oNgcwele (Zakariya 4:2, 6). Umbono kaJohane kuSambulo 11 uchaza iZwi likaNkulunkulu elimenyezelwa ngamandla kaMoya oNgcwele ukukhanyisela izwe.

Labofakazi ababili bayakwazi ukuprofetha, benze nokuthi ingani imvula kuze kube yisikhathi abasishilo; bakwazi ukuguqula amanzi abe yigazi, behlisele izinhlupho emhlabeni. Ngezwi likaNkulunkulu, uEliya wathi ngeke line kwaIsrayeli, umthandazo wakhe waphendulwa ngokuthi lingani iminyaka emithathu nenxenye (Jakobe 5:17). Wabuye wathandaza kuNkulunkulu, laphinda lana ngemuva kokuthi abaprofethi bamanga bakaBhali behlulekile ukunqamula isomiso (1 AmaKhosi 17, 18). UMosi, ngeZwi likaNkulunkulu, wehlisela izinhlobonhlobo zezinhlupho phezu kwabaseGibhithe, okuhlanganisa nokuguqula amanzi abe yigazi, ngoba uFaro wayengavumi ukukhulula abantu bakaNkulunkulu (Eksodusi 7).

Labo abafuna ukonakalisa iBhayibheli bayoshiswa umlilo ophuma emilonyeni yabo. UNkulunkulu uthi: “Ngokuba nikhuluma lelizwi, bhekani, ngiyakwenza amazwi ami abe ngumlilo emlonyeni wakho, nalaba bantu babe yizinkuni, ubandle’ “ (Jeremiya 5:14). IZwi likaNkulunkulu limemezela ukwahlulela kubo bonke abalenqabayo.  Izwi laKhe linjongomlilo emlonyeni.

KuJohane 5:39, uJesu uthi iTestamente eliDala lifakaza ngaYe.  Uphinde athi ivangeli liyoshunyayelwa “kube ubufakazi” emhlabeni (Mathewu 24:14), kanti iTestamente eliSha lihlangene neliDala, liyisisekelo salobo bufakazi.  Igama elinomsuka ofanayo (Martys) negama elisho okufanayo nokuthi “ufakazi” elisetshenziswe kulezindimana ezimbili, liyabonakala kuSambulo 11:3.

Bangobani labofakazi ababili? Uma sibuka lamaphuzu eBhayibheli, nezimpawu ezinikwe kuSambulo 11, singafinyelela ekuthini ofakazi ababili yiTestamente eliDala neliSha, aletha ukukhanya kukaNkulunkulu neqiniso emhlabeni.

`AmaKrestu amaningi namhlanje alibukela phansi iTestamente eliDala, bethi alisasebenzi nokuthi alidingeki ngoba sineTestamente eliSha. Yini eyenza lowo mcabango ube yiphutha elingaka?`