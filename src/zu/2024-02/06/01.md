---
title:  Ofakazi Ababili
date:  04/05/2024
---

### Kuleliviki Funda ku
Sambulo 11:3-6; Zekariya 4:14; Sambulo 12:5, 6, 14, 15; Daniyeli 7:25; Isaya 54:17, iHubo 119:89; Sambulo 11:15-18.

> <p>Indimana Yekhanda</p>
> “Utshani buyabuna, imbali iyavuthuluka, kepha izwi likaNkulunkulu wethu limi kuze kube phakade” (Isaya 40:8).

Eminyakeni, iZwi likaNkulunkulu nalo lake lalulazwa, laphikwa.  Lake laboshelwa ngeketanga ezigodlweni zamaRoma, lashiswa esidlangalaleni, ladatshulwa izicucu. Abakholwa yilo babenziwa inhlekisa, bebhinqwa, beboshwa, baze babulawe nokubulawa.  Kukho konke lokho, iZwi likaNklunkulu lanqoba.

Ibandla lasendulo lahlupha amaKrestu akholwa eBhayibhelini. Kodwa, iZwi likaNkulunkulu lakhanyisa ebumnyameni. Ukucindezelwa nokuhlushwa akukuvimbanga ukumenyezelwa kweZwi likaNkulunkulu.  Ngesikhathi umhumushi weBhayibheli lesiNgisi, uWilliam Tyndale wayequliswa icala ngenxa yokukholwa kwakhe, wabuzwa ukuthi ubani owayemsiza kakhulu ekusabalaliseni iZwi likaNkulunkulu. Wacabanga ngalombuzo, wase ephundula ethi: “UMbhishobhi waseDurham.” Izimantshi zethuka.

UTyndale wathi, ngesinye isikhathi uMbhishobhi wathenga amaBhayibheli amaningana esihumusho sakhe, wawashisa esidlangalaleni. Wayengazi uMbhishobhi ngaleso sikhathi ukuthi ngokwenza lokho wayeqhubekisela phambili ukushunyayelwa kweqiniso.  Wayewathenge ngentengo ephakeme lamaBhayibheli unokwejwayelekile.  Ngaleyo mali engako, uTyndale wakwazi ukushicilela amanye amaBhayibheli amaningi kunalawo ashiswayo.  Iqiniso noma linyethelelwe phansi, liyavuka izikhathi ngezikhathi, likhanye ngenkazimulo.

Kuleliviki sizohlola ukunye ukuhlaselwa kweBhayibheli nenkolo yobuKrestu okunesihluku esikhulu. Ngesikhathi sovukelo-mbuso eFrance (French Revolution), kwageleza igazi emigaqweni yasezweni.  Umshini wokunquma abantu wawumiswe eshashalazini eParis, kwanqunywa izinkulungwane zabantu. Ukuphika uNkulunkulu kwaba iyona inkolo yombuso.  Noma kunjalo, ubufakazi beZwi likaNkulunkulu babungeke buthuliswe.

_*Funda isifundo saleliviki, esithathelwe kwizahluko 12-17 zencwadi i-Great Controversy, ukulungisela iSabatha lika uNhlaba 11._