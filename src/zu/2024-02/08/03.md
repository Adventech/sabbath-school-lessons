---
title:  KwiNgcwele-ngcwele
date:  20/05/2024
---

`Funda kuLevitikusi 16:21, 29-34; Levitikusi 23:26-32; namaHeberu 9:23-28. Lwalubaluleke ngani usuku lokubuyisana kwaIsrayeli wasendulo na?`

Abapristi babezenza ngazo zonke izinsuku zonyaka izinkonzo zetabernakele, kodwa ngosuku lokubuyisana, olubizwa ngesiHeberu ngokuthi i-Yom Kippur, amehlo kaIsrayeli wonke ayebheka etabernakeleni. ULevitikusi 16 no 23 banika imiyalelo ecacile ngokuphathelene nosuku lokubuyisana. Wonke umsebenzi ojwayelekile kwakufuneka ukhawuke. Wonke umuntu kwakufuneka azile ukudla. Ngesikhathi umpristi omkhulu engena phambi kukaNkulunkulu ngenxa yabantu, endaweni engcwele-ngcwele, abantu babehlola izinhliziyo zabo. Befuna uNkulunkulu ngokuzithoba nokuvuma izono.

Yilowo nalowo owayengazihlolisisanga ngosuku lokubuyisana, wayenqunywa, angabe esaba omunye wesizwe esikhethiweyo (Lev. 23:27, 29). Ngosuku lokubuyisana, umpristi omkhulu wayengena negazi lembuzi kaNkulunkulu etabernakeleni, kuthi eselifafazile phezu kwesihlalo somusa, alininde ezimpondweni ze-altare legolide ne-altare lethusi, ehlanza ngokuphelele lonke itabernakele.  Uma esewuqedile umsebenzi wokubuyisana, umpristi omkhulu wayebeka izandla zakhe phezu kwembuzi ephilayo, avume izono zikaIsrayeli. Bese iholwa ukuya ehlane, yehlukaniswe nekamu ngokwaphakade (Lev. 16:20-22).

Igazi lalichelwa etabernakeleni ezinkonzweni zansuku zonke, ukutshengisa ukubhalwa kwesono (Jer. 17:1) nokuthi uNkulunkulu ukuthathela phezu kwakhe ukucishwa kwaso ekugcineni.  Manje-ke, ngosuku lokubuyisana, isono sasisuswa kulo itabernakele, sibekwe ekhanda lembuzi ka-Azazeli, emele uSathane, okutshengisa ukuthi uyena umqambi walenkinga yesono.

Lembuzi yayiholwa iyiswe kude ehlane, ukuze uma sekuqedwe umsebenzi wokubuyisana, uNkulunkulu abe netabernakele elimsulwa nabantu abamsulwa. Etabernakele lasezulwini, uKrestu usenzela umsebenzi, okokuqala, endaweni engcwele, okwalandelwa yindawo engcwele-ngcwele kusukela ngo 1844, ekupheleni kwezinsuku ezingu 2 300.

Siyophumelela kulokhu kwahlulelwa okukhulu ngenxa kaJesu, owathatha indawo yethu.  Ngokusho kuka Ellen G. White, “silungisiswa ngokulunga kwaKhe, thina esingenasabelo kukho.”—The Desire of Ages, p. 25. Njengomphumela walokhu kulunga okubalelwa kithina, sigocagoca imiphefumulo yethu, okusho ukufulathela isono. Lokho kusho ukuthi asihlezi ngokuthokomala esonweni, futhi asisithalalisi isono, singabambelele nasezonweni esizithandayo, kodwa siyakhula emseni, siphila impilo yobungcwele.

`Lusho ukuthini usuku lokubuyisana ezimpilweni zethu namhlanje?  Luwenza kanjani umehluko endleleni esiphila ngayo?`