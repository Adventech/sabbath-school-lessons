---
title:  Itabernakele Lasezulwini
date:  19/05/2024
---

`Funda kuEksodusi 25:8, 9, 40, namaHeberu 8:1-6. Yimaphi amatabernakele amabili okukhulunywa ngawo kulezindimana?`

Njengoba abazalwane ababelindele ukubuya kweNkosi babefundisisa iMibhalo ezinyangeni ezilandela u 1844, babona ukuthi kunamathempeli amabili okukhulunywa ngawo eBhayibhelini—elakhiwa nguMose, nelangempela elisezulwini. EBhayibhelini, igama elithi “itabernakele,” njengoba lisetshenziswe eBhayibhelini, lisho (i) itabernakele elakhiwa nguMose njengesifanekiso sokusezulwini; (ii) itabernakele langempela elisezulwini, okwakukhomba kulo leli lasemhlabeni. Ngokufa kukaKrestu, izinkonzo ezazikhomba kuYe, zaphelelwa yisikhathi. Itabernakele langempela elisezulwini yitabernakele lesivumelwano esisha.  Futni njengoba isiprofetho sikaDaniyeli 8:14 sigcwaliseka ngalesikhathi, itabernakele esikhomba kulo kumelwe kube yitabernakele lesivumelwano esisha.

“Ekupheleni kwezinsuku ezingu 2 300 ngo 1844, kwase kungamakhulu eminyaka lingekho itabernakele emhlabeni. Kanjalo-ke, isiprofetho esithi: ‘Kuyoze kube yizinsuku eziyizinkulungwane ezimbili namakhulu amathathu; bese ihlanjululwa indlu engcwele,’ ngokungangabazeki, sikhomba kwitabernakele lasezulwini.”—Ellen G. White, The Great Controversy, p. 417.

Itabernakele lasehlane laliyisifanekiso salelo elisezulwini. Izinkonzo zetabernakele lasemhlabeni zazikhomba icebo likaNkulunkulu losindiso. Wonke umhlatshelo owawushiswa lapho wawumele umhlatshelo kaJesu esiphambanweni saseKhalvari (bheka kuJohane 1:29). Ngenxa yomhlatshelo kaKrestu, sikhululiwe ekulahlweni yisono. Intethelelo eyethu. Icala lethu lisusiwe uma samukela umhlatshelo uJesu awenza ngenxa yethu, sivuma nezono zethu (1 Johane 1:9). UJesu akagcini ngokuba yiWundlu elasifela, kodwa futhi unguMpristi osiphilelayo.

AmaHeberu 7:25 ayachaza: “Ngakhoke unamandla okusindisa ngokupheleleyo abeza kuNkulunkulu ngaYe, lokhu ephilela njalo ukubamela.” Ususa icala lesono, asisindise emandleni esono (Roma 8:1-4; 2 Korinte 5:21). Umsebenzi kaJesu etabernakele lasezulwini wenzelwa thina. Ngenxa yokusimela kwaKhe, amandla esono phezu kwethu anqanyuliwe.

Asisekho ebugqilini bemvelo yethu yokona. Sikhululiwe ngoKrestu: sikhululwe ekulahlweni yisono, nasekulawulweni yiso. Uma sibambelela kuKrestu ngokukholwa, sinesiqiniseko sokusindiswa.

`Kusho ukuthini kuwena ukuthi uJesu usezulwini, ekumele, okusho ukuthi uyakuncengela lapho? Kungani udinga uMncengeli? Kungani leliqiniso liyizindaba ezimnandi?`