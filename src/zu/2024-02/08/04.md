---
title:  Kufikile Ukwahlulela
date:  21/05/2024
---

`Qhathanisa uDaniyeli 7:9, 10 neSambulo 14:6, 7. Yikuphi okufanayo kulezicaphuno zombili na?`

Ukwahlulela yisihloko esigqamile kulo lonke iBhayibheli.  “Ngokuba uNkulunkulu uyakuyisa yonke imisebenzi ekwahlulelweni, kanye nakho konke okufihliweyo, noma kuhle noma kubi” (Mshumayeli 12:14). UJesu wakhomba abalaleli baKhe phambili esikhathini sokwahlulela, lapho “amazwi onke ayize abawakhulumayo abantu bayakuzilanda ngawo ngosuku lokwahlulelwa” (Mathewu 12:36). UMphostoli uPawulu wenezela wathi: iNkosi iyakuveza ekukhanyeni okufihlakeleyo kobumnyama, iveze obala izizindlo zezinhliziyo” (1 Korinte 4:5). Ingelosi yathi kuJohane: “Ihora lokwahlulela kwaKhe (uNkulunkulu) selifikile” (Sambulo 14:7).

`Funda iSambulo 22:10-12. Uma uJesu esebuya, bayobe bebhekene nani bonke abantu na?  Yisiphi isimemezelo esicacile esenziwa kuJohane?`

Njengoba uKrestu eza ukunikeza ngemivuzo yokugcina, kumelwe kube khona ukwahlulela ngaphambi kwalokho, ukusho ukuthi obani abayothol miphi imivuzo ekufikeni kwaKhe. Uma esebuya uKrestu, alikho ithuba lesibili. Wonke umuntu uyobe ethole ulwazi olwanele lokwenza isinqumo sakhe sokugcina esingeke saguqulwa, ukwamukela noma ukuphika uKrestu.

`Funda kuMathewu 25:1-13.  Kungani uJesu eziphatha ngokwehlukana okungaka lezixuku ezimbili zabakholwayo na?`

“Uma usuqediwe umsebenzi wokuhlolwa kwezincwadi, uma izindaba zalabo ababelokhu bezibiza ngabalandeli bakaKrestu sezihlolisisiwe, kwaqedwa ngazo, kulapho-ke umusa uyovalwa khona, ngaleso sikhathi kuphela. Umnyango womusa uyovalwa.  Kanjalo, ngomusho owodwa-nje omfishane othi ‘Lezo ezazikulungele zangena phakathi naYe emshadweni; wavalwa umnyango,’ sithathwa siyiswe ekusebenzeni kokugcina kukaJesu, kuleso sikhathi lapho umsebenzi omkhulu wokusindiswa komuntu uyobe usuqediwe.”—Ellen G. White, The Great Controversy, p. 428.

Asidingi ukukwesaba ukwahlulela. Ngenxa kaKrestu, intethelelo ingeyethu, ukukhululeka ecaleni, okwethu, amandla okuphila izimpilo ezimsulwa, awethu, nokunqoba ekugcineni, okwethu.