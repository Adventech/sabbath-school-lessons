---
title:  'Abalozi Ezinsukwini Zokugcina: Isigaba 1'
date:  05/06/2024
---

`Funda kuMathewu 24:5, 11, 24; 2 Thesalonika 2:7-9; Sambulo 13:13, 14; neSambulo 16:13, 14. Izinkohliso ezinjani abantu abayobhekana nazo ezinsukwini zokugcina na?`

USathane uzosebenzisa “izibonakaliso nezimangaliso” nemilingo ethathekisayo ukukhohlisa izixuku masinyane-nje ngaphambi kokubuya kukaJesu. Ephawula ngamandla emimoya yamadimoni okukhohlisa, uAngel Rodriguez uthi: “Amandla awo okunxenxa awekho esigijimini sabo, kodwa asezibonakalisweni nemilingo. Benza izibonakaliso, ngaleyo ndlela bafinyelele kalula emizweni yabantu kunasekucabangeni kwabo. Lokho-nje ukuthi lezibonakaliso zenziwa amadimoni, kutshengisa ukuthi lokho okuhlanganisa isigijimi samadimoni amathathu [udrako, isilo, nomprofethi wamanga] kunamadlozi phakathi—akusiye uNkulunkulu umthombo wabo. Njengoba lempi yasemkhathini isondela ekupheleni, kuzongena amandla amadimoni ezimpilweni zabantu ngendlela engakaze ibonwe. Umsebenzi wabalozi, owakhelwe phezu kwesisekelo sokuthi umphefumulo awufi, uyocishe uthumbe wonke umhlaba.”—“The Closing of the Cosmic Conflict: Role of the Three Angels’ Messages,” unpublished manuscript, p. 6.

`Kungani kuyingozi ukwethemba imizwa yethu na? Imizwa idlala yiphi indima, noma inhle noma imbi, ekukholweni kwethu? USathane angenza kanjani ukuthi eqe ukucabanga kwethu, avele aqonde emizweni?`

“USathane kudala elungisela umzamo wakhe wokugcina wokukhohlisa umhlaba….kancane, kancane, ulokhu elungisa indlela yenkohliso yakhe enkulukazi ngokwandisa ezobulozi. Akakafinyeleli lapho efuna ukuya khona; kodwa uzofinyelela kulesikhathi esisasele….Ngaphandle kwalabo abagcinwe ngamandla kaNkulunkulu, ngokukholwa yizwi laKhe, wonke umhlaba uyokhohliseka. Abantu basebuthongweni, becabanga ukuthi baphephile, kodwa bayophaphanyiswa ukuthululwa kolaka lukaNkulunkulu.”—Ellen G. White, The Great Controversy, pp. 561, 562. Ukuphepha kwethu okuphelele kukuJesu neZwi laKhe.

Akusiyo into elukhuni ukubona indlela izigidi zabantu abangasiqondi isimo sabafileyo abayolahlekiswa ngayo yinkohliso ethi abafileyo bayaphila ngemuva kokufa kwabo.

`Namanje-nje, yiziphi izinkohliso ezivamile abavikeleke kuzo labo abaqondayo ukuthi abafileyo balele`