---
title:  'Abalozi Ezinsukwini Zokugcina: Isigaba 2'
date:  06/06/2024
---

Ithemba lethu lokusindiswa ligxile kuKrestu. Izandla zaKhe ezinegazi ziyasiqhweba ukuthi samukele umhlatshelo esawenzelwa ngesihle, owambiza intengo enkulu. Masinyane uKrestu uzobuya ukuzothatha abaKhe. UTitu 2:13 ubiza ukubuya kukaKrestu nge”themba elibusisekile.”

Umgomo kaSathane ukushabalalisa lelithemba. Uzokwenza imilingo, izibonakaliso, nezimanga, noma yini, futhi yonke into engadonsela abantu kude neqiniso leBhayibheli nokusindiswa kuKrestu.

“Nakhu ukubekezela kwabangcwele; abagcina imiyalo kaNkulunkulu nokukholwa kukaJesu”(Sambulo 14:12, NKJV). Emzabalazweni wokugcina, uSathane uzokwenza konke angakwenza ukuvimbela abantu ukugcina “imiyalo kaNkulunkulu” noma “ukuba nokukholwa kukaJesu,” noma kokubili lokhu.  Kungakho sidinga ukuqaphela noma iyiphi imfundiso ezosisusa kulezimpawu zensali, noma ngabe zihambisana nezibonakliso, izimanga, nemilingo.

`Funda kuMathewu 24:23-27; 2 Korinte 11:13, 14; naku 2 Thesalonika 2:9-12. Lezi ndimana zisitshelani ngamandla kaSathane okukhohlisa nendlela asebenza ngayo?`

Emizuzwini yokugcina yesikhathi, uSathane uyokwenza inkohliso yakhe yokugcina: “Kuyovela izibonakaliso ezesabekayo zemimoya emazulwini, njengophawu lwamandla amadimoni enza izimangaliso. Imimoya yamadimoni izoya emakhosini omhlaba nasemhlabeni wonke, ukubaqinisa enkohlisweni, ibanxenxe ukuthi bahlangane noSathane emzabalazweni wakhe wokugcina ukulwa nombuso wezulu.  Ngokusebenza kwalemimoya, ababusi noquqaba lwabantu, bonke bayodukiswa. Kuyovuka abantu bezibiza ngoKrestu uqobo, bezithathela phezu kwabo igama nokukhonzwa okungokoMsindisi womhlaba kuphela. Bayokwenza imilingo yezimangaliso yokuphilisa, bathi baboniswe yizulu ukuthi baphikisane nobufakazi beBhayibheli.

“Njengesenzo esiyisicoco senkohliso yakhe, uSathane uqobo lwakhe uyozenza uKrestu. Ibandla kudala lilindele ukubuya koMsindisi njengokugcwaliseka kwamathemba alo.  Manje-ke umkhohlisi omkhulu uyokwenza kubukeke sengathi usefikile uKrestu.  Emazweni ehlukene, uSathane uyozibonakalisa ebantwini njengokhazimulayo, njengoba kuchazwa iNdodana kaNkulunkulu kuSambulo 1:13-15.”—Ellen G. White, The Great Controversy, p. 624.

`Kubaluleke ngani ukuqonda iqiniso lendlela uKrestu ayobuya ngayo, nesimo sabafileyo, ukuze singadukiswa?`