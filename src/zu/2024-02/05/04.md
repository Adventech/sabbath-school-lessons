---
title:  Ukukhanyiselwa NguMoya
date:  30/04/2024
---

Ngelinye ilanga efunda endaweni yezincwadi enyuvesi, uMartin Luther wafika lapho impilo yakhe iguquka khona. Wathola iBhayibheli lesiLatini. Wayengazi nokwazi ukuthi kukhona incwadi efana naleyo. Ngentokozo, wafunda isahluko ngesahluko, indimana ngendimana. Wamangaliswa ukucaca kweZwi likaNkulunkulu namandla alo. Ephenya njalo amakhasi alo, uMoya oNgcwele wakhanyisela umqondo wakhe. Wakuzwa ukuhola kukaMoya oNgcwele njengoba kwakwembuleka amaqiniso ayekade efihlakele ngenxa yamasiko. Uma echaza lokho azizwela kona okokuqala efunda iBhayibheli, wabhala wathi: “Ngifisa sengathi uNkulunkulu angangipha incwadi enje, kube eyami!”

**Singazithathela ziphi izimiso kulezindimana ezilandelayo mayelana nendlela yokuchaza iBhayibheli na?**

`Johane 14:25, 26`

`Johane 16:13-15`

`2 Petru 1:20, 21`

Okunamandla kakhulu kulezindimana, yisiqiniseko sokuthi Yena Lowo Moya oNgcwele owaphefumulela ababhali beBhayibheli uyasihola uma silifunda.  UYena ohumusha iqiniso lasezulwini.  Ngeshwa, abaningi abazibiza ngamaKrestu namhlanje, babukela phansi ukusebenza kwezulu eBhayibhelini, bagxile ngokweqile ohlangothini lwabantu. Njengoba uSathane engasakwazi-nje ukusifihlela iBhayibheli, wenza okufana nalokho: unciphisa lokho okuphathelene namandla ezulu, enze iBhayibheli libe enye incwadi enjengezinye nje, noma alenze libe yisikhali sokucindezela abantu.

AbaVuseleli babona ngokusobala ukuthi uMoya oNgcwele ochaza iBhayibheli ngokungenaphutha, hhayi abapristi, abefundisi, nawoPhapha. Kukhona ingxoxo ethathekisayo phakathi kukaJohn Knox, uMvuseleli waseScotland, noMary Queen of Scots.

UMary wathi: “Nichaza iBhayibheli ngendlela ethile, amaRoma alichaza ngenye indlela; sizokholwa bani, futhi ubani ozokwahlulela?”

UJohn Knox waphendula wathi: “Anokholwa nguNkuunkulu okhuluma ngokucacile eZwini laKhe, futhi okwedlula lokho okufundiswa yiZwi, ningakukholwa noma kushiwo ngubani.  iZwi likaNkulunkulu licacile, uma kubonakala sengathi kukhona ukungacacile endaweni ethile, uMoya oNgcwele, ongaziphikisi, ukuchaza ngokusobala lokho kwezinye izindawo ukuze kungabikho ukungabaza, ngaphandle kwalabo abafuna ukuhlala bengenalwazi”.—David Laing, The Collected Works of John Knox, vol. 2, pp. 281, 284, quoted in Ellen G. White, The Great Controversy, p. 251.