---
title:  UKrestu Kuphela…….Umusa Kuphela
date:  01/05/2024
---

`Funda kwabase-Efesu 2:8, 9; Roma 3:23, 24; Roma 6:23; namaRoma 5:8-10. Zifundisani lezindimana ngecebo losindiso na?`

UNkulunkulu wahlinzeka ngosindiso njengesipho. UMoya waKhe oNgcwele usiholela ukwamukela ngokukholwa lokho uKrestu asenzele kona ngokufa kwaKhe esiphambanweni saseKhalvari.  UJesu iNdodana kaNkulunkulu, wanikela ngempilo yaKhe emsulwa ukuze kususwe izono zethu.

Ubulungisa bukaNkulunkulu bufuna ukulalela okuphelele. Impilo kaKrestu ephelele ithatha indawo yempilo yethu engaphelele. Umthetho oNgcwele esawephula uyasilahla ukuba sife ukufa kwaphakade. IBhayibheli licacile.  Ngenxa yokukhetha kwethu kwesono, sisilele kulowo mgomo uNkulunkulu asibekele wona. Sonile. Ukube besingayekwa-nje, besingeke sifinyelele kulokho kulunga nobumsulwa obufunwa uNkulunkulu ongcwele. Sifanelwe ukufa kwaphakade.  Kodwa kukhona izindaba ezimnandi. UMphostoli Pawulu usinika isiqiniseko esithi: “Ngokuba inkokhelo yesono ukufa, kodwa isipho sikaNkulunkulu ukuphila okuphakade kuKrestu Jesu iNkosi yethu” (Roma 6:23). Kuyisipho esingasifanele; ukuba bekuya ngemisebenzi, besizosithola njengenkokhelo, futhi uma likhona iqiniso elikhazimulayo evangelini, yilelo elithi asikwazi ukuthola usindisi njengeholo.

UMartin Luther nabaVuseleli bamaProtestandi bathola uKrestu, Yena yedwa, njengomthombo wabo wokusindiswa. Yilapho-ke uLuther aqala ukushumayela isigijimi somusa kaKrestu osindisayo. Izixuku zabuthelana ukuzwa izigijimi zakhe ezithinta inhliziyo. Amazwi akhe ayefana nesiphuzo samanzi abandayo ehlane lwezimpilo zabo.  Abantu babeboshwe amasiko ebandla, begqilazekile amakhulu eminyaka, kungekho impilo ngokwasenkolweni.  Izigijimi zikaLuther ezithathelwa eBhayibhelini zathinta izinhliziyo, kwaguquka izimpilo.

Njengoba uLuther wayefunda iTestamente eliSha, wamangaliswa ukulunga kukaNkulunkulu. Wamangaliswa yisifiso sikaNkulunkulu sokusindisa bonke abantu. Imfundiso edumile eyayifundiswa yibandla ngaleso sikhathi yayithi ukusindiswa umsebenzi womuntu inxenye, nomsebenzi kaNkulunkulu inxenye.  ULuther wathola ukuthi ukufa kukaKrestu esiphambanweni kwenele bonke abantu.

“UKrestu waphathwa ngendlela esifanele ukuphathwa ngayo, ukuze siphathwe ngendlela afanele ukuphathwa ngayo. Walahlwa yicala ngenxa yezono zethu, ayengenasabelo kuzo, ukuze silungisiswe ngokulunga kwaKhe, esasingenasabelo kukho. Wafa ukufa kwethu, ukuze sizothola ukuphila okungokwaKhe.”—Ellen G. White, The Desire of Ages, p. 25.

Yindlela enamandla nemangalisayo yokubhalwa ngokufingqiwe kwevangeli, ukuthi singalungisiswa ngokulunga “esingenasabelo kukho.” Isithembiso esingaka!

`Uma usindiso lungumsebenzi kaNkulunkulu kuKrestu, imisebenzi yethu emihle inaliphi iqhaza empilweni yobuKrestu na? Singakukhuthaza kanjani ukubaluleka kwemisebenzi emihle empilweni yethu ngaphandle kokuyenza isisekelo sethemba lethu na?`