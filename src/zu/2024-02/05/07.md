---
title:  Ukujula Nomcabango
date:  03/05/2024
---

“Izinceku zikaNkulunkulu ezethembekile zazingezodwa ekusebenzeni.  Ngesikhathi imibuso nabasemagunyeni nemimoya emibi ezindaweni eziphakeme ibahlanganyela, uNkulunkulu akabashiyanga bodwa abantu baKhe. Ukuba amehlo abo ayengavuleka, babezobona ubufakazi obugqamile bobukhona bezulu nosizo ngendlela efana naleyo olwanikwa umprofethi wakudala. Ngesikhathi inceku kaElisha ikhombisa inkosi yayo amabutho esitha abazungezile, ingekho indlela yokuphunyuka, umprofethi wathandaza wathi: ‘Nkosi, ngiyacela, ake uvule amehlo akhe, ukuze abone.’  2 AmaKhosi 6:17.  Bheka, igquma laligcwele izinqola zomlilo namahhashi omlilo, impi yasezulwini yayilungele ukuvikela umuntu kaNkulunkulu. Ngendlela enjalo-ke izingelosi zavikela ababesebenza eMvuselelweni.”—Ellen G. White, The Great Controversy, p. 208.

“Ngesikhathi izitha ezinamandla zazihlangene zilungele ukuchitha umyakazo weMvuselelo, nezinkulungwane zezinkemba zabonakala zikhishwa ezikhwameni zazo, uLuther wabhala wathi: ‘uSathane uthulula intukuthelo yakhe; oPhapha abangenaye uNkulunkulu bahlongoza okubi; thina sibhekene nempi. Khuthazani abantu balwe njengamaqhawe phambi kwesihlalo sobukhosi sikaNkulunkulu, ngokukholwa nomthandazo, ukuze izitha zethu, sezinqotshiwe azivimbe uMoya kaNkulunkulu, kube nokuthula. Inswelo yethu enkulu, umsebenzi wethu omkhulu, umthandazo; abantu mabazi ukuthi manje basengcupheni yenkemba nentukuthelo kaSathane, mabathandaze.’—D’Aubigne, book 10, chapter 14, quoted in Ellen G. White, The Great Controversy, p. 209.

Ukulungisiswa ngokukholwa, iqiniso elikhulu uLuther alithola kabusha, liyisisekelo sevangeli, iqiniso lapho kumi khona ithemba lokusindiswa kwethu. Iculo lakhe elithi: “A Mighty Fortress,” lichaza ivangeli ngendlela enamandla: “Ukuba besethemba awethu amandla, Imizamo yethu beyizokuba yize, Ukuba ohlangothini lwethu bekungekho ofanelekile, Umuntu okhethwe nguNkulunkulu uqobo. Uyabuza yini ukuthi ubani lowo? UKrestu Jesu Lowo, uJehova Sebawothi yigama laKhe, Uyinto eyodwa iminyaka ngeminyaka, futhi uzoyinqoba impi.” Seventh-day Adventist Hymnal (Hagerstown, MD: Review and Herald Publishing Association, 1985), No. 506.

**Imibuzo Yokuxoxisana**

`Singakuchaza kanjani ukulinganiswa komusa nomthetho, ukukholwa nemisebenzi emihle na?`

`Ucabanga ukuthi yini indaba kulula kangaka ukuthi sivumele izingqondo zethu zigxile ekusebenzeleni ukusindiswa? Ungakuchaza kanjani ukusebenzela ukusindiswa? Lokho kukukhinyabeza kanjani ukukholwa kwethu thina maKrestu?`

`Ikhona yini ingozi uma umqondo “wokusindiswa ngomusa” ungaqondakali kahle? Kungaholelaphi lokho kungaqondakali?`

`Basuke besho ukuthini abanye abantu uma bekhuluma “ngomusa oshibhile”? Kuyenzeka yini kube khona umusa oshibhile?`