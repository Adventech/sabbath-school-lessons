---
title:  IZwi LikaNkulunkulu Lodwa
date:  28/04/2024
---

`Funda iHubo 119:103, 104; iHubo 119:147; neHubo 119:162. UDavide wayelithatha kanjani iZwi likaNkulunkulu?  Lokho kwaba namuphi umthelela kubaVuseleli, futhi kunamuphi umthelela ezimpilweni zethu namhlanje?`

IBhayibheli laliyisisekelo sokukholwa kwabaVuseleli, nengqikithi yezimfundiso zabo. Babazi ukuthi baphethe “izwi likaNkulunkulu eliphefumulelwe, eliphilayo nelohlala kuze kube phakade” (1 Peter 1:23). Lonke izwi laliyigugu kubona. Uma belokhu befunda amakhasi alo bekholwa yizithembiso zalo, ukukholwa kwabo kwaqina nesibindi sabo savuseleleka. “Zinjalo zonke izithembiso zezwi likaNkulunkulu. Ukhuluma nomuntu nomuntu ngazo kube sengathi siyalizwa izwi laKhe. Kungalezi zithembiso lapho uKrestu exhumana nathi khona ngomusa waKhe namandla aKhe. Zingamaqabunga aleso sihlahla ‘sokuphilisa izizwe.’ Sambulo

22:2. Uma amukelwa, egwinywa, azokuba amandla esimilo, ugqozi nesondlo somphefumulo. Ayikho enye into engaba namandla anje okuphilisa. Ayikho enye into enganika isibindi nokukholwa okunika amandla okuphila anje emzimbeni wonke.”—Ellen G. White, The Ministry of Healing, p. 122.

IBhayibheli lingukukhanya kwenjabulo ekudabukeni kwethu, ithemba ekudangaleni kwethu, ukukhanya ebumnyameni bethu. Liyasiqondisa uma sididekile, lisinike ukuqiniseka uma singabaza, amandla ebuthakathakeni bethu, nokuhlakanipha ebuwuleni bethu. Uma sizindla ngeZwi likaNkulunkulu, ngokukholwa sethembe izithembiso zalo, amandla kaNkulunkulu aphilisayo avuselela wonke umzimba wethu, ingqondo yethu, imizwa yethu, nomphefumulo wethu.

AbaVuseleli bacwilisa izingqondo zabo eBhayibhelini. Baphila ngeZwi, kanti abaningi babo bafa ngenxa yeZwi. Babengewona amaKrestu avilaphayo nabudedengu, anenkolo engajulile.  Babazi ukuthi ngaphandle kwamandla eZwi likaNkulunkulu, babengeke bamelane namabutho obubi ayelwisana nabo.

UJohn Wycliffe wayenentshisekelo yokuhumushela iBhayibheli olimini lwesiNgisi ukuze wonke umuntu akwazi ukulifunda nokuliqonda. Ngenxa yokuthi lokho kwakungekho emthethweni, wathweswa icala ngenxa yenkolo yakhe, wagwetshwa njengofundisa izimfundiso ezidukisayo, waze wabulawa. Ecaleni lakhe uWycliffe inkulumo ethintayo, ethi: “Nicabanga ukuthi nilwa nobani? Nendoda endala eseyilengele engcwabeni? Cha!  Nilwa neQiniso—iQiniso elinamandla ngaphezu kwenu, futhi lizoninqoba.”—Wylie, Book 2, chapter 13, quoted in Ellen G. White, The Great Controversy, p. 90. Amazwi okugcina kaWycliffe agcwaliseka ngoba ukukhanya kweqiniso likaNkulunkulu kwaxosha ubumnyama besikhathi seMiddle Ages.

`IBhayibheli likududuza kanjani ngezikhathi zokulingwa?`