---
title:  'Ukulalela: Isithelo Sokukholwa'
date:  02/05/2024
---

`Funda kumaRoma 3:27-31; Roma 6:15-18; namaRoma 8:1, 2. Lezindimana zisifundisani ngokusindiswa ngokulunga kukaKrestu kuphela?`

Kwakuvunguza umoya omusha ebandleni ngezinsuku zikaLuther.  Izinkulungwane zabantu zafundiswa ukuthi azingazibheki zona nezono zazo, kodwa zibheke kuJesu. Ngaphandle kokungabaza, laba bantu, ababezibuka bona nokuthi banjani, babona kuphela okubaqeda ithemba. Yimuphi umuntu okholwayo namhlanje ongenawo amava anjalo? Kungakho-nje sifanele ukubheka kuJesu. Umusa kaNkulunkulu uyasiguqula. Ngelinye ilanga uJohn Wesley waya enkonzweni yama Moravian eLondon. UWesley wathathekiswa ngesikhathi ezwa kufundwa isingeniso sikaLuther kweyabaseRoma. Ngokokuqala empilweni yakhe, waqala ukuqonda ivangeli. Kwaba khona okunyakazayo ngaphakathi kwakhe, wazizwa edonseleka kuloKrestu owadela ukuphila kwaKhe ngenxa yakhe.  Wababaza wathi: “Ngazizwa ukuthi ngiyamethemba uKrestu, uKrestu Yedwa ngosindiso: nganikwa isiqiniseko sokuthi uzisusile izono zami, wangisindisa emthethweni wesono nokufa.”—John Whitehead, The Life of the Rev. John Wesley, M.A. (London: Stephen Couchman, 1793), p. 331.

`Funda ku 1 Petru 2:2, 2 Petru 3:18, Kolose 1:10, naku Efesu 4:18-24. Maqiniso mani okuphila avezwa yilezindimana ngempilo yobuKrestu?`

AbaVuseleli bafunda iZwi ngendlela ehlelekile ukuze bathole amanye amaqiniso. Babengenelisiwe yindlela okwakwenziwa ngayo izinto, nangokukhonza okuqinile, okubhashile noma okukhula kancane. Babelokhu belangazelele ukwazi uKrestu kangcono. AmaKrestu amaningi akholwa yiBhayibheli ngesikhathi samaMiddle Ages akhokha intengo enkulu kakhulu ngokuzinikela kwawo.  Babehlukunyezwa, beboshwa, bedingiswa, bebulawa.  Impahla yabo yayidliwa, imizi yabo ishiswa, amasimu abo onakaliswe, nemindeni yabo ihlukunyezwe. Ngesikhathi bexoshwa emakhaya abo, babebheke “umuzi onezisekelo, omakhi nomenzi wawo nguNkulunkulu” (Heberu 11:10). Ngesikhathi behlushwa, babebusisa ababahluphayo, ngesikhathi befakwa emajele amnyama naswakeme, babebiza izithembiso zikaNkulunkulu zekusasa elikhazimulayo. Yize noma babesejele, babekhululekile—bekhululekile kuKretu, bekhululwe amaqiniso eZwi laKhe, bekhululwe yithemba lokubuya kwaKhe masinyane.

`Uma uzibuka, unathemba lini lokusindiswa?`