---
title:  Ukudlulisela Phambili iZwi likaNkulunkulu
date:  29/04/2024
---

`Funda ku 2 Korinte 4:1-6 no 2 Korinte 2:14. Lezindimana zisitshelani ngokwethemba ayenakho uPawulu yize ayebhekene nezingqinamba ekushumayeleni iqiniso leliZwi likaNkulunkulu?`

UMphostoli Pawulu wayebhekene nezingqinamba ezesabekayo emsebenzini wakhe wokusabalalisa ivangeli; kodwa, wayenokwethemba ukuthi iZwi likaNkulunkulu liyonqoba ekugcineni, “Ngokuba asinamandla okwenza utho, uma simelana neqiniso, kuphela uma simela iqiniso” (2 Korinte 13:8).

AbaVuseleli babebhekene nezinselele ezinjalo nabo, kodwa ngokukholwa bahlala bethembekile eZwini likaNkulunkulu. Isibonelo sesibindi sabo behekene nezingqinamba ezinkulu uWilliam Tyndale. Isifiso esikhulu sikaTyndale kwaku ukunika elaseNgilandi iBhayibheli elihunyushwe ngokucophelela, nelifundeka kalula. Wazimisela ukuhumusha iBhayibheli elisusa olimini lomdabu, alungise namaphutha ayekhona esihumushweni sikaWycliffe eminyakeni engu 200 engaphambili. Ekugcineni uTyndale naye waboshwa, waquliswa icala. Izihumusho zakhe eziningi ezashicilelwa eWorms, eGermany, zathathwa ngenkani, zashiswa. Icala lakhe laqulwa eBelgium ngo A.D. 1536.  Wagwetshwa ngoba kuthiwa ufundisa izimfundiso ezidukisayo, wagwetshwa ukuthi ashiswe. Ababulali bakhe bamklinya ngesikhathi bembophela ogodweni, bezoshisa umzimba wakhe. Amazwi akhe okugcina wawakhuluma ngentshisakalo, ngezwi elikhulu, ethi: “Nkosi, vula amehlo enkosi yaseNgilandi.” UNkulunkulu wawuphendula ngendlela eyisimanga lowo mthandazo kaTyndale.

Ngemuva-nje kweminyaka emine yokufa kwakhe, kwashicilelwa izihumusho ezine zeBhayibheli lesiNgisi. Ngo 1611 kwashicilelwa isihumusho seking James, kanti inxenye enkulu yaso kwakungumsebenzi kaTyndale. Izifundiswa ezingu 54 ezahlanganisa leliBhayibheli zacaphuna kabanzi ekubhaleni kukaTyndale. Omunye mayelinganisa uthi iTestamente eliDala leKing James ka 1611 liqukethe isihumusho sikaTyndale esingu 76%, kanti iTestamente eliSha lona liqukethe 83% yomsebenzi kaTyndale. Ngo 2011 iKing James Bible yagubha iminyaka engu 400 ngokuthi idlule isibalo samaBhayibheli ayiBillion ashicilelwa. Njengoba lahunyushelwa ezilimini ezingu 2 454, lathinta izimpilo zezigidi ngezigidi zabantu emhlabeni wonke. Umhlatshelo kaWilliam Tyndale awubanga yize.

Noma kwakubonakala kulukhuni kangakanani, noma kunezimo ezingelula, uTyndale nabozakwabo abakholelwa eBhayibhelini babekholwa ukuthi uNkulunkulu wayenza konke ngokwentando yaKhe.  Impilo kaTyndale yenza umehluko waphakade.

`Funda kuDaniyeli 12:3 neSambulo 14:13. Lezindimana zisebenza kanjani empilweni kaTyndale ngendlela enamandla? Manje-ke cabanga ngeyakho impilo nomthelela wakho kwabanye abantu. Zinika yiphi inkuthazo lezi ndimana mayelana nethuba onalo lomthelela waphakade phezu kwabanye abantu na?`