---
title:  Ukujula Nomcabango
date:  28/06/2024
---

“Lapho, amathafa endlalekile ayakhula abe amagquma amahle, nezintaba zikaNkulunkulu ziphakamisa iziqongo zazo. Kulawo mathafa anokuthula, eduze kwemifula ephilayo, abantu bakaNkulunkulu abakade beyizihambi nabazuli, bayothola ikhaya….

“Lapho, izingqondo ezingeke zife, zizindla futhi  zithokoza, ngamandla amangalisayo okudala, nezimfihlakalo zothando olusindisayo.  Ngeke kube khona isitha esinesihluku nesikhohlisayo esiyolinga abantu ukuba bakhohlwe uNkulunkulu. Izingqondo zabo ziyothuthukiswa, namakhono akhuliswe. Izingqondo ngeke zikhathale ukufunda njalo, namandla azo ngeke anciphe. Lapho, kuyokwenziwa imisebenzi emihle kakhulu, izifiso zethu eziphakeme zifinyeleleke, amaphupho ethu agcwaliseke; kodwa kuyohlale kuvela izintaba ezintsha esiyodinga ukuzinqoba, izimanga ezintsha esiyozincoma, amaqiniso amasha esiyodinga ukuwaqonda, izinto ezintsha eziyokwenza imiqondo yethu, imiphefumulo yethu, nemizimba yethu isebenze.”—Ellen G. White, The Great Controversy, pp. 675, 677.

“Ngenjabulo engakhulumeki, abantwana basemhlabeni bangena entokozweni nokuhlakanipha kwezidalwa ezingawelanga esonweni. Bayabelwa ngomcebo wolwazi nokuqonda okwatholakala ngokuzindla ngemisebenzi kaNkulunkulu eminyakeni eminingi. Ngamehlo angafifiyeli, babuka inkazimulo yendalo— amalanga nezinkanyezi, konke kusebenza ngohlelo okubekelwe lona, kuzungeza isihlalo sikaNkulunkulu. Phezu kwazo zonke izinto, kusukela kokuncane kuye kokukhulu, kubhalwe igama loMdali, kanti kuzo zonke kukhangiswa ngobucebi bamandla aKhe.”—The Great Controversy, pp. 677, 678.

“Impikiswano enkulu isiphelile. Isono nezoni asisekho. Yonke indalo ihlanzekile. Kunomuzwa wokuzwana nenjabulo kuyo yonke indalo ngobubanzi bayo.  Kugeleza ukuphila nokukhanya, nenjabulo, kuwo wonke umkhathi ongenamkhawulo. Kusukela enhlayiyeni encane kunazo zonke izinto, kuye kowona mhlaba omkhulu kakhulu, izinto zonke, eziphilayo nezingaphili, ebuhleni bazo nentokozo ephelele, zifakaza ngokuthi uNkulunkulu uluthando.”—The Great Controversy, p. 678.

**Imibuzo Yokuxoxisana**

`Ucabanga ukuthi kungani uNkulunkuu avumela isono siqhubeke isikhathi eside kangaka?  Kusenjalo, akukho muntu la emhlabeni ohlupheka ngaphezu kokuphila kwakhe. Okusho ukuthi, akukho muntu oqhubeka ahlupheke noma engasaphili.  Impilo yomuntu imfishane kakhulu uma iqhathaniswa nezinkulungwane zeminyaka yesono!  Lokho kungasisiza kanjani ukuthi sibhekane nalombuzo onzima wobubi?`

`Lesikhathi seminyaka eyinkulungwane esaziwa ngokuthi i-millenium singena kanjani kahle kulo icebo losindiso na?  Cabanga ngalokho ekushoyo ngesimilo sikaNkulunkulu ukuthi ngeke ababi bafikelwe ukwahlulelwa nezijeziso abasindisiwe bengakalitholi ithuba lokubona ubulungiswa nokulunga, nothando lukaNkulunkulu?`