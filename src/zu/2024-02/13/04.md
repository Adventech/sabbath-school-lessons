---
title:  Inkulungwane Yeminyaka Emhlabeni
date:  25/06/2024
---

ISambulo 19 sigcina ngomfanekiso wokubuya kukaJesu nokubhujiswa kwababi. Kodwa akupheli lapho.  ISambulo 20 sisingenisa esikhathini esiyiminyaka eyinkulungwane, eyaziwa ngesiNgisi ngokuthi i-millennium.

`Funda  iSambulo 20:1-3.  Kuyokwenzekani ngoSathane uma esebuya uJesu?`

Okushiwo esikuSambulo 20:1-3 siyisifanekiso. USathane akaboshwa ngeketanga ngempela, aphonswe emgodini. Iminyaka eyinkulungwane, uvaleleke kulomhlaba oyihlane, ongenabantu, eboshwe yizimo ezenziwa uyena uqobo. Ku 2 Petru 2:4, sifunda ukuthi uSathane nezingelosi zakhe babekelwe ukujeziswa “ngamaketanga obumnyama.” USathane uyobe evaleleke emhlabeni ngochungechunge lwezimo, engenamuntu wokumlinga. Iminyaka eyinkulungwane, uyobona umonakalo nenhlekelele okubangelwe ukuhlubuka kwakhe.

Igama lesiGriki elihunyushwe ngokuthi “kwa lasha” noma “umgodi ongenamkhawulo”kuseyilo lelogama okuthathwa kulo igama lesiNgisi elithi abyss. Yilo futhi lelogama elisetshenziswa eTestamenteni eliDala lesiGriki okuthiwa yi-Septuagint, ukuchaza isimo somhlaba ngesikhathi wawudalwa.  “Umhlaba wawuyihlane elingenalutho; kwaku ngubumnyama phezu kotwa” (Genesise 1:2). KuleliBhayibheli okuthiwa yi-Septuagint, igama elisho ‘utwa’ yigama lesiGriki elithi abyssos, “abyss.”  Lichaza umhlaba oyihlane.  “Umgodi ongenamkhawulo” noma “kwa lasha” akuwona umgede othile ngaphansi komhlaba, noma indawo ethile ekhamisile ndaweni thizeni.  Umsebenzi kaSathane wesono nencithakalo, kanye nesiphithiphithi esandulela ukubuya kukaJesu, kubuyisele umhlaba ekubeni indawo engahlelekile nemnyama, njengoba wawunjalo mhla kudalwayo.

`Funda kuJeremiya 4:23-26, Jeremiya 25:33, noIsaya 24:1, 3, 5. Abaprofethi basichaza kanjani lesimo?`

Abaprofethi lapha bagcizelela inhlekelele yencithakalo ekubuyeni kukaKrestu, nokuthi kuyobe kungekho muntu ophilayo emhlabeni ngaleminyaka eyinkulungwane.  USathane nezingelosi zakhe ezimbi banikwa ithuba lokuzindla ngomonakalo owabangelwa uhlubuko lwakhe. Amazulu wonke abona ngokusha ukuthi inkokhelo yesono ukufa. UNkulunkulu usebenza inkinga yesono ngendlela yokuthi isono singaphinde sivele futhi (Nahume 1:9). Kunezindlela ezigqamile ezintathu uNkulunkulu enza ngazo lokhu. Eyokuqala: Ubonakalisa uthando lwaKhe olungenamkhawulo, isifiso saKhe sentshisekelo, nemizamo engakhathali yokufuna ukusindisa wonke uwonke. Eyesibili: Ubonakalisa ubulungiswa baKhe, nokulunga kwaKhe. Eyesithathu: Uvumela amazulu ukuba abone umphumela ogcwele wesono nohlubuko.