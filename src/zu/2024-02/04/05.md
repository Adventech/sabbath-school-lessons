---
title:  IKhwezi Lokusa Lemvuselelo
date:  24/04/2024
---

`Funda iHubo 19:7-11, iHubo 119:140, iHubo 119:162, noJeremiya 15:16. Yikuphi ukufana kwemiqondo okwakukhona phakathi kukaDavide noJeremiya ngezwi likaNkulunkulu okwakuyisisekelo seMvuselelo (Reformation) na?`

Abavuseleli ngamunye kubo, “bajabula” ngeZwi likaNkulunkulu.  Bakuthokozela ukwenza intando kaNkulunkulu. “Babewuthanda” umthetho waKhe. Elinye lamaqiniso ayisisekelo seMvuselelo intokozo elethwa ukufunda iBhayibheli. Ukufunda iBhayibheli kwakungesiwo umsebenzi osindayo.  Kwakungesiko ukugcina icala. Kwakungeyona into abacindezekile ukuyenza, kodwa kwakuyintokozo.

Njengoba babelokhu befunda iBhayibheli, baguqulwa ngamandla kaMoya oNgcwele.  “Isimilo sikaWycliffe siyafakaza ngamandla afundisayo, naguqulayo eBhayibheli.  YiBhayibheli elamenza lokho ayikho.  Umzamo wokuqonda amaqiniso amakhulu embuliwe, unika ukuphila okusha nomfutho kuwo wonke umzimba. Kwenabisa ingqondo, kukhaliphise ukucabanga, kuthuthukise ukwahlulela. Ukufunda iBhayibheli kuzophakamisa imicabango, imizwa, nezifiso ngendlela ezingeyenze ezinye izincwadi.  Kwenza isimo sokuzinza emqondweni, ukubekezela, nesibindi. Kuhlanza isimilo, kungcwalise umphefumulo.  Ukufunda iBhayibheli ngokuzimisela nenhlonipho, okuletha ingqondo yofundayo eduze kweyoMdali, kungalethela izwe abantu abaqotho, abanemiqondo ekhaliphile, eyedlula noma yikuphi okunye ukuqeqeshwa kwabantu.”—The Great Controversy, p. 94.

`Fundaku 2 Thimothewu 2:1-3.  Siyalo sini esanikwa nguMphostoli kuThimothewu mayelana nokwabelana ngeZwi likaNkulunkulu?`

Iqiniso leliZwi likaNkulunkulu nentokozo yosindiso kuKrestu lagcwalisa izinhliziyo zabavuseleli ngendlela yokuthi kwafaneleka ukuthi babelane ngalo. UJohn Wycliffe wachitha impilo yakhe ehumushela iBhayibheli esiNgisini ngenxa yezizathu ezimbili kuphela: uKrestu ophilayo waguqula impilo yakhe ngeZwi, futhi uthando lukaKrestu lwamqhuba ukuthi abelane nabanye ngalokho ayekufundile.

Ngaphambi kwesikhathi sikaWycliffe, kwakukuncane kakhulu okwaziwayo ngeBhayibheli emaNgisini.  Yize noma wafa ngaphambi kokuthi iRoma limthole, abalandeli bakaPhapha bembha isidumbu sakhe, basishisa, bafafaza umlotha emfuleni. Kodwa njengoba lowo mlotha wamuka namanzi, neZwi likaNkulunkulu, amanzi okuphila, lasabalala kude naseduze ngenxa yomsebenzi waKhe.  Wamsebenzisa kanjalo-ke uNkulunkulu uWycliffe.—“The Morning Star of the Reformation.”