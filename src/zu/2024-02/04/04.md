---
title:  Isibindo Sokuma
date:  23/04/2024
---

`Qhathanisa iZenzo 5:28-32, Efesu 6:10-12 neSambulo 3:11. Yimuphi umthetho oyisisekelo esiwuthola kulezindimana?`

Olunye uphawu olwehlukanisa amaWaldensi, nabo bonke abavuseleli, kwaku ukwethembeka kwabo okuphelele kuNkulunkulu, ukulalela kwabo iMibhalo, nokuzinikela kwabo ebukhosini bukaKrestu, hhayi uPhapha.Izingqondo zabo zazigcwele yizindaba zeTestamente eliSha zokukholwa nesibindi.

NjengoPetru noPawulu, babengasho bathi: “Sifanele ukulalela uNkulunkulu kunabantu” (iZenzo 5:29). Bathatha isiyalo sikaPawulu esithi: ”Qinani eNkosini, nasemandleni amakhulu aYo” (Efesu 6:10). Bawathatha njengoba enjalo amazwi kaJesu athi: “Bambisisa lokho onakho, kuze kungabikho muntu ozokwamuka umqhele wakho” (Sambulo 3:11). Kunokuba bathobele amasiko ebandla laseRoma, lamaqhawe namaqhawekazi okukholwa aba nesibindi sokumela amaqiniso eZwi likaNkulunkulu.

Ama-Waldensi elinye lamaqembu okuqala athola iBhayibheli ngolimi lwawo. Indlela emangalisayo ababekopisha ngayo ngesandla iBhayibheli, ebhalwe ngu Jean Leger, umWaldensi, iqukethe ulwazi lokuzazela lomsebenzi wabo ohlanganisa nemidwebo. AmaWaldensi akopisha iBhayibheli ngasese, ezintabeni lapho ayecashe khona eNyakatho neItaly, naseNingizimu neFrance. Izingane ezisencane zafundiswa ngabazali bazo ukwazi  ngekhanda izinxenye ezinkulu zeBhayibheli. Amaqembu alabo abakopishayo ayesebenzisana ukukophisha iBhayibheli ngesandla. Abantu abaningi abasha kulamaWaldensi babelihamba lonke elaseYurophu, behweba, babelane ngeBhayibheli ngaphandle kokuvusa izinsolo. Abanye babhalisela ukufunda emanyuvesi, bese kuthi ngokuvela kwethuba, babelane ngeziqephu zeBhayibheli nabanye abafundi.  Beholwa nguMoya oNgcwele, kwakuthi ngesikhathi esifanelekile, lapho bebona othile ofuna ulwazi ngokuqiniseka, bakhethe izinxenye eziyigugu zeBhayibheli baphane ngazo.  Abaningi bakhokha ngemiphefumulo yabo ngenxa yokwethembeka kwabo. Yize noma ama-Waldensi ayengaziqondisisi kahle zonke izimfundiso zeBhayibheli, alondoloza iqiniso leliZwi likaNkulunkulu ukuze kusizakale izizukulwane ezilandelayo, ngokuthi babelane nabanye.

“Umkhondo wabalungileyo unjengokukhanya kokusa okuqhubeka ngokukhanya njalo kuze kube semini” (iZaga 4:18). USolomoni uqhathanisa indlela uNkulunkulu ahola ngayo abantwana baKhe, nelanga eliphakama kancane kancane. Ukuba uNkulunkulu wayengavele avule isikhiye sasezulwini, ilanga likhanye ngawo wonke amandla alo ngesikhathi esisodwa, lalizosixhopha. Ngemuva kokuthi ubumnyama babugubungele umhlaba amakhulu eminyaka, uNkulunkulu wavusa abesilisa nabesifazane abazinikele eZwini laKhe, abaqhubeka nokuphenya iMibhalo.

`Thina-ke, esibonakalisa ukukhanya kukaKrestu singenze njani ukuze sikhanye emiphakathini yethu na?  Siyakhanya-nje kodwa?`