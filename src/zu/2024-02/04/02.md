---
title:  Behlushwa, Kodwa Banqoba
date:  21/04/2024
---

`Funda kuDaniyeli 7:23-25 neSambulo 12:6, 14. Yiziphi izikhathi zesiprofetho okukhulunywa ngazo kulezindimana?`

Ngaso sonke isikhathi abantwana bakaNkulunkulu behlezi bethembekile kuYena, uSathane uyathukuthela. Kuvame ukulandela izinhlupho. Umprofethi uDaniyeli wachaza isikhathi esasisazofika, lapho ibandla lakudala “lalizokulwa “nabangcwele” “libakhathaze (Daniyeli 7:21, 25). Umprofethi uJohane wasichaza sona lesikhathi njengesikhathi lapho ibandla likaNkulunkulu lacindezeleka ukubalekela ehlane, lapho “wondliwa khona isikhathi, nezikhathi, nenxenye yesikhathi” (Sambulo 12:14). ISambulo 12:6 siyenezela: “Owesifazane (ibandla) wabalekela ehlane lapho wayelungiselwe khona indawo nguNkulunkulu”. Abantu bakaNkulunkulu bondliwa ehlane. IZwi laKhe labanika amandla, labaqinisa, njengoba impikiswano enkulu yayiqhubeka kulesikhathi eside nesimnyama sokubusa kukaPhapha.

Abantu bakaNkulunkulu bathola indawo abayilungiselwe nguNkulunkulu. Ngesikhathi sezinselele ezinkulu zasekuphileni, njalo-nje uNkulunkulu ulungisela abalandeli baKhe abathembekile indawo.  Ngesikhathi sokulingwa kwabo okukhulu, abantu baKhe bathola isiphephelo nokunakekelwa othandweni lwaKhe. (Bheka iHubo 46.)

Izinsuku ezingu 1 260, nesikhathi, izikhathi, nenxenye yesikhathi kuSambulo 12:6, 14 kusho isikhathi esifanayo (izikhathi noma iminyaka emithathu nenxenye x 360 wezinsuku/unyaka =1 260 wezinsuku). Isiprofetho sivame ukubhalwa ngezifanekiso.  Kulezo zindawo zikaDaniyeli neSambulo eziyisiprofetho, usuku olulodwa lwesiprofetho lulingana nonyaka wangempela. Lomthetho olinganisa usuku nonyaka siwuthola kuNumeri 14:34 nakuHezekeli 4:6.

Lomthetho awesekelwe yilezindimana ezimbili kuphela, kodwa wesekelwe phezu kwesisekelo esibanzi seBhayibheli. UDokotela William Shea, isazi ngeTestamente eliDala, unika izindawo ezingu 23 zobufakazi beBhayibheli kulo lonke itestamente eliDala ngalomthetho. Abachazi beBhayibheli kuyo yonke iminyaka babewusebenzisa lomthetho.

AmaVisigothi, amaVandali, namaOstrogothi kwakuyizizwe ezazikholwa ngendlela eyehlukile kunemfundiso yaseRoma esemthethweni. Izinsuku ezingu 1 260 zaqala ngesikhathi lapho esokugcina salezizwe ezingaphucuzekanga, amaOstrogothi, sixoshwa eRoma ngo A.D. 538. Lesikhathi sobumnyama kwezenkolo saqhubeka kwaze kwaba ngu A.D. 1798, lapho uGenene Berthier wasusa uPhapha eRoma. AmaKrestu amaningi aabulawela inkolo yawo ngalesikhathi eside ngoba alalela iZwi likaNkulunkulu. Nasekufeni, banqoba. KuKrestu babekhululekile ecaleni nokubuswa yisono, benqoba “ngegazi leWundlu.” Ukunqoba kukaKrestu phezu kukaSathane esiphambanweni kwaba ukunqoba kwabo. Yize noma bafa-nje, ukufa kwaba ukuphumula kuze kubuye uKrestu.

`Iziprofetho zeBhayibheli esezagcwaliseka zikuqinisa kanjani ukukholwa kwakho?`