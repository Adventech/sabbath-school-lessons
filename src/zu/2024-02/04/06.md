---
title:  Ukukhuthazwa Yithemba
date:  25/04/2024
---

`Funda kumaHeberu 2:14, 15. Abazalwane ngesikhathi seMiddle Ages, bazizwela kanjani ubuqiniso bempikiswano enkulu?`

Yini eyayikhuthaza ama-Waldensi ngesikhathi ebhekene nokuhlushwa okwesabekayo? Yini eyanika uHuss, uJerome, uTyndale, uLatimer, namafelankolo ngezikhathi zeMiddle Ages isibindi sokubhekana nomlilo nenkemba?  Ukukholwa izithembiso zikaNkulunkulu. Bakholwa yisithembiso sikaKrestu, “Ngokuba ngiyaphila, nani niyophila” (Johane 14:19). Bathola ukuthi amandla aKhe enele ezilingweni ezinkulu zasekuphileni.  Bathola nentokozo ukuba nesabelo noKrestu ezinhluphekweni zaKhe. Ukwethembeka kwabo kwaba ubufakazi obunamandla emhlabeni.

Babuka kude kunalokho okwenzekayo. Babazi, ngovuko lukaKrestu ukuthi ukufa yisitha esesanqotshwa. Kulamadoda nabesifazane abanesibindi, amandla okufa ayesenqanyuliwe. Babambelela ezithembisweni zeZwi likaNkulunkulu, baphuma bengabanqobi.

`Funda kuJohane 5:24, Johane 11:25, 26, no 1 Johane 5:11-13.Yiziphi iziqiniseko ezikunika zona lezithembiso wena ngokwakho?  Zisisiza kanjani ezilingweni zasekuphileni?`

UJohn Huss wayengagudluki yize wayebhekene nokuboshwa, ukuncishwa ubulungisa, nokufa uqobo. Wavalelwa ejele izinyanga eziningi. Wangenwa umkhuhlane ngenxa yokubanda nomswakama kulelo jele. Noma kunjalo, umusa kaNkulunkulu wamthwala.  Kulawo masonto okuhlupheka kwakhe engakagwetshwa, ukuthula kwasezulwini kwagcwalisa umphefumulo wakhe. Wabhalela umngani wakhe wathi: “Ngibhala lencwadi ngisejele, izandla zami ziboshiwe, ngilindele isigwebo sokufa kusasa…Uma, ngokusizwa uJesu Krestu siphinde sabonana ezweni elimnandi elizayo, uyokwazi ukuthi uNkulunkulu ubenomusa kangakanani kimina, ukuthi ungesekele kahle kangakanani phakathi kwezilingo nezivivinyo.”— Bonnechose, vol. 2, p. 67. Ejele lakhe eliwumgede, waboniswa ukunqoba kokukholwa kweqiniso.”—Ellen G. White, The Great Controversy, pp. 107, 108.

Iziyalo zikaMphostoli Pawulu zikhuluma nathi ngendlela esithintayo namhlanje. “Masibambisise isivumo sethemba lethu singaxegi, ngokuba ukholekile lowo owethembisayo (Heberu 10:23). Njengoba izithembiso zikaNkulunkulu zabaqinisa abantu baKhe eminyakeni yangaphambili, nathi ziyasiqinisa namhlanje.

`Kungasho ukuthini ukulahlekelwa yikho konke ngenxa kaKrestu?  Empeleni, yini olahlekelwa iyona ekugcineni? (Bheka kuMarko 8:36). Singafunda ziphi izifundo kuma-Waldensi nabavuseleli, lezo ezingasiqinisa empini yokugcina yomhlaba?`