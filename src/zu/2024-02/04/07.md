---
title:  Ukujula Nomcabango
date:  26/04/2024
---

“UNkulunkulu wavumela ukukhanya okukhulu ukuthi kukhanye ezingqondweni zalabantu abakhethiwe, kubembulele iziphosiso eziningi zeRoma; kodwa abatholanga konke ukukhanya okwakuzonikwa umhlaba.  Ngalezi zisebenzi zaKhe, uNkulunkulu wayehola abantu ukuba baphume ebumnyameni baseRoma; kodwa kwakukhona izikhubekiso eziningi nezinkulu ababezohlangana nazo, nokho wabahola, isinyathelo ngesinyathelo, ngokwamandla abo okukuthwala. Babengakulungele ukwamukela konke ukukhanya ngasikhathi sinye. Njengenkazimulo egcwele yelanga lasemini kulabo asebehlale ebumnyameni isikhathi eside, lalizobenza balifulathele uma belinikwa. Ngakhoke, wembhulela abaholi kancane kancane, ngendlela abantu ababenakho ukwamukela ngayo. Kusuka komunye unyakakhulu kuye komunye, kwakulandela ezinye izinceku ezethembekile, ukuholela abantu phambili endleleni yenguquko.”—Ellen G. White, The Great Controversy, p. 103.

“Kwenye incwadi ebhalelwe umpristi owaba umlandeli wevangeli, uHuss wakhuluma ngokukhulu ukuzithoba ngezakhe iziphosiso, ezibeka yena icala ngokujabulela ukugqoka ubukhazikhazi, nokuthi wachitha isikhathi ngemisebenzi eyize. Wase enezela ngalesixwayiso esithinta inhliziyo: ‘Sengathi inkazimulo kaNkulunkulu nokusindiswa kwemiphefumulo kungagcwala emqondweni wakho, hhayi izinto eziphathekayo namafa. Qaphela ungahlobisi indlu yakho ngaphezu komphefumulo wakho; futhi, ngaphezu kwakho konke, shiya amaxhala akho ezigungwini zokukhonza.  Yiba ngokholwayo, nothobekile phambi kwabampofu, ungasaphazi imali yakho emadilini. Akufanele yini uguqule impilo yakho, uhlukane nokuyize? Ngiyasola sengathi uyojeziswa kakhulu njengami-nje.’—Ellen G. White, The Great Controversy, pp. 105, 106.

**Imibuzo Yokuxoxisana**

`Kuyini “ukukhanya okuqala kancane, kuqhubeke njalo”? Kungani uNkulunkulu embula iqiniso kancane kancane?  Lokhu kusebenza kanjani ebandleni likaNkulunkulu namhlanje?`

`Ukuvela kwamaqiniso amasha kuhambisana kanjani nalawo akade aziwa ngabantwana bakaNkulunkulu vele?`

`Noma ngabe uhlalaphi, isizwe sakini sizoqhakambisa amasiko, imibono, nendlela yokuziphatha okuzokwenzeka ishayisane nalokho okufundiswa yiBhayibheli.  Uma sewukubona-ke lokho kushayisana, ubona ukuthi wena nathi njengebandla singayihlangabeza kanjani leyo nselele na? Singaba kanjani omakhelwane abahle, kodwa khona manjalo sibe singahambisani namasiko angalungile enziwa yisizwe sakithi?`

`Incwadi kaJohn Huss iyithinta kanjani indlela ocabanga ngayo namhlanje? Yini ekuthintayo kulencwadi?`