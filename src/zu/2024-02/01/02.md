---
title:  Ukulwa Ezulwini
date:  31/03/2024
---

`Funda iSambulo 12:7-9. Lezindimana zivezani ngenkululeko ekhona ezulwini, nomsuka wobubi na? Ngesikhathi ehlubuka uLusifa, yiziphi izindlela uNkulunkulu ayengase aphendule ngazo?`

Lezindimana zichaza impi yasemkhathini phakathi kokulunga nobubi. USathane nezingelosi zakhe balwa noKrestu, ekugcineni baxoshwa ezulwini. Kuzwakala kuyindida ukuthi kungakhona ukulwa endaweni emsulwa njengasezulwini.  Kungani kwenzeka lokhu? Ngabe uNkulunkulu oluthando wadala ingelosi enomoya wedimoni yini eyaqala lokhu kulwa? Kwakukhona yini isici esibi kulengelosi esaholela ekuthini ihlubuke? IBhayibheli liwuchaza ngokusobala umsuka wobubi. Livula ikhethini kulempi ephakathi kokulunga nobubi.

`Qhathanisa uHezekeli 28:12-15 no Isaya 14:12-14. Kwakwenzekani engqondweni yalengelosi ebizwa ngoLusifa, eyaholela ekuhlubukeni kwakhe na?`

UNkulunkulu akadalanga uDeveli. Wadala isidalwa esinenkazimulo exhophayo, esibizwa ngokuthi uLusifa. Lengelosi yadalwa yaphelela. Phakathi kokuphelela kwayo kwakukhona nelungelo lokuzikhethela—okungumthetho obalulekile embusweni kaNkulunkulu obusa ngothando, hhayi incindezelo. Isono saqhamuka noLusifa, ezulwini uqobo. Asikho isizathu esinomqondo esenza lengelosi edalwe yaphelela, ukuthi ivumele ukuziphakamisa nomona kufake izimpande enhliziyweni yayo, ize ihlubuke kuMdali wayo.

ULusifa, isidalwa, wafisa ukukhonzwa, okuyilungelo likaNkulunkulu kuphela. Wazama ukuqhwaga umbuso kaNkulunkulu ngokungabaza igunya likaNkulunkulu. Uhlubuko lwakhe lwaholela ekulweni okuseshashalazini ezulwini.

Nakuba uNkulunkulu wambekezelela isikhathi eside uLusifa, wayengeke amvumele ukuthi onakalise izulu ngokuhlubuka kwakhe. “Isigungu sasezulwini samncenga uLusifa. INdodana kaNkulunkulu yamtshengisa ubukhulu, ukulunga, nobulungisa boMdali, kanye nobungcwele bothetho waKhe ongaguquki. UNkulunkulu uqobo lwaKhe owayemise uhlelo lwase zulwini; kanti ngokugudluka kulona, uLusifa wayedelela uMdali wakhe, azilethele incithakalo. Kodwa isixwayiso esanikezwa ngothando nomusa, savele savusa umoya wenkani.”—Ellen G. White, The Great Controversy, pp. 494, 495.

`Ungafunda zifundo zini ngesimilo sikaNkulunkulu ngendlela abhekana ngayo nobubi?`