---
title:  Umhlaba Uyabandakanyeka
date:  02/04/2024
---

Mhla uNkulunkulu edala umhlaba, wawenza waphelela. IBhayibheli lithi “wabona ukuthi yonke into ayenzile inhle ngempela” (Gen. 1:31). Kwakungekho chashaza lesono noma ububi noma kuphi. Kodwa wanika uAdamu noEva yona leyo nkululeko yokuzikhethela ayekade eyinike uLusifa. Wayengafuni ama-robot emhlabeni njengoba wayengawafuni nasezulwini.

Empeleni, wazihlupha ngokwenza lenkululeko icace kahle. Watshala umuthi ensimini wawubiza ngokuthi umuthi wokwazi okuhle nokubi. Waqikelela ukuthi uyabatshela ngawo, ngoba wayefuna ukuqiniseka ukuthi bayazi ngelungelo lokuzikhethela.

USathane weza kulowo muthi. U Eva esazulazula ngakuwona, uSathane wathi kuye: “Aniyikufa nokufa. Ngokuba uNkulunkulu uyazi ukuthi mhla nadla kuwo, amehlo enu ayovuleka, nifane noNkulunkulu, nazi okuhle nokubi” (Gen. 3:4, 5). Uma nidla kulomuthi, nizongena kwelinye izinga lempilo. Nizokuba nenjabulo eningazange niyazi ngaphambili. Eva, uNkulunkulu unifihlela okuthile. Thatha lapha, thatha lesithelo enisenqatshelwe, udle.

Ngesikhathi uEva, noAdamu kamuva, benza lokho kukhetha, bavula umnyango uNkulunkulu ayefuna ukuthi uhlale uvaliwe ngunaphakade. Umnyango oya esonweni, umnyango oya ekuhluphekeni, ukwephuka kwezinhliziyo, ukugula, nokufa.

`Funda kuGenesise 3:1-3 nakumaRoma 3:23 namaRoma 5:12. Yini efanayo etholakala kulezindimana? Chaza umphumela wokugcina wesono ohlupha bonke abantu emhlabeni.`

Ngokwesimo saso-nje, isono ukuhlubuka kuNkulunkulu.  Siholela ekwehlukaneni noNkulunkulu. Njengoba uNkulunkulu engumthombo wokuphila, ukwehlukana naYe kuholela ekufeni. Futhi kuholela ekukhathazekeni, ixhala, ukugula, nezifo. Ukuhlupheka okukhona emhlabeni empeleni umphumela wokuphila emhlabeni okhungethwe yisono. Lokhu akusho ukuthi ngaso sonke isikhathi sigula noma sihlupheka kukhomba ukuthi sesonile. Kusho ukuthi sonke siyachaphazeleka ngokuphila emhlabeni wesono.

`Funda kuGenesise 3:15; Levitikusi 5:5, 6; noJohane 1:29. Yiziphi izethembiso uNkulunkulu azinika uAdamu noEva ensimini ngemuva kokona, ezazizobanika ithemba, bangaxegi amadolo?  Waqamba yiphi inkonzo e-Edeni eyayizobakhomba phambili emakhulwini eminyaka, kuLowo owayezosombulula inkinga yesono?`