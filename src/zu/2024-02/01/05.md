---
title:  Uthando Luyayenza Indlela
date:  03/04/2024
---

U-Adamu no-Eva benza isono, uNkulunkulu wabaxosha ekhaya labo lasensimini. Kusukela manje, ukusebenza kanzima nokuhlupheka kuzoba into yabo. Babezohlupheka baze bafe ngaphandle kwethemba yini? Ukufa kuyisiphelo sayo yonke into yini?

Kwakungalesikhathi lapho uNkulunkulu wabanika khona isithembiso esibhalwe kuGenesise 3:15: Ebheke-ngqo kuSathane inyoka, wathi: “Ngiyakubeka ubutha phakathi kwakho nowesifazane, naphakathi kwenzalo yakho neyowesifazane. Izakuchoboza ikhanda lakho, wena uyakulimaza isithende sayo.” Kungenzeka ukuthi abazange ngaleso sikhathi baqondisise ukuthi kusho ukuthini lokho, kodwa babazi ukuthi bangaba nalo ithemba futhi. Ngenye indlela, ngenxa yeNzalo yowesifazane, kwakuzofika ukuhlengwa kwabo.

“INzalo yowesifazane” uJesu Krestu (Gal. 3:16). Esiphambanweni, uSathane walimaza isithende saKhe.  Kodwa ukunqoba kukaJesu kuyisiqiniseko sethu sokuthi ngelinye ilanga ikhanda lenyoka liyochotshozwa, bese umnyango wokuhlupheka nokufa owawuvulwe ngu-Adamu no-Eva uyavalwa.

`Funda kumaHeberu 2:9, Galathiya 3:13, 2 Korinte 5:21. Zisitshelani lezindimana ngobubanzi bomhlatshelo kaKrestu esiphambanweni?`

Uke uzibuze yini ukuthi uNkulunkulu ukuthanda ngempela na? Bheka esiphambanweni; bheka umqhele wameva, bheka izipikili ezandleni nezinyawo zaKhe. Ngalo lonke iconsi legazi elaphuma kuJesu eKhalvari, uNkulunkulu uthi: Ngiyakuthanda. Angifuni ukuba sezulwini ngaphandle kwakho. Yebo, usenzile isono; wazithengisa esandleni sesitha; yebo, ngokwakho awukufanele ukuphila kwaphakade. Kodwa ngiyikhokhile inhlawulo yokukubiyisa. Ngeke uphinde ungabaze ukuthi uyathandwa yini uma ubheka esiphambanweni.

IBhayibheli likhuluma ngoJesu oweza kulomhlaba, wadabuka enhliziyweni, wathola ukujabha nobuhlungu njengabo bonke abantu. Lembula uKrestu owabhekana nazo lezo zilingo esibhekana nazo—uKrestu owanqoba imibuso namandla ehayidesi ekuphileni kwaKhe nasekufeni kwaKhe esiphambanweni. Konke lokho ngenxa yethu.

Cabanga-nje: uJesu, Yena owadala amazulu (bheka kuJohane 1:3); wehla ezulwini. Akagcinanga ngokuza emhlabeni waKhe owele esonweni, kodwa futhi wahlupheka kuwona ngendlela thina esingeke size sihlupheka ngayo (bheka kuIsaya 53:1-5). Wakwenza lokho ngoba esithanda, ngabanye ngabanye.  Yisizathu esinamandla lesi sokuba nethemba!

`UKrestu waziphendula kanjani izinsolo zikaSathane esiphambanweni?  Uma sibheka lempikiswano enkulu ephakathi kokulunga nobubi, ukufa kwaKhe kwaba nayiphi inzuzo?`