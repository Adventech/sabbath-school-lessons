---
title:  UMpristi wethu Omkhulu
date:  04/04/2024
---

Lokho esakwenzelwa nguJesu esiphambanweni kumnika amandla okuthi asimele ezulwini. INkosi yethu eyavuswa inguMpristi wethu omkhulu, osihlinzeka ngakho konke esikudingayo ukuze sisindiswe, siphile embusweni kaNkulunkulu kuze kube phakade.

`Funda kumaHeberu 4:15, 16, Heberu 7:25. Lezindimana zinikeza kanjani isiqiniseko emhlabeni wezilingo, ukuhlupheka, izifo, nokufa na?`

Indimana ithi “walingwa kukho konke njengathi, kodwa akabanga nesono” (Heb. 4:15, NKJV). Iqhubeke ithi: “ngakhoke masisondele ngesibindi—“esihlalweni somusa ukuba samukeliswe isihawu, sifumane umusa wokusiza ngesikhathi esifaneleyo” (Heb. 4:16).

Ukubeka ngendlela elula, uJesu usethula emazulwini njengabembethe ukulunga kwaKhe, abasindiswe ngokufa kwaKhe, bahlengwa ngegazi laKhe. Konke esasifanele ukuba yikho, waba yikho. KuKrestu akukho ukulahlwa ngenxa yezono zethu zesikhathi esidlule. KuKrestu, icala lethu lisusiwe, futhi ngokungenelela kwaKhe okunamandla, amandla esono empilweni yethu anqanyuliwe. Amaketanga asibophile ayakhunyulwa, sikhululeke.

`Funda kuJohane 17:24-26. Siyini isifiso sikaKrestu kulempikiswano ephakathi kokulunga nobubi na?`

“Ngesikhathi umhlatshelo omkhulu sewufeziwe, uKrestu wenyukela kweliphezulu, engavumi ukukhonzwa yizingelosi kuze kube wenza isicelo esithi: “Ngithanda ukuba labo ongiphe bona nabo babe khona nami lapha ngikhona. Johane 17:24. Ngemuva kwalokho kwafika impendulo yothando namandla angephinyiselwe ivela esihlalweni sikaBaba ithi: ‘Zonke izingelosi zikaNkulunkulu azimkhonze.” Heberu 1:6.

Kwakungekho chashaza kuJesu.  Kwaphela ukwehliswa kwaKhe, umhlatshelo waKhe wase ufeziwe, wanikwa igama elingaphezu kwamagama onke.”—Ellen G. White, The Great Controversy, pp. 501, 502. Ngaphezu kwazo zonke izinto, uJesu ufuna ukuthi sibe naYe ezulwini.  Isifiso senhliziyo yaKhe, isizathu sokufa kwaKhe nokusimela kwaKhe, ukusisindisa. Unesidingo esikhethekile empilweni yakho? Tshela uJesu. Lapho kukhona ukudabuka, uletha induduzo. Lapho kukhona uvalo, uletha ukuthula. Lapho kukhona icala, uletha intethelelo. Lapho kukhona ubuthakathaka, uletha amandla.

`Ucabanga ukuthi kungani uKrestu azinikela ngenxa yethu na? Yini esenza sibe yigugu elingaka kuYe?`