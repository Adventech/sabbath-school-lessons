---
title:  Ukujula Nomcabango
date:  14/06/2024
---

Ukukhonza isilo nomfanekiso waso kusikhomba kuDaniyeli 3, lapho uShadirraki, uMeshaki, no-Abedi Nego babeyalwe yinkosi yaseBabiloni ukuthi bakhothamele isithombe segolide, kungenjalo, baphonswe esithandweni somlilo. IBabiloni lasendulo, iBabiloni lanamhlanje—udaba olubangwayo, ukukhonza. Ukukhonza kweqiniso kusuka emqondweni ofundiswe yiZwi likaNkulunkulu, umphefumulo oguqulwe uthando lwaKhe, nenhliziyo egcwaliswe uMoya waKhe.  Kanjalo-ke, ngeke “sifane nalelizwe” kodwa sizophila ngokwentando kaNkulunkulu, etholakala eZwini laKhe.  Kulapho okutholakala khona kuphela ukuphepha kwethu!

“UNkulunkulu akalokothi aphoqe intando noma unembeza; kodwa okuhlale kwenziwa nguSathane—ukufuna ukulawula labo ehlulekayo ukubakhohlisa— ukuphoqa ngesihluku. Ngovalo noma ngokuphoqa, uzama ukubusa unembeza nokuzitholela ukukhonzwa. Ukuze afeze lokhu, usebenza ngabasemagunyeni kwezenkolo nasezweni, enze ukuthi bacindezele ukuthi kuhlonishwe imithetho yabantu, kudelelwe ekaNkulunkulu.”—Ellen G. White, The Great Controversy, p. 591.

“Ukuze bakwazi ukumelana nokuvivinywa okuphambi kwabo, kudingeka baqonde intando kaNkulunkulu njengoba yembulwe ezwini laKhe; bangamhlonipha kuphela uma besiqonda kahle isimilo saKhe, umbuso waKhe, nezinhloso zaKhe, benze konke ngokuhambisana nazo. Yilabo kuphela abahlomise izingqondo zabo ngamaqiniso eBhayibheli, abayokuma kulempi enkulu yokugcina.”—Ellen G. White, The Great Controversy, p. 593.

“Kodwa uNkulunkulu uzokuba nabantu emhlabeni abayophakamisa iBhayibheli, iBhayibheli lodwa, njengesilinganiso sazo zonke izimfundiso, libe yisisekelo sazo zonke izimvuselelo. Imibono yezifundiswa, okushiwo yisayensi, izinqumo ezenziwa yizigungu zezenkolo, njengoba ziziningi kangaka futhi zingezwani njengawo amabandla eziwamele, izwi leningi—akungathathwa nokukodwa kulokhu njengobufakazi bokulwisana nokukholwa.  Ngaphambi kokwamukela noma iyiphi imfundiso, kudingeka sizwe okusobala okuthi ‘usho kanje uJehova’ ukwesekela leyo mfundiso.”—Ellen G. White, The Great Controversy, p. 595.

**Imibuzo Yokuxoxisana**

`Singaphila kanjani silindele ukubuya kukaKrestu, sabelane nabanye ngalelo themba kodwa singathusi abantu ngokungadingekile?`

`Ake ugxile kuloludaba lokukhonza.  Indlela esiphila ngayo nsuku zonke, nokusebenza kwethu kwemihla ngemihla, kusitshelani ngokuthi sikhonza bani, noma ini na?`

`Singazisiza kanjani thina kanye nabanye, ukubhekana nekusasa ngesibindi, hhayi ngovalo na?`

`Yimuphi umehluko obonakalayo ezimpilweni zethu namhlanje, owenziwa ukuqonda izigameko zezinsuku zokugcina?`