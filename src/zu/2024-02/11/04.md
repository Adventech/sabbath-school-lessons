---
title:  'Ukudalula Isilo: Isigaba 1'
date:  11/06/2024
---

`ISambulo 13:1, 2.  Siqhamukaphi lesilo, futhi ubani osinika amandla na?`

Incwadi yeSambulo iveza udrako ngokuthi uSathane.  ISambulo 12:3-5 sithi udrako wazama ukubulala umntwana eqeda-nje ukuzalwa, umntwana wesilisa, okwathi kamuva wahlwithelwa kuNkulunkulu. KwakunguSathane, esebenza ngombuso ongakholwa waseRoma, owazama ukubulala uKrestu (bheka uMathewu 2:16-18). Isitha esikhulu sikaNkulunkulu nabantu sisebenzisa ngezikhungo zombusazwe nezenkolo ukufeza izinjongo zaso.

Nakhu esikutshelwayo ngalombuso oyisilo: “Udrako wasinika amandla akhe nesihlalo sakhe sobukhosi (Sambulo 13:2). Lesiprofetho sagcwaliseka njengoba kwakushiwo ngemuva kwamakhulu eminyaka, lapho umbusi waseRoma uKonstantina esusa inhloko-dolobha yakhe eRoma eyiyisa endaweni eyagcina yaziwa ngokuthi yiConstantinople, ezweni laseTurkey. Lokhu kwashiya isikhala embusweni owawukade uphethwe ngoKhesari, emzini waseRoma. Kanjalo-ke iRoma eyayingakholwa yanika isilo isihlalo sayo, noma inhloko-dolobha.

U-Isaac Backus wathi: “Ngokususa isihlalo sombuso siye eConstantinople…. uKonstantina wavula indlela yokuthi umBishobhi waseRoma aziphakamise ngaphezu kwabo bonke abantu emhlabeni, nangaphezu kukaNkulunkulu wamazulu.”—The Infinite Importance of the Obedience of Faith, and of Separation from the World, p. 16 (kucashunwe kwe ka Le Roy Edwin Froom, The Prophetic Faith of Our Fathers, vol. 3, p. 213). Ngokusho kukaThomas Hobbes, “uhlelo lobuPhapha, yisipoki sombuso wamaRoma osewadlula, luhleli lithwele umqhele ethuneni lalowo mbuso.”— Leviathan (New York: Oxford University Press, 1996), p. 386. Uma ufundisisa uzothola ukuthi isilo sasolwandle esikuSambulo 13, uhlelo lwezenkolo oluhlubukile, oluphuma eRoma, lube uhlelo lokukhonza okusabalele emhlabeni wonke (Sambulo 13:3, 4). Lesi silo akusiye umuntu; uhlelo lwezenkolo olufake imiyalo yabantu esikhundleni seqiniso likaNkulunkulu.

`Funda iSambulo 13:1, 6. Yiliphi igama elimqoka elisetshenzisiwe ukuhlonza lombuso omelwe yisilo?`

IBhayibheli lichaza ukuhlambalaza kuJohane 10:33 nakuLuka 5:21 ngezibonelo ezimbili: (1) umuntu ozenza uNkulunkulu, (2) umuntu othi unamandla okuthethelela izono. Lezi zinsolo zazingafanelekile ngoba uJesu unguNkulunkulu uqobo, ngakhoke, unelungelo lokuthethelela izono.  UbuPhapha baseRoma bunezimfundiso ezimbili ezigqamile, ezibizwa yiBhayibheli ngokuthi ukuhlambalaza: ukuthi abapristi bebandla lamaRoma banamandla okuthethelela izono, nokuthi uPhapha unamandla kaNkulunkulu emhlabeni.