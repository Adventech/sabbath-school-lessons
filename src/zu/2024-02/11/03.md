---
title:  Isimo Esibucayi Esizayo
date:  10/06/2024
---

Isiprofetho sophawu lwesilo kuSambulo 13 sikhuluma ngempi kaSathane okuyiyona eshisa ngempela neyesabekayo elwa noNkulunkulu. Selokhu uJesu wafa esiphambanweni, isitha besazi ukuthi sehlulwa, kodwa sizimisele ukuwa nabaningi. Iqhinga lokuqala likaSathane kulempi inkohliso. Uma inkohliso ingasebenzi, usebenzisa ukuphoqa. Uyena ongemuva komyalo othi noma ubani ongavumi ukukhonza isilo noma amukele uphawu lwaso akabulawe.

Ukuhlushwa ngenxa yenkolo akusiyo into entsha. Kwakulokhu kukhona kusukela uKhayini ebulala u-Abela ngenxa yokulalela umyalo kaNkulunkulu. UJesu wathi kuyokwenzeka nangaphakathi kwabazalwane.

`Funda kuJohane 16:9, Mathewu 10:29, 2 Thimothewu 3:12, no 1 Petru 4:12. Kwenzekani ebandleni leTestamente eliSha, futhi lokho kulithinta kanjani ibandla likaKrestu lezinsuku zokugcina?`

Kuwo wonke umlando wobuKrestu, kwakuvamile ukuhlushwa kwamakholwa. Kwenzeka ngesikhathi samaRoma ayengakakholwa, kodwa kwabonakala kakhulu ngesikhathi ibandla langaleso sikhathi lihlupha kabuhlungu amaKrestu akholwa yiBhayibheli. Uphawu lwesilo yikhonco lokugcina kuleliketanga likaSathane. Njengezinhlupho zakudala, kuhloswe ngalo ukucindezela wonke umuntu ukuthi amukele izinkolelo ezithile nohlelo lokukhonza olushiwoyo.

Isiprofetho sikhomba ukuthi ukuhlushwa kuyoqala ngokunswinywa kwezomnotho: akekho oyokwazi ukuthenga noma ukuthengisa ngaphandle kokuthi abe nophawu. Noma ubani ongavumi ukwamukela uphawu uyogcina egwetshwe intambo (Sambulo 13:15, 17).

USathane useqalile ukulungisa abazibiza ngamaKrestu ukuthi bamukele uphawu lwesilo uma sekufika ukuvivinywa kokugcina, ngokubakhuthaza ukuthi bayekethise.

Uma sekubonakala ukuthi wonke umhlaba ulandela isilo, usincoma ngokumangala (Sambulo 13:3), ngokushesha izinto ziyaguquka, bese kugxilwa kubantu bakaNkulunkulu. ISambulo 14:12 sisinika lesithombe: “Naba abagcina imiyalo kaNkulunkulu nokukholwa kukaJesu” (NKJV). Abantu bakaNkulunkulu baphila impilo yokulalela uNkulunkulu. Ngomusa waKhe, bayama baqine ngesikhathi bonke ababazungezile bentengezela.  Ngesikhathi umhlaba ulandela isilo, “balandela iWundlu konke lapho liya khona” (Sambulo 14:4, NKJV). Ngamandla kaKrestu, bayawanqoba amandla kaSathane abahlaselayo.

Njengoba sibonile esifundweni 9, ingqikithi yempi ephakathi kokulunga nobubi iphathelene nokukhonza. Isilo sisebenzisa inkohliso, uma ihluleka, sisebenzise impoqo.

`Kumanje-nje, ushesha kangakanani, uma ukwenza, ukuvumela ezomnotho ukuthi zibe nomthelela ekugcineni kwakho iSabatha?`