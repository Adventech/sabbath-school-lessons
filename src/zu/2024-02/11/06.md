---
title:  Isilo Esiphuma Emhlabeni
date:  13/06/2024
---

`Funda iSambulo 13:11-18. Lesilo sesibili sehluke kanjani kuleso sokuqala seSambulo 13?`

Isilo sokuqala saphuma olwandle; isilo sesibili “siphuma emhlabeni” (Sambulo 13:11). Ulwandle lumele “abantu, izixuku, izizwe, nezilimi” (Sambulo 17:15). Umhlaba-ke, umele indawo engenabantu abaningi. Lesi silo sesibili siqhamuka sekusondele ukuphela kwesikhathi sesiprofetho lapho isilo sokuqala sisebenzisa igunya (Sambulo 13:5). Okusho ukuthi sigqama ngabo A.D. 1798.

Ilizwe laseMelika lingena-khaxa, kulencazelo. Lamemezela inkululeko yalo ngo A.D.1776, laphasisa umthetho-sisekelo walo ngo A.D. 1789, lamukelwa njengesikhondlakhondla somhlaba sekuzophela unyakakhulu ka 19.

UJohane uyaqhubeka athi: “Sinezimpondo ezimbili ezifana nezewundlu, kepha sikhuluma njengodrako”(Sambulo 13:11). Esiprofethweni, izimpondo zimele amandla okubusa. Ngokungafani nesilo sokuqala, lesilo asinayo imiqhele ezimpondweni, okusinika umqondo wokuthi akulona izwe elibuswa yinkosi. Izimpondo ezimbili, kakhulu zimele imithetho emibili engumthombo wamandla ezwe laseMelika nempumelelo yalo—inkululeko kwezombusazwe nakwezenkolo.

`Funda kuSambulo 13:11, 12. Ubona yiphi inguquko kulesilo, futhi sikhuluma kanjani?`

Lesizwe esimnene, esifana newundlu sigcina sesikhuluma njengodrako. Sisebenzisa “onke amandla esilo sokuqala” (Sambulo 13:12), futhi sishiya izimiso zaso zenkululeko kwezenkolo, senze “bonke abakhileyo emhlabeni bakhuleke kuso isilo sokuqala” (Sambulo 13:12). Izwe laseMelika liyohamba phambili ekwenzeni bonke abantu emhlabeni ukuba bakhonze isilo sokuqala ngokuthi livume ubukhulu bukaPhapha kwezenkolo nezasenhlalweni. Ngokusho kwalesiprofetho, iMelika lenzela isilo umfanekiso—ukuhlangana kwebandla nombuso—futhi iyophoqa wonke umuntu ukuthi akhonze lomfanekiso.

Okuthathekisayo ukuthi ngesikhathi lapho saqala khona ukuhlonzwa njengombuso wesilo, iMelika yayingasondele nokusondela ekubeni yilesikhondlakhondla eyiso kwezempi nomnotho.

`Cabanga ngokungabikho kozinzo kwezombusazwe eMelika namhlanje. Lokho kungaholela kanjani ngelinye ilanga ekugcwalisekeni kwalesiprofetho?`