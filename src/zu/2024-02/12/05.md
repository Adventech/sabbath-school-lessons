---
title:  Imvula Yokuqala neYakamuva
date:  19/06/2024
---

`Funda kuJoweli 2:21-24 neZenzo 2:1-4, 41-47.Yisiphi isiprofetho esagcwaliseka ngonyakakhulu wokuqala na?  Saba namthelela muni?`

Ukuthululwa kukaMoya oNgcwele ngePentekoste kwaqamba ibandla lobuKrestu ngendlela enamandla. Kwaphenduka izinkulungwane ezintathu ngosuku olulodwa. Incwadi yeZenzo ikhuluma ngezimangaliso ezilandelanayo ezazenziwa ngomusa kaNkulunkulu: “Kepha abaningi kwabezwayo ilizwi bakholwa; umumo wamadoda kwakungathi izinkulungwane ezinhlanu” (iZenzo 4:4). Kwakukade kubuthene abazalwane abangu 120 kuphela bethandaza, kodwa umthandazo wenza umehluko omangalisayo.  Ngokushesha, kwangena ebandleni izinkulungwane zabakholwayo. “Nesixuku esikhulu sabapristi salalela inkolo” (iZenzo 6:7).  Kuthe uma abafundi behlushwa kabuhlungu eJerusalema, abahlakazekileyo bahamba beshumayela izwi levangeli” (iZenzo 8:4). Kwatshalwa amabandla kulo lonke elaseJudiya, eSamariya, naseGalile (bheka iZenzo 9:31). Ngemuva kokuphenduka kwakhe, uMphostoli uPawulu wamemezela uKrestu kulo lonke elakhele uLwandle Olukhulu. EThesalonika, amanye amaJuda aphikisana nevangeli akhuluma lokhu okumangazayo: “Laba abayaluzisa izwe, sebefikile nalapha” (iZenzo 17:6). Ngesikhathi esifishane-nje, nangamandla kaMoya oNgcwele, abafundi bafinyelela kuwo wonke umhlaba owawaziwa ngaleso sikhathi.  Isiprofetho sikaJoweli semvula yokuqala sagcwaliseka ngePentekoste, kodwa imvula yakamuva iyokuna ngamandla amakhulu ukulungisela isivuno somhlaba sokugcina.

`Funda kuZakariya 4:6; Zakariya 10:1; Hoseya 6:3; noJakobe 5:7, 8.  Ngokusho kwalezindimana uyoqedwa kanjani umsebenzi kaNkulunkulu emhlabeni na?`

Amagama athi “imvula yokuqala” “neyesibili” athathelwa ekuvuneni kwakaIsrayeli.  Imvula yokuqala yayina ekwindla, ukuze kuhlume imbewu. Imvula yamuva yayina entwasahlobo ukuvuthiswa isivuno….lokhu kuchaza umsebenzi kaMoya oNgcwele wokumenyezelwa kwevangeli.  “Njengoba imvula yokuqala yana, mhla kuthululwa uMoya oNgcwele ekuqaleni kwevangeli, ukuhlumisa imbewu eyigugu, kanjalo, imvula yamuva iyokuna ekugoqweni kwawo umsebenzi ukuze kuvuthwe isivuno.  Umsebenzi omkhulu wevangeli ngeke uvalwe ngamandla kaMoya kaNkulunkulu angaphansi kwalawo owaqala ngawo. Iziprofetho ezagcwaliseka ngesikhathi sokuthululwa kwemvula yokuqala kuphenjwa ivangeli, zisazogcwaliseka ngemvula yakamuva ekuvalweni kwevangeli.”—Ellen G. White, The Great Controversy, pp. 611, 612.