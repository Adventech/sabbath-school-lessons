---
title:  Ukumemeza Okukhulu
date:  20/06/2024
---

`Funda iSambulo 18:1-4, Habakuki 2:14, noMathewu 24:14. Lezindimana zithi umsebenzi kaNkulunkulu emhlabeni uyoqedwa kanjani?`

Ingelosi ememezela ukuwa kweBhabhiloni “inamandla amakhulu.” Njengezingelosi zakuSambulo 14, lengelosi imele izithunywa zabantu.  Lengelosi ibonakalisa inkazimulo kaNkulunkulu ngokuphelele kangaka ize ikhanyise wonke umhlaba. Igama lesiGriki elisho igunya noma amandla eTestamenteni eliSha lithi exousia. Izikhathi eziningi libhekise ekunqobeni kukaKrestu phezu kwemimoya namandla esihogo. UJesu ulisebenzisa evangelini likaMathewu kanye nokuthunywa kwabafundi. KuMathewu 10:1 uJesu unika abafundi baKhe amandla phezu kwamandla esihogo. Ubathuma namandla asezulwini ukuba banqobe empini ephakathi kokulunga nobubi. KuMathewu 28, uyapinda futhi uyabathuma “namandla onke….ezulwini nasemhlabeni” ukuthi “bahambe benze zonke izizwe abafundi” (Mathewu 28:18, 19). Ibandla leTestamente eliSha lahamba ligcwaliswe amandla kaMoya oNgcwele, negunya likaKrestu ophilayo owawanqoba ngokuphila kwaKhe nangokufa kwaKhe amandla esihogo, lakhanyisa umhlaba ngenkazimulo kaNkulunkulu.  Eminyakeni embalwa-nje, abafundi bamemezela ivangeli kuwo wonke umhlaba owawaziwa ngaleso sikhathi (Kolose 1:23).

Ngesikhathi sokugcina, uMoya oNgcwele uzothululwa ngendlela engazange ibonwe ngaphambili, ivangeli lisabalale ngokushesha emikhawulweni yomhlaba. Izinkulungwane ziyophenduka ngosuku olulodwa nangomusa kaNkulunkulu, neqiniso liyokuba nomthelela emhlabeni wonke. Ngalendlela, umhlaba uyoxwayiswa, ivangeli nethemba elihamba nalo, liyosabalala emhlabeni wonke.

“Umsebenzi omkhulu wevangeli ngeke uphethwe ngamandla kaNkulunkulu amancane kunalawo owaqalwa ngawo. Iziprofetho ezagcwaliseka mhla kwakuthululwa imvula yokuqala, kuqalwa ivangeli, zizophinda zigcwaliseke ngemvula yakamuva sekuvalwa umsebenzi wevangeli.

“Izinceku zikaNkulunkulu, ubuso bazo bukhanyiswe ukuzinikela okungcwele, ziyoshesha zisuka lapha ziya laphaya ukumemezela isigijimi esivela ezulwini. Ngezinkulungwane zamazwi, emhlabeni wonke, kuyomenyezelwa isixwayiso. Kuyokwenziwa izimangaliso, abagulayo bayophulukiswa, kulandele izibonakaliso nezimangaliso.”—Ellen G White, The Great Controversy, pp. 611, 612.

`Yini ebambezele ukuthululwa ngamandla koMoya oNgcwele, imvula yakamuva, nokumemeza okukhulu na? Noma ingancane kangakanani indima yethu, singabamba liphi iqhaza ekuvulelekeni nasekwamukeleni uMoya oNgcwele?`