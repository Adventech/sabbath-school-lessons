---
title:  Sikhonza Bani Na?
date:  18/06/2024
---

Ngezinsuku zokugcina, impikiswano enkulu iyobambana ngombuzo wokukhonza. Sikhonza uMdali, noma sikhonza isilo nomfanekiso waso?  Akukho ukuba phakathi nendawo. Ingelosi yokuqala kuSambulo 14 inxusa abesilisa nabesifazane ukuba “ ‘bakhonze Yena owenza izulu nomhlaba, ulwandle nemithombo yamanzi .’ “ Ingelosi yesithathu nayo iyanxusa, ize isho nemiphumela emibi yokukhonza isilo: “Uyakuliphuza iwayini lolaka lukaNkulunkulu, elilungisiwe esitsheni solaka lwaKhe, lingaxutshiwe, ahlushwe ngomlilo” (Sambulo 14:10). Ngakolunye uhlangothi, labo abakhonza uMdali bachazwa “njengabagcina imiyalo kaNkulunkulu nokukholwa kukaJesu” (Sambulo 14:12.)

Ukudalwa kuyisisekelo sokukhonza kweqiniso (Sambulo 4:11). Njengoba uNkulunkulu “wadala zonke izinto ngoJesu Krestu” (Efesu 3:9), uSathane uyamzonda uMdali, futhi uzamile ngokusebenzisa izikhulu zasemhlabeni, ukuguqula iSabatha, okuyisikhumbuzo sokudalwa (Daniyeli 7:25). Lombango ozayo ophathelene nomthetho kaNkulunkulu ugxile phezu kwegunya. Uma-nje uSathane engaphumelela ukusiphula ukukhonza ngeSabatha, uyokusho athi amandla akhe makhulu kunakaNkulunkulu. Ukuze afeze lokho, uSathane uzozama ukunxenxa noma ukuphoqa wonke umhlaba ukuthi wamukele iSabatha-mbumbulu.

Noma kungalukhuni kangakanani okwamanje ukukholwa ukuthi kuyokwenzeka lokhu, njengoba sike saphawula ngaphambili, umhlaba uyaguquka. Inhlekelele yeCOVID-19 yakubonakalisa lokho. Ngosuku olulodwa-nje, lomhlaba ungaba indawo eyehlukile.  Yize noma singayazi imininingwane eholela ophawini lwesilo, akuyona into elukhuni ukukucabanga lokho. Umhlaba awuzinzile neze, kanti ngobuchwepheshe obumangalisayo obukhona manje, lokho elixwayisa ngakho iBhayibheli ngempela kungenzeka ngokushesha ebesingakucabangi.

`Funda iSambulo 13;13-17. Yikuphi ukujeziswa okugaguliwe abakutholayo labo abangavumi ukwamukela uphawu lwesilo?`

Labo abathembekile kuKrestu, kunokuba balandele isilo nomfanekiso waso, bayobhekana nobunzima kwezomnotho nokwesatshiswa ngokubulawa. Abantu bayohlala beyilokho ababevele beyikho: bekhohlakele, befuna izikhundla, benodlame. Kodwa yize okuningi singakwazi ngendlela izehlakalo zokugcina eziyokwenzeka ngayo, akufanele kube lukhuni ukucabanga ngezinhlupho zezinsuku zokugcina. Nakuba sasehlukile isimo okwakubhalwa ngaso, lamazwi kaJohane akuchaza konke. Ekhuluma ngoJesu, uJohane wabhala wathi “Akadingi ukufakazelwa ngumuntu, ngoba uyakwazi okusenhliziyweni yomuntu (Johane 2:25).

`Cabanga ngenkohlakalo yabantu, nobubi abakwazi ukukwenza.  Kungani lokhu kutshengisa ngendlela esobala okuyofika ngayo izehlakalo zokugcina?  Futhi, nokubaluleke kakhulu, kufanele leliqiniso elibuhlungu lisifundiseni mayelana nokuqapha ezethu izinhliziyo?`