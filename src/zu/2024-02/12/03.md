---
title:  Ukubekwa Uphawu Lwezulu
date:  17/06/2024
---

Kulesimo esibucayi esizayo esiphathelene nokukhonza, abantu bakaNkulunkulu abathembekile ngeke banikezele kwingcindezi yezwe (Sambulo 14:12). Bayobekwa uphawu nguMoya oNgcwele (Efesu 4:30), ngeke banyakaziswe. Endulo, uphawu lwalufakaza ngobuqotho bombhalo wasemthethweni. Kwakuluphawu olwehlukile kwezinye, lomuntu yedwa. Njengoba impi yokugcina iyobe igxile ekukhonzeni kanye negunya likaNkulunkulu njengoba silibona emthethweni waKhe, singalindela ukuthi uphawu lukaNkulunkulu luqoshwe emthethweni waKhe (qhathanisa noIsaya 8:16).

`Funda kuEksoduse 20:8-11. Yiziphi izinxenye zophawu ezitholakala emyalweni weSabatha?`

Lapha sinezinxenye ezintathu zophawu oluqinisekile: (1) igama lomnikazi wophawu, “INkosi uNkulunkulu wakho.” (2) Igunya laKhe noma amandla; “owenza”–uMdali. (3) Indawo abusa kuyo; “izulu nomhlaba, ulwandle, nakho konke okukukho.”  EBhayibhelini ngesinye isikhathi uphawu kuthiwa yisibonakaliso (Roma 4:11). Lamagama womabili angasetshenziswa ngendlela efanayo. Njengophawu noma isibonakaliso sikaNkulunkulu embindini womthetho kaNkulunkulu, iSabatha liphakathi nempi yokugcina ephathelene nokukhonza (Hezekeli 20:12, 20; Sambulo 12:17).

`Qhathanisa iSambulo 7:1, 2 neSambulo 14:1 neSambulo 13:16, 17. Lwamukelwaphi uphawu lukaNkulunkulu nolwesilo na? Ucabanga ukuthi kungani kunomehluko?`

Uphawu lukaNkulunkulu lubekwa esiphongweni. Isiphongo yisifanekiso somqondo, simele ukwenza isinqumo esiphusile.

Uphawu lwesilo lungamukelwa esiphongweni noma esandleni, okutshela ukuthi abantu bayavuma ngomqondo nangokuzikhethela ukwamukela amanga kaSathane noma, kungenjalo, bahambisana nokukhonza kwamanga ukuze bangabulawa.

USathane uyabazonda labo abalalela uNkulunkulu. Impikiswano enkulu ifika esiqongweni lapho udrako (uSathane) elwa nabaseleyo abakholwayo, “abagcina” imiyalo kaNkulunkulu nokukholwa kukaJesu” (Sambulo 14:12). Bagxilile ekwethembekeni kwabo kuKrestu.

`Kungani ukwethembeka nsuku zonke kuNkulunkulu kubalulekile ekuzilungiseleni ukufika kosuku olubucayi?`