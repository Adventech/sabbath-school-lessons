### Isingeniso

Ukuba bewungabuzwa ukuthi “Iyiphi indikimba etholakala kulo lonke iBhayibheli,” bewungaphendula uthini? UJesu? Yicebo losindiso? Isiphambano? Zilungile zonke lezimpendulo! Kodwa zozintathu zivezwa yindikimba ebandakanya konke: “impikiswano enkulu.” Lendikimba igcwele iBhayibheli kusukela kuGenesise kuye kuSambulo.

Impikiswano enkulu yaqala ezulwini lapho uLusifa waqembukela uNkulunkulu. Phakathi naphakathi kwalempi yasemkhathini kunombuzo ngothando lukaNkulunkulu. Unothando ngempela na? Noma uyinkosi eyindlovuyangena, efuna lokho kuphela okuzogculisa yona?

Izifundo zaleKota zidweba umlando womhlaba ngokubona kukaNkulunkulu, njengokwembulwa yisiprofetho, kusukela ngesikhathi sikaKrestu kuhambe njalo emakhulwini eminyaka, kuze kube namhlanje, futhi kuyodlulela phambili. Ngokwemvelo, uNkulunkulu uluthando, ngakhoke, zonke izenzo zaKhe ezothando, yize lokhu kungeke kwabonakala obala kubantu benyama, ngisho nezingelosi imbhala. Kodwa uthando lukaNkulunkulu lubonakala ngokwandile njengoba impikiswano enkulu iqhubeka. Sibona ubude nokudepha kwayo ngokucacile esiphambanweni. EKhalvari, uthando lukaNkulunkulu lwabonakaliswa phambi kwawo wonke amazulu, lapho uKrestu wathulula khona ukuphila kwaKhe ukuze asindise abantu, lapho futhi nokunqotshwa ngokuphelele kukaSathane kwaqinisekiswa.

Kepha impi isaqhubeka. USathane wazama ukubhubhisa uJesu esiphambanweni, kanti futhi kuyo yonke iminyaka simbona ezama ukubhubhisa abantu bakaNkulunkulu. Nakuba uSathane wasebenzisa isihluku esikhulu ehlupha ibandla likaKrestu, ebulala izigidi, uNkulunkulu wayelokhu ekhona eduze kwabantu baKhe futhi ngeke aze abashiye. LeKota izolanda ngezigameko ezimqoka kulempikiswano enkulu, kusukela kuhlubuko olwaqala ezulwini. Sizophenya ngezihloko eziqavile zempikiswano ephakathi kukaKrestu noSathane. Sizobona isibindi esingacimi samaWaldenses yize noma ayehlushwa kabuhlungu, nokuzimisela kwabavuseleli ukulandela iqiniso leBhayibheli nakuba babebhekene nokuhlukunyezwa,, ukuboshwa, ukushiswa bephila, nokufela inkolo. Ephawula ngokukholwa kwalamaqhawe enkolo, uEllen G. White uthi: “IBhayibheli kwakuyiwona umthetho wabo. Babehlola zonke izimfundiso ngokushiwo yilona. Ukukholwa nguNkulunkulu nezwi laKhe kwanika labantu abangcwele amandla ngesikhathi bedela ukuphila kwabo beshiswa bephila.”—The Great Controversy, p. 249.

Imvuselelo yokhela isibani seqiniso esisavutha namanje. Ukukholwa yiMibhalo okuqinile kwabavuseleli, kanye nokuqiniseka kwabo ngokusindiswa ngomusa otholakala ngokukholwa, Enkulu kwacaba indlela yomyakazo walabo abalindele ukubuya kukaJesu, ababeholwa ngu William Miller kanye nabanye emhlabeni wonke.

Ibandla lamaSeventh-day Adventist laqanjwa nguNkulunkulu ukuze lakhele phezu kwesisekelo esasibekwe abavuseleli ukuze kubuyiswe amaqiniso eBhayibheli ayekade efihlakele emakhulwini eminyaka. Okugqamile emsebenzini webandla, ukumemezela isigijimi sezingelosi ezintathu zeSambulo 14:6-12, okuyisexwayiso sokugcina sikaNkulunkulu kulomhlaba ophokophelele esiphelweni sawo.

Lokho kumemezela kuvusa intukuthelo kaSathane, umprofethi uJohane ambiza ngoDrako: “UDrako wamthukuthelela owesifazane, wamuka wayokulwa nabaseleyo benzalo yakhe, labo abagcina imiyalo kaNkulunkulu nabanobufakazi bukaJesu” (Sambulo 12:17). Futhi sizofunda ngezigameko zokugcina kulempikiswano enkulu, okuhlanganisa nokunqoba kothando lukaNkulunkulu phezu kwabo bonke ababusi namandla ehayidesi, okuyokuba yisiqalo samazulu amasha nomhlaba omusha.

Nakuba isifundo salekota sesekelwe phezu kweBhayibheli-nje, sizosebenzisa incwadi i-Great Controversy ka Ellen G. White njengomhlahlandlela wethu uma sifunda ngalesihloko esimqoka. Izahluko okwesekelwe phezu kwazo zibhaliwe ukuze kube lula ukuyisebenzisa lencwadi nangesikhathi esizayo, nokwabelana, ukuze sonke “sigcwaliswe kube ngukugcwala konke kukaNkulunkulu “sazi uthando lukaKrestu olwedlula ukuqonda” (Efesu 3:19, NKJV).

_UMark Finley ungowokudabuka eConnecticut, U.S.A. Ungumvangeli owaziwayo emazweni ngamazwe. Wayekade eyiphini likaMongameli weGeneral Conference ngeminyaka ka 2005-2010. Ngemuva kokuthatha umhlalaphansi, waba ngumsizi kaMongameli weGeneral Conference. UMfundisi Finley nowakwakhe uErnestine, banezingane ezintathu, nabazukulu abahlanu._