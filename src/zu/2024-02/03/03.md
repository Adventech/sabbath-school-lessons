---
title:  Izimpisi Ezihahayo
date:  15/04/2024
---

`Funda iZenzo 20:27-32. Yiziphi izixwayiso eziqonde-ngqo uMphostoli Pawulu azinika abaholi bebandla ese-Efesu mayelana nohlubuko oluzayo na?`

Inhloso yeseluleko sikaPawulu kwaku ukulungisela ibandla lokho okwakuzofika. Kulezindimana uchaza okubili okukhathazayo.

Okokuqala, “yizimpisi ezihahayo ezazizongena phakathi kwabo, zingawuhawukeli umhlambi” (iZenzo 20:29). Ngamanye amazwi, abazalwane babezobhekana nokuhlushwa okubabayo, okuqhamuka ngaphakathi ebandleni. Lesiprofetho sagcwaliseka ngonyaka-khulu wokuqala nowesibili. Lawo maKrestu ayengavumi ukukhonza inkosi yezwe ngokukhothamela onkulunkulu baseRoma, ayehlushwa, aboshwe, ashiswe ephila.

UMphostoli wezwakalisa ukukhathazeka kwesibili lapho ethi: “naphakathi kwenu kuzakuvuka amadoda akhuluma okudukisayo, ahunge abafundi ukubalandela” (iZenzo 20:30). Kwakuzongena izimfundiso-ze ebandleni. Izimfundiso zamanga zithathe indawo yamaqiniso ezulu. Imikhuba yobuhedeni yayizokwanda. Kunyakakhulu wesine nowesihlanu, ukuyekethisa kwangena ngesinyelela ebandleni likaKrestu, kuthiwa kuqhutshekiselwa phambili umsebenzi. Kodwa umphumela oshaqisayo kwaba ukudeda emaqinisweni eZwi likaNkulunkulu.

`Funda ku 2 Thesalonika 2:7-12. UMphostoli Pawulu ukuchaza kanjani ukuhlubuka okuzayo?  Yiziphi izimpawu okwakumelwe bazibheke?`

Amazwi kaPawulu athi: “imfihlakalo yokungabi namthetho isiyasebenza” abalulekile. Nasezinsukwini zikaPawulu kwakukhona ukudeda kancane kancane eqinisweni lezwi likaNkulunkulu mayelana nokuthobela umthetho waKhe. Lokhu kuhlehla kwanda eminyakeni elandelayo.

Ngokuphikisana nomyalo wesibili, kwangeniswa izithixo ekukhonzeni kwamaKrestu. Iminyaka eyizinkulungwane, izithixo zazigqamile kuzo zonke izinkonzo zobuhedeni. Ukuze kwamukeleke ubuKrestu kubahedeni ababengena ebandleni lobuKrestu, onkulunkulu babahedeni baqanjwa amagama kabusha kwathiwa ngoSanti (saints).  Usuku lokuqala lweviki, okwakukhonzwa ngalo ilanga, kancane kancane lwamukelwa njengosuku lokukhonza lwamaKrestu, ukuhalalisa uvuko lukaJesu. Lolusuku lwamanga, olungavunyiwe yiMibhalo, lusaqhubeka kuze kube manje.

`Yiluphi uhlobo lokuyekethisa esilubona lungena ebandleni namhlanje? Ngaphezu kwalokho, wena, yikuphi ukuyekethisa okwenzayo?  Kungenzeka yini ukuthi ngesinye isikhathi uxuba iqiniso nemfundiso-ze?`