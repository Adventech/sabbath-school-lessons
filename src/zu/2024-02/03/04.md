---
title:  Ukugcinwa YiZwi
date:  16/04/2024
---

`Qhathanisa uJohane 17:15-17 neZenzo 20:32.  UJesu noMphostoli Pawuli basinika luphi ulwazi mayelana nokuvikeleka enkohlisweni kaSathane?`

IBhayibheli ukwembulwa kwentando kaNkulunkulu okungalenzi iphutha. Linika icebo lezulu ngokusindiswa kwabantu.  Njengoba “yonke iMibhalo yaphefumulelwa nguNkulunkulu,” “ikulungele ukufundisa, ukusola, ukuqondisa nokuyala ekulungeni” (2 Thimothewu 3:16). Okusho ukuthi “lonke iBhayibheli liphefumulelwe nguNkulunkulu; kungezona izinxenye ezithile kuphela, noma ezinye ziphefumulelwe kakhulu kunezinye. IBhayibheli lilonke alamukelwe njengeZwi likaNkulunkulu. Uma singakwenzi lokho, umnyango uvuleke gengelezi ukuze kungene izinkohliso.

IBhayibheli lembula ngokucacile uthando lukaNkulunkulu njengoba sibhekene nempikiswano enkulu.  Futhi lembula izinkohliso zikaSathane.  USathane uyalizonda iZwi likaNkulunkulu, futhi ubelokhu enza konke angase akwenze kuyo yonke iminyaka ukulwa nomthelela walo.

Vele phela, besingalutholaphi ulwazi ngecebo losindiso uma kungekhona eBhayibhelini? Kungakanani, uma kukhona, ebesingakwazi ngokuzalwa, impilo, izimfundiso kanye nomsebenzi kaJesu? Ngaphandle kweBhayibheli, besingeke siqale nokuqonda ngokujula komhlatshelo kaKrestu, uvuko lwaKhe ngenkazimulo, amandla aKhe okusincengela, nobukhosi bokubuya kwaKhe.

Wonke lamaqiniso amqoka embulwe, afundiswa, futhi agcizelelwa eZwini likaNkulunkulu. Lona, lona lodwa, lifanele kube yizwi lokugcina uma kukhulunywa ngawo wonke amaqiniso ezenkolo.

Kanjalo-ke, sidinga ukumelana nayo yonke imizamo yokudicilela phansi igunya noma ukuphefumulelwa kwalo, nalabo abathi balithanda kakhulu iBhayibheli, kodwa belingabaza.  Kuyadabukisa, kakhulu ukuthi ngenxa yokungena kwendlela yokucabanga yesimanje, abaningi abaneziqu eziphakeme ngezenkolo namaKrestu, bagxila kakhulu ohlangothini lwabantu eBhayibhelini, lize libe yizwi lomuntu esikhundleni sokuba yiZwi likaNkulunkulu. Bathi: iBhayibheli yimibhalo yamakhosi, abelusi, abadobi, abapristi, izimbongi, nabanye ababenomqondo ofana nabo ngokuqondene noNkulunkulu, imvelo ngendlela bona ababeqonda ngayo kuleso sikhathi nendawo ababephila kuyo.

Ngempela, kodwa!  Uma bekunjalo, kungani thina, esiphila kulonyakakhulu ka 21, sizihlupha ngokuthi babecabangani labo bantu, singasakhulumi-ke ngokuthi babecabanga ukuthi siyini isisekelo sethemba lethu.

`Funda amaHubo 119:105, 116, 130, 133, no 160.  UMhlabeleli usinika kuphi ukuqonda mayelana nokubaluleka kweZwi likaNkulunkulu ngokuphathelene necebo losindiso?`