---
title:  Ukucabanga Kwabantu Ngaphandle KweBhayibheli
date:  17/04/2024
---

UMoya oNgcwele usebenza ezingqondweni zethu.  Uyasimema ukuthi sihlolisise izimfihlakalo zendalo. “Njengoba omunye wake washo ngokufanekileyo wathi: “NjengamaKrestu asihlolwa izingqondo zethu emnyango wendlu yenkonzo.” Kodwa, ukuhlakanipha komuntu kukodwa akukwazi ukuthola amaqiniso angcwele eBhayibheli. Iqiniso akuwona-nje umbono womuntu. Lembulwa nguNkulunkulu.

`Funda iZaga 16:25, Abahluleli 21:25, noIsaya 53:6. Lezindimana zivezani ngamaqhinga kaSathane okukhohlisa?`

Enye inkohliso kaSathane emsebenzelayo ukuthi asenze sikholwe ukuthi ukucabanga komuntu, engasizwa uMoya oNgcwele, futhi engahlolanga neZwi likaNkulunkulu, kwanele ukuthi aqonde intando kaNkulunkulu.  Kungakhona indlela ebonakala sengathi ilungile kithina, nasesizweni sonke, kodwa kungase kube ephambukile ngokubuka kukaNkulunkulu.

Eminyakeni embalwa edlule, mina nonkosikazi saphuma ukuyohambahamba emahlathini eduze nehhotela lapho sasihlala khona ngalobo busuku. Ngivame ukuzazi kahle izinkomba-ndlela.  Kwathi-ke ngemuva kwehora sihambahamba silandela imizila eyehlukene, ngangizethemba ukuthi sizoyithola kalula indlela ebuyela emuva, kodwa sathola ukuthi siphaphalaze kabi – sidukile ehlathini. Ilanga lase liyoshona, ngase ngishaywa uvalo. Ngenhlanhla, sahlangana nabanye abayaziyo indlela.  Sase siphaphalaze ibanga elingangamamayela amahlanu, kodwa eduze nomgwaqo omkhulu. Njengoba imoto yabo yayimi eduzane, basigibelisa sabuyela ehhotela.  Ukuthola umuntu oyaziyo indlela, nokwazi ukusibuyisela lapho sasiqonde khona, kwenza wonke umehluko kithina.

UNkulunkulu akasishiyanga sodwa kuloluhambo olusuka emhlabeni luya ezulwini.  UMoya oNgcwele usikhomba eBhayibhelini eliNgcwele elisiholayo ukuya ekhaya.  Iqiniso nephutha, okulungile nokungalungile, okuhle noubi—konke lokhu singakuqonda kahle kuphela ngokukhanyiselwa yiZwi likaNkulunkulu. Lokho okuphikisana noNkulunkulu neZwi laKhe, kuyiphutha, kanti iphutha liyingozi; lokho okuhambisana noNkulunkulu yiqiniso nokulunga. Kubaluleke kangakanani ukuthi senze iZwi likaNkulunkulu umahluleli wethu weqiniso nasekwazini okuhle nokubi!

`Kungani ingqondo yomuntu engalekelelwa uMoya oNgcwele ingekwazi ukuthola iqiniso lezulu na? Xoxani ngobudlelwane phakathi komqondo womuntu nokwambulelwa kwasezulwini. Ingqondo isisiza kanjani ukuthi siqonde okwembulwe yizulu? Isibonelo: bheka uDaniyeli 2, isiprofetho esiqukethe umlando womhlaba kusukela ngesikhathi seBhabhiloni kuye esikhathini esizayo.  Isiprofetho esinje, siwuvusa kanjani umdlandla emqondweni womuntu?`