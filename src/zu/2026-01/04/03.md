---
title:  Umthombo Wobunye
date:   19/01/2026
---

Cabanga kabanzi ngokugcizelela kukaPawule kubunye kuFilipi 2:2, esho empeleni into efanayo ngezindlela ezine ezahlukene. Qaphela futhi ukugxila kwakhe emqondweni, emicabangweni, nasemizweni. Njengoba abaholi bezenkolo babevama ukugcizelela ukuziphatha okubonakalayo, uJesu wayegxila emicabangweni nasemizweni. Ngokwesibonelo, umbusi omncane ocebileyo wabanga ngokuthi wayewugcina umthetho. Kodwa, ngokumtshela ukuthi athengise konke ayenako, anikeze abampofu, bese elandela Yena, uJesu wayehlola ukunamathelana kwakhe nezinto zezwe. UJesu waphinda wathi yilokho okuphuma enhliziyweni (noma emqondweni) okungcolisa umuntu: “Ngokuba enhliziyweni kuvela izizindlo ezimbi, ukubulala, ukuphinga, ubufebe, ukweba, ukufakaza amanga, ukuhlambalaza” (Mat. 15:19, NKJV), futhi “umlomo ukhuluma ngokuchichima kwenhliziyo” (Mat. 12:34, NKJV).

`Funda abaseFilipi 2:3, 4. Zinyathelo zini eziphathekayo uPawule azigqugquzelayo ukuba kube nobunye ebandleni na?`

Amazwi kaPawule anikeza umfanekiso wokuthobeka: ukuthobeka emqondweni, ukubona abanye bengcono kunathi, ukubhekelela izinto zabanye abantu hhayi nje ezethu. Kulula ukukusho konokukwenza, angithi? Kepha lezizimiso zibalulekile ukuba sizikhumbule kukho konke ukuxhumana kwethu. Imvamisa engxoxweni kuba nomkhuba wokugxila empendulweni yethu kulokho okushiwo, kunokugxila ekulaleleni ukuze siqonde lokhu okushiwo ngomunye futhi sizame ukubona udaba ngokokubuka kwabo. Imvamisa ukuxabana kuqubuka ekungaqondini obekungagwemeka uma besilalele ngomdlandla. Singevumelane, kodwa ukulalela nokufuna ukuqonda indlela omunye abuka ngayo yisinyathelo sokuqala sokukhulisa ukuxhumana okuphusile kanye nethemba.

UPawule ukhuluma ngobunye “[obudalwa]” nguMoya (Efes. 4:3, AMPC), obudala “ukuthula okusihlanganisayo (Efes. 4:3, EXB). Uma kukhona ukungezwani ebandleni, uMoya Ongcwele ungathulisa amanzi futhi usibuyisele ebunyeni, adale ukuzwana. Esahlukweni esifanayo, uPawule ukhuluma “ngobunye benkolo nangolwazi lweNdodana kaNkulunkulu” (Efes. 4:13, NKJV). Lezi zombili zihlobene. Ukuba nenkolo efanayo, ukuqonda okufanayo kweMibhalo okuqubuka ekwazini uKristu nezimfundiso Zakhe, kusemqoka ukuba ubunye bubekhona phakathi kwethu.

`Hlobo luni lokufa kumina olungasiholela lapho, nembala, sibuka abanye bengcono kunathi na? Singakufunda kanjani lokho na? Ubudlelwane bethu bebungahluka kanjani uma sonke besiphila kanjalo na?`