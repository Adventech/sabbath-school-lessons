---
title:  Ukungazwani EFilipi
date:   18/01/2026
---

`Funda abaseFilipi 2:1-3. Yiziphi izinto okubukeka sengathi zaholela ekungazwanini phakathi kwebandla na? Yini enconywa nguPawule njengesisombululo na?`

Kwaba yinto edumaza kakhulu kuPawule ukubona ibandla ayelisungulile futhi elithanda kakhulu lihlaselwa ngukungezwani futhi lixabana. Usebenzisa ulimi oluqinile ukuchaza izinkinga. “Umona” kuhumusha igama (Griki, eritheia), elisetshenziswe ngaphambilini kuFilipi 1:16, ukubhekisa ezitheni zikaPawule ezinomhawu eRoma ezazizimisele ngokuzithuthukisa kunokuqhuba umsebenzi kaKristu.

“Umona” uphakathi kwemisebenzi yenyama (Gal. 5:20, NKJV) futhi, njengalokhu uJakobe eveza, “lapho kukhona umhawu nombango, kukhona isiyaluyalu nezenzo zonke ezimbi” (Jakobe 3:16, NKJV). Igama lesiGriki “ukuzidla” lisetshenziswe lapha kuphela kwiTestamente Elisha, kodwa liyabonakala emibhalweni engeyona eyebhayibheli ngokomqondo wokuqholosha, ukuzidla okuyize, kanye nokuba nomuzwa wokungcono. UPawule usebenzisa igama elihlobene ngenkathi eyala abaseGalathiya: “Masingafuni udumo oluze, siqalana, sifelana umhawu” (Gal. 5:26, NKJV).

Qhaphela izisombululo uPawule aziveza kulezizinkinga:

1. _Ukuthokoza kuKristu._ UPawule uqhubeka asebenzise isibonelo sikaKristu njengesikhuthazo esinamandla.
2. _Ukuthokomala kothando._ UJesu wembula uthando lukaNkulunkulu futhi asiyaleze ukuba “sithandane njengalokhu Mina nginithandile” (Johane 15:12).
3. _Ubudlelwane bukaMoya._ Ubukhona bukaMoya Ongcwele kudala ubudlelwane obusondelene bobuKristu njengalobo obabukhona ebandleni lakuqala (Zenzo 2:42; qhathanisa no-2 Kor. 13:14).
4. _Ukuzwelana._ Sibona lesisithako sobunkulunkulu njalo sibonakaliswa empilweni kaKristu (buka uMat. 9:36, Mat. 20:34, Marko 1:41) futhi sichazwa ngemifanekiso yomSamariya olungileyo (Luka 10:33) nangendodana yolahleko (Luka 15:20).
5. _Umusa._ Lesisithako, esibonakaliswa nguJesu, kumele sibonakale ezimpilweni zabalandeli Bakhe (Luka 6:36).
6. _Nomqondo munye, ninothando lunye, nibe nhliziyonye, niqonde into inye._ Umfanekiso omuhle! Kunzima ukucabanga Indlela uPawule ayengagcizelela ngayo ukubaluleka kobunye. Njengalokhu uPawule ezoveza, umqondo okumele sibenawo “wawukuKristu Jesu ngokunjalo” (Fil. 2:5).