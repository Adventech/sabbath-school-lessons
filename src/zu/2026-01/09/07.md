---
title:  Umcabango Obanzi
date:   27/02/2026
---

“Asinako ukulunga okungokwethu ngako esingahlabezana nezimfuno zomthetho kaNkulunkulu. Kodwa uKristu usenzele indlela yokubaleka. . . . Uma uzinikela kuYena, futhi wamukele Yena njengoMsindisi wakho, ngalokho, nakuba impilo yakho ibiyonakele kangakanani, ngenxa Yakhe ubalwa njengolungileyo. Isimilo sikaKristu sima endaweni yesimilo sakho, futhi wamukelwa phambi kukaNkulunkulu sengathi awukaze wone.

“Ngaphezu kwalokhu, uKristu uguqula inhliziyo. Uhlala enhliziyweni yakho ngokholo. Kumele wena ugcine lokhu kuxhumana noKristu ngokholo kanye nokunikela njalo intandoyakhe kuYena; futhi usaqhubeka nokukwenza lokho, Yena uyosebenza kuwena ukufuna kanye nokwenza ngokwentando Yakhe elungileyo. . . .

“Ngakhoke, asinalutho kithina esingaziqhenya ngakho. Asinaso isizathu sokuzitusa. Isizinda sethu sethemba sisekulungeni kukaKristu okuthweswe kithina, futhi kulokho kulethwe nguMoya Wakhe osebenza kithina nangathi.”—Ellen G. White, Steps to Christ, pp. 62, 63.

“Ukukhanya okunikezwe mina kube namandla ngokuthi iningi lizosishiya, lilandele imimoya ehehayo nezimfundiso zikasathane. INkosi ilangazelela ukuthi wonke umphefumulo othi ukholwa iqiniso ube nolwazi oluphusile lokuthi liyini iqiniso.”—Ellen G. White, Evangelism, p. 363.

**Imibuzo Yokuxoxisana:**

`Funda futhi indimana yenkumbulo: “Ongasazanga isono wamenza isono ngenxa yethu, ukuze kuyena senziwe sibe ngukulunga kukaNkulunkulu” (2 Kor. 5:21). Kuchaza ukuthini lokhu na? Kuchaza ukuthini ukuthi uKristu waba yisono ngenxa yethu, futhi lokhu kumele kusisize kanje ekuqondeni isimo sokuthathela indawo kweSiphambano na? Futhi, kuchaza ukuthini “ukwenziwa ukulunga kukaNkulunkulu kuYena” na?`

`Gxila kabanzi embuzweni “wokusindiswa kanye, uhlale usindisiwe,”iningi lamaKristu elikholwa kukho. Kungani sikholwa ukuthi lokhu kuyimfundiso engamanga na? Yiziphi izingozi ezisobala kulowo okholwa kulokhu na? Singenza kanjani thina, nakuba silahla leyomfundiso, ukuba siqhube nokuba nesiqiniseko sosindiso na?`

`“Usekelwa futhi waqina” kangakanani (Kol. 1:23, NKJV) okholweni lwakho na? Ukwazi kahle kangakani lokho okholwa kukho futhi kungani ukholwa kukho na? Futhi kungani kubalulekile ukuba “usekelwe futhi uqine” enkolweni na?`