---
title:  Amandla Evangeli
date:   26/02/2026
---

`Funda abaseKolose 1:28, 29. Yini agxile kuyo uPawule na? Ucabanga ukuthi kungani u-“bonke” (ESV) ephindwe kathathu na?`

Ukushumayela kukaPawule kwakugxile kuKristu ebethelwe (1 Kor. 1:23). Ngokwabase-Efesu 5:27, inhloso yomhlatshelo kaKristu ngukuthi “azimisele ibandla elinenkazimulo, lingenasisihla, nambimbi, nanto enjalo, kodwa libe ngcwele lingenacala” (NKJV). Ngalokho, umgomo kaPawule wokushumayela ivangeli ngowo “kuletha bonke bephelele kuKristu” (Kol. 1:28, ESV). Ukwenza lokhu ngokufundisa nokuxwayisa—ukufundisa amaphuzu ahlukene emfundiso nenkambiso yobuKristu (2 The. 2;15, 1 Tim. 4:11, 1 Tim. 5:7, Titu 1:9) kanye nokuxwayisa ngemiphumela yokunqaba ivangeli kanye nezingozi zothisha bamanga (Zenzo 20:29-31, Rom. 16:17).

Sikhula ngalendlela sibe ngamaKristu aphelele, ngokwamukela izimfundiso nokulalela izixwayiso zeMibhalo. Ukuphelela ngumqondo obalulekile. Abazali bengane ezelwe babungaza sonke isigaba—amagama okuqala, ukufunda ukuhamba, nokufunda ukufunda. Yimuphi umzali ongeke ethuke uma ingane yakhe, emuva kweminyaka eminingana, ingakwazi ukuhamba nokukhuluma na? Ukukhula nokuthuthuka kujwayelelike futhi kulindelekile. Kunjalo nasempilweni yobuKristu.

Igama lesiGriki elihumushwe “ukuphelela” (teleios) lichaza ukuphelela nokungabi nasici. Ngohlelo lokukhula lobuKristu, siqwasha kakhulu ngokujula komthetho kaNkulunkulu nokuthi izimfuno zawo “zibanzi kakhulu” (Hub. 119:96, NKJV). Siyaqonda ukuthi ufinyelela “emicabangweni nasezinhlosweni zenhliziyo” (Heb. 4:12).

Kodwa sidinga ukuqapha, okuyikona uPawule asebenzisa igama “isixwayiso” kwabaseKolose 1:28. Indlela “ebukeka ilungile . . . yindlela yokufa” (Zag. 14:12, NKJV). Ubuhlakani kwezikamoya kuza ngolwazi lweZwi likaNkulunkulu oluholwa nguMoya. Izimfundiso zamanga zivama ukuba neqiniso elithile kodwa zithayisele noma zisuse okuthile kulokho okushiwo yiBhayibheli (Isa. 8:20). Ukususa okuthile kuvama ukuphumelela, uma kungekona ngokungabaza lokho okushiwo nguNkulunkulu, okungenani ukubuza ukuthi kungenzeka ngempela noma kuyasebenza esikhathini sethu. Kumele sihlakaniphe okwezinyoka kodwa sibemnene okwamajuba uma kuza ekwehlukaniseni iqiniso kumanga ezimfundiso.

`Ukuqonda kanjani lokho okuchazwa ngoku-“phelela kuKristu Jesu” (Kol. 1:28) na? Ukuqonda lokho uJesu asifezele kona esiphambanweni kusiza kanjani ekwazini incazelo yoku-“phelela kuKristu Jesu” na?`