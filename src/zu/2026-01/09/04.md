---
title:  Icebo LikaNkulunkulu Laphakade
date:   24/02/2026
---

`Funda abaseKolose 1:24, 25. Uthini uPawule mayelana nokuhlupheka kwahe ngenxa kaKristu na?`

Nakuba uPawule abhala abaseKolose ngenkathi eboshelwe endlini eRoma, mhlawumbe ukuhlupheka kwakhe okukhulu kunakho konke kwabangwa ngukungakwazi ukusebenza kakhulu endaweni ngayinye nasemzini ngamunye, njengalokhu ayenzile ngaphambilini (Izenzo 20:20). Lezizinhlupheko, ngazo uKristu ayexwayisile (Mat. 24:9, Johane 16:33), “azinakulinganiswa nenkazimulo eyakwambulwa kithina (Rom. 8:18). Lona ngumfanekiso obanzi. Njengalokhu uPawule ayebhalele amaKristu eFilipi, manje kwabaseKolose ujabulela ukuhlupheka kwakhe, okuyinzuzo kubona (Kol. 1:24).

Angaba sejele uPawule, kodwa “izwi likaNkulunkulu aliboshiwe” (2 Tim. 2:9). Ngenkathi uPawule eboshiwe abaseFilipi, abase-Efesu noFilemoni babhalwa. Emuva kokukhululwa kwakhe, uNkulunkulu wamphefumulela ukuba abhale imiyalezo ebalulekile etholakala ku-1 Timothewu nakuTitu. Kwathi, ngesikhathi sokuboshwa kwakhe kokugcina ejele laseRoma, wabhala u-2 Timothewu. Kafushane, leminyaka yokugcina yanikeza uPawule ithuba lokubhala ingxenye enkulu yeTestamente Elisha, okungenzeka yafaka nabaseHeberu.

Icebo likaNkulunkulu laphakade lakubona konke lokhu nokungaphezulu. Igama lesiGriki uPawule alisebenzisa kuKolose 1:25, ngokuvamile elihumushwa “ubunceku,” ngu-oikonomia. Elisetshenziswa ngomqondo ofinyeziwe (ngokwesibonelo, ku-1 Tim. 1:4), libhekisa “endleleni kaNkulunkulu yokuhlela izinto.”—Luke Timothy Johnson, The First and Second Letters to Timothy (New York: Doubleday, 2001), p. 164. Lokho kungafaka ubupostoli bukaPawule. Kodwa ngokomqondo obanzi, kufaka yonke imihlinzeko uNkulunkulu ayenzile ecebeni losindiso. Ukusebenza kukaPawule, nabanye abapostoli, nabo abaprofethi beTestamente Elidala (Efes. 2:20, Efes. 3:5), kuhlangene noMose, babehlelelwe “ukugcwalisa izwi likaNkulunkulu” (Kol. 1:25), konke mayelana nalelicebo lezulu.

Nakuba sizobukisisa lesisihloko esifundweni sakusasa, kuyasiza njengamnje ukuqaphela ukuthi uPawule wabona umsebenzi njengengxenye encane yokukhulu, icebo lesikhathi eside lezulu elaqala ukusebenza “ukusukela ekusekweni kwezwe” (Mat. 13:35, Efes. 1:4).

`Cabanga ngempilo yakho. Izinqumo zakho ozenzayo (ezinkulu nezincane) zingena kanjani ecebeni elikhulu likaNkulunkulu na? Singakwazi ngempela ukuthi isinqumo “sincane” na? Singaba kanjani nemiphumela emikhulu engase ibonakale kamuva na?`