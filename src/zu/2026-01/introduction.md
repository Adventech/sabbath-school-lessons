### Ukuhlanganisa Izulu noMhlaba

Cabanga ngomsebenzi olukhuni kunayo yonke oyenzile. Yini eyawenza ubelukhuni na? Ngabe kwakungukulindela kwakho, noma yisikhathi esasinqunyelwe umsebenzi, noma kokubili na? Ngabe kwakungumoya wakho ngakumsebenzi na? Noma mhlawumbe kwakungabantu owawusebenza nabo na? Noma mhlawumbe kwakubukeka kuyinto engeke yaphumelela na?

Buka inhloso yecebo losindiso: ukuhlanganisa izulu nomhlaba. Kuzwakala kungeke kwenzeke na? Ngokomuntu, kunjalo ngempela. Nakuba kunjalo, ngaphambi nje kokwenyukela ezulwini, uJesu wanikeza abapostoli umsebenzi obukeka ungeke wenzeke: “Ngalokho hambani nenze izizwe zonke abafundi, nibabhapathize egameni likaYise neleNdodana nelikaMoya oNgcwele, nibafundise ukugcina konke enginiyale ngakho; bhekani, mina nginani izinsuku zonke kuze kube sekupheleni kwezwe” (Mat. 28:19, 20, NKJV). UJesu wathumela uPawule kwaBezizwe ukugcwalisa umsebenzi obukeka ungeke wenzeke: “‘Ukuvula amehlo abo ukuba basuke ebumnyameni, baphendukele ekukhanyeni, basuke emandleni kaSathane, baphendukele kuNkulunkulu, ukuze bamukeliswe ukuthethelelwa kwezono nesabelo phakathi kwabangcwelisiweyo ngokukholwa kimi’” (Zenzo 26:18, NKJV). Abanye banganeka izandla uma benikezwa imisebenzi enjengaleyo. Kepha, akumele singazinaki izithembiso uJesu azinikeza kuzo zombili izikhathi, “nibafundise ukugcina konke enginiyale ngakho; bhekani, mina nginani izinsuku zonke kuze kube sekupheleni kwezwe” (Mat. 28:20). Futhi nakuPawule, uJesu wathi, “Kepha sukuma, ume ngezinyawo zakho; ngokuba ngibonakele kuwe ngalokho ukuba ngikumise ube yisikhonzi nofakazi walokhu kungibona kwakho nowalokhu engizakuzibonakalisa kuwe ngakho” (Zenzo 26:16, NKJV).

Kafushane, uJesu unikeza imisebenzi engenzeki ngokwabantu ukuze sincike kuYena kuphela, kunokuncika kithina, ukuyifeza. Yena akalingi asinikeze umsebenzi ngaphandle kokusinikeza amandla okuwenza. “Njengalokhu intando yomuntu ibambisana nentando kaNkulunkulu, iba namandla. noma yini okumele yenziwe ngokokuyaleza Kwakhe kungafezeka ngamandla Akhe. Konke ukuthuma Kwakhe kungukunikeza amakhono.”—Ellen G. White, Christ’s Object Lessons, p. 333.

Ngokumangalisayo, ngesikhathi uPawule ebhala abaseKolose, ivangeli lase “lishumayelwe kuzo zonke izidalwa phansi kwezulu” (Kol. 1:23, NKJV). Nembala akubona bonke abalamukela. Kepha uma sibukisisa ukuthuma Yena akunikeza kubapostoli (Mat. 28:18-20), kanye nakumpostoli uPawule, uJesu akazange athembise ukuthi wonke umuntu uyakuba ngumfundi Wakhe noma bonke bayophenduka. Ivangeli “lishumayelwa ezweni lonke njengofakazi ezizweni zonke, bese kufika ukuphela” (Mat. 24:14, NKJV, isigcizelelo sinikeziwe). Lobubufakazi bubukeka kanjani na? Kumele bufezeke kanjani na?

Kulonyangantathu sizofunda izincwadi zikaPawule kwabaseFiliphi nakwabaseKolose. Zinokufana okubalulekile. Ngaphezu kwakho konke, zembula uKristu, yena kuphela okwazi ukuhlanganisa izulu nomhlaba. Yena uyisitebhisi uJakobe asibona silulwe sisuka emhlabeni safinyelela ezulwini (Gen. 28:12; qhathanisa no Johane 1:51). NjengeNdodana yoMuntu, usihlenga esonweni; njengeNdodana kaNkulunkulu, unxusela thina.

Ekufundeni lezizincwadi, sizobona zombili lezizigaba zikaJesu. Sizobuka ezinye zezisho eziphakeme ezitholakala noma yikuphi mayelana nobunkulunkulu bukaKristu nangendlela anikela konke ukuzosindisa thina. Sizobona uPawule ejele elwisana nezinkinga zelinye lamabandla awavusa (Filiphi) kanye nelinye ayengakaze yena alivakashele (Kolose). Ukuxhumana uPawule akusungula kulo lonke “ibandla lomhlaba” langalesosikhathi kwenza yena, nakuba esejele laseRoma, aphendule izinselele. Wayazi ukuthi isikhathi sakhe sasisifushane, futhi wenza konke ayenako ukudonsa ibandla lisondele ezulwini futhi lisondelane. Ngokwenzenjalo, ubonisa indlela ibandla likaNkulunkulu namuhla elingaba munye ngayo ukugcwalisa ukuthunywa kwezinsuku zokugcina kweSambulo 14, esikwazi “njengemibiko yezingelosi ezintathu.”

_U-Clinton Wahlen, Ph.D., uyisekela lomqondisi we-Bible Research Institute kwi-General Conference. Ubuciko bakhe bukwiTestamente Elisha, kwi-hermeneutics (ukuhumusha Izibhalo), kany nomlando wama-Adventist. Uhlale futhi wasebenza e-Germany, New Zealand, Russia, United Kingdom, kanye nase-Philippines. Yena nomkakhe, u-Gina, banabantwana ababili asebekhulile, nomalokazana, kanye nabazukulu ababili._