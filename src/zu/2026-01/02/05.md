---
title:  Izithelo Zevangeli
date:   07/01/2026
---

Ubudlelwane bukaPawule nabaseKolose babehlukile kunalobo kwabaseFilipi. Wayebafakile phakathi kwalabo “abangakaze bangibone ngamehlo” (Kol. 2:1). Kepha, uPawule uyabaqinisekisa, njengalokhu enzile kwabaseFilipi, ukuthi uyambonga uNkulunkulu ngabo futhi “njalo” uyabakhulekela bona.

`Funda uKolose 1:3-8. Yiziphi izinto ezintathu uPawule abonga uNkulunkulu ngazo na?`

UPawule uhlanganisa izinto ezintathu ezingukulunga futhi azisho kwezinye izindawo: ukholo, ithemba, nothando (buka 1 Kor. 13:12, 1 Thes. 1:3, 1 Thes. 5:8). Qaphela ukuthi uPawule akasho ukuthi abaseKolose banazo lezizinto. Ubonga uBaba, ngoba ziphakathi “kwezilungileyo nezipheleleyo” izipho esizamukela kuYena (Jakobe 1:17, NIV). Ngenkathi sibona uthando uNkulunkulu analo ngathi, kusiholela ekukholweni kuKristu (Efes. 2:4-8), futhi samukele ithemba lezulu. UPetro ukuchaza “njengefa elingabuniyo nelingangcoliswa futhi nelingagqwali, elibekelwe nina ezulwini” (1 Pet. 1:4, NKJV).

UPawule futhi ugcizelela ukuthi ivangeli lithembekile ngoba lisekelwe “ezwini leqiniso.” Lesi yisisho uPawule asisebenzisa kwenye indawo ebhekise ezwini likaNkulunkulu (buka 2 kor. 6:7, 2 Tim. 2:15). Ngokungafani “nezwi labantu,” lisebenza “ngempumelelo” kulabo abakholwayo (1 Thes. 2:13) futhi lifeza intando kaNkulunkulu (Isa. 55:11). Ngalokho, ngenkathi ivangeli limemezelwa, amandla kaNkulunkulu abonakaliswa ngemisebenzi kaMoya Ongcwele ezinhliziyweni zabalalele, bese abantu bephenduka. Ivangeli ngokwalo liveza izithelo ngoba “liyizwi lokuphila” (Fil. 2:16).

Mhlawumbe okuyikona okwakumangalisa ngukusabalala kwevangeli ngesikhathi esincane. Phakathi nje kweminyaka engamashumi amathathu yokufa nokuvuka kukaKristu, uPawule wayesekwazi ukuthi lisabalale “kuwo wonke umhlaba” (Kol. 1:6). Kamuva nje esahlukweni esifanayo, uthi ivangeli “lashumayelwa kuzo zonke izidalwa ngaphansi kwezulu” (Kol. 1:23, NKJV). Ububanzi bohlelo lwezemigwaqo yaseRoma yenza ukuba kusheshe ukuxhumana kanye nokuhamba, okuyiyona ndlela izincwadi zikaPawule ezakwazi ukusabalala kabanzi nangokushesha. Kepha kungamandla kaNkulunkulu esebenza ngezwi okuzala impilo yezikamoya kumuntu (Jakobe 1:18, 1 Pet. 1:23), kumenze isidalwa esisha kuKristu (2 Kor. 5:17).

`KwabaseKolose 1:5, uPawule ubhala mayelana “nethemba elibekelwe nina ezulwini.” Uliqonda kanjani lelothemba, futhi kungani likuthinta wena ngqo, nakuba empeleni ungafanelekile na?`