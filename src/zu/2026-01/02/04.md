---
title:  Ukusebenza Kokuqonda Kwezikamoya
date:   06/01/2026
---

Ngokuqondakalayo, abaseFilipi bakhathazeka lapho bezwa ngokuboshwa kukaPawule. Manje umsebenzi wakhe wawusuthikamezeke kakhulu. Wayengakwazi ukuhamba. Wayengakwazi ukushumayela. Wayengakwazi ukuvakashela amasinagoge futhi afundise abantu ngoJesu onguMesiya. Wayengasakwazi ukuvusa amabandla. AbaseFilipi bathumela u-Epaphroditus ukuba ayohlola ngesimo sompostoli, ukuyomkhuthaza, kanye nokuqinisekisa ukuthi izidingo zakhe zenyama ziyafezeka.

`Funda uFilipi 1:12-18. UPawule wakubuka kanjani ukuboshwa kwakhe na? Zifundo zini esingazifunda kumoya wakhe, ngaphandle kwezimo ayezithola kuzo na?`

Umbiko uPawule amphathisa wona kusenokuba wabamangalisa abaseFilipi. UPawule wabona isimo sakhe ngendlela ehlukileyo. Ukuqonda kwakhe kwezikamoya kwamholela ukuba abone ukuboshwa kwakhe njengento enhle. Akuzange ukuvimbe ukusebenza kwakhe, kepha “empeleni kwasebenzela ekusabalaliseni ivangeli” (Fil. 1:12, NKJV). Lapho abanye bebona amaketanga kanye nezinsimbi zasejele, uPawule wabona abaqaphi bakhe bamaRoma njengemiphefumulo engase ibe sembusweni kaNkulunkulu. Wabona futhi ukuthi ukuboshwa kwakhe kwakhuthaza nabanye ukuba basebenze kakhulu ekusabalaliseni ivangeli, ukukhuluma ngeqholo ngoKristu ngaphandle kokwesaba imiphumela.

Kungaba lukhuni ukucabanga, kodwa abathile babecabanga ngokuzuza ngokuboshwa kukaPawule. Kungathi, babecabanga ukuthi ukungabonakali kwakhe kwakuyoholela ekugqameni kwabo nasekushumayeleni kwabo ivangeli. Ewu isibonelo esinamandla kepha esidabukisayo somhobholo wesintu, naphakathi ebandleni. Njengalokhu uJeremiya asho kudala ngaphambili kukaPawule: “Inhliziyo iyakhohlisa ngaphezu kwakho konke, futhi imbi; ngubani ongayazi na?” (Jer. 17:9, NKJV).

Ngenhlanhla, ngokumelene, ezinye izisebenzi ezithembekileyo nazo zaba nogqozi lokusabalalisa ivangeli. Zazimthanda uPawule kakhulu kangangokuba ukuhlupheka ezazimbona edlula kukho ngenkolo yakhe kwaholela zona ukuba zithembe uKristu kakhulu futhi zaba nesibindi sokusebenzela uJehovah kakhulu. Kwazinika amandla okuya lapho zazesabile ukuya; kwenza ukuba zikhulume ezimweni ezazikade zithule kuzo ngaphambilini; kwaholela ekutheni babe baningi abantu abamukela uKristu kanye nasekusabalaleni kwevangeli losindiso.

`Yisiphi isifundo osifundile ngamava okuthi, nakuba emabi, kepha futhi aletha izinzuzo ezithile na? Nakuzo izimo la inzuzo ingebonakale, singafunda kanjani ukuthemba uNkulunkulu na?`