---
title:  Amandla Omkhuleko
date:   08/01/2026
---

`Funda uKolose 1:9-12.Yiziphi izicelo eziqondile ozithola emkhulekweni kaPawule na?`

UPawule ukhuleka “ukuthi nigcwaliswe ngolwazi lwentando Yakhe.” UPawule uchaza intando kaNkulunkulu “njengokuhlakanipha kanye nokuqonda kwezikamoya” (Kol. 1:9, NKJV). Ukuhlakanipha kuza, okokuqala, ngokuthemba uNkulunkulu ngokupheleleyo, ngokuzimisela ukwenza intando Yakhe (Johane 7:17), nokunganciki ekuqondeni kwakho (Zag. 3:5). Kodwa umbuzo ovama ukuvumbuka, “Yini intando kaNkulunkulu ngami kulesisimo na?” Kunemithombo emithathu eqavile esingafunda kuyo intando kaNkulunkulu lapho siyifuna ngomkhuleko:

1. Umthombo obaluleke kunayo yonke wokuhlakanipha yiBhayibheli uqobo. “Izwi lakho liyisibani ezinyaweni zami nokukhanya endleleni yami” (Hub. 119:105, NKJV).
2. Intando kaNkulunkulu kanye nokuhola Kwakhe kungazeka ngezimo ezivumelekile, ngokucela Yena avule noma avale iminyango (buka Kol. 4:3).
3. UMoya Ongcwele usihola lapho sesifunde ukulizwa izwi Lakhe: “Izindlebe zakho ziyakuzwa izwi emva kwakho, lithi: “Nansi indlela; hambani ngayo,” noma niphambuka ngakwesokunene, noma niphambuka ngakwesokhohlo” (Isa. 30:21, NKJV).

UPawule ukhulekela ukuba abaseKolose “bahambe ngokufanele uJehovah” (Kol. 1:10, NKJV). Nembala, akekho “ofanelekile,” kodwa uNkulunkulu usibuka sifanelekile ngomusa Wakhe futhi asibizele ukuba siphile ngokobizo oluphakeme (Efes. 4:1, 1 Thes. 2:12, NKJV). UPawule usebenzisa isenzo “hamba” “wahamba” izikhathi ezintathu ngaphezulu kulencwadi kuphela (Kol. 2:6, Kol. 3:7, Kol. 4:5). Kuchaza ukuphila nokwenza ngokomthetho kaNkuunkulu (Eksod. 18:20), okungenzeka kuphela ngokokusebenza kukaMoya Ongcwele (Ezek. 36:27).

Futhi uPawule ukhulekela ukuthi izimpilo zabo (nezethu) “zingathokozisa ngokuphelele” kuJehovah abe esebala izindlela ezahlukene zokukwenza lokho: “Ukuba nezithelo zawo wonke umsebenzi omuhle (Kol. 1:9, 10, NKJV); bese “sikhula ekumazini uNkulunkulu” (Kol. 1:10, NKJV); futhi, ekugcineni, “ekubongeni” (Kol. 1:12, NKJV).

`Uma othile ebengakubuza, “Wazi kanjani ukuthi uNkulunkulu uyakuhola na?” ubungaphendula kanjani—futhi ngasiphi isizathu?`