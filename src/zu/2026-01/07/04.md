---
title:  Thokozani ENkosini—Njalonjalo
date:   10/02/2026
---

`Funda abaseFilipi 4:4-7. Ngabe kumele sibe kanjani namava “okuthula kukaNkulunkulu” na?`

Emuva kokukhuluma, futhi, ngesidingo sobunye (Fil. 4:1-3), uPawule udlulela kwenye indikimba: thokozani eNkosini (Fil. 4:4-7).

Sekukangaki ukhathazeka ngezinto ekugcineni ezimane zancibilika zasuka ngokushesha na? Ngesizathu esifanele, uJesu ugcizelela ngokuphinda phindiwe ukuthi singakhathazeki (buka uMat. 6:25-34, Mat. 10:19), futhi uPetro uyasikhumbuza ukuthi singaphonsa konke ukukhathazeka kwethu noma amaxhala (ESV) eNkosini, “ngoba Yena uyanikhathalela” (1 Pet. 5:7, ESV). Empeleni, izinkinga ezandayo ezweni lonke kumele zisinikeze ithemba lokuthi ukuza kweNkosi sekusondele (qhathanisa Mat. 24:33, Luka 21:28, Jakobe 5:8).

Ikhubalo lexhala kukho konke, kuhlangene nazo zonke izimo, ngukukhuleka umkhuleko wokholo (Fil. 4:6, 7). Ngokusobala, kumele sikholwe futhi senze ngokomkhuleko wethu sengathi usuphenduliwe nangaphambi kokuba sikubone ukufezeka kwawo, ngoba kumele sikhuleke “ngokubonga.” Futhi igama elengeziwe “ukunxusa” (Griki, desis), eliphawula izikhathi ezinzima neziphuthumayo (buka ngokwesibonelo, Luka 1:13, Fil. 1:19, 1 Tim. 5:5, Jakobe 5:16). Imikhuleko yethu “iseyisicelo,” kepha singazi ukuthi izicelo zethu zamukeliwe uma nje sicela “ngokwentando Yakhe” (Johane 5:14, NKJV). Bese siphumula sibe nokuthula, sazi ukuthi zonke izicelo zethu zisezandleni zikaNkulunkulu.

`Izahluko ezilandelayo zikwandisa kanjani ukuqonda kwethu ukuthula kukaNkulunkulu na? Hub. 29:11, Isa. 9:6, Luka 2:14, Johane 14:27, 1 Kor. 14:33.`

Ukuthula kukaNkulunkulu kuyinto izwe elingeke lakwazi ukuyinikeza, ngoba ukuthula kukaNkulunkulu kuqhamuka ekuqinisekeni esinako kokuthi sinesipho sokuphila okuphakade ngoJesu uMsindisi wethu (Rom. 5:1, Rom. 6:23). Lokhu kuthula kuthinta zonke izigaba zempilo futhi “kwedlula ukuqonda konke” (Fil. 4:7, NKJV). Ngeke kwaqondwa ngumqondo kuphela, njengalokhu igama lesiGriki nous (imiqondo) elisetshenziswe lapha liveza.

`Ubungakuchaza kanjani kothile ukuthi kusho ukuthini ukuba namava “okuthula kukaNkulunkulu” na?`