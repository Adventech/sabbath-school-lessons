---
title:  Abayizibonelo Kwabanye
date:   08/02/2026
---

Sonke sibenako, ngezinye izikhathi ukuthola abantu esithathekiswa yibona futhi esifuna ukubalingisa. Kubantwana, kusemqoka kakhulu ukuba babenezibonelo ezinhle. Okumele kube yikona, bekuyoba ngubaba noma ngumama wabo. Lapho bekhula, bazothola abanye abangabalingisa, mhlawumbe abaxhumene nomkhakha womsebenzi abawukhethile noma nazo izindaba ezibhaliwe abazifundileyo. Bangafunda futhi ngendlela abalingiswa abahlukene eBhayibhelini ababhekana nayo nezinselele bese beqhathanisa lokho namava abo okuphila.

Ngeshwa, kwimigudu yokusakaza yanamuhla, kugcwele izibonelo ezimbi. Sibeleselwa ngezindaba ezihehayo ezinikeza iminingwane yezinkinga zenkanuko nezimpilo ezonakele zosaziwayo. Abafundi bakaPawule eFilipi, nakuba bengabhekene ne-internet, babebhekene nezinselele ezifanayo.

Iqiniso ngukuthi, isikhathi uPawule ayephila kuso sasonakele kakhulu, singcolile, futhi sikhohlakele, njengesethu namuhla. Bekulokho kukhona—futhi kuyohlala kukhona, okungenani kuze kube sekugcineni—ukukhohlakala okwanele. Umbuzo kithina: Sibhekana kanjani nako na?

`Funda abaseFilipi 3:17-19. Abayizibonelo ezinhle nezimbi bachazwa kanjani kulesisahluko na? Yikuphi okunikeziwe kokwahlukanisa phakathi kwabo na?`

Akumele silugeje uthando uPawule analo ngakulabo angavumelani nabo—uyabalilela! Qaphela futhi ukuthi akababizi ngezitha zakhe kodwa “ngezitha zesiphambano sikaKrsitu (Fil. 3:18). UPawule uyavuma ukuthi kukhulu okusengcupheni, okungukuthi, indlela isiphambano esidiliza ngaso izithiyo futhi sibeke thina sonke ezingeni elilinganayo, njengezoni ezidinga uMsindisi (Efes. 2:11-14).

Futhi, okungamele kuzitshwe yindlela uPawule ancenga ngayo abaseFilipi ukuba bagxile ezibonelweni ezinhle, hhayi kwezimbi; ukubukisisa kahle labo ompilo yabo ifana neyakhe. Ngokuthathekisayo, uPawule usebenzisa ulimi olufanayo ekuxwayiseni abaseRoma ukuba “baqaphele labo abadala ukwehlukana, nokukhubekisa, ngokuphambene nemfundiso eniyifundile, futhi nibagweme” (Rom. 16:17, NKJV). Abakhohlisi eRoma bachazwa njengalabo “abangasebenzeli iNkosi yethu uJesu Kristu kodwa izisu zabo (Rom. 16:17, NKJV)

`Nakuba, nembala, uJesu kunguYena kuphela isibonelo esipheleleyo, bakhona abanye okungathi, emikhakheni ethile, babeyizibonelo ezinhle. Kusenjalo, wena uyisibonelo esinjani kwabanye abantu na?`