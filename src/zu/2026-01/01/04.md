---
title:  UPawule eFilipi
date:   30/12/2025
---

Ngesikhathi sohambo lukaPawule lwesibili lwezovangelo, kungekudala uTimothewu ubeyingxenye yethimba, banqatshelwa nguMoya Ongcwele ukuba badabule e-Asia Minor (Zenzo 16:6). Kuthi, ngombono wasebusuku, uPawule abone indoda imnxusa ithi “woza eMasedoniya uzosisiza” (Zenzo 16:9, NKJV). Ngokuphuthuma baye ogwini oluseduzane neMasedoniya futhi bagibele umkhumbi besuka e-Troas bewela i-Aegean Sea beya e-Neapolis, ezwenikazi lase-Europe. Kepha kunokuba bavangele khona, uPawule, uSila, uTimothewu, noLuka, obaxhuma e-Troas (njengokukhomba kokusetshenziswa kuka “thina” kwiZenzo 16:11), baqonda eFilipi.

Emisebenzini yakhe yezovangelo, njalo uPawule wayecabanga ngokuhlelekile. IFilipi “lalingumuzi oyikhanda lesifunda saseMasedoniya” (Zenzo 16:12). Empeleni, kwakungelinye lamadolobha ayehlonishwa kunawo onke Embusweni waseRoma, linikezwe izinga le-Ius Italicum—okuyilona qophelo eliphakeme elinganikezwa idolobha. Izakhamuzi zakhona zazinamalungelo afanayo nalawo edolobha elise-Italy, kufaka nokungayikhokhi intela yomhlaba kanye nentela yokubalwa, futhi noma ngubani owayezalelwe kulelidolobha wayeba yisakhamuzi saseRoma. Futhi laliyindawo ebalulekile yokuthi xinti okwesikhashana ngakwi-Via Egnatia, okwakuyindlela enkulu ehlanganisa iRoma kanye neMpumalanga. Ukusungula ubukhona obubalulekile bamaKristu lapho kwakuyokwenza bakwazi ukuletha ivangeli kumadolobha amaningi aseduzane, kufaka ne-Amphipolis, Apollonia, Thessalonica, kanye ne-Berea (buka Izenzo 17:1, 10).

Okuthathekisayo, ulimi olwalusemthethweni eFilipi lekhulunyaka lokuqala kwakuyisi-Latin, okufakazelwa ngokugqama kwemibhalo yesi-Latin. KuFilipi 4:15, uPawule uze ababize ngengama elizwakala liyisi-Latin, Philippsioi, ngokuvuma izinga labo elikhethekile ngokwaseRoma. Nakuba kunjalo, isiGriki kwakuwulimi lwezokuhweba kanye nolwamadolobha azungezile futhi luyindlela yokusabalalisa ivangeli. ULuka uchaza indlela uPawule kanye nethimba lakhe ahlanganyela ngayo nabantu ukukhuleka ngasemfuleni, lapho u-Lydia nomndeni wakhe baphenduka khona (Izenzo 16:13-15). Engusomabhizinisi wesifazane (edayisa ngokububende), yena wayengomunye wabaxhasi abakhulu ngokwezimali bomsebenzi kaPawule eFilipi. Isikhathi uPawule noSila abasichitha ejele lapho saholela ekuphendukeni kumunye umndeni—lowo womgciniziboshwa.

UMoya Ongcwele wawazi ukuthi iFilipi yayizoba semqoka ekusabalaliseni ivangeli kulo lonke elase-Europe, nakuba kwakuzoba khona ukushushiswa. Nakuba kukubi kangakanani, ukushushiswa, kwezinye izimo, kungenza ivangeli lifinyelele kubantu ebebengase bangafinyeleleki.

`Funda Izenzo 9:16. Lokhu kusisiza kanjani ekuqondeni ezinye zezinhlupheko zikaPawule na? Lokhu kungasisiza kanjani ekuqondeni ezinye izinhlupheko zethu na?`