---
title:  Umcabango Obanzi
date:   30/01/2026
---

“Lowo omi ngokusondela kakhulu kuKristu uyoba nguyena lapha emhlabeni ophuze kakhulu umoya Wakhe wothando lokuzinikela,-uthando ‘olungazigabisi, olungazikhukhumezi, . . . olungazifuneli okwalo, olungacunuki kalula, olungacabangi okubi’ (1 Korinte 13:4, 5),--uthando oluqhuba abafundi, njengalokhu lwaqhuba iNkosi yethu, ukunikela konke, ukuphilela nokusebenzela, nokunikelela, kuze kube sekufeni, ukusindiswa kwesintu. Lomoya wabonakaliswa empilweni kaPawule. Yena wathi, ‘Kimina ukuphila nguKristu;’ ngokuba ukuphila kwakhe kwembula uKristu kubantu; ‘futhi ukufa kuyinzuzo,’— inzuzo kuKristu; ukufa ngokwako kwakuyobonakalisa amandla omusa Wakhe, futhi kudonsele imiphefumulo kuYena. ‘UKristu uzogqamiswa emzimbeni wami,’ kusho yena, ‘noma kungokuphila kwami noma ngokufa.’ Filipi 1:21, 20.”—Ellen G. White, The Desire of Ages, p. 549. “Isikhathi asisekude lapho isivivinyo sizofikela wonke umuntu. Uphawu lwesilo luyophoqwa phezukwethu. Laba abathe ngesinyathelo ngasinye bazinikela ezimfunweni zezwe futhi bahambisana namasiko ezwe bayokuthola kulula ukuvumelana nababusi abakhona, kunokuba bazinikele ekuhlekweni, ekuthukweni, ekusatshisweni ngokuboshwa, nangokufa. . . . “Lapho izixuku zabazalwane mbumbulu zikhethwa kwabeqiniso, labo abacashileyo bayovezwa obala, futhi ngohosana bame ngaphansi kophawu lukaKristu. Labo ebebenamahloni futhi bengazithembi bazoziveza obala ngoKristu neqiniso Lakhe. Okuyibona ababuthakathaka nabangabazayo ebandleni bayoba njengoDavide— bazimisele ukwenza nokulinga. Ngokujula kokuhlwa kubantu bakaNkulunkulu, kukhanya kakhulu izinkanyezi. USathane uyobahlukumeza kabuhlungu abathembekileyo; kepha egameni likaJesu, bayoba ngaphezu kwabanqobileyo.”— Ellen G. White, Testimonies for the Church, vol. 5, pp. 81, 82.

**Imibuzo Yokuxoxisana:**

`Cabanga ngesixwayiso esisembhalweni ongenhla mayelana nalabo “ngesinyathelo ngasinye bazinikela ezimfunweni zezwe futhi bahambisana namasiko ezwe.” Lokho kungase kufake ini na? Khulumani ngokuthi lokhu kungangena kanjani hhayi kuphela kumuntu ngamunye kepha ebandleni lonke.`

`UNkulunkulu uthi, “ ‘Labo abangiphakamisayo ngiyakubaphakamisa’ ” (1 Sam. 2:30, NKJV). Yiziphi izindlela esiphakamisa ngazo uNkulunkulu na? Ngabe kuyafana “nokunikeza Yena inkazimulo” (Samb. 14:7, NKJV) na? Kungani na?`

`Singawuqonda kanjani umqondo wokusebenzela usindiso lwethu ngaphandle kokuwela kunoxhaka wokushisekela ngomthetho na?`