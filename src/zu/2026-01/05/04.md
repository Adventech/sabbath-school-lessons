---
title:  Umhlatshelo Ophilayo
date:   27/01/2026
---

`Funda abaseFilipi 2:17; 2 Timothewu 4:6; Roma 12:1, 2; no 1 Korinte 11:1.Yini eshiwo nguPawule kulezizindimana na?`

UPawule usebekile umbono obukeka uphikisana mayelana nokuphila noma ukufa emsebenzini kaKristu (Fil. 1:20-23). Manje uphakamisa okungase kwenzeke ngempela okokuthi “anikelwe njengomhlatshelo wokuphuzwa” (Fil. 2:17, NKJV). Lomfanekiso ugxile enkambisweni yasendulo yeminikelo yokuphuzwayo, eyayifaka ukuchitha uketshezi (njenamafutha, iwayini, noma amanzi) njengomnikelo kuNkulunkulu (buka, ngokwesibonelo, Gen. 35:14, Eksod. 29:40, 2 Sam. 23:15-17). Okubukeka sengathi “kuyincitha” yoketshezi olubalulekile esenzweni sokukhonza kungasikhumbuza ngesenzo sikaMariya sokugcoba ikhanda likaJesu kanye nezinyawo “ngamafutha enadi enani elikhulu” (Marko 14:3-9, NKJV; Johane 12:3, NKJV). Nakuba kungewona umnikelo wokuphuza, ngokusobala kwakumele umhlatshelo omkhulu obonisa ngokufanele umhlatshelo waphakade kaKristu ngosindiso lwethu.

Uma kwenzeka uPawule ebulawa ngenxa yomsebenzi wakhe wokusabalalisa ivangeli, wayezothokoza ngoba impilo yakhe “yayichithwa” njengomhlatshelo kuNkulunkulu. Ngenxa yokuthi iminikelo yokuphuza eBhayibhelini lesiHeberu ngokujwayelekile ayihambi yodwa kodwa ihambisana nomhlatshelo (buka uNum. 15-1-10, Num. 28:1-15), uPawule wayezobona ukunikela ngempilo yakhe njengokugcwaliseka okufanele “komhlatshelo kanye nokusebenza” kwamakholwa aseFilipi, okuthe, ngokholo, akhetha ukunikela izimpilo zawo kuNkuunkulu “njengomhlatshelo ophilayo” (Rom. 12:1).

AmaKristu akuqala, kufaka nalawo aseFilipi (Fil. 1:27-29), ayekhuthele ekwabelaneni ngenkolo yawo. Ayehambela umuzi nomuzi esabalalisa ivangeli (Zenzo 5:42). Ayevula izindlu zawo ukuba kufundwe Imibhalo (Zenzo 12:12; 1 Kor. 16:19; Kol. 4:15; Filem. 1, 2), futhi ayekwazi ukunikeza izizathu ngokweMibhalo ngalokho ayekukholelwa (Zenzo 17:11, Zenzo 18:26, 1 Pet. 3:15). Amavulandlela ethu ama-Adventist enza okufanayo. Kunokuba athembele kubafundisi ukusabalalisa ivangeli komakhelwane, abelana ngokholo lwawo, anikeza izifundo zeBhayibheli, futhi alungisa abantu ukuba balungele ukubhabhathizwa lapho umfundisi ebuya.

Kafushane, ngokuzinikela okukhulu, okungukuthi, “njengomhlatshelo ophilaya,” asebenza ukusabalisa ivangeli. Akumele yini senze okufanayo na?

`Cabanga ngokuthi bekungasho ukuthini empilweni yakho ukuba “ngumhlatshelo ophilayo.” Kungakanani okunikelela umbuso kaNkulunkulu, futhi impendulo yakho ikutshelani ngawe na?`