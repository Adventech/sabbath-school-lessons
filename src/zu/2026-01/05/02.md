---
title:  Sisebenza Lokho UNkulunkulu Asekwenzile
date:   25/01/2026
---

Esemethulile uJesu njengesibonelo esipheleleyo sokuthobeka kanye nokulalela intando kaNkulunkulu, uPawule manje uguqukela kwabaseFilipi uqobo. Uqinisa ukulalela kwabo uJehovah emuva kokwamukela umbiko wevangeli (buka Izenzo 16:13-15, 32, 33) futhi abagqugquzele ukuba baqhubeke kulokho kulalela.

Esesethulile isibonelo sempilo kaKristu kanye nesiphambano njengendlela yosindiso, uPawule ube esegxila kakhulu ekutheni lokhu kungezeka kanjani.

`Funda abeseFilipi 2:12, 13. Uchaza ukuthini uPawule ngokuthi, “sebenzani ukusindiswa kwenu” na? Ubungabuchaza kanjani ubudlelwane phakathi kokholo nemisebenzi na?`

Kulezizindimana ezimbili, uPawule akethuli ivangeli elehlukile kunalokho akusho kwabaseRoma nakwezinye izincwadi zakhe. Singaqiniseka ukuthi umbiko wakhe lapha uvumelana nevangeli lokubonelelwa ngokholo, lelo alishumayela eFilipi nakwezinye izindawo. Kepha kusemqoka futhi ukubuka konke okushiwo yiBhayibheli ngesihloko, ikakhulu sosindiso, esiye singaqondakali kakhulu.

`Funda abaseRoma 3:23, 24; Roma 5:8; no Efesu 2:8-10. Lezizahluko zifundisani mayelana nosindiso na?`

Ngokungangabazi, usindiso ngumsebenzi kaNkulunkulu, futhi akukho thina esingathi sikwenzile. Nalo ukholo luyisipho, esikhuthazwa ngokusebenza kukaMoya Ongcwele. Imisebenzi yethu ngeke yasisindisa; kepha, ngokuzalwa kabusha, uNkulunkulu usidala kabusha kwezikamoya, esinikeza ikhono lokwenza imisebenzi elungileyo. Umoya kaNkulunkulu usebenza kithina, unikeze intando yethu amandla okukhetha okulungileyo, ukumelana nezilingo, kanye nokwenza izinqumo ezifaneleyo.

Ngalokho, senza lokho uNkulunkulu asekwenzile, “ngokwesaba nangokuthuthumela.” Ngabe lokho kuchaza ukuthi kumele sisabe ukwahlulela kukaNkulunkulu emizamweni yethu ebuthakathaka yokulalela na? Nembala cha. Lomusho ubhekisa ekubeni nomuzwa wobukhona bukaNkulunkulu (buka iHub. 2:11) kanye nesidingo sethu sokulalela Yena.

`Kungaziphi izindlela obenamava ngazo okusebenza kukaKristu kuwena na? Imvelo yakho yesono ilwa kanjani nalokho uNkulunkulu akwenza kuwena, futhi ungamelana kanjani nemvelo yakho na?`