---
title:  Qinani Ebunyeni
date:   14/01/2026
---

Umkhuleko wokugcina kaJesu ngabafundi Bakhe wawugqamise indikimba eyodwa engumongo: ubunye. UJesu wabuka ngale kwesiphambano ekuhlanganeni kabusha noBaba Wakhe kanye nasekuhlanganeni kabusha nathi: “Baba, ngithanda ukuba labo ongiphe bona nabo babe khona nami lapha ngikhona, ukuze babone inkazimulo yami ongiphe yona; ngokuba wangithanda, kungakasekelwa izwe” (Johane 17:24, NKJV). UJesu wakhuleka ukuba uBaba agcine abantwana Bakhe “ukuze babemunye njengoba Nathi simunye” (Johane 17:11, NKJV). Wagcizelela futhi imiphumela emibi yokungabi munye—kuba yisizathu sokuthi abaningi bangakholwa. Kabili kulomkhuleko omfushane, uJesu ugcizelela ubunye kanye Naye noBaba ukuze “izwe likholwe” nokuthi “izwe lazi ukuthi Wena ungithumile” (Johane 17:21, 23, NKJV).

`Funda uFilipi 1:27 futhi uqhathanise noJohane 17:17-19.Yini le uJesu noPawule abathi ibaluleke kakhulu kubunye ebandleni na?`

Igama lesiGriki kuFilipi 1:27 elihumushwe ngokuthi “ukuziphatha kwenu makufaneleke” ngu-politeuomai, okuchaza “ukuphila njengezakhamuzi”—hhayi zombuso wasemhlabeni kepha njengezakhamuzi zombuso wasezulwini. Intshumayelo yaseNtabeni idweba isithombe esihle salokhu okuchazwa ngokuba ngabantwana bakaBaba osezulwini kanye namalungu ombuso Wakhe: abampofu emoyeni, abamnene, abalambele futhi bomele ukulunga, abanomhawu, abanhliziyo zimsulwa, abaletha ukuthula, abangaphindiseli, abathanda izitha zabo, bebusisa ababaqalekisayo, benza okuhle kwababazondayo. Kafushane, “ukwenza ukulunga kuphela nokuthanda umusa, uhambe noNkulunkulu wakho ngokuthobeka” (Mika 6:8).

Kulukhuni ukuthukuthelela othile onjalo, akunjalo na? Ngezinye izikhathi sidinwa ngabantu ababukeka belunge kakhulu. Singaze silingeke ukubenza bazizwe bengelutho noma sifune isici ukuze sibonise ukuthi abalungile njengalokhu bebonakala, konke lokhu ukuze sizizwe sithokozile ngathi. Kunalokho, kungani singabheki ukuthi singathanda kangakanani, singapha kangakanani, singaba nomusa kangakanani, singathobeka kangakanani na.

U-Ellen G. White wakhuluma ngalabo “abathanda izwe nenzuzo yalo kangcono kunokuthanda uNkulunkulu noma iqiniso.”—Testimonies for the Church, vol. 5, p. 277.

Imvamisa ukungezwani ebandleni kuqubuka ekuzidleni. “Lapho ukuzidla kanye nokubamkhulu ezweni kuthandwa, umoya kaKristu awuseko, futhi ukulinganisa, ukwehlukana, nokuxabana kufikile ukuthikameza kanye nokuqeda amandla ebandla.”—Testimonies for the Church, vol. 5, pp. 240, 241. 

`Kusemqoka kangakanani ukuba sifunde ukuthobeka nobumnene uJesu asibonisa kona! Beliyokwehluka kakhulu ibandla esinalo, akunjalo na?`