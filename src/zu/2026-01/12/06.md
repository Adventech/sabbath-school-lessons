---
title:  Ukuhamba Ngokuhlakanipha
date:   19/03/2026
---

Yiliphi iqiniso elibaluleke kunawo onke thina, njengamaKristu, esinokulazi na? Nembala, yilelo lokuthi uJesu Kristu wafela izono zethu nokuthi, ngokukholwa kuYena, singaba nokuphila okuphakade. Leli yiqiniso ebesingeke silazi ngokwethu, kunalokho, kwakuyiqiniso okwafunele litshelwe, noma lembulelwe, thina. Futhi lembuliwe kithi—Ezwini likaNkulunkulu.

Kuneqiniso eliningi, nolwazi, nokuhlakanipha ebesingeke sakwazi ukube bekungekona ngenxa yalokho uNkulunkulu asembulele kona Ezwini Lakhe. Kodwa lolulwazi nokuhlakanipha akunikezwanga nje njengolwazi, into ethile yokwaziwa. Kunalokho, kumele siliphile leliqiniso, lolulwazi nalokhu kuhlakanipha ezimpilweni zethu.

`Funda abaseKolose 4:5, 6. Kukweziphi izimo uPawule aveza ukuthi sidinga “ukuhamba ngokuhlakanipha” na? Kungani na?`

Ngeshwa, njengamaKristu, ngezinye izikhathi asibi yiwona amaKristu! Futhi, njengalokho uPawule evezile (ethathela kuIsaya 52:5), uIsrayeli wayeyisikhubekiso kumakholwa: “Ngokuba igama likaNkulunkulu liyahlanjalazwa phakathi kwabezizwe ngenxa yenu” (Rom. 2:24). Indlela esenza ngayo ngakwabanye, ikakhulu abangakholwa kanye nathi, ibaluleke kakhulu (buka uTitu 2:5, 2 Pet. 2:2). Ikhaya lomKristu, ukuhlangana kolusha ngomkhuleko hhayi hhayi ngokuganga, ubumnene, umoya ozothile nobekezelayo kusho okuningi kulabo ababukele ukubona ukuthi ukukholwa kwethu kuyiqiniso noma cha.

KwabaseKolose 4:6, uPawule ubheka kakhulu emazwini esiwakhulumayo: “Ukukhuluma kwenu makube nomusa njalo” (ESV). Ngaphezu kokuba mnene noma uhloniphe, amazwi esiwakhulumayo kumele aqhutshwe futhi agcwaliswe ngumusa kaNkulunkulu ngethonya likaMoya Ongcwele.

“Kuyolisiwe ngosawoti.” Ngokuphiksana nencazelo yezwe yenkulumo “ehlabayo,” amazwi ethu kumele afaneleke futhi ahehe labo esikhuluma nabo.

“Ukuze nazi enifanele ukubaphendula ngakho bonke abantu” (NKJV). NguMoya Ongcwele kuphela ongasinikeza amazwi afanele ngesikhathi esifanele ngenhloso efanele futhi ulungiselele izingqondo nezinhliziyo zabalalele ukuzwa umbiko “okumele” sabelane ngawo (lapha, futhi, u-dei usetshenzisiwe—buka ukuphawula kwayizolo ngabaseKolose 4:4)

`Cabanga ngamazwi akho, izenzo zakho, nangendlela ohamba ngayo phambi kwabanye. Yimuphi umbiko owudlulisayo mayelana nokholo lwakho nokuthi kusho ukuthini ukuba ngumKristu na?`