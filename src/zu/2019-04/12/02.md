---
title:  Ukuphendula Kuka-Nehemiah
date:  15/12/2019
---

`Funda u-Nehemiah 13:23-25. Kwenzekani lapha, futhi siyichaza kanjani indlela u-Nehemiah aphendula ngayo lesisimo na?`

Njengoba abantwana babengasikhulumi isi-Aramaic (ulimi lwasekudingisweni) noma isiHeberu, babengaqondi izimfundiso zeMibhalo. Lokhu kwakuyinkinga yangempela, ngoba ulwazi ngesambulo sikaNkulunkulu lwalunganyamalala noma lubhujiswe. Ababhali nabapristi babehlaziya i-Torah ikakhulu ngesi-Aramaic ukuze ukushumayela kubesobala kubantu. Kepha, njengoba omama babeqhamuka kwelakwa-Ammon, Ashdod, Mowabi futhi kuyibona abanakekela kakhulu abantwana, akumangalisi ukuthi abantwana babengalukhulumi ulimi lobaba kahle. Ulimi esilukhulumayo luthinta indlela esicabanga ngayo, ngoba amagama esiwasebenzisayo ngawaleyompucuko. Ukulahlekelwa wulimi lweBhayibheli kwakuyosho ukulahlekelwa ngubuzwe. Ngalokho, ku-Nehemiah, kwakuyinto ebucayi kakhulu ukuthi imindeni yayilahlekelwa yiZwi likaNkulunkulu futhi ngalokho nokuxhumana kwayo noNkulunkulu ophilayo, iNkosi yamaHeberu.

Abafundi beBhayibheli baveza ukuthi izenzo zika-Nehemiah kusenokuba zazihlaza emphakathini abantu njengengxenye yesijeziso sangalesosikhathi. Uma lithi u-Nehemiah wabathethisa futhi wabaqalekisa, akumele sicabange ngo-Nehemiah esebenzisa inhlamba nezithuko, kodwa kunalokho wayekhuluma phezu kwabo iziqalekiso zeSivumelwano. UDuteronomi 28 ubeka iziqalekiso ezazizokwenzeka kulabo ababephula isivumelwano. Kungenzeka ukuba u-Nehemiah wakhetha amazwi eBhayibheli ukubenza babone iphutha labo kanye nemiphumela yokukhetha kwabo okungalungile.

Ngale kwalokho, izibhalo zithi u-Nehemiah “washaya abanye abantu, wabahluthula izinwele” (Neh. 13:25, NIV), kunokuba sibone u-Nehemiah enolaka futhi ephendula ngentukuthelo, kumele siqaphele ukuthi ukushaywa kwakuyindlela yokujezisa ebekiwe emphakathini. Lendlela yokuziphatha yasetshenziswa “kwabanye” babo, okuchaza abaholi ababedale noma bethuthukise lobububi. Lezizenzo Kwakumele zisebenze njengokuhlaza emphakathini. U-Nehemiah wayefuna ukuqinisekisa ukuthi abantu babeqonda ukujula kokukhetha kwabo kanye nemiphumela ehambisana nako.

`Kumele siphendule kanjani uma sibona lokho esikholwa ngukuthi kuyiphutha ebandleni na?`