---
title:  U-Ezra Uyaphendula
date:  17/12/2019
---

`Funda u-Ezra 9. U-Ezra Uphendula kanjani lapho ezwa ngokuganiselana nabezizwe kwabakwaIsrayeli na? U-Ezra 9:1, 2 uthi abantu “abazehlukanisanga.” Igama “ukwehlukanisa” lisetshenziswe nakulezizindama ezilandelayo: Lev. 10:10; 11:47; Exod. 26:33; Gen. 1:4, 6, 7, 14, 18. Ukusetshenziswa kwaleligama kusho ukuthini mayelana nodaba lwekholwa lishada nongakholwa na?`

Abantu baya ku-Ezra naloludaba lokuganiselana nabezizwe ngokwabo. Amagama abawasebenzisa ngokubala izizwe ezikulamanyala aveza ulwazi lwabo nge-Torah njengoba loluhla luthathwe emibikweni yezibhalo. Ngokuthathekisayo, abaholi bomphakathi Baletha lezizindaba ku-Ezra, njengoba abaholi bezikamoya besizwe, abapristi nabaLevi, babenecala ngalesisono.

“Ekufundeni kwakhe ngezimbangela ezaholela ekuthunjweni kwaseBhabheli, u-Ezra wayefunde ukuthi ukuhlubuka kukaIsrayeli kwakubangelwe kakhulu ngukuhlangana kwabo nezizwe zabahedeni. Wayebonile ukuthi uma babelalele imiyalelo kaNkulunkulu yokuzehlukanisa nezizwe ezibazungezile, babengeke babhekane namava adabukisayo nayihlazo. Manje lapho ethola ukuthi ngaphandle kwezifundo zangaphambilini, amadoda abalulekile ayephule imithetho eyayinikezwe njengesivikelo sokungahlubuki, inhliziyo yakhe yathinteka ngaphakathi. Wacabanga ngokulunga kukaNkulunkulu ngokuphinda anikeze abantu izwe labo, futhi wengamelwa yintukuthelo engcwele kanye nomunyu ngokungabongi kwabo.”—Ellen G. White, Prophets and Kings, p. 620.

Igama “ukwehlukana” lisetshenziselwe ukuqhathanisa. Empeleni, likhomba izinto eziphikisanayo. Ngalomusho abantu bavuma ukuthi bayazi futhi bavuma umyalelo kaNkulunkulu wokuba bahambele kude nezinkolo zamanga. Babeqonda ukuthi akekho ongathi uzothatha umlingani ozinkolelo zakhe eziphikisanayo zingeka zaba nomthelela ebudlelwaneni bomshado noma ekukhulisweni kwabantwana babo. Babona ukuqina kwalesisimo.

`Yini esingayenza ukufuna ukugcina inkolo iphila emakhaya ethu nasemindenini yethu, nakuba senze izinqumo ezingalungile ngaphambilini na?`