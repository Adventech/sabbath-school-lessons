---
title:  Ukwakheka KweSivumelwano
date:  19/11/2019
---

Abafundi beBhayibheli bayabona ukuthi kukhona ukuhleleka okuthile kwizivumelwano zebhayibheli; lokhu kuze kubonakala kwizivumelwano ezenziwa ngama-Hittite asendulo. Okungukuthi, uNkulunkulu wakhuluma nabantu ngendlela bona, ngokwenhlalo yabo, ababengayiqonda kangcono. Lezizivumelwano ezazijwayelekile ngesikhathi sikaIsrayeli wasendulo zazinalezizigaba ezilandelayo: isingeniso (ukuthi uNkulunkulu ungubani); umlando (ukuchazwa kobudlelwane obudlule); izimiso noma imithetho; izibusiso neziqalekiso; ofakazi, imihlinzeko ekhethekile noma uphawu lwesivumelwano. Ngalokho, akumele kumangalise ukuthi uNkulunkulu wasebenzisa okuthile okufanayo ekuxhumaneni nabantu Bakhe ngalesosikhathi. Wasebenzisa lokho ababekwazi.

Ngokwesibonelo, yonke incwadi kaDuteronomi ibhalwe ngendlela yesivumelwano, ngoba uMose umema abantu bakaNkulunkulu ukuba bangene esivumelwaneni sobudlelwane noNkulunkulu wabo. Iveza isivumelwano ngalendlela: (1) Isingeniso (Deut. 1:1–5); (2) Umlando (Deut. 1:6–4:43); (3) Izimiso noma imithetho (Deut. 4:44–26:19); (4) Izibusiso neziqalekiso (Deuteronomy 27–30); (5) Ofakazi (Deut. 30:19); kuthi ekugcineni, (6) Imihlinzeko ekhethekile (Deut. 31:9–13).

`Funda uJoshuwa 24. Ukuhleleka kwesivumelwano kubonakala kanjani kulesisahluko na?`

Okufanayo kanjalo nasevuselelweni kwesivumelwano esenziwa nguJoshuwa. Okokuqala, isingeniso siyashiwo lapho uNkulunkulu ezethula “njengoJehovah, uNkulunkulu kaIsrayeli” (Josh. 24:2, NIV). Bese kulandela umlando lapho uJoshuwa ekhumbuza abantu ngalokho uNkulunkulu abenzele kona ngaphambilini (Josh. 24:2–13). Ngemuva kwalomlando, izimiso noma imithetho iyabekwa (Josh. 24:14, 15, 23), kushiwo izibusiso neziqalekiso (Josh. 24:19, 20), ofakazi bakhonjwe (Josh. 24:22, 27), futhi nemihlinzeko ekhethekile iyabalula (Josh. 24:25, 26). Nalapha, futhi, ukuhleleka kwesivumelwano kwasetshenziswa ukuxhumana noIsrayeli kanye nokubabonisa, hhayi kuphela ukuhola kukaNkulunkulu ngaphambilini, kodwa nalokho okwakudingeka kubo ukugcina isivumelwano.

`Funda uJoshuwa 24:15. Yisiphi isimiso lapha esingasisebenzisa kithina namuhla na?`