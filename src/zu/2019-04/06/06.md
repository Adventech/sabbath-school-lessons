---
title:  Injabulo KaJehovah
date:  07/11/2019
---

“Injabulo kaJehova iyinqaba yenu” (Neh. 8:10) kuba yisikhumbuzo sokuthi kuyintando kaNkulunkulu ukuba sijabule futhi sithokozele Impilo. Okukhulu kunalokho, akuyona noma iyiphi inhlobo yenjabulo, kepha kuyinjabulo eza ngoba sazi uNkulunkulu kanye neqiniso lothando Lwakhe. Ukuthakasa kuNkulunkulu, ekulungeni Kwakhe, futhi sijabule ngenxa yakho konke uNkulunkulu asihlinzeke ngako yilokho okumele siphokophelele ekukwenzeni nsuku zonke. Phezu kwalokho, ukuthokoza kuNkulunkulu kusinikeza Amandla okubhekana nosuku.

`Funda u-Nehemiah 8:13-18. Yini eyenzeka lapha, futhi kusithelani ngabantu kanye nabaholi babo ngalesisikhathi na?`

Ngosuku olulandelayo abaholi babantu beza ku-Ezra ukuba bazofunda kabanzi encwadini kaNkulunkulu. Lesisinyathelo esiboniswa ngabaholi saveza isifiso sabo sokuholela umphakathi kuNkulunkulu. Babeqonda ukuthi ukuhola kwabo abantu ngendlela elungileyo kwakungeke kwenzeka uma bona bengafuni uNkulunkulu kanye nolwazi Kuye.

`Funda uLevitikus 23:39–43. Babeyalezwe ukuba benzeni abakwaIsrayeli, futhi kungani na?`

Qaphela ukuthi ku-Nehemiah 8:15, umbhalo ubhekisa kwiqiniso lokuthi babenza njengalokhu “kulotshiwe.” Lapha sibona esinye Isibonelo sokuqina ababenako ekufuneni ukulalela Izwi likaNkulunkulu, ngenxa yokuthi ngemuva kweminyaka eminingi yokuthunjwa babefunde Isifundo mayelana nokulalela. Futhi, embhalweni ekuLevitikus Kwakumele bagubhe umkhosi futhi “nethabe phambi kukaJehova uNkulunkulu wenu izinsuku eziyisikhombisa” (Lev. 23:40, NKJV). Ngamanye amazwi, lapho bekhumbula izenzo zikaNkulunkulu zesihawu nomusa kanye nosindiso, abantu Kwakumele bajabule kulokho uJehova ayebenzele kona.

`Cabanga ngalokho esikunikeziwe kuJesu, owayefanekiswe kuyo yonke imikhosi yakwaIsrayeli wasemandulo. Singafunda kanjani ukujabula eNkosini ngezikhathi ezilukhuni nezibuhlungu na? Kungani, ikakhulu ngalezizikhathi, kusemqoka ukuba sikwenze lokho na?`