---
title:  Inhloso NeNtshisekelo
date:  25/12/2019
---

`Izindimana ezilandelayo zisifundisani ngamandla ayeqhuba ezimpilweni zika-Ezra no-Nehemiah na? (Neh. 2:1–10, Ezra 7:8–10).`

Kukho konke ababekwenza, u-Ezra no-Nehemiah babefuna ukubona intando kaNkulunkulu ezimpilweni zabantu Bakhe. Yebo, abantu babonile; yebo, babejezile ngalokho. Kepha uNkulunkulu, ethembekile ezithembisweni Zakhe zokuvuselela, wavula indlela yokuthi abantu Bakhe babuyele Ezweni lesiThembiso futhi, uma bethembekile, bafeze imigomo ayebabekele yona. Futhi uJehovah, ngobuhlakani Bakhe, wakhetha amadoda amabili azinikele kakhulu, amadoda acishe afane noMose, ukuba adlale indima enkulu kulokhu kuvuselelwa, njengalokhu asebenzisa uMose ezizukulwaneni ezingaphambili ukwenza umsebenzi okhethekile. Abaholi abakhulu njengalamadoda anomgomo. Anenhloso yokuphila eqhuba zonke izenzo zawo. Kungathiwa ngo-Ezra no-Nehemiah ukuthi babenenhloso empilweni. Babenombono walapho befuna abantu bakaNkulunkulu babekhona, futhi bafaka konke ekufezeni lowomgomo.

U-Ezra wakwenza lokho ngokufunda Izibhalo kanye nokufundisa abantu Izwi. U-Nehemiah wakhuthaza abantu ukuba benze okulungileyo nokumela uNkulunkulu ngesibindi. Omabili lamadoda ayefuna ukubona iJerusalema elivuselelwe, kodwa hhayi nje ngokwezinto kuphela. Babefuna futhi ukubona imvuselelo kanye neguquko ezimpilweni zikamoya zezakhamizi. Yingakho balungisa, bakhuza, futhi ngezinye izikhathi baphoqa indlela ethile yokwenza. Abaholi abakhulu bakholelwa kokukhulu kunokujwayelekile. U-Ezra no-Nehemiah babekholwa kuNkulunkulu onothando, onamandla, ongenza izimangaliso— futhi babefuna wonke umuntu abe nokuxhumana okujulile kanye Naye.

Kusukela esahlukweni sokuqala sika-Nehemiah, umfundi uhlabeka umxhwele ngokuzinikela kuka-Nehemiah emsebenzini kaNkulunkulu kanye nokukhathazeka kwakhe ngesimo Sabantu bakhe. Kwisahluko 1, uyalila lapho etshelwa ngobunzima kwabakwaIsrayeli kwaJuda. Uguqa ngamdolo futhi afunge ukwenza noma yini uNkulunkulu ambizela ukuba ayenze. U-Nehemiah ubukeka eqhutshwa ngumqondo wokwenza umehluko emhlabeni. Wayeyindoda yezenzo, izenzo ngoNkulunkulu. Kwakungekona ngokuhola imali enkulu noma ukuba nesikhundla esiphakeme u-Nehemiah akhetha ukwenza umehluko (nakuba wayenako kokubili e-Persia), kepha ngokuya kwaJuda, esizweni esinganothile, nokumelana ekwenzeni konke. Waphuma ngokholo, nakuba kunezingqinamba phambi kwakhe.