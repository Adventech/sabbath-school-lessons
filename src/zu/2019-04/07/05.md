---
title:  Umthetho kanye NabaProfethi
date:  13/11/2019
---

`Funda u-Nehemiah 9:23–31. Bachazwa kanjani abakwaIsrayeli ngokuqhathaniswa “nokulunga okukhulu” kukaNkulunkulu (Neh. 9:25) na?`

Lesisigaba esilandelayo somkhuleko/ntshumayelo sagxila empilweni yaseKanana ngenkathi abakwaIsrayeli bethatha izwe uNkulunkulu ayebanikeze lona. Babenikezwe izwe, amadolobha, izivande, kanye namasimu alungele ukusetshenziswa, kepha konke babekuthathele phansi. Ekupheleni kwendimana 25, siyatshelwa ukuthi “badla basutha bakhuluphala” (NKJV). Ukukhuluphala yisisho esitholakala izikhashana ezimbalwa eBhayibhelini (Deut. 32:15 no Jer. 5:28), futhi njalo kusuka kungekuhle.

Abantu kwakungabe “bazijabulise ekulungeni Kwakho okukhulu” (NKJV) kepha okwabo kwakungekona ukujabula kuNkulunkulu kodwa, kunalokho, kukho konke ababenako. Empeleni ukuba nakho konke akwenzi ukuhambisana okusondelene noNkulunkulu. Izikhathi eziningi siye sicabange, “Uma nje benginalokhu noma lokhuya, bengizojabula.” Ngeshwa, sibona ukuthi abakwaIsrayeli babenakho konke okuvela kuNkulunkulu, kepha “injabulo” yabo kulezozinto yabenza bazinikela kancane kuNkulunkulu. Imvamisa kulula kithina ukuba sigxile kwizipho sibe sikhohlwa Osiphile. Lena yinkohliso ebucayi.

Nembala, lokhu akuchazi ukuthi asikwazi ukujabula ngezinto uNkulunkulu asinikeza zona. Uyafisa ukubasithokoze eziphweni Zakhe, kodwa lentokozo ezintweni asipha zona ayiqinisekisi ubudlelwane noNkulunkulu. Empeleni, uma singaqaphile, lezizinto zingaba yizithiyo. Nakuba kanjalo, kulesisahluko, abaholi manje bavuma izindlela ababengathembekile ngazo kuNkulunkulu. Lapho bebuka emlandweni wabo, bazibiza ngamagama iziphambeko ababezenzile njengesizwe. Kunezinto ezimbalwa ezivela njengezibalulekile, ngoba ziyaphindaphindwa: (1) UIsrayeli wayelahle umthetho kaNkulunkulu futhi (2) babeshushise abaprofethi.

Ngamanye amazwi, babona ukuthi umthetho kaNkulunkulu kanye nabaprofethi Bakhe babebalulekile ekuthuthukeni ngokobunkulunkulu njengesizwe kanye nangayedwana. Lomkhuleko ugcizelela lesisiphetho ngokuthi “uma umuntu enza” imiyalelo kaNkulunkulu, “uyakuphila ngayo” (Neh. 9:29, NKJV; isisho esithathwe kuLev. 18:5) kanye nasekugqamiseni ukuthi nguMoya owakhuluma ngabaprofethi. UNkulunkulu usinikeze imithetho Yakhe ukuze siphile kakhulu, futhi wathumela abaprofethi Bakhe ukuba basiholele ekuqondeni iqiniso Lakhe. Esikwenza ngalezizipho kubalulekile kakhulu kithina sonke.