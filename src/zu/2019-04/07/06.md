---
title:  Ukudumisa kanye Nokunxusa
date:  14/11/2019
---

`Funda u-Nehemiah 9:32-38. Isiphetho salomkhuleko wokuvuma sigxile kuphi na?`

Umkhuleko uyaphinda futhi uphendukela ekudumiseni uNkulunkulu ngokuba: unamandla, futhi uyesabeka, ugcina isivumelwano kanye nomusa. Babukeka beqinisekile ekuvumeni kwabo ukulunga kukaNkulunkulu kubo. Baletha futhi nesicelo ngendlela yokwenza isivumelwano noNkulunkulu esichazwe kabanzi kwisahluko 10. Sithini isicelo sabo na? “Ngalokho, Nkulunkulu wethu, Nkulunkulu omkhulu onamandla owesabekayo, ogcina isivumelwano nomusa, yonke le nkathazo mayingabi ncane ebusweni bakho esificile thina” (Neh. 9:32, NKJV).  Umphakathi kumele ukhokhe intela kumakhosi awubusayo. Ingcindezi nhlangothi zonke ibhokele leliqembu elincane labakwaIsrayeli, futhi sebekhathele yiko. Kumele babekezelele isihluku phezu kwesinye, futhi banethemba lenkululeko.

Ngokuthathekisayo, bazibiza “ngezinceku.” Lapho sebebale ukungathembeki kwesizwe sabo, bagcina bezibiza ngalelogama. Izinceku, nembala, zilalela abaphathi bazo. Ukusetshenziswa kwalelitemu, kukhomba ukuthi bayabona ukuthi kumele balalele uJehovah ngezindlela ezingafani nabeze ngaphambi kwabo. Lokhu ngukwethula isifiso sabo sokwethembeka kuJehovah kanye nakwimithetho Yakhe. Futhi, njengezinceku zikaNkulunkulu, bacela Yena ukuba angenelele ngakubo.

Umphakathi ka-Ezra no-Nehemiah uchaza isimo sawo “njengesibuhlungu kakhulu” (Neh. 9:37), okungaqhathaniswa nokuhlupheka abakwaIsrayeli abadlula kukho eGibhithe (Neh. 9:9). Umkhuleko wabo udumisa uNkulunkulu ngokubona ukuhlupheka kwabo eGibhithe futhi angakuzibi. Manje umphakathi ucela uNkulunkulu ukuba angenelele njengoba enzile ngaphambilini, nakuba bengakufanele, ngoba akekho kubo—amakhosi, amakhosana, abapristi noma abaprofethi, noma okhokho—owayethembekile. Ngalokho, bancike kuphela emuseni kaNkulunkulu nesihawu Sakhe ngakubo, abazithembanga bona noma kwimisebenzi yokhokho babo, ngethemba lokuthi uNkulunkulu uzongenelela ngakubo.

`Funda abaseRoma 5:6-8. Lezizindimana zikuveza kanjani lokho abakwaIsrayeli abakucela kuNkulunkulu na? Iyiphi induduzo esingayitomula kulokho okwakucelwa ngabakwaIsrayeli kanye nalokho okushiwo nguPawule kwabaseRoma na?`