---
title:  Izifundo Emlandweni
date:  12/11/2019
---

`Nehemiah 9:9–22. Lengxenye yomkhuleko yehluke kanjani kunengxenye yokuqala na?`

Umkhuleko usuka ekudumiseni uNkulunkulu ngokwethembeka Kwakhe uye ekukhumbuleni ukungathembeki kukaIsrayeli eGibhithe nakumava abo ehlane. Ubalula izinto ezahlukene uNkulunkulu azinikeza abakwaIsrayeli; kepha ngeshwa, ukusabela “kokhokho” babo kulezozipho kwaba ngukuzigqaja, inkani, kanye nokungashayi ndiva izenzo zesihe zikaNkulunkulu phakathi kwabo. Ukuvuma ukwehluleka kwesintu kanye nokusilela kokuzinikela ngokuphele kuNkulunkulu yisinyathelo esibalulekile ekuvumeni nasekuphendukeni. Nakuba lezizahluko zikhuluma ngabantu abaqhelile kakhulu kithina, akekho ongaphika ukuthi sonke ngamunye sinenkinga ngezinto ezifana nezabo.

Nembala, yilapha ivangeli lingenelela khona kithina nakubo. Ukuvuma izono zethu akusisindisi; ngumhlatshelo kaKristu kuphela esikhundleni sethu osisindisayo. Ukuvuma, kanye nokuphenduka, kungumongo ekuvumeni kwethu ukuthi kumele sibonelelwe nguKristu kuphela. “Lapho ngokuphenduka kanye nokholo samukele uKristu njengoMsindisi wethu, iNkosi ithethelela izono zethu, isusue umvuzo obekelwe ukweqiwa komthetho. Bese isoni sima phambi KukaNkulunkulu njengomuntu olungileyo; sibuyisane nezulu, kuthi ngoMoya sibenobudlelwano noBaba neNdodana.”—Ellen G. White, Selected Messages, book 3, p. 191. Ngaso lesosikhathi, ngenxa yokuthi ukulunga Kwakhe kusenza sivume izono zethu futhi siguquke kuzo, kumele sizimisele ngamandla kaNkulunkulu ukuzishiya futhi. Ekugcineni yikuthi uIsrayeli wayenenkani, futhi uNkulunkulu enothando. Ukubuka emuva kulokho uNkulunkulu ayekwenzele isizwe sakwaIsrayeli kwakhumbuza abantu ukuthi njengoba uNkulunkulu ayebenzele okuningi ngaphambilini, wayezoqhubeka nokubanakekela esikhathini samanje kanye nakwesizayo. Yingakho kwakubaluleke kakhulu kubantu ukuba njalo bakhumbule indlela uNkulunkulu ayenze ngayo emlandweni. Lapho bekhohlwa, kwakuba yilapho bengena enkingeni.

`Cabanga emuva ezikhathini lapho wawuqinisekile ukuthi uNkulunkulu wayesebenza empilweni yakho. Ungathola kanjani ukududuzeka kulokho esikhathini esizayo ubhekana nezinkinga na? Ungafunda kanjani kangcono ukuthembela ekulungeni KukaNkulunkulu phakathi kwezikhathi lapho uzizwa utheneke amandla, uphoxekile, futhi wesaba ikusasa na?`