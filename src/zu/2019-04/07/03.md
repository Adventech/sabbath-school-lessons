---
title:  Ukuqala Komkhuleko
date:  11/11/2019
---

Ukusabela kwabantu ekufundweni kweBhayibheli kwaba ngumkhuleko omude owawubuyekeza ukulunga KukaNkulunkulu ngokumelene nomlando wokungakholwa kukaIsrayeli. Othile angabona ukuthi impendulo iyintshumayelo kakhulu kunomkhuleko, ngoba cishe yonke indimana ihambisana nenye eBhayibhelini.

`Funda u-Nehemiah 9:4-8. Yiziphi izihloko eziphambili umkhuleko ogxila kuzo ekuqaleni, futhi kungani na?`

Kwingxenye yokuqala yomkhuleko, abantu babusisa uNkulunkulu futhi Ngokuqondile igama Lakhe. Osikweni lwesiHeberu, igama lalingeyona nje into abantu ababebiza ngayo othile, kepha lalinikeza othile ubuyena. Ngalokho, ukudumisa igama likaNkulunkulu kubalulekile ngoba kukhangisa emhlabeni ukuthi leli yigama elifanele udumo nenhlonipho. Leli yigama loMdali Wezwe lonke. Umkhuleko uqala ngokukhonza uNkulunkulu njengoMdali kanye nokuNguyena “olonda” konke (Neh. 9:6 buka futhi u-Col. 1:16, 17). Igama “ukulonda” liqhamuka kwisenzo sesiHeberu sichaza “ukugcina kuphila.”

Lowo odale konke nguYena owakhetha uAbrahama, umuntu, owayengakhethekile ngaphandle kokuthi “inhliziyo yakhe” yaye“thembekile.” UAbrahama angabukeka esilela okholweni izikhathi eziningi, kodwa lapho ecelwa ukuba anikele ngendodana yakhe, akazange asilele (buka uGenesisi 22). Wayefunde ukwethembeka—hhayi ngokushesha, kepha ngohambo lwakhe olude noNkulunkulu. Ekucabangeni kwesiHeberu, “inhliziyo” ibhekise engqondweni. Ngamanye amazwi, uAbrahama wakhulisa ukwethembeka ekucabangeni nasekwenzeni futhi uNkulunkulu wamvuma ngalokho.

Izisho zokuqala zomkhuleko zigxila kuNkulunkulu njengo (1) Mdali, (2) Mlondolozi, futhi (3) Mgcini Zethembiso. Abantu baqala ngokuzikhumbuza ngokuthi uNkulunkulu ungubani: ungothembekileyo owadala thina, osilondolozayo, futhi ogcina izithembiso Zakhe sonke isikhathi. Ukukhumbula lokho kusisiza ukuba sigcine izimpilo zethu esimweni esifanele kanye nokufunda ukumethemba Yena nakuzo izimo ezilukhuni kunazo zonke, lapho kungabonakala sengathi ukude nathi futhi akenendaba nezinselele zethu.

`Kungani imfundiso kaNkulunkulu njengoMdali ingumongo wokukholwa kwethu na? Nembala, iyiphi enye imfundiso ebaluleke ukwedlula lena, lapho siyalezwa khona nguNkulunkulu ukuchitha ingxenye yesikhombisa yezimpilo zethu njalo ngeviki ekukhumbuleni Yena njengoMdali na?`