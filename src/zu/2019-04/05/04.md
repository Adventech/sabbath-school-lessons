---
title:  U-Nehemiah Uthatha Isinyathelo
date:  29/10/2019
---

Kubonakala engathi ukuthethiswa kwezikhulu nababusi—“Nina nonke nibiza inzalo omunye komunye” (Neh. 5:7, NKJV)—akuzanga nemiphumela efunekayo. Ngalokho, u-Nehemiah akazange ayeke ukulwela abacindezelwe phakathi kwabo. Wayesenokumane athi uzamile ukufundisa izikhulu nababusi kodwa kwangasebenza, wayesephoqeka ukuluyeka udaba. Futhi ke, laba ngabanamandla futhi becebile ezweni ayebhekene nabo. Kodwa wayenganelisekile kwaze kwaba isisombululo siyasebenza, noma lokho kwakungambangela izitha ezinamandla.

`Funda u-Nehemiah 5:7-12. Yini impikiswano ka-Nehemiah ngalokho okwenzekayo na? Yini ayisebenzisayo ukuncenga abantu ukuba balungise okungalungile na?`

U-Nehemiah ubiza imbizo enkulu—bonke abantu bakwaIsrayeli babizelwa ndawonye ukudingida loludaba. Kusenokwenzeka wethembele ekutheni uma bonke abantu bekhona, abaholi bazoba namahloni, mhlawumbe besabe nokuqhubeka nengcindezi.

Impikiswano yokuqala ka-Nehemiah igxila ebugqilini. Iningi lamaJuda, mhlawumbe naye ebalwa kubo, bathenga inkululeko yamaJuda ayephansi kwabezizwe. Manje, ubuza izikhulu kanye nababusi uma zikuthola kuvumelekile ukuba kudayiswe futhi kuthengwe abantu babo. Ngabe kuyawenza yini umqondo kwabakwaIsrayeli ukuthenga amaJuda bawakhululele ukuba bagcine beyizigqila kubantu bakubo na?

Abaholi abaphenduli ngoba bayabona ukuthi impikiswano yakhe iphusile; ngalokho u-Nehemiah uyaqhubeka. Uyababuza, “Akufanele yini ukuba nihambe ekumesabeni uNkulunkulu wethu nivimbe ukujivaza kwezizwe eziyizitha zethu na?” (Neh. 5:9, ESV). Bese, u-Nehemiah evuma ukuthi naye ubetsheleka abantu imali nokolo. Ngokumemezela ukuthi “masiyeke ukukhokhisa inzalo” (Neh. 5:10, NIV), waqinisa umthetho owawukhuza lomkhuba kubanewabo amaHeberu futhi wabonisa ukuthi ngaphansi kokubusa kwakhe, wayengathanda ukuba abantu basizane. Ngokumangalisayo, abantu bavuma ngo-elethu bonke. Abaholi abavuma ukubuyisela konke kubantu.

`Ngabe kukhona okungalungile okwenza kothile na? Iningi lethu, uma lethembekile, kungamele liphendule lithi “Yebo.” Yini ekuvimbelayo wena, kunoma yiliphi izinga onalo, ukubuyisana, kumanje na?`