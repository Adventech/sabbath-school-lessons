---
title:  UNkulunkulu Womlando
date:  24/11/2019
---

`Funda u-Ezra 1:9-11 noDaniyeli 1:1, 2. Lezizindimana kuDaniyeli zisiza kanjani ukuba siqonde lokho u-Ezra abhekise kukho na?`

Qaphela indlela ku-Ezra imininingwane enikezwe ngayo, ngenkathi kuDanyeli isithombe esibanzi sethuliwe. Ndawonye, nokho, lezizindimana zibonisa ukuthi uJehovah uyalawula. “Umlando wezizwe ukhuluma kithi namuhla. Kuzo zonke izizwe nakumuntu ngamunye uNkulunkulu ubeke indawo ecebeni Lakhe elikhulu. Namuhla amadoda kanye nezizwe bayahlolwa ngesilinganiso esandleni saLowo ongawenzi amaphutha. Bonke ngokukhethwa kwabo banquma isiphetho sabo, futhi uNkulunkulu wengamele bonke ukufeza izinhloso Zakhe.”—Ellen G. White, Prophets and Kings, p. 536.

`Funda uDanyeli 5. Lezizindimana zisifundisani ngokwahlulela phezu kuka-Belshazzar na?`

IBhabheli lawa ngo-October, 539 B.C., ngenkathi uKoresi, inkosi yempi yase-Medo-Persia, iyinqoba. U-Belshazzar, ngokuzikhohlisa ethembe impumelelo yakhe, ubucwebe, nodumo, wayeqhosha kangangokuba wayehlele idili ngobusuku ayezogcina ebulewe ngabo. Isandla esingcwele saloba odongeni lwesigodlo ukuthi izinsuku zakhe zasezibaliwe futhi sezifike esiphelweni. Nakuba esazi isiphetho kanye nokuguquka kweNkosi enamandla u-Nebuchadnezzar, akazange afunde isifundo sakhe. Kuyinhlekele njalo uma singalaleli izixwayiso zikaNkulunkulu futhi singalandeli imiyalelo Yakhe. Umprofethi uDanyeli wayekhona njalo, kodwa enganakwa. Uma silahlekelwa umuzwa wobungcwele bukaNkulunkulu kanye nobukhona Bakhe empilweni, sihamba endleleni ehambisana nokuxineka, izinkinga, kanye nezinhlekele, konke okugcina ekufeni.

`Ngemuva kokubuyekeza enkosini indaba ka-Nebuchadnezzar, uDanyeli wathi, “Kepha wena ndodana yakhe, Belshazzar, awuyithobanga inhliziyo ykaho, nakuba ukwazi konke lokhu” (Dan. 5:22, NKJV). Singaqinisekisa kanjani ukuthi thina, ezimweni zethu, asenzi iphutha elifanayo nelika-Belshazzar na? Iqiniso lesiphambano lingasigcina kanjani sithobekile phambi kukaNkulunkulu na?`