---
title:  Amazwi Okuphila Kwaphakade
date:   25/11/2024
---

`Funda kuJohane 6:61-68. Ngesikhathi uJesu ebuza abafundi ukuthi bazomshiya yini, yayisho ukuthini impendulo kaPetru?`

Amazwi kaPetru “ngokuphila okuphakade” athinta isihloko esilokhu sivela njalo evangelini likaJohane. nkulumo mayelana nokuphila okuphakade ivela izikhathi eziningi kuJohane 6, ngesikhathi kusuthiswa abangu 5 000 (Johane 6:27, 40, 47, 54, 68). UJesu uthi uyiSinkwa Sokuphila (Johane 6:35), esho ukuthi ukuphila kwaKhe, ukufa kwaKhe, novuko lwaKhe kungumthombo wosindiso lwaphakade.

Amazwi athi ukuphila okuphakade noma amanye asho okufanayo, avela okungenani, izikhathi ezingu 17 evangelini likaJohane. Akushiwo imimoya lapha, noma ukuba yinxenye yesidalwa esiphila njalo-njalo, noma amadlozi. Kushiwo lawo mandla anika ukuphila okuletha usindiso nesizathu sokuphila kwethu manje nasekuphileni okungeke kunqamuke, ekubuyeni kweNkosi yethu. Njengoba uJesu waba yinyama, kanjalo uvuko akhuluma ngalo luyokwenzeka ngempela emizimbeni. Ukuvuka ekufeni, ukwenziwa busha kokuphila esake saba nakho e-Edeni.

`Sikuthola kanjani ukuphila kwaphakade? Johane 3:15, 16; Johane 5:24; Johane 6:40, 47; Johane 8:31; Johane 12:46; Johane 20:31.`

Ngokukholwa kuphela, siyakholwa ukuthi uJesu Krestu weza ukuzophila nokufa ngenxa yethu. Lokhu kukholwa kuza kithina njengesipho, kodwa kudingeka sizinikele kuJesu, siguquke, samukele igazi laKhe ukuze kuthethelelwe futhi kuhlanzwe izono.

Ngesikhathi uJesu ebuza uPetru ukuthi naye uzomshiya yini, impendulo kaPetru ethi: “ ‘Nkosi, sizakuya kubani na? Amazwi okuphila okuphakade aKuwe’ “ (Johane 6:68), asho konke ngosindiso nendlela yokuluthola. Alufiki ngokuhlakanipha, umlando, isayensi—okuyimizamo yabantu. Luvela kuJesu, Yena owathi enokuphila okuphakade, wakunika abonke abasabelayo kuMoya oNgcwele, bakwamukele.

`Isithembiso sokuthola ukuphila kwaphakade sinamthelela muni ekubukeni kwethu ukuphila kwethu la? Kumelwe sibe namthelela muni?`