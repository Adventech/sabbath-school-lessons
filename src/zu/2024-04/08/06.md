---
title:  Abaphansi
date:   21/11/2024
---

Kuze kube manje ekufundeni kwethu incwadi kaJohane, sibonile ukuthi uJohane utshengisa kanjani ukuthi uJesu nangempela, yiLowo Mesiya owathenjiswayo, ithemba elikhulu elalilangazelelwe amaJuda.

Kodwa, abaningi kubaholi bezenkolo, abaqondisi babantu kwezikaMoya, yibo ababeyizitha ezinkulu zaKhe.

Ngoba yini na?

`Funda kuJohane 8:12-30. Kwenzekani lapha phakathi kukaJesu nalabo baholi bezenkolo? Yiziphi izindimana ezisizayo ukuchaza isizathu sokuba abaningi bamphike?`

UJesu wathi abamazi Yena, noYise futhi (Johane 8:19). Babemelwe ukubazi bobabili, kodwa laba bantu babezikhohlisa. Babebambelele emasikweni abo nokuhlakanipha kwabo kangangoba uJesu ephambi kwabo, enza konke lokho ayekwenza, esho lokho ayekusho—konke ukwembulwa kukaYise—baqhubeka nokumphika.

Okwesibili, uJesu wathi kubo: “ ‘Nina ningabaphansi’ “ (Johane 8:23). Ngamanye amazwi, noma babekholwa kangakanani, laba bantu, babengebona abantu abanoNkulunkulu. “babenesimo sokukhonza” (2 Thimothewu 3:5), kodwa kwakuphelele lapho. Babenenkolo yangaphandle, kodwa bengakholwa ngaphakathi.

Kwakungeyona into entsha leyo: “ ‘Bangidumisa ngemilomo yabo nangezindebe zabo, kodwa bazidedisile kude naMi izinhliziyo zabo, nokungesaba kwabo kungumyalo wabantu’ “ (Isaya 29:13). UJesu wakusho naYe lokhu ngemuva kwamakhulu eminyaka, lapho ethi: “ ‘Kodwa bangikhonza ngeze befundisa izifundiso eziyimiyalo yabantu’ “ (Marko 7:7). Izifundiso zabo zabantu, imiyalo yabo yabantu, kwaku “eyalelizwe” (Johane 8:23) futhi, njengoba uJesu washo: “Angisiye owalelizwe” (Johane 8:23). Kwakuyinto embi ukuzikhohlisa kwalabantu; kodwa okubi kakhulu ukuthi baholela abanye ekwenzeni ububi, yize noma uJohane wabhala ngokuthathekisayo, wathi, ngenxa yempikiswano ebhalwe kulezindimana, “abaningi bakholwa kuYe” (Johane 8:30).

Ngakhoke, noma kwakukhona abaholi abangalungile, amaJuda amaningi akwazi ukubedlula labaholi, azibonele ukuthi ungubani uJesu.

`Uthola zifundo zini empikiswaneni phakathi kukaJesu nabaholi bezenkolo? Singenza kanjani ukuze sibe “abangaphezulu” singabi “abaphansi”—futhi singawazi kanjani umehluko?`