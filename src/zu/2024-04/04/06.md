---
title:  Ubufakazi bukaNikodemu
date:   24/10/2024
---

`Funda kuJohane 3:1-21. Ubufakazi bukaNikodemu buyifakazela kanjani ingqikithi yevangeli likaJohane?`

UNikodemu wayengumfundisi ohloniphekile kwaIsrayeli, eyilunga elicebile lesigungu seSanhedrin. Ubufakazi bakhe budlala indima ebalulekile evangelini likaJohane ngenxa yezizathu eziningi. Wabiza uJesu ngokuthi uRabi, wakhomba nezibonakaliso ayezenza uJesu ethi ubufakazi bokuthi umsebenzi waKhe wesekelwe yizulu. Ngaleyo ndlela, ngaphambi kokuthi uNikodemu aqonde ukuthi wenzani, wayesenikeze ubufakazi bokwesekela ukuthi uJesu unguMesiya.

UNikodemu wabuka izibonakaliso njengobufakazi bobizo olungcwele lukaJesu, kodwa akazibonanga zikhomba kuJesu njengokugcwaliseka kwezithembiso zeTestamente eliDala maqondana noMesiya. Ngakhoke uNikodemu weza kuJesu enokungabaza; ngalesikhathi wayengamthathi njengoKrestu uJesu.

`Funda kuJohane 3:3-21. Wathini uJesu kuNikodemu eyatshengisa ukuthi ukwazi ukubona ekujuleni kwenhliziyo yakhe na?`

UJesu wazi inhliziyo yawo wonke umuntu. Impendulo yaKhe kuNikodemu ingezwakala ilukhuni, kodwa wavele waqonda-ngqo odabeni. Yize noma amaJuda ayekholwa ukuthi abezizwe bayadinga ukuphendukela kuNkulunkulu, abaningi kubona abazanga ukuthi nabo, isizwe esikhethiwe, badinga inguquko. Akekho umuntu ozalwa esindisiwe, akukhathaleki ukuthi owasiphi isizwe noma ibandla.

Akungatshazwa ukuthi umlando omangalisayo wamaJuda, osukela kuAbrahama, wawuwanika amathuba amaningi amahle (bheka amaRoma 3:1, 2). Kodwa lokho kukodwa-nje, akwenele. UJesu watshela uNikodemu into ayengayilindele, ukuthi yena engumfundisi nesikhulu kwaIsrayeli, udinga ukuzalwa ngokusha ngokukaMoya!

UJesu wayesemqonda-ngqo uNikodemu ngokungaziqondi izinto zikaMoya ethi: “ ‘Wena ungumfundisi wakwaIsrayeli, kodwa awuzazi lezinto?’ “(Johane 3:10). Kungenzeka kanjani ukuthi wena, umfundisi omkhulu, kodwa ungakwazi lokhu? Lawo mazwi kufanele ukuthi ayehlaba.

Noma wayenamibuzo mini uNikodemu ngoJesu ngaleso sikhathi, ekuhambeni kwesikhathi, uNikodemu wathatha uhlangothi lukaJesu nabalandeli baKhe (bheka kuJohane 19:39).

`Kusho ukuthini ukuzalwa ngokusha,” futhi kungani wayekugcizelela lokho uJesu?`