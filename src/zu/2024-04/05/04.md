---
title:  “ ‘Nkosi, Ngiphe lawo Manzi’ “
date:   29/10/2024
---

“ ‘Ngiyakunifafaza ngamanzi ahlambulukileyo, nihlambuluke, ngihlambulule zonke izithombe zenu. Ngiyakuninika inhliziyo entsha, ngifake phakathi kwenu umoya omusha, ngikhiphe inhliziyo yetshe enyameni yenu, ngininike inhliziyo yenyama. Ngiyakufaka umoya waMi phakathi kwenu, ngenze ukuba nihambe ngezimiso zaMi, niyakugcina izahlulelo zaMi, nizenze.’ “ (Hezekeli 36:25-27).

`UHezekeli 36:25-27 uwabonakalisa kanjani amaqiniso uJesu ayefuna ukuwanika uNikodemu nowesifazane emthonjeni na?`

Kuzo zombili lezikhathi, uJesu wayefuna ukufinyelela kulabantu namaqiniso enkolo, yize noma wasebenzisa izifanekiso azithatha endalweni uma enza lokho.

Ekuqaleni, bobabili abaqondanga ukuthi usho ukuthini uJesu. UNikodemu wabuza wathi: umuntu angazalwa kanjani okwesibili na? Angangena kanjani esizalweni sikanina? UNikodemu wayecabanga ngokwasemhlabeni, yize uJesu wayemkhomba emaqinisweni kaMoya. Nalona wesifazane, wathatha amazwi kaJesu mayelana namanzi, njengoba enjalo, kanti uJesu wayekhuluma ngokwasenkolweni.

Impendulo yowesifazane uma uJesu ethi uzomnika amanzi aphilayo yathi, “Ngiphe lawo manzi, ukuze ngingabe ngisoma, noma ngize kulomthombo ukuzokukha” (Johane 4:15). Wacabanga ukuthi lamanzi azovela kuJesu azophelisa ukuza emthonjeni, kanjalo-ke agweme ukubonana nabanye abantu. Kuyathathekisa ukuthi ingxoxo yashesha kangakanani ukusuka kulesiya sicelo sikaJesu sokuphuziswa, kwaba owesifazane manje ocela amanzi.

`Funda kuJohane 4:16. UJesu wasabela kanjani kuleso sicelo sowesifazane?`

Kungalindelekile, uJesu useshintsha ingxoxo, etshela owesifazane ukuthi akayobiza indoda yakhe, eze nayo. Eyani lenguquko eshesha kangaka engxoxweni? Ukwenza kowesifazane kwatshengisa ukushalaza. UJesu wafunda inhliziyo yakhe. Kudingeka abhekane nesimo sakhe ukuze athole ukuphiliswa. “Ngaphambi kokuthi lomphefumulo uthole isipho uJesu ayefuna ukuwunika sona, kwakudingeka ubone isono sawo noMsindisi waso.”—Ellen G. White, The Desire of Ages, p. 187.