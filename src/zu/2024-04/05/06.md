---
title:  Ubufakazi BamaSamariya
date:   31/10/2024
---

`Funda kuJohane 4:27-29. Senzo sini esimangalisayo esenziwa yilona wesifazane?`

Ingxoxo kaJesu nowesifazane yaphazanyiswa ukufika kwabafundi. Nakuba babemangele ngokuthi ukhuluma nomuntu wesifazane, abambuzanga. Kunalokho, bamxusa ukuba adle.

Owesifazane yena, washiya imbiza yakhe yamanzi, wanikela emzini ukwabelana nabanye ngalokho asanda kukuthola kuJesu.

`Funda kuJohane 4:30-42. Yini eyenzeka ngemuva kwalokhu, futhi kusifundisani ngendlela yokusabalalisa ivangeli?`


Kubonakala kuyinqaba ukuthi uJesu afake udaba lwesivuno kulendaba yokuphenduka kwabantu abaningi emzini. Kodwa uJohane ufuna ukuthi sibone indlela uJesu abuka ngayo okwenzekayo. Ukwabelana ngecebo losindiso nowesifazane waseSamariya kwakubaluleke kakhulu kuyena kunokudla. Ukuholela imiphefumulo ekusindisweni kwakuyinjongo yaKhe, futhi wasebenzisa lelithuba ukufundisa abafundi baKhe ukuphuthuma kokwabelana ngevangeli nabo bonke abantu, ngisho nalabo abangafani nabo.

Kunamaphuzu amaningi amqoka evangelini likaJohane. Ngokuqinisekile, uJohane 4:39-42, elinye lawo. AmaSamariya amaningi akholwa ngenxa yobufakazi bowesifazane owafakaza wathi: “ ‘Ungitshele konke engake ngakwenza’ “ (Johane 4:39).

AbaseSamariya bacela uJesu ukuba ake ahlale nabo. Umphumela kwaba ukuthi abanye futhi abaningi bakholwa ngenxa yeZwi likaJesu. “Base bethi kowesifazane: ‘Asisakholwa ngokulanda kwakho nje, ngokuba sesizizwele ngokwethu, siyazi ngempela ukuthi lo, unguMsindisi wezwe’ “ (Johane 4:42).

`Lendaba kufanele isitsheleni ngamandla obufakazi ngisho bomuntu oyedwa? Wena ungufakazi onamandla kangakanani ngalokho akwenzele kona empilweni yakho uJesu?`