---
title:  Owesifazane Emthonjeni
date:   28/10/2024
---

`Funda kuJohane 4:7-15. UJesu wakusebenzisa kanjani lokhu kunqwamana ukuze afakaze kulo wesifazane?`

“Inzondo phakathi kwamaJuda namaSamariya yavimbela owesifazane ukuba enzele uJesu isenzo somusa; kodwa uMsindisi wayefuna ukuthola isihluthulelo salenhliziyo. Ngobuhlakani bothando basezulwini, wacela usizo, akusiye owaphana ngalo. Ukuba wayephane ngomusa, wawungase wenqatshwe lowo musa; kodwa ukwethemba kwakha ukwethemba.”—Ellen G. White, The Desire of Ages, p. 184.

Njengoba kwakunjalo ekunqwamaneni kwaKhe noNikodemu, uJesu uyakwazi okusezinhliziyweni zabanye abantu. Ukuphendula ukumangala kwalomame ukuthi umJuda acele usizo kumSamariya, uJesu waqonda-ngqo odabeni. " ‘Ukuba ubusazi isipho sikaNkulunkulu, nokuthi ubani othi kuwe , “Ngiphuzise,” bewuzocela kuYe, akuphe amanzi aphilayo’ “ (Johane 4:10).

Ukuphendula kowesifazane kwakunjengokukaNikodemu owabuza ngokuqondene nokuzalwa kabusha wathi: “ ‘Kungenzeka kanjani lokhu?’ “ (Johane 3:9) Owesifazane wabuza wathi, “ ‘Awuphethe lutho lokukha amanzi, nomthombo ujulile; uwathathaphi pho lawo manzi aphilayo na? (Johane 4:11). Kuzo zombili lezi ziwombe, uJesu wayebakhomba bobabili emaqinisweni okukholwa ababedinga ukuwezwa bawaqonde (omunye wayengumfundisi ogqamile wamaJuda; omunye engowesifazane waseSamariya onesimilo esingesihle). UJesu wayebatshela into efanayo, ukuthi: badinga ukuguquka.

`Yisiphi isisekelo seTestamente eliDala samazwi kaJesu mayelana namanzi aphilayo? (Jeremiya 2:13, Zakariya 14:8).`

Amanzi ayadingeka ukuze kube khona ukuphila; abantu abakwazi ukuphila ngaphandle kwamanzi, ngakhoke amanzi awumfanekiso omuhle nofanelekile wokuphila kwaphakade. Kungakho-nje uJesu ethi: “ ‘Lowo ophuza amanzi engizokumnika wona ngeke aphinde ome. Kodwa amanzi engizomnika wona azokuba umthombo wamanzi okuphila kwaphakade ngaphakathi kwakhe’ “ (Johane 4:14).

`Funda kuJohane 7:37, 38. Uthini kithina ngalezindimana uJesu, futhi sizizwela kanjani lokho akwethembisayo lapha?`