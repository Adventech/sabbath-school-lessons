---
title:  Ukuzwa IZwi Noma Ukungalizwa
date:   15/10/2024
---

`Funda kuJohane 1:9-13. Yiliphi iqiniso elibuhlungu elivezwa nguJohane lapha ngendlela abantu abasabela ngayo kuJesu?`

ISandulelo, uJohane 1:1-18, asichazi-nje kuphela ukuthi ungubani uJesu Krestu, uLiZwi (logos), kodwa futhi nokuthi abantu emhlabeni bamamukela kanjani. KuJohane 1:9, ubizwa ngokuthi ukuKhanya kweqiniso, okukhanyisela wonke umuntu ofika emhlabeni. Lokho kukhanya kukhanyisa umhlaba , kuwenze ube ngcono. Ngokusho kuka C.S. Lewis, “Ngikholwa ubuKrestu njengoba ngikholwa ukuthi liphumile ilanga, hhayi-nje ngoba ngilibona, kodwa ngoba ngenxa yalo, ngibona konke okunye.”—“Is Theology Poetry?” (n. p.: Samizdat University Press, 2014), p. 15, originally presented 1944.

Futhi, ake ubuke okushiwo uJohane 1:9. Ukukhanya kuza kubo bonke abantu, kodwa akubona bonke abakwamukelayo. Njengoba sizobona esifundweni sakusasa, iphuzu elimqoka evangelini likaJohane indlela abantu abamukela ngayo noma abaphika ngayo uJesu. Lelo phuzu liqala lapha. Okudabukisayo ukuthi uMesiya weza kwabakubo, abakwaIsrayeli, kodwa abaningi abamamukelanga njengoMesiya.

KumaRoma 9-11, uPawulu ubhala ngalelo phuzu elidabukisayo, elithi amaJuda amaningi amphika uJesu. Kodwa uPawulu akagcini ngamazwi adumazayo, empeleni uthi amaJuda amaningi kanyekanye nabezizwe, ayomamukela uJesu njengoMesiya wawo. Yebo, uxwayisa abezizwe ukuthi bangaziqhayisi kumaJuda. “Ngokuba uma wena wanqunywa emnqumweni ongowasendle ngemvelo, wafakelwa emnqumweni omuhle ngokuphambene nemvelo, kakhulu labo abangabemvelo bayakufakelwa emnqumweni wakubo?” (Rom. 11:24).

Ngendlela efanayo, uJohane uthi bonke abamamukelayo uJesu njengoMsindisi wabo bazokuba abantwana bakaNkulunkulu. Lokhu kwenzeka ngokukholwa egameni laKhe. (bheka uJohane 1:12, 13.)

Nakhu okuxhumanisa isandulelo nesiphetho sevangeli. KuJohane 20:31, umphostoli usho isizathu sokubhala kwakhe—ukuze nikholwe ukuthi uJesu unguKrestu, iNdodana kaNkulunkulu, nokuba nikholwe, nibe nokuphila egameni laKhe. Ngaleyo ndlela, isingeniso nesiphetho kuyezwana, imiqondo ehambisanayo equkethe konke okwenzeka phakathi kwazo. Lokhu kuxhumana kukhomba emgomeni waphakade wevangeli likaJohane—ukuthi abantu basindiswa ngokukholwa kuJesu Krestu njengoMsindisi wabo.

`Impilo yakho iguquke kanjani selokhu waba indodana noma indodakazi kaNkulunkulu?`