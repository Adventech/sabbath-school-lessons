---
title:  Ekuqaleni—Ilizwi Elingcwele
date:   13/10/2024
---

`Funda kuJohane 1:1-5. Lezindimana zembulani mayelana neZwi uJesu Krestu?`

Ivangeli likaJohane liqala ngalomcabango omangalisayo: “Ekuqaleni wayekhona uLizwi, uLizwi wayekuNkulunkulu, uLizwi wayenguNkulunkulu” (Johane 1:1). Lomusho owodwa nomuhle uqukethe umcabango ojulile okungelula ukuthi siwuqonde.

Okokuqala, umvangeli uthinta indaba yokudalwa, Genesise 1:1: “Ekuqaleni.” ULizwi wayesekhona vele ngaphambi kwesiqalo samazulu. UJohane uyaqinisa ukuthi uJesu wayekhona kusukela phakade.

Okulandelayo, “ULizwi wayekuNkulunkulu.” KuJohane 1:18, uJohane uthi iNdodana “isesifubeni sikaYise.” Noma singazama kangakanani ukubuka ngamehlo engqondo ukuthi kusho ukuthini lokhu ngempela, inye into eqinisekile: uJesu noYise basondelene kakhulu.

Bese ethi: “ULizwi wayenguNkulunkulu.” Kodwa kungenzeka kanjani uLizwi abe kuNkulunkulu futhi abe nguNkulunkulu? Impendulo itholakala olimini lwesiGriki. IsiGriki sisebenzisa igama esilazi ngesiNgisi ngokuthi u “the” hhayi u “a/an”. Okubalulekile kithina ukuthi u “the” wesiGriki usho into noma umuntu ngokuqondengqo.

Kulomusho wesiNgisi othi: the Word was with God, (uLizwi wayekuNkulunkulu), “uNkulunkulu” akanaye lo “the”, okukhomba izimpawu zobuNkulunkulu. UJesu unguNkulunkulu—hhayi uBaba, kodwa uyiNdodana eNgcwele kaNkulunkulu, isiqu sesibili sobuNkulunkulu.

Umphostoli uyayiqinisekisa indlela aqonda ngayo, ngoba uJohane 1:3, 4 uthi uJesu unguMdali wazo zonke izinto ezidaliweyo. Noma yini eyayingakaze ibe khona ngaphambili, yase iba khona, yaba khona ngenxa kaJesu, uNkulunkulu onguMdali.

“Kusukela ezinsukwini zaphakade iNkosi uJesu Krestu wayemunye noYise; wayengumfanekiso kaNkulunkulu,’ wobukhulu nobukhosi baKhe, ‘ukukhanya kwenkazimulo yaKhe.’ “—Ellen G. White, The Desire of Ages, p. 19.

`Kungani ubuNkulunkulu bukaKrestu bubaluleke kangaka ezimfundisweni zethu zenkolo na? Besingalahlekelwa yini ukuba uJesu ubeyisidalwa nje? Woza nempendulo yakho eklasini ngeSabatha, uzimisele ukuxoxa ngokuthi kungani ubuNkulunkulu baphakade bukaKrestu bubaluleke kangaka ekukholweni kwethu.`