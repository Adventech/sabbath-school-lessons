---
title:  Ukuhlala kuJesu
date:   26/12/2024
---

`Funda kuJohane 12:32. Lamazwi anohlonze alichaza kanjani igunya likaJesu Krestu?`

Njengoba sibonile kuzo zonke izifundo zalekota, ivangeli likaJohane lisidonsela kuJesu, kodwa kuphela uma sivuma ukwazi uNkulunkulu nokwenza intando yaKhe. Kulo lonke ivangeli laKhe, abantu abahlangana noJesu bamukela ukukhanya, bakhule, kungenjalo bayakwala ukukhanya baphuphutheke. UNikodemu, owesifazane emthonjeni, isikhulu sombuso, indoda echibini laseBethesda, izinkulungwane ezinhlanu ezaphiwa izinkwa nezinhlanzi, abafowabo kaJesu, abaholi bezenkolo, indoda eyayizalwe iyimpumputhe, uMariya noMartha, uPilatu—bonke bahlangana noJesu, benza izinqumo maqondana neqiniso nokukhanya ayekulethile.

Imfundiso yaphansi iqala ngengxoxo phakathi kwabantu, befuna ukuthola nokuhlola ukuthi ukhona ngempela yini uNkulunkulu nokuthi uyisimo esinjani. Umqondo womuntu njengoba unamaphutha, uwele esonweni, unezizindlo ezimbi, bawenza uhambe phambili ukwedlula uNkulunkulu, ongcwele, ophelele, owazi yonke into. Imfundiso yaphansi, noma kanjani, izodukisa abantu, njengoba kwenzekile ngaphambili nanjengoba kusazokwenzeka futhi esikhathini esizayo (bheka iSambulo 14:1-12), lapho ukuhlakanipha kwabantu, kuzama ukwedlula okwezulu, kuzozama ukuphoqelela inkolo yamanga emhlabeni.

`Funda kuJohane 15:1-11. Iyini imfihlo yokukhula komphefumulo nokuphila kwawo?`

Imfihlo ukuhlala uxhumene noJesu. UyiZwi likaNkulunkulu, iSinkwa sokuPhila, ukuKhanya kwezwe, uMnyango wezimvu, uMalusi Olungileyo, Ukuvuka nokuPhila, iNdlela, iQiniso nokuPhila, noMvini owonawona.

Iziqu zobuNkulunkulu neZwi lazo iBhayibheli, zifana nozibuthe. Uma zingaphikiswa, zizosidonsela kuzo. “Iphimbo likaNkulunkulu likhuluma nathi ngeZwi laKhe, kanti maningi amaphimbo esizowezwa; kodwa uKrestu wathi asibaqaphele abazokuthi: Nangu uKrestu noma nanguya. Pho, sizokwazi kanjani ukuthi abakhulumi iqiniso, ngaphandle kokuthi sihlole konke ngeMibhalo?”—Ellen G. White, The Advent Review and Sabbath Herald, April 3, 1888. Futhi-ke kudingeka sidele eyethu imibono, sibambelele kuleyo eseZwini likaNkulunkulu.