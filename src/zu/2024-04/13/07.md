---
title:  Ukujula Nomcabango
date:   27/12/2024
---

Indlela abuka ngayo uNkulunkulu yehluke kakhulu kuneyomuntu. UNkulunkulu wabelana nathi ukubona kwaKhe ngeZwi laKhe iBhayibheli, ngamandla kaMoya oNgcwele. Kukithina ukuthi sizokhetha ukuhamba ebumnyameni noma samukele ukukhanya okuvela kuJesu Krestu njengoba kwembulwe eZwini.

Inxenye enkulu yalokhu kukhetha, ukuzinikela kwethu uqobo kuJesu Krestu, iNdodana kaNkulunkulu noMsindisi wabantu. Ngamandla kaMoya oNgcwele, uNkulunkulu uYise usembulele—ngokuphila, ukufa, nokuvuka kukaJesu— ukujula kothando lwaKhe. Futhi siyazi ngoJesu ngoba ukuphila kwaKhe, ukufa, nokuvuka kubhaliwe eZwini likaNkulunkulu.

“Izingelosi zikaNkulunkulu zehla zenyuka phakathi kwezulu nomhlaba. Izimangaliso zikaKrestu ngenxa yabagulayo nabahluphekayo, zenziwa ngamandla kaNkulunkulu esebenzisa izingelosi. NgoKrestu, kusebenza izithunywa zaKhe zasezulwini, sithola zonke izibusiso ezivela kuNkulunkulu ziza kithina. Ngokuthatha isimo somuntu, uMsindisi wethu uxhumanisa izifiso zaKhe nalezo zamadodana namadodakazi ka Adamu acwile esonweni, kanti ngobuNkulunkulu baKhe ubamba isihlalo sobukhosi sikaNkulunkulu. Kanjalo-ke, uKrestu uyindlela yokuxhumana kwabantu noNkulunkulu, noNkulunkulu nabantu.”—Ellen G. White, The Desire of Ages, p. 143.

**Imibuzo Yokuxoxisana**:

`Kuzo zonke izindaba ezisencwadini kaJohane, iyiphi ekhuluma nawe kakhulu ngothando nesimilo sikaNkulunkulu? Abelana neklasi ukuthi kungani ikuthinta kangako leyo ndaba.`

`Ngendlela ebonakalayo, umuntu angalifuna kanjani iqiniso?`

`Kungani kuvame ukuba lukhuni ukwehlukana no “mina” ekufuneni iqiniso? Singakwenza ngempela kodwa lokho, noma ubuntu bethu ngandlela thize, buzoqhubeka kube nomthelela endleleni esibuka ngayo iMibhalo? Kungani sidinga ukukwazi lokhu, futhi ukuzithoba kungena kanjani ukusisiza sinikele imicabango esinayo eZwini likaNkulunkulu?`

`Indaba yobuKrestu baseNtshonalanga igcwele izibonelo ezethusayo zalokho okwenzekayo uma iZwi likaNkulunkulu libekwa ngaphansi kwezombusazwe nemicabango yabantu. Yiziphi ezinye zezibonelo zalokhu, futhi zifundo zini esingazifunda kuzo namhlanje ngokuthi kuyingozi kangakanani uma ukucabanga kwabantu kuyikho okuhunyushwa ngakho iBhayibheli?`

`Ngawakho amazwi, goqa isithombe esikhulu sevangeli likaJohane. Siyini isigijimi salo esingumongo kithina namhlanje?`