---
title:  Ukuhlangana eGalile
date:   22/12/2024
---

`Funda kuJohane 21:1-19. Yimaphi amaqiniso amqoka embuliwe lapha, kakhulukazi maqondana nomusa kaNkulunkulu—nokuzithoba komuntu?`

UJohane 20 uphetha ngenhloso yalencwadi, okuyindawo efanelekile yokuphetha, kodwa kukhona esinye isahluko. Isahluko 21 siqala ngabanye babafundi sebebuyele eGalile, uPetru eveza umbono wokuthi akuyiwe echibini ebusuku. Kubonakala sekubuye okwakudala, abafundi babuyela emsebenzini wabo wakudala, ukudoba. Kodwa ababambanga luthu ngalobo busuku.

Ekuseni, umuntu ongaziwa ubatshela ukuthi abaphonse amanetha abo ngakwesokunene kwesikebhe. Base bebamba izinhlazi eziningi ngendlela yokuthi abakwazanga ukudonsa inetha. Kwakufana nasekuqaleni komsebenzi wabo wokuvangela noJesu (bheka kuLuka 5:1-11). Ngokushesha, uJohane wabona ukuthi uJesu lona, watshela uPetru, owagxumela emanzini ngaleso sikhathi, wahlamba eya ogwini.

UJesu ubuza uPetru imibuzo emithathu, yonke iphathelene nokuthanda iNkosi yakhe. Ngaphambi kokubethelwa kukaJesu, uPetru uyafunga uyagomela uthi angabeka phansi ukuphila kwakhe ngenxa kaJesu (Johane 13:38). Kulokhu kuhlangana kwaseGalile, uPetru akazigqamisi, kodwa ubeka uJesu phambili, ethi: “ ‘Nkosi, wazi konke Wena; uyazi ukuthi ngiyakuthanda’ “ (Johane 21:17).

Abanye baphawula bathi uJesu ngesikhathi ebuza uPetru wasebenzisa igama elithi agapao, elisho ukuthanda, ngaphandle ngesikhathi esebuza okokugcina. Bathi uPetru wayelokhu ephendula ngokuthi phileo, okusho ukuthanda, kodwa ukuthanda njengomngani. Okusho ukuthi uPetru wayengakafinyeleli othandweni olusezingeni eliphakeme.

Empeleni, impendulo kaPetru itshengisa ukuzithoba. Njengoba wayelokhu ekhumbula ukuwa kwakhe, kuyabonakala ukuthi uPetru usebenzisa igama “lothando olungaphakeme” ngoba engafuni ukugagamela athathe izinga eliphakeme. Yilokho kuzithoba-ke uJesu akuncomayo, nokubalulekile kakhulu emsebenzini wovangelo, ngoba uJesu Krestu kuba uYena ogqamile, hhayi umina.

Ukubuyiselwa kukaPetru neqhaza lakhe lokuba umholi ebandleni obunye bobufakazi obunamandla kakhulu ukuthi uJesu wavuka ekufeni. Kwakuyokuba lukhuni ukuchaza ukugqama kukaPetru ukuba uJesu wayengambuyiselanga emsebenzini kukhona abanye abafundi.

`Kungani ukuzithoba kubaluleke kangaka kunoma ubani ofuna ukwazi uNkulunkulu? Ngokuqondene nesiphambano, yini thina sonke, esinayo esingazigabisa ngayo?`