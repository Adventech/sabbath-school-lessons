---
title:  Ngininike Isibonelo
date:   01/12/2024
---

Intshumayelo yokuvalelisa (Johane 13-17) iyisexwayiso kubafundi bakaJesu ngesikhathi esizayo. Indlela ebhalwe ngayo ifana nokuvalelisa kukaMose kuDuteronomi noma uJakobe ebusisa amadodana akhe (Genesise 47-49) noma iziyalo zikaDavide kuSolomoni (1 IziKronike 28-29). UJesu ududuza abafundi baKhe ngesikhathi esezobashiya. Ubathembisa uMoya oNgcwele oyokuba nabo; (Johane 14-16). Uprofetha ngosizi oluyofika (Johane 15-16), akhuthaze abafundi ukuba bahlale bethembekile (Johane 15).

`Funda kuJohane 13:1-20. Yini eyayenzeka lapha, futhi ibaluleke ngani lendaba? Zifundo zini ayefuna ukuzifundisa uJesu?`

Kulelozwe ngezinsuku zikaJesu, abantu babegqoka izimbadada, noma bangagqoki lutho onyaweni. Izinyawo zazigcwala uthuli, zingcole. Kwakungumkhuba ukuthi isisebenzi noma isigqila sigeze izinyawo zalabo abeze ekudleni. Kodwa sasingekho isisebenzi kulesidlo sikaJesu nabafundi baKhe ngaphambi kokuboshwa kwaKhe.

Kwethuka wonke umuntu uJesu esukuma ekudleni, egeza izinyawo zabo bonke. UJohane 13:4, 5 ulanda okwenziwa nguJesu isinyathelo ngesinyathelo. Kuxoxwa ngokujulile ngalendlela ukugcizelela isenzo seNkosi yabo esingakholakali sokuzithobisa.

Ngokubhala indlela uPetru asabela ngayo, uJohane 13:8-11, ugcizelela ukwethuka nokungaqondi kwabafundi bakaJesu ngesenzo saKhe. Kanjani ukuthi uJesu, iNkosi, uMesiya, enze umsebenzi ophansi kangaka? UPetru wenqaba ukuthi uJesu amgeze izinyawo kodwa uJesu wamtshela ukuthi uma engavumi, ngeke abe nesabelo kuJesu. UPetru wase ecela okungaphezulu, efuna ukuxhumana noJesu yonke indlela.

Ukubaluleka kwesenzo sikaJesu kuphathelene nokuthi ungubani. KuJohane 13:13 uthi unguMfundisi neNkosi. Babembiza kanjalo, uyaqinisekisa ukuthi kunjalo ngempela. Lamagama atshengisa igunya namandla.

Kodwa, uJesu ufundisa ukuthi amandla negunya akusetshenziselwe ukukhonza abanye, hhayi ukuzicabangela wena wedwa. Ibandla lama Adventist liyasamukela lesibonelo sikaJesu, ukuthatha inkonzo yokuzithoba njengeyandulela isidlo seNkosi.

`Inkonzo yokuzithobisa ikufundisani ngokulandela ezinyathelweni zikaJesu nendlela yokukhonza abanye ngokuzithoba na?`