---
title:  IMibhalo neQiniso
date:   05/12/2024
---

Kuyo yonke lencwadi yevangeli, iMibhalo idlala indima ebalulekile ukusitshela ngaLowo oyindlela, iqiniso, nokuphila. Kuzo zonke izincwadi zevangeli, njengakulo lonke iBhayibheli, iTestamente eliDala neliSha, iMibhalo idlala indima egqamile yokwembula iqiniso. Leliqiniso libonakala kakhulu uma sesifundiswa ukuthi uJesu ungubani, nokuthi wezelani emhlabeni.

`Funda kuJohane 5:38-40. Yini eshiwo nguJesu lapha mayelana neMibhalo?`

UJesu nabafundi baKhe babehlala ngokucaphuna iMibhalo izikhathi ngezikhathi ukufakaza ukuthi unguMesiya. UKrestu wathi: “ ‘Uma benikholwa nguMose, beniyakukholwa yimina, ngokuba yena waloba ngaMi. Kodwa uma ningakholwa yimibhalo yakhe, niyakukholwa kanjani ngamazwi aMi na?’ ” (Johane 5:46, 47).

`Funda kuLuka 24:27. Kubaluleke ngani ukuthi uJesu waqala ngokucaphuna iMibhalo ukuze atshengise ukubaluleka komsebenzi waKhe na?`

Kwenye indawo, ecaphuna encwadin kaEksodusi, uKrestu wathi: “ ‘Anifundanga yini okwakhulunywa kini nguNkulunkulu na? (Mathewu 22:31). UZakariya wakhuluma ngezithembiso zikaNkulunkulu ethi “Njengalokhu yakhuluma [iNkosi] ngomlomo wabaprofethi bayo abangcwele basendulo” (Luka 1:70). Entshumayelweni yakhe ngosuku lwePentekoste, uPetru wathi: “ ‘Kwakumelwe ukuba kugcwaliseke uMbhalo uMoya oNgcwele awukhulumayo ngaphambili ngomlomo kaDavide” (Izenzo 1:16).

IBhayibheli akusiyo incwadi yesayensi. Alichazi indlela yokuqhumisa izikhali zenuzi, futhi alihlinzi ubuchopho babantu. Kodwa lenza okubaluleke nangaphezu kwalokho. Lisinika isimo esisibonisa isizathu sokuba khona komhlaba namazulu. Liyisihluthulelo esivula umnyango, yisibani esisikhanyiselayo. Ngaphandle kwalo, besizokuba semnyameni ngobukhona bukaNkulunkulu, iqhaza laKhe phezu kwendalo, ukuthi thina sivelaphi, isizathu sokuphila, nekusasa.

`Yimaphi amanye amaqiniso afundiswa yiBhayibheli isayensi engeke ize iwafundise?`