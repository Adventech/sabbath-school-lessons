---
title:  Ngiqinisile, Ngiyobuya Futhi
date:   02/12/2024
---

`Funda kuJohane 14:1-3. UJesu wayewasho phansi kwasiphi isimo lamazwi?`

Ekugcineni kukaJohane 13, uJesu uthi uyemuka (Johane 13:33). Lokho kwenza uPetru abuze ukuthi uyaphi (Johane 13:36). Abafundi babengaqondi ukuthi uJesu wayekhuluma ngokufa kwaKhe, uvuko, nokwenyuka. UPetru uthi uzimisele ukubeka phansi ukuphila kwakhe ngenxa kaJesu (Johane 33:37). Kulapho-ke uJesu esho khona ukuthi uPetru uyomphika (Johane 13:38).

Kwakuphansi kwalesimo lapho uJesu watshela abafundi ukuthi izinhliziyo zabo azingakhathazeki (Johane 14:1). Igama elisho ukukhathazeka ngesiGriki lithi tarasso, okusho ukuphehla, ukuphazamisa, ukungabikho kozinzo, ukwenza isidididi. Akumangalisi ukuthi abafundi babengadideka ngalamazwi kaJesu.

Kodwa ngokuqondiswe ekwesabeni kwabo, ukhuluma ngekhaya likaYise lapho kunezindlu eziningi (hhayi izigodlo, kodwa amakamelo njengasehhotela). Uya lapho ukuyobalungisela indawo. Amazwi aKhe abona ngaphesheya kwesiphepho sesiphambano esizayo, abona isikhathi sokubuya kwaKhe ukuzohlenga abantu baKhe. Ubheke isikhathi lapho lonke lolusizi lwesono luyobe selwedlule unomphelo (bheka kuDaniyeli 7:27).

UJesu uthi: “ ‘Uma ngihamba….ngiyobuya futhi nginamukele, ukuze lapho ngikhona, nibe khona nani’ “ (Johane 14:3). Ngokusobala, yisithembiso sokuza kwaKhe kwesibili.

Ithemba laleso sithembiso lesekelwe phezu kwani? Abaningi bangakhomba ukugcwaliseka kwesiprofetho seBhayibheli; futhi kuyiqiniso lokho. Kodwa kuJohane 14:3, isisekelo sichazwe ngenye indlela. Kulendimana amazwi athi Ngiyokuza aqondise esikhathini samanje ngokolimi lwesiGriki (Ngiyeza). Lokhu ukusetshenziswa kwesikhathi samanje ngesiGriki okuthiwa i-futuristic present. Yisigameko esizayo okukhulunywa ngaso ngesiqiniseko size sichazwe sengathi sesiyenzeka. Kanjalo-ke kufanelekile ukuhumusha ngokuthi ngokuqinisekile, ngiyabuya.

Isisekelo sethemba lethu ngokubuya kweNkosi yethu akusikho-nje ukugcwaliseka kwesiprofetho seBhayibheli. Ngokuqiniseke kakhulu, lelo themba lesekelwe kuLowo owasenza leso sithembiso. Wathi ngokuqinisekile, uyeza futhi, ukuzothatha abantu baKhe. Singabeka ithemba lethu kuleso sithembiso ngenxa yaLowo owasenza.

`Isiphambano sisifundisani ngokuqiniseka kokubuya kukaKrestu? Ngaphandle kokubuya kwaKhe, ukufa kukaJesu kwakuzosizani ekufikeni kwaKhe kokuqala?`