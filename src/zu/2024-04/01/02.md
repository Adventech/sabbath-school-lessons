---
title:  Umshado eKana
date:   29/09/2024
---

`Funda kuJohane 2:1-11. Wenza sibonakaliso sini eKana uJesu na? Sabasiza kanjani abafundi baKhe ukuba bakholwe kuYe na?`

Ukubona uJesu enza isimangaliso sokuguqula amanzi abe iwayini kwanika abafundi ubufakazi obuqinile besizathu sokunquma ukumlandela. Kwakungayeka kanjani ukuba yisibonakaliso esinamandla esimkhomba njengalowo ovela kuNkulunkulu? (Kuyabonakala ukuthi babengakakulungeli ukuqonda ukuthi wayenguNkulunkulu.)

UMose wayengumholi wamaIsrayeli, wakhipha uIsrayeli eGibhithe “ngezibonakaliso nezimangaliso eziningi” Duter. 6:22, Duter. 26:8). Uyena owasetshenziswa uNkulunkulu ukukhulula uIsrayeli kwabaseGibhithe. (Ngenye indlela, wayengu ”Msindisi” wabo.)

UNkulunkulu waprofetha ngoMose ukuthi kuyofika umprofethi ofana noMose. UNkulunkulu watshela uIsrayeli ukuthi abomlalela (Duter. 18:15, Mathewu 17:5, Izenzo 7:37). Lowo “mprofethi” kwaku uJesu, kanti kuJohane 2 uJesu wenza isimangaliso saKhe sokuqala, naso esakhomba emuva ekukhululweni kwabantwana bakwaIsrayeli eGibhithe.

Umfula iNayile wawulusizo olukhulu kwabaseGibhithe, futhi uyisithixo sabo. Esinye sezinhlupho sasiqondiswe kuwona umfula—ukuguqulwa kwamanzi abe yigazi. EKana, uJesu wenza isimangaliso esifanayo, kodwa esikhundleni sokuguqula amanzi abe yigazi, wawenza aba iwayini.

Amanzi ayevela ezimbizeni eziyisithupha zokuhlambulula ngokwesiko lamaJuda, okuyinto ehlanganisa kakhulu lesimangaliso nezingqikithi zosindiso zaseBhayibhelini. Ngokuthi akhulume ngalesigameko sokuguqulwa kwamanzi abe iwayini, ekhomba emuva ekukhululweni eGibhithe, uJohane wayekhomba kuJesu njengoMkhululi wethu.

Wacabangani umphathi wedili ngaleliwayini elingavutshelwe elenziwa uJesu? Noma kanjani wamangaliswa yizinga eliphezulu lalesiphuzo. Ngoba wayengazi ngesimangaliso esenziwe nguJesu lapho, wacabanga ukuthi bebegodle okuyilona elimnandi iwayini ukuze liphuzwe kamuva.

Igama lesiGriki elithi oinos lisetshenziswa ukusho kokubili, isiphuzo somvini esivutshelwe nesingavutshelwe (bheka i-Seventh-day Adventist Bible Dictionary, p. 1177). U-Ellen G. White uthi isiphuzo esenziwa ngaleso simangaliso sasingadakisi (bheka “At the Marriage Feast,” The Desire of Ages, p. 149). Ngaphandle kokungabaza, laba ababenolwazi ngokwenzeka bamangaliswa.

`Yiziphi izizathu zakho zokulandela uJesu? (Sinikwe eziningi, akunjalo yini?)`