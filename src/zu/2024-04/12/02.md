---
title:  Liyini Iqiniso?
date:   15/12/2024
---

KuJohane 18:28-32, ukuthethwa kwecala likaJesu akuchazwa ngokujulile. Kugxilwe lapho uJesu elethwa phambi kukaPilatu.

`Funda kuJohane 18:33-38. UPilatu noJesu baxoxa ngani?`

Umbusi ubuza uJesu ukuthi uyinkosi yamaJuda na (Johane 18:33). Okokuqala kukhulunywa ngalesikhundla, kodwa akuzukuba okokugcina. UJesu ubuza uPilatu ukuthi lombuzo usuka kuyena noma uzwe ngabanye ukuthi uyinkosi. Umbuzo kaJesu ugumbuqela amatafula kuPilatu, embuza ukuthi uyazi-nje kodwa ukuthi ukhuluma nobani. Wena ofundayo sewuyazi vele ukuthi uJesu uyiNkosi. Umbusi yena-ke?

UPilatu uphendula ngowakhe umbuzo: “ ‘Kanti ngingumJuda yini mina na? Isizwe sakini nabapristi abakhulu abakunikezele kimi; wenzeni?’ “ (Johane 18:35). Wayebalekela ukuphendula umbuzo, ecasulwa umbuzo kaJesu oqonde-ngqo kuyena. Kwakuyisinyathelo sokuqala sikaPilatu sokudeda eqinisweni, evumela ukucwasa kuvimbe ingqondo yakhe.

Ujesu waphendula ngokuthi umbuso waKhe akusiwo owakulomhlaba (Johane 18:36). UPilatu wazibonela ukuthi uJesu usho ukuthi uyiNkosi (Johane 18:37). Lokhu kwaholela emazwini kaJesu abalulekile athi wazalelwa ukufakazela iqiniso nokuthi bonke “ ‘abeqiniso’ “ bayalizwa izwi laKhe (Johane 18:37).

UPilatu wase ebuza ethi: “ ‘Liyini iqiniso?’ “ (Johane 18:38). Kodwa akalindeli impendulo. Kunalokho, uphumela phandle, ezama ukusindisa uJesu esixukwini.

Iqiniso liyingqikithi evangelini likaJohane. NjengeZwi laphakade (logos, Johane 1:1-5), uJesu ungukuKhanya neQiniso. Konke lokhu kuphikisana nobumnyama namanga. Ugcwele umusa neqiniso (Johane 1:4). Umusa neqiniso kwafika ngaYe (Johane 1:17). UJohane uMbhabhadisi wafakazela iqiniso (Johane 5:33). UJesu waqinisekisa ukuthi uYise “uqinisile” (Johane 7:28). UJesu uqobo walizwa kuYise iqiniso (Johane 8:40). UJesu “uyindlela, neqiniso, nokuphila” (Johane 14:6). IZwi likaNkulunkulu “liyiqiniso” (Johane 17:17). Yize wayebuze umbuzo, uPilatu walahlekelwa yithuba lokwazi iqiniso ngenxa yokucwasa kwakhe, izinqumo ayesezenzile ngaphambili, nengcindezi ayengaphansi kwayo.

`Uwuzwa kanjani lomqondo wokuthi uJesu uyiQiniso?`