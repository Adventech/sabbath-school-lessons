---
title:  Ithuna Elingenalutho
date:   18/12/2024
---

`Funda kuJohane 20:1-7. Kubaluleke ngani kithina lokhu okushiwo kulezindimana?`

UJesu wafa ntambama ngosuku lwesiThupha, wavuka ekuseni ngeSonto. Ngesizathu sokuthi iSabatha lase lisondele ngesikhathi sokungcwatshwa kwaKhe (Johane 19:42), ukungcwatshwa kwaKhe kenziwa ngesibhudukane, hhayi ngokuphelele. Noma ngabe babemthanda kangakanani uJesu, abalandeli baKhe bagcina iSabatha, abaze baya ethuneni (qhathanisa noMarko 16:1, Luka 23:56). Selidlulile iSabatha, abesifazane abaningi bathenga amakha abazowayisa ethuneni ngeSonto ekuseni. Bethuswa ukuthola ukuthi itshe ligingqiwe, ithuna alinalutho.

UMariya Magdalena wayengomunye walabo ababefike ekuseni. Wagijima watshela uPetru noJohane lokho akubonile. Lamadoda womabili anikela khona egijima. UJohane wagijima washiya uPetru, wafika kuqala. Wagoba, walunguza ethuneni, wabona izingubo zelineni ayekade esongwe ngazo uJesu zibekwe lapho. Kodwa akangenanga.

UPetru kodwa wangena phakathi, wazibona izingubo zelineni zibekwe lapho. Futhi wabona nendwangu yobuso eyayikade isekhanda likaJesu, kodwa yayibekwe qelele kunezinye izingubo. Yayigoqiwe, ibekwe yodwa.

`Funda kuJohane 20:8-10. Yayisho ukuthini lendwangu yobuso egoqiwe?`

UPetru esengenile ethuneni, noJohane wangena. UJohane 20:8 uthi wangena, wabona, wase uyakholwa. Kungani ukubona izingubo zomngcwabo zibekwe lapho, nendwangu yobuso ibekwe yodwa, igoqiwe, kwaholela ekuthini uJohane akholwe ukuthi uJesu uvukile ekufeni?

Ukuphendula lombuzo, kuyadingeka sicabange ukuthi kungani ithuna lalingenalutho. Okuyiyona mpendulo efika kuqala abagqekezi bamathuna babekade besebenza lapho. Kodwa lencazelo ayishayi khona, ngezizathu ezintathu. Esokuqala, uMathewu usitshela ukuthi ithuna laligadiwe (Mathewu 27:62-66), ngakhoke ukugqekezwa akusiyo impendulo. Esesibili, abagqekezi bamathuna bantshontsha izinto eziyigugu, hhayi izidumbu esezonakele. Esesithathu, abagqekezi bamathuna abanaso isikhathi sokugoqa izingubo zomngcwabo, bajahile. Akumangalisike ukuthi uma uJohane ebona indwangu yasebusweni igoqiwe, wakholwa ukuthi uJesu uvukile ekufeni.