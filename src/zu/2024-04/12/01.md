---
title:  'Ihora lenkazimulo: Isiphambano noVuko'
date:   14/12/2024
---

### Kuleliviki Funda ku
Johane 18:33-19:35; Johane 20:1-18; 1 Korinte 15:12-20.

> <p>Indimana Yekhanda</p>
> “Wayesethi uPilatu kuYe: Kanti nokho uyinkosi na? UJesu waphendula wathi: Usho khona. Ngiyinkosi, ngizalelwe lokho, ngafikela lokho ezweni ukuba ngifakazele iqiniso. Bonke abeqiniso bayalizwa izwi laMi’ “ (Johane 18:37).

Ukubethelwa nokuvuka kukaJesu, yisona isiqongo sencwadi kaJohane. Izahluko zokuqala eziyishumi ziphethe umlando weminyaka elinganiselwa kwemithathu nesigamu; izahluko 11-20, zona ziphethe okulinganiselwa esontweni elilodwa kuye kwamabili.

Izincwadi ezine zevangeli zixoxa ngezindlela ezingefani ngokufa kukaJesu. Yize noma okushiwoyo kuhambisana, umbhali ngamunye ugcizelela amaphuzu amqoka, akhuluma lokho akugcizelelayo evangelini lakhe. UMathewu ugqamisa ukugcwaliseka kweMibhalo; uMarko agqamise ukufana phakathi kokubhajadiswa kukaJesu, nesiphambano; uLuka ugxile esiphambanweni esiphilisayo nesisindisayo (indaba yesela esiphambanweni).

Kodwa uJohane uveza isiphambano njengokubekwa kukaJesu esihlalweni sobukhosi, ngokuxhumene nokwakwenzeka ngalelo hora, okuyinto okukhulunywa ngayo izikhathi eziningi encwadini kaJohane (Johane 7:30, Johane 8:20, Johane 12:27). Ukubekwa esihlalweni sobukhosi kwakha isithombe esididayo njengoba ukubethelwa kwakuyiyona ndlela yokubulala eyihlazo kakhulu eyayisetshenziswa amaRoma. Lokhu kuqhathanisa kukhomba kulomfanekiso oyindida owenziwa nguJohane: uJesu efa ngendlela eyihlazo, kodwa, khona kunjalo, ubekwa esihlalweni ngodumo njengoMsindisi.

_*Funda isifundo saleliviki ukulungisela iSabatha lika UZibandlela 21._