---
title:  “ ‘Kufeziwe’ “
date:   17/12/2024
---

Njengoba kushiwo kuJohane 18:17-22, uPilatu wabhala umbhalo ngesiLatini, isiGriki, nesiHeberu, esithi: “ ‘uJesu waseNazaretha, iNkosi yamaJuda’ “ (Johane 19:19). Abaholi bezenkolo babefuna ushintshwe umbhalo. UPilatu akayingenanga leyo, umbhalo wahlala unjalo, ubufakazi obuthule beqiniso ngoJuseu, futhi nophawu lokuthi uJesu usesihlalweni sobukhosi esiphambanweni eyiNkosi. Nango uJesu, eyiNkosi yabo ngempela, iNkosi yamaJuda, elenga esiphambanweni njengesaphulamthetho.

“Kwakuwuqondo ongaphezu kokaPilatu noma owamaJuda owathi akubekwe lowo mbhalo ngaphezu kwekhanda likaJesu. Ngokwecebo likaNkulunkulu wawumelwe uvuse ukucabanga, kuhlolisiswe iMibhalo.”—Ellen G. White, The Desire of Ages, p. 745.

`Funda kuJohane 19:25-27. Yisiphi isenzo sesihawu maqondana nonina kaJesu esenzeka esiphambanweni?`

Phakathi kwalabo ababemi eduze nesiphambano ngalelo langa, kwakukhona uJohane umfundi othandiweyo, noMariya unina kaJesu, nabanye. Eminyakeni eminingi, ngaphambili, uSimiyoni wayekuprofethile lokhu ngesikhathi uJosefa noMariya beletha uJesu ethempeleni ukuzonikelwa (qhathanisa noLuka 2:34, 35). Manje-ke, ngomzuzu wokufa kwaKhe, uJesu ukhuluma nonina: “ ‘Mame, bheka indodana yakho!’ “ wayesethi kuJohane: “ ‘Bheka unyoko!’ “ (Johane 29:26, 27).

`Funda kuJohane 19:28-30. Abaluleke ngani amazwi kaJesu okugcina athi: “Kufeziwe”?`

Igama lesiGriki elithi tele (ukuqeda, isiphetho, ukufeza) endimaneni 28 (“konke kwasekufeziwe manje,” yilo lelo gama eliyisenzo elisetshenziswe endimaneni 30 (“kufeziwe”). Futhi, igama elifanayo, elithi teleio (ukuqeda, ukuphelelisa) nalo liyavela endimaneni 28 ngokuqondene nokugcwaliseka kweMibhalo (“ukugcwalisa iMibhalo”). Yize noma izinto zazizimbi kangakanani, konke kwakugcwaliseka, kufezeka, kupheleliswa.

Uma uJesu ethi “Kufeziwe!” ufeza, ugcwalisa umsebenzi uYise ayemnike wona ukuba awenze.

`Uma uJesu ethi: “kufeziwe,” kusho ukuthini lokho kulowo nalowo kithina? Yini eyayifeziwe, futhi lokho kuyithinta kanjani impilo yethu?`