---
title:  Ukwamukelwa Nokwaliwa
date:   05/11/2024
---

Isifundo 2 sichaze ukusuthiswa kwezinkulungwane ezinhlanu kuJohane 6, kodwa asenabanga ngesiqephu sokugcina saleyo ndaba okuyiyona esizofunda ngayo lapha.

`Funda kuJohane 6:51-71. UJesu wathini leyo eyaba yinkinga ukuthi abantu bayamukele na?`

Ngemuva kokuthi uJesu ephe abantu ukudla ngendlela eyisimangaliso, base befuna ukumenza inkosi (Johane 6:1-15). Kodwa ngesikhathi ekhuluma nabo kamuva esinagogeni laseKhaphernawomi, wabachazela umfuziselo waleso simangaliso ngokwasenkolweni, ethi: “Mina ngiyisinkwa sokuphila,” (Johane 6:35). Wajula ngokuchaza ethi lesi sinkwa siyinyama yaKhe, nesokuphilisa umhlaba (Johane 6:31).

Lawo mazwi avula amehlo esixuku, sabona ukuthi uJesu ngeke abe inkosi yasezweni. Wayengahambisani nalokho abakulindele. Abavumanga ukuphenduka, okwakuzoguqula indlela abacabanga ngayo ukuze babone futhi bamukele uJesu njengoMesiya. Abafundi baKhe abaningi bamfulathela ngalesi sikhathi (Johane 6:66).

Ngokubuka komuntu, kumelwe ukuthi lokho kwakubuhlungu kuJesu. Kumnandi ukunconywa yizixuku. Ubani ongathandi ukuthandwa? Kodwa ukubona abantu abaningi sebehlehlela kude nawe, bengabaza nezimfundiso zakho, kuyadumaza. Ngokubona izixuku zimshiya, uJesu wabuza abafundi baKhe abasondele kakhulu kuYe, labo abayishumi nambili, ukuthi nabo bafuna ukuhamba yini.

Kulapho-ke uPetru wenza khona isivumo esimangazayo, esingubufakazi bokuthi uJesu unani, nokuthi ungubani. “ ‘Nkosi, siyakuya kubani na? Amazwi okuphila Okuphakade akuWe. Siyakholwa, siyazi ukuthi Wena ungongcwele kaNkulunkulu’ “ (Johane 6:68, 69).

Abafundi base behambe noJesu iminyakana, bebona izimangaliso zaKhe, bezwa izintshumayelo zaKhe. Babezazela ukuthi akekho omunye ongalinganiswa naYe. Bakholwa ukuthi noma ezinye izimo zingabonakala zingejwayelekile kanjani, lomuntu Yena unguMesiya—kungakhathalekile ukuthi kusekuningi kangakanani abangakakuqondi ngenjongo yokuza kwaKhe. Baze baqala ukuqonda ukuthi uJesu wayezeleni emhlabeni, ngemuva kokufa nokuvuka kwaKhe.

`Singafundani kulendaba ngeqiniso lokuthi iningi livame ukuphaphalaza? Kungani sidinga ukuhlale sikukhumbula lokho, kakhulukazi maqondana nezimfundiso zenkolo yethu ezingathandeki kwabaningi—ngisho neningi lamaKrestu?`