---
title:  UYise, iNdodana, noMoya oNgcwele
date:   07/12/2024
---

### Kuleliviki Funda ku
Johane 14:10, 24; Genesise 3:7-9; Johane 16:27, 28; Johane 16:7-11; Johane 17:1-26.

> <p>Indimana Yekhanda</p>
> “ ‘Kepha uMduduzi, uMoya oNgcwele, uBaba ayakumthumela egameni laMi uyakunifundisa konke, anikhumbuze konke enginitshele khona’ “ (Johane 14:26).

Ivangeli ngokukaJohane inhlanganisela yezingqikithi. UJohane usebenzisa izibonakaliso (izimangaliso) ukutshengisa ukuthi uJesu unguMesiya owathenjiswa ngabaprofethi. UJohane usebenzisa ofakazi abaningana ukumemezela uJesu njengoKrestu. Uphinde asebenzise amagama athi ‘NGINGUYE’ ukufakaza ngobuNkulunkulu baKhe.

Zozintathu iziqu zobuNkulunkulu kukhulunyiwe ngazo kuJohane 1 (Johane 1:1-4, 14, 18, 32-34). Emakhulwini eminyaka, abantu bebelokhu bezama ukuqonda isimo sobuNkulunkulu, kodwa ngenxa yokuthi asikwazi, abaningi bavele bakuphike. Ubuwula lobo, ukuphika into ngoba-nje ungayiqondi ngokuphelele, noma ngoba ingahambisani nomqondo wakho omncanyana.

UJohane uthi uma ufuna ukwazi uNkulunkulu, bheka kuJesu, nalokho okwembuliwe eBhayibhelini. Ukwenza lokho kusivulela umhlaba omusha noma ubudlelwane obusha—phakathi kweziqu ezintathu zobuNkulunkulu, phakathi kwazo kanye nabantu uqobo. Isifundo sangalelisonto sibuka indlela ivangeli likaJohane elethula ngayo uBaba, iNdodana, noMoya oNgcwele, kodwa manje ngaphansi kwesimo sokuvalelisa (Johane 13-17).

_*Funda isifundo saleliviki ukulungisela iSabatha lika UZibandlela 14._