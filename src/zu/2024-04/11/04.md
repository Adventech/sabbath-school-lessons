---
title:  Ukwazi iNdodana, Ukwazi uYise
date:   10/12/2024
---

Kulo lonke ivangeli likaJohane, lomphostoli uchaza ukuthi uJesu, iNdodana, wenza izenzo ezikhomba kuYise. UJesu uchaza ukuthi ungubani uYise, atshengise futhi ukuthi unabudlelwane buni nalomhlaba wethu. Konke lokhu kuhambisana noJohane 1:18, othi wenza ukuthi uYise aziwe (exegeomal ngesiGriki: ukuchaza, ukuhumusha, ukwembula). UJesu ukwenza lokhu izikhathi ngezikhathi. Igama elithi Baba (pater) livela izikhathi ezingu 136 kuJohane, ezingu 18 ezahlukweni 1-3, ngaphezu kwesigaba sesithathu kulo lonke iTestamente eliSha. Intshumayelo yokuvalelisa enye yezindawo ezigqamile lapho khona uJesu azisa uYise.

UJesu wayengomele uYise emhlabeni, futhi ngesimo somuntu weza ukuzophila intando kaYise, hhayi eYakhe (Johane 5:30). Ekuqaleni, lokhu kungezwakala kwethusa, kodwa kutshengisa indlela uJesu ayezinikele ngayo ngokuphelele kuYise embethe isimo somuntu.

Futhi uJesu wathi, uthunywe nguYise ukuzoqedela umsebenzi—ukusindiswa kwabantu—nokuthi uYise uqobo uyafakaza ngomsebenzi waKhe (Johane 5:36-38).

UJesu wathi uYise wamthuma ukuzokhonza njengaLowo okungukuphela kwaKhe abantu abangeza ngaYe kuYise (Johane 6:40, 44). UBaba ufuna ukuthi abantu babe nokuphila kwaphakade okutholakala kuJesu, owethembisa ukubavusa ngosuku lovuko.

`Zisifundisani lezindimana ezilandelayo ngobudlelwane bukaJesu noYise? Johane 7:16; Johane 8:38; Johane 14:10, 23; Johane 15:1, 9, 10; Johane 16:27, 28; Johane 17:3.`

Kuyababazeka okushiwo nguJesu ngobudlelwane baKhe noYise. Uthi zonke izimfundiso zaKhe yizimfundiso zikaYise; athi konke akushoyo, wazizwela kona kuYise; ukukholwa kuYe yinto eyodwa nokukholwa kuYise; amazwi aKhe nemisebenzi, konke okukaYise; Yena noYise babumbene ngokuthanda abantu nokusebenzela ukusindiswa kwabo. Lobo ubufakazi obunamandla bokusondelana kukaJesu kuYise ezulwini!

`Beyingashintsha kanjani impilo yakho uma imicabango yakho nezenzo zakho bezibonakalisa ngokuphelele intando kaNkulunkulu ngempilo yakho? Ngamanye amazwi, singakuphila kanjani ngendlela engcono lokho esikwaziyo, ngokubukela kuJesu, ukuthi kuyintando kaNkulunkulu ngathi na?`