---
title:  Ubufakazi bukaPilatu Engazimisele
date:   12/11/2024
---

Izikhathi ngezikhathi uJohane ubhala ngemizamo yabaholi bezenkolo ukubamba uJesu, bamfake enkantolo, agwetshwe ukufa. Ingqikithi evangelini likaJohane, ayevame ukuyisho uJesu, ukuthi isikhathi saKhe noma ihora laKhe lalingakafiki, okusho isikhahi sokubethelwa kwaKhe (Johane 2:4; Johane 7:6, 8, 30; Johane 12:7, 23, 27; Johane 13:1; Johane 17:1).

Manje lase lifikile ihora. UJesu waboshwa eNsimini yaseGethsemane, walethwa phambi kuka Anas, wadluliselwa kuKhaifase umpristi omkhulu, wayiswa izikhathi ezimbili kuPilatu.

UJohane ubize ofakazi abaningi abenza imisebenzi enhlobonhlobo, ukuzofakaza ukuthi uJesu unguKrestu. Manje uJohane ubiza uPilatu, umbusi owayethetha icala likaJesu. Kwaku ubufakazi obubalulekile lobu ngoba uPilatu wayeyisakhamuzi saseRoma, umbusi, nomahluleli; imvamisa yabanye ofakazi babengamaJuda, futhi bengabantukazana.

`Isinqumo sikaPilatu sixhumene kanjani nengqikithi yevangeli likaJohane? Johane 18:38, Johane 19:4-22.`

UJesu walethwa kuPilatu ngolwesiThupha ekuseni (Johane 18:28). Ngokohlelo lwakhe wayefuna ukusheshe aqede ngoJesu. Kodwa ukuziphatha kukaJesu kwadonsa amehlo kaPilatu. Lombusi waphonsa imibuzo kuJesu, wezwa wazizwela okushiwo nguJesu ukuthi, “ ‘Ngizalelwe lokho, ngafikela lokho ezweni ukuba ngifakazele iqiniso. Bonke abeqiniso bayalizwa izwi laMi’ “ (Johane 18:37).

Yize noma umbusi wagcina ngokugweba uJesu ukuthi afe, nokho, izikhathi ezintathu wamemezela ukuthi uJesu umsulwa Ia(Johane 18:38; Johane 19:4, 6). Esiphambanweni wabhala lamazwi athi: “ ‘UJesu waseNazaretha, iNkosi yamaJuda’ “ (Johane 19:19), ephelelisa ubufakazi bakhe bokuthi ungubani uJesu. Kodwa yize enze lobo bufakazi ngobumsulwa bukaKrestu, wamgweba ukuthi afe.

Iqiniso uqobo lwalo, lalimi phambi kukaPilatu, kodwa, ngokuvumela isixuku ukuba simlawule, uPilatu wagweba uJesu ukuthi afe! Isibonelo esidabukisayo sokungalandeli lokho okutshelwa unembeza wakho nenhliziyo yakho ukuthi kufanelekile!

`Singafundani kulesibonelo sikaPilatu ngengozi yokulandela okushiwo yiningi, noma ingcindezi, esivimba ukuthi singenzi lokho esikholwa ukuthi kufanelekile?`