---
title:  Ubufakazi Bethu NgoJesu
date:   14/11/2024
---

Izikhathi ngezikhathi, uma uJohane ethula ofakazi ngoJesu, injongo yakhe ukwenza sivume ukuthi: “Izibonakaliso ezinye eziningi uJesu wazenza phambi kwabafundi baKhe, ezingalotshiwe kulencwadi; kodwa lezi zilotshiwe ukuba nikholwe ukuthi uJesu unguKrestu, iNdodana kaNkulunkulu, nokuba nikholwe, nibe nokuphila egameni laKhe” (Johane 20:30, 31).

Ake uzicabange ulapho wena uqobo, ngokwenyama, umbonile uJesu enza izimangaliso eziningi. Noma kanjani, singakholwa, akunjalo? Sifuna ukucabanga kanjalo; kodwa, ngezinye izindlela, sinobufakazi obuningi bokuthi sikholwe kuJesu ngaphezu kwalabo ababona izimangaliso zaKhe.

Kanjani?

`Yiziphi ezinye izinto esinazo namhlanje ababengenazo labo ababephila ngesikhathi sikaJesu, okufanele zisisize sikholwe, Isibonelo, Mathewu 24:2, Mathewu 24:14, Mathewu 24:6-8.`

Kungenxa yokuthi asigcini-nje ngokuba nezindaba ezithathekisayo evangelini likaJohane, kodwa futhi sinenhlanhla enkulu yokubona okuningi okwaprofethwa uJesu nabanye ababhali beBhayibheli kugcwaliseka, njengokuchithwa kwethempeli (Mathewu 24:2), ukwanda kwevangeli emhlabeni (Mathewu 24:14), uhlubuko olukhulu (2 Thesalonika 2:3), nomhlaba ulokhu uqhubeka ukuba indawo ewile nembi (Mathewu 24:6-8). Kuyo yonke impilo kaJesu nomsebenzi waKhe, abalandeli baKhe babeyisixukwana esincane nesihlushwayo, abesilisa nabesifazane, okwakufanele ngokubuka kweso lomuntu, ngabe kudala banyamalala emlandweni. Babezokwazi kanjani, njengoba sazi thina, ukuthi zonke lezi zinto ziyokwenzeka? Nangempela zenzeka. Empeleni, nokwethu ukukholwa imbhala, sinakho njengokugcwaliseka kwesiprofetho sikaJesu uqobo esithi ivangeli liyokuya kuwo wonke umhlaba.

Futhi namhlanje, ngemuva kweminyaka elinganiselwa kweyizinkulungwane ezimbili, njengabalandeli bakaJesu, nathi sinelungelo lokuhambisa ubufakazi ngoJesu nalokho asenzele kona. Akuyi ngobugagu bukaNathaniyeli, uNikodemu, owesifazane waseSamariya, noma izimfundiso zabaFarisi ukuthi siyazazela uJesu njengoMesiya. Kungokufunda iMibhalo ngokusizwa amandla kaMoya oNgcwele ukuze samukele uJesu njengoMsindisi womhlaba.

Futhi-ke, ilowo nalowo kithina, ngeyethu indlela, nokuqhutshwa ubudlelwane bethu noNkulunkulu, kukhona esingakusho ngoJesu. Kungenzeka esikushoyo kungathathekisi njengokuvuswa kwabafileyo noma ukuvulwa kwamehlo omuntu owazalwa engaboni, kodwa akusho lutho lokho. Okubalulekile ukuthi siyazazela ngokwethu uJesu, bese sifakaza ngaYe ngeyethu indlela njengoba kwenza labo abasevangelini likaJohane.