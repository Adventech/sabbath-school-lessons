---
title:  Ukusukela kuAbrahama
date:   10/11/2024
---

UJesu wayengenamahloni ukusho ukuthi ungubani, nokubiza abazofakaza ngaYe, ngisho nofakazi asebafa kudala, okuhlanganisa noAbrahama. “ ‘UAbrahama uyihlo wathokozela ukubona usuku lwaMi, walubona, wajabula’ “ (Johane 8:56).

`Babubaluleke ngani ubufakazi bukaAbrahama, buze bufakwe evangelini likaJohane? Genesise 18:16-18, Genesise 26:4, Mathewu 1:1, Izenzo 3:25.`

“Ngezifanekiso nezithembiso, uNkulunkulu ‘washumayela kuAbrahama ngaphambi kwevangeli.’ Galatiya 3:8. Ukukholwa kukaAbrahama kwakugxile kuMhlengi owayezofika. UKrestu wathi kumaJuda: ‘UAbrahama, uyihlo, wathokoza ngokubona usuku lwaMi; walubona, wajabula.’ Johane 8:56. Inqama eyanikelwa esikhundleni sikaIsaka yayimele iNdodana kaNkulunkulu, eyayizonikelwa esikhundleni sethu. Ngesikhathi umuntu ephansi kwesigwebo sokufa ngenxa yokweqa umthetho kaNkulunkulu, uBaba, ebuka iNdodana yaKhe, watshela isoni wathi: ‘Phila, ngisitholile isihlengo.’ “—Ellen G. White, Patriarchs and Prophets, p. 154.

UAbrahama wayenguyise wesizwe samaJuda. Wanikwa isithembiso esithi zonke izizwe ziyobusiswa ngenxa yakhe. Lesithembiso seza ngoMesiya, owuzalo lwakhe uAbrahama.

UAbrahama futhi wayenguyise walabo abasabela kuNkulunkulu ngokukholwa (Heb. 11:8, 17-19). Ukuvuma kwakhe ukunikela ngendodana yakhe uIsaka (Genesise 22), indodana yesithembiso, kwakungesona-nje isibonakaliso sokukholwa, kodwa futhi kwakuyifasitela lokubuka icebo losindiso.

Ngesikhathi uJesu ethi: “ ‘uAbrahama uyihlo wajabula ukubona usuku lwaMi’ “ (Johane 8:56), abaholi basabela ngokuthi, “ ‘Awukabi neminyaka engamashumi amahlanu, kanti uAbrahama usuke wambona na?’ “ (Johane 8:57).

Impendulo kaJesu yethusa. “ ‘Ngiqinisile, ngiqinisile ngithi kini: Engakabikho uAbrahama, ngangikhona Mina’ “ (Johane 8:58).UJesu usebenzisa amazwi afana nalawo asetshenziswa nguNkulunkulu kuMose esihlahleni esasivutha. Wayesho ukuthi unguNkulunkulu, uMvelinqangi.

Ngaphandle kokungabaza, abaholi baqonda kahle ukuthi usho ukuthini ngoba bathatha amatshe befuna ukumkhanda ngawo” (Johane 8:59).

`Funda kumaRoma 4:1-5. UPawulu lapha uyisebenzisa kanjani lendaba kaAbrahama ukuveza iqiniso elikhulu lokusindiswa ngokukholwa kuphela, ngaphandle kwemisebenzi yomthetho? Lezindimana zisisiza kanjani ukuqonda ukuthi uAbrahama uyise walabo abaphila ngokukholwa?`