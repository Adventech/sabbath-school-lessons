---
title:  Ubufakazi bukaTomase
date:   13/11/2024
---

`Funda kuJohane 20:19-31. Yini esingayifunda endabeni kaTomase mayelana nokukholwa nokungabaza? Yiliphi iphutha elikhulu alenza uTomase na?`

UKrestu wabonakala kubafundi baKhe ngemuva kovuko lwaKhe, ngesikhathi babevalelene egumbini ngenxa yokwesaba. UTomase wayengekho. Kamuva, wezwa imibiko yovuko ngabanye abafundi, kodwa walahla ithemba. Lokho kwakungahambisani nesithombe anaso ngombuso. Futhi, nakanjani wayezibuza ukuthi kungani uJesu wazibonakalisa kwabanye abafundi engekho yena.

UTomase wathi: “Ngaphandle kokuthi ngibone amanxeba ezipikili, ngifake umunwe wami phakathi, nesandla sami ohlangothini lwaKhe, ngeke ngikholwe’ “ (Johane 20:25).

UTomase wayeyalela imibandela yokukholwa kwakhe. Ukuza ngomqondo onjalo kuJesu kulokhu kuvela izikhathi ngezikhathi kuJohane. UNikodemu waphendula uJesu wathi: “ ‘Umuntu angazalwa kanjani esemdala?’ “ (Johane 3:4). Owesifazane emthonjeni wabuza wathi: “ ‘Nkosi, awuphethe lutho lokukha amanzi, umthombo ujulile; uwathathaphi pho lawo manzi aphilayo?’ “ (Johane 4:11). Isixuku esasikade siphiwe izinkwa nezinhlanzi sabuza sathi: “ ‘Usinika sibonakaliso sini?’ “ (Johane "6:30).

Ivangeli likaJohane liphikisana nalomqondo othi “ngizokholwa ngokubona.” Uma uJesu esehlangana noTomase ngemuva kovuko, wammema ukuthi eze abone, athinte umzimba wakhe ovuke ethuneni. Kodwa wayesethi: “Babusisiwe abangabonanga, kodwa bakholwa’ “ (Johane 20:29).

“UNkulunkulu akasho ukuthi asikholwe engasinikanga ubufakazi obanele esizokwakhela phezu kwabo ukukholwa kwethu. Ubukhona baKhe, isimilo saKhe, ubuqiniso bezwi laKhe, konke lokhu kuqiniswa ubufakazi obuzwakalayo ezingqondweni zethu; kanti buningi lobo bufakazi. Nokho, uNkulunkulu akalisusanga ithuba lokungabaza. Ukukholwa kwethu makwesekelwe phezu kobufakazi, hhayi isibonakaliso.”—Ellen G. White, Steps to Christ, p. 105.

Sinikezwe ubufakazi bokukholwa kuJesu obuningi ngendlela emangalisayo ngezwi likaNkulunkulu, ngeNdalo, nangamava ethu.

`Ukuba umuntu angakubuza athi: Kungani ukholwa kuJesu? Ungathini?`