---
title:  Ukuvuswa kukaLazaru
date:   10/10/2024
---

UJohane 11 ugcwele usizi—izindaba ezibuhlungu zokugula komngani othandekayo (Johane 11:1-3); ukulilela ukufa kwakhe (Johane 11:19, 31, 33); ukukhala kodadewabo bethi wayengeke afe uLazaru ukuba wayekhona uJesu (Johane 11:21, 32); nezinyembezi zikaJesu (Johane 11:35).

Kodwa uJesu wephuza ngezinsuku ezimbili ngaphambi kokuthatha uhambo oluya kuLazaru (Johane 11:6), waze asho nokusho ukuthi uyabonga ngoba akafikanga ngesikhathi (Johane 11:14, 15). Leso senzo sasingaphumi enhliziyweni engenalo uzwelo. Kunalokho, injongo kwaku ukubonakalisa udumo lukaNkulunkulu.

Uma sesifika kuJohane 11:17-27, uLazaru wayesefe izinsuku ezine. Ngemuva kwezinsuku ezine, umzimba wakhe wawusubola, njengoba uMartha washo wathi: “ ‘Nkosi, sekunephunga manje ngoba sekuyizinsuku ezine efile’ “ (Johane 11:39). Ngaphandle kokungabaza, ukwephuza kukaJesu kwenza isimangaliso esalandela sithathekise nangaphezulu. Ukuvusa isidumbu esesibola? Yibuphi obunye ubufakazi uJesu ayenganikeza ngabo ukutshengisa ukuthi unguNkulunkulu uqobo?

Futhi-ke, njengoNkulunkulu, njengaLowo owadala ukuphila ekuqaleni—uJesu wayenamandla phezu kokufa. Ngaleyo ndlela-ke, uJesu usebenzisa lelithuba lokufa kukaLazaru, ukwembula iqiniso elimqoka ngaYe qobo lwaKhe. “ ‘Ngingukuvuka nokuphila. Okholwa Yimi, noma efa, uyophila, nophilayo akholwe Yimi kasoze afe’ “ (Johane 11:25, 26).

`Funda kuJohane 11:38-44. Yini eyenziwa nguJesu ukwesekela lokho ayekhusho?`

Ngendlela efanayo uJesu atshengisa ngayo ukuthi ungukuKhanya kwezwe (Johane 8:12, Johane 9:5) ngokuthi avule amehlo empumputhe (Johane 9:7), kanjalo lapha uvusa uLazaru ekufeni (Johane 11:43, 44) ebonakalisa ukuthi ungukuVuka nokuPhila (Johane 11:25).

Lesimangaliso, sikhomba kuJesu njengomniki wokuphila nanjengoNkulunkulu ngaphezu kwazo zonke ezinye. Siwubufakazi obunamandla balokho okushiwo nguJohane ukuthi uJesu uyiNdodana eNgcwele kaNkulunkulu, nokuthi ngokukholwa, singaba nokuphila ngaYe (Johane 20:30, 31).

Nokho, uma sesifika esiphethweni salendaba emangalisayo (Johane 11:45-54), lapho abaningi abazibonela bakholwa (Johane 11:45), kwenzeka isigameko esinamandla, kodwa esidabukisayo. UJesu utshengisile ukuthi angamvusa ofileyo, kodwa laba bantu bacabanga ukuthi bangamvimba ngokuthi bambulale? Leso Isibonelo sobuthakathaka bomuntu uma kuqhathaniswa nokuhlakanipha namandla kaNkulunkulu!