---
title:  Ukusuthiswa Kwezinkulungwane Ezinhlanu
date:   06/10/2024
---

KuJohane 6:4, 5, umphostoli uyenaba, agcizelele ukuthi ukusuthiswa kwezinkulungwane ezinhlanu kwenzeka sekusondele iPhasika. IPhasika kwaku umgubho wokukhululwa kukaIsrayeli eGibhithe. Iwundlu lePhasika lathatha isikhundla sokufa kwamazibulo. Lomhlatshelo wawufanekisa ukufa kukaJesu, efela thina. Esiphambanweni, isijeziso okwakufanele kube esethu ngenxa yezono zethu, sawela phezu kukaJesu. Nangempela, uKrestu, iPhasika lethu wahlatshelwa thina (1 Korinte 5:7).

“ Wathwala icala lezono zethu, nokufihlakala kobuso kukaYise, inhliziyo yaKhe yaphuka, kwaphuma nokuphila kwaKhe. Wonke lomhlatshelo wenziwa ukuze kuhlengwe izoni.”—Ellen G. White, The Great Controversy, p. 540.

`Funda kuJohane 6:1-14. Yikuphi okufanayo lapha phakathi kukaJesu noMose? Wenzani uJesu lapha eyayifanele ikhumbuze abantu ngokukhululwa kokhokho babo ngokuhola kukaMose?`

Imininigwane eminingi yalendaba ibeka uJesu endaweni efana nekaMose ngesikhathi kuphunywa eGibhithe. Isikhathi sePhasika (Johane 6:4) sikhomba ekukhululweni okukhulu eGibhithe. UJesu wenyukela entabeni (Johane 6:3) njengoba uMose wenyukela eSinayi. UJesu uvivinya uFiliphu (Johane 6:5, 6) njengoba abakwaIsrayeli bavivinywa ehlane. Ukwandiswa kwezinkwa (Johane

6:11) kuyisikhumbuzo semana. Ukubuthwa kokudla okuseleyo (Johane 6:12) kukhomba emuva ngesikhathi amaIsrayeli ebutha imana. Kwabuthwa obhasikidi abayishumi nambili (Johane 6:13) begcwele ukudla okusele, sona leso sibalo sezizwe zakwaIsrayeli. Nokushiwo abantu bethi uJesu yilowo mprofethi owayezofika emhlabeni (Johane 6:14), kufana nesiprofetho esithi “umprofethi onjengoMose” esikuDuteronomi 18:15. Konke lokhu kukhomba kuJesu njengoMose omusha—oze ukuzokhulula abantu baKhe.

Kanjalo-ke uJohane uveza uJesu engagcini-nje ngokwenza izibonakaliso nezimangaliso kuphela, kodwa enza izibonakaliso nezimangaliso ezizokuba nomthelela okhethekile esizweni samaJuda.

Wayebakhomba kuYena uqobo njengoNkulunkulu.

`Funda kuIsaya 53:4-7 no 1 Petru 2:24. Yiliphi iqiniso elikhulu elifundiswa yilezindimana ngokuthi uJesu uyiWundlu likaNkulunkulu? UbuNkulunkulu baKhe buxhumana kanjani naleliqiniso, futhi kungani leliqiniso kuyilona elibaluleke kunawo wonke esingase siwazi?`