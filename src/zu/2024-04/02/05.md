---
title:  'Ukuphiliswa Kwendoda Eyimpumputhe: Isigaba 2'
date:   09/10/2024
---

`Funda kuJohane 9:17-34. Mibuzo mini eyabuzwa abaholi? Lendoda eyayikade ingaboni yaphendula yathini?`

Lesigaba eside sikaJohane 9 iyona kuphela inxenye kuJohane lapho uJesu engadlali indawo ephambili, yize noma igama laKhe lalisematheni. Njengoba umbuzo mayelana nesono waqala lendaba (Johane 9:2), abaFarisi bathatha uJesu njengesoni ngoba waphilisa ngeSabatha (Johane 9:16, 24), futhi bakhuluma kabi ngalendoda ephilisiwe bethi “yazalelwa esonweni” (Johane 9:34).

Sibona sekuguquka izinto. Lendoda engaboni iqala ukubona kabanzi, hhayinje ngamehlo enyama kuphela, kodwa nangawomoya, njengoba iya ngokujabulela uJesu nokukholwa kuYe. AbaFarisi, ngakolunye uhlangothi, baya ngokukhathazeka ngenxa yokwehlukana kwabo phakathi ngodaba lukaJesu (Johane 9:16), nokungazi ukuthi wavelaphi (Johane 9:29).

Kusenjalo, ukuthi uJohane ulanda ngalesimangaliso, kumnika ithuba lokusitshela ukuthi ungubani uJesu. Ingqikithi yezimpawu kuJohane 9 ihlangana nezinye izingqikithi eziningi kulelivangeli. UJohane uyaqinisa ukuthi uJesu ungukuKhanya kwezwe ngezinye izihloko zevangeli. UJohane uyavuma ukuthi uJesu ungukukhanya kwezwe (Johane 9:5; qhathanisa noJohane 8:12). Lendaba ibuye ithinte imvelaphi kaJesu eyimfihlo. Ungubani, uvelaphi, uze ngamsebenzi muni? (Johane 9:12, 29; qhathanisa noJohane 1:14). UMose, oke wathinteka ezindabeni zezimangaliso ngaphambidlana, uyavela futhi kulesahluko (Johane 9:28, 29; qhathanisa noJohane 5:45, 46 kanye noJohane 6:32. Okokugcina, kukhona lengqikithi yokuphendula kwesixuku. Abanye bathanda ubumnyama kunokukhanya, ngesikhathi abanye besabela ngokukholwa (Johane 9:16-18, 35-41; qhathanisa noJohane 1:9-16, Johane 3:16-21, Johane 6:60-71).

Okwethusa kakhulu lapha ukuphuphutheka kwabaholi bezenkolo. Umuntu owayekade eyimpumputhe waba nakho ukuthi:

“ ‘Selokhu kwaba khona umhlaba akuzange kekuvulwe amehlo omuntu owayezalwe engaboni. Uma loMuntu ubengaveli kuNkulunkulu, ayikho into abengayenza” (Johane 9:32, 33). Kodwa noma kunjalo, abaholi bezenkolo, okuyibona ababheke ukukholwa kwesizwe, bona obekufanele babe abokuqala ukwazi uJesu bamamukele njengoMesiya—phezu kwabo bonke ubufakazi obunamandla, abakubonanga. Noma Mhlawumbe asithi, babengafuni ukukubona. Lokho kuyisixwayiso esikhulu ngendlela izinhliziyo zethu ezingasikhohlisa ngayo!

`Funda ku 1 Korinte 1:26-29. Lokho abhala ngakho lapho uPawulu, kuhambisana kanjani nalokho okwenzeka kulesigaba, futhi leso simiso sisebenza kanjani namhlanje?`