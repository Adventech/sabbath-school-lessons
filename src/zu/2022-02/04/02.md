---
title:  Ukulungiselela UZamcolo
date:  17/04/2022
---

`Funda: uGenesisi 6:13-7:10. Yisiphi isifundo esingasifunda kulendaba emangalaisayo yomlando wokuqala wesintu na?`

NjengoDaniyeli, uNowa ngumprofethi obikezela ngokuphela komhlaba. Igama lesiHeberu lomkhumbi (“ark”) (tevah) (Gen. 6:14) liyefana nelingavamile lesiGibhithe elibolekiwe elisetshenziswa ku “mkhumbi” (ark), okwafihlwa kuwo ingane uMose egcinelwa ukuba asindise uIsrayeli eGibhithe (Eksod. 2:3). Futhi, abanye babona esakhiweni somkhumbi ukuhambisana nomphongolo wetabernekeli (Eksod. 25:10). Njengalokhu umkhumbi kaZamcolo uzovumela ukusinda kwesintu, kanjalo nomphomgolo wesivumelwano, uphawu lobukhona bukaNkulunkulu phakathi kwabantu Bakhe (Eksod. 25:22), ukhomba emsebenzini kaNkulunkulu wokusindisa abantu Bakhe.

Umusho othi “UNowa wenza; njengalokhu konke uNkulunkulu ayekuyalezile” (Gen. 6:22, NKJV) uphelelisa isigaba sokulungiselela. Isenzo ‘asah,’ “wenza,” sibhekise kwisenzo sikaNowa, siphendula isenzo ‘asah, “yenza,” emyalezweni kaNkulunkulu, oqale lesisigaba (Gen. 6:14) futhi siphindwa izikhathi ezinhlanu (Gen. 6:14-16). Lesisinanelo phakathi komyalezo kaNkulunkulu kanye nempendula kaNowa siveza ukulalela okuphelele kulokhu uNkulunkulu ayemtshele ukuba akwenze, uku-‘asah. Kuyathathekisa futhi ukuthi lomusho uyasetshenziswa futhi ngokwengqikithi yokwakhiwa komphongolo wesivumelwano (Eksod. 39:32, 42; Eksod. 40:16).

“UNkulunkulu wanikeza uNowa izilinganiso ezilunge nse zomkhumbi kanye neziqondiso ezicacile ezimayelana nokwakhiwa kwawo. Ubuhlakani besintu babungeke busungule isakhiwo esiqinile nesingagugi ngokushesha. UNkulunkulu wayengumdwebi, futhi uNowa engumakhi oqavile.”—Ellen G. White, Patriarchs and Prophets, p. 92.

Futhi, ukuhambisana phakathi komkhumbi nomphongolo kuqinisa ukufana kwemisebenzi yayo yokusindisa. Ukulalela kukaNowa ngalokho kuchazwa njengengxenye yecebo likaNkulunkulu losindiso. UNowa wasindiswa kuphela ngokuthi waba nokholo lokwenza lokho uNkulunkulu ayemyalele kona (buka Heb. 11:7). Wayeyisibonelo sasekuqaleni Sokholo olubonakala ngokulalela, okuyilona kuphela olubalulekile (Jakobe 2:20).

Kafushane nje, nakuba uNowa “athola umusa emehlweni kaJehovah” (Gen. 6:8), kwakusekuphenduleni kulomusa, ayesewunikeziwe yena, uNowa enza ngokwethembeka kanye nangokulalela imiyalelo kaNkulunkulu. Akumele ngabe kunjalo ngathi sonke na?

`Funda u-2 Petro 2:5–9. Kungani kwaba ngumndeni kaNowa kuphela owasindiswa na? Sifundo sini esingasifunda endabeni kaNowa mayelana nendima yethu ekuxwayiseni izwe ngokwahlulela okuzayo na?`