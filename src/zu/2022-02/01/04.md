---
title:  ISabatha
date:  29/03/2022
---

`Funda: uGenesisi 2:2, 3 noEksodusi 20:8–11. Kungani iSabatha losuku lwesikhombisa lihlobene neNdalo na? Lokhu kuhlobana kukuthinta kanjani ukugcina kwethu iSabatha na?`

Ngakho ukuthi “uNkulunkulu wephelelisa” imisebenzi Yakhe yoKudala wayesesungula iSabatha. ISabatha losuku lwesikhombisa, ngalokho, liyisibonakaliso Sokholo lwethu ngokuthi uNkulunkulu waphelelisa umsebenzi Wakhe ngalo, futhi wawuthola “umuhle kakhulu.” Ukugcina iSabatha kungukuhlanganyela noNkulunklu ekwaziseni ubugugu nobuhle bendalo Yakhe.

Singaphumula emisebenzini yethu njengalokhu uNkulunkulu aphumula kweYakhe. Ukugcina iSabatha kuchaza ukuthi yebo kwisisho sikaNkulunkulu sokuthi “kuhle kakhulu” eNdalweni, okuhlanganisa nemizimba yethu. Ngokuphikisana nezinkolelo zasemandulo (nezamanje), akukho Ezibhalweni, Elidala neLisha iTestamente, okuveza umzimba njengomubi. Lokho ngumqondo wobuhedeni, akuwona owebhayibheli. Kunalokho, abagcini beSabatha babonga ngendalo kaNkulunkulu—efaka nemizimba yabo—futhi Yingakho bekwazi Ukujabulela iNdalo futhi bayinakekele.

ISabatha, eliphawula “isiphelo” sokuqala Somlando wesintu, liwuphawu futhi lwethemba esintwini esihluphekayo kanye nomhlaba obubulayo. Kuyathathekisa ukuthi isisho “waphelelisa umsebenzi” siqhamuka kabusha ekuphelelisweni kokwakha indawo engcwele (Eksod. 40:33), futhi nasekuphelelisweni kokwakhiwa kwethempeli likaSolomoni (1 Amakhosi 7:40, 51),--zombili izindawo lapho isifundo sevangeli nosindiso zazifundiswa khona.

Ngemuva kokuwa, iSabatha, ekupheleni kweviki, likhomba esimangalisweni sosindiso, oluzokwenzeka kuphela ngesimangaliso sokudala Okusha (Isa. 65:17, Samb. 21:1). ISabatha liwuphawu ekugcineni kweviki lethu lokuthi ukuhlupheka kwalelizwe kuyoba nesiphelo, nako.

Yingakho uJesu akhetha iSabatha njengosuku olufaneleke kakhulu ukuba aphulukise abagulayo (Luka 13:13-16). Ngokuphikisana nanoma yiziphi izinkambiso abaholi ababebhajwe kuzo, ngokuphulukisa ngeSabatha uJesu wayekhomba abantu, kanye nathi, esikhathini lapho bonke ubuhlungu, konke ukuhlupheka, konke ukufa, kuyophela khona, okuyisiphetho esikhulu sohlelo losindiso. Yingakho, iSabatha ngalinye lisikhomba ethembeni lokuhlengwa.

`Ngokuphumula ngeSabatha siba kanjani namava okuphumula nosindiso esinako kuJesu njengamanje kanye nalokho okuyofezeka, ekugcineni, ekudalweni kwezulu Elisha nomhlaba omusha na?`