---
title:  Isithelo Esingavunyelwe
date:  04/04/2022
---

`Funda: uGenesisi 2:16, 17 no Genesisi 3:1–6 (buka futhi uJohane 8:44). Qhathanisa amazwi omyalelo kaNkulunkulu kuAdamu kanye namazwi enyoka kowesifazane. Yimuphi umehluko phakathi kwalezizinkulumo, futhi lomehluko uchaza ukuthini na?`

Qaphela ukuhambisana phakathi kwengxoxo kaNkulunkulu noAdamu (Gen. 2:16, 17) kanye nengxoxo kaEva nenyoka. Kubukeka sengathi inyoka manje ithathe indawo kaNkulunkulu futhi yazi kangcono kuNaye. Ekuqaleni, iqale ngokubuza umbuzo nje, igudla ukuthi Owesifazane, mhlawumbe, wayengamqondisisanga kahle uNkulunkulu. Bese uSathane ngokusobala asole izinhloso zikaNkulunkulu futhi aphikisane Naye.

Ukuhlasela kukaSathane kumayelana nezinto ezimbili, ukufa kanye nokwazi okuhle nokubi. Ngenkathi uNkulunkulu futhi ngokugcizelela ayethe ukufa kwabo kwakuqinisekile (Gen. 2:17), uSathane wathi, kunalokho, babengeyukufa, konke kugudla ukuthi isintu sasiphila ingunaphakade (Gen. 3:4). Njengoba uNkulunkulu ayenqabile ukuba uAdamu adle lesosithelo (Gen. 2:17), uSathane wabakhuthaza ukuba badle isithelo ngoba ngokusidla babezofana noNkulunkulu (Gen. 3:5).

Ukuqagulisana okubili kukaSathane, ukungafi kanye nokufana noNkulunkulu, kwakholisa uEva ukuba adle isithelo. Kuyakhathaza ukuthi ngokushesha Owesifazane enqumile ukuba akezukulalela uNkulunkulu futhi adle isithelo esingavunyiwe, waziphatha sengathi uNkulunkulu wayengasekho futhi esikhundleni Sakhe kwasekukhona yena. Umbhalo ubhekisa kulokhu. UEva usebenzisa ulimi lukaNkulunkulu: ukuhlola kukaEva kwesithelo esingavumelekile, “wabona ukuthi . . . sihle” (Gen. 3:6), kusikhumbuza ngokuhlola kukaNkulunkulu kweNdalo Yakhe, “wabona . . . ukuthi yinhle” (Gen. 1:4, etc.).

Lezizilingo ezimbili, leso sokuphila ingunaphakade kanye nesokufana noNkulunkulu, ziyisisekelo somqondo Wokuphila ingunaphakade ezinkolweni zasendulo zamaGibhithe namaGriki. Isifiso sokuphila ingunaphakade, ababekholwa ukuthi wuphawu lobunkulunkulu, lwenza ukuba lababantu bafune ukulingana nonkulunkulu, ukuze (bethemba) bathole ukuphila okuphakade. Ngesinyenyela, lendlela yokucabanga yangena ebuKristwini bobuJuda futhi bazala inkolelo yokungafi komphefumulo, esekhona nanamuhla emabandleni amaningi.

`Cabanga ngazo zonke izinkolelo ezikhona namuhla ezifundisa ngokuthi kukhona okuthile okungafi kithina sonke. Ukuqonda kwethu ngesimo sesintu kanye nesimo Sabafileyo kusinikeza kanjani isivikelo esinamandla sokubhekana nalenkohliso eyingozi na?`