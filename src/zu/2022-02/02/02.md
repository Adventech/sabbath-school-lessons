---
title:  Inyoka
date:  03/04/2022
---

`Funda: uGenesisi 3:1, 2 Korinte 11:3, neSambulo 12:7-9. Ngubani inyoka, futhi imkhohlisa kanjani uEva na?`

Umbhalo uqala “ngenyoka.” Uhlelomusho lomusho luveza isigcizelelo: igama “inyoka” yigama lokuqala lomusho. Futhi, “inyoka” inomucu ocacile, okukhombisa ukuthi yisidalwa esaziwa kakhulu, sengathi umfundi kumele azi ukuthi ngubani. Iqiniso lalokhu liqiniswa yigama lokuqala lesahluko.

Nembala, Izibhalo ziveza inyoka njengesitha sikaNkulunkulu (Isa. 27:1) futhi ngokucacileyo simbize “ngoMhlebi noSathane” (Samb. 12:9, NKJV). Ngokufanayo, e-Near East yasemandulo, inyoka imele amandla obubi.

“Ukuze akwazi ukufeza umsebenzi wakhe engabonakali, uSathane waqoka ukusebenzisa njengomthonga wakhe inyoka—isifihlo esihambisana ncimishi nenhloso yakhe yokukhohlisa. Inyoka ngalesosikhathi yayingehlakaniphile futhi iyinhle kunazo zonke izidalwla emhlabeni. Yayinamaphiko, futhi ngenkathi indiza emoyeni yayibonakala ikhazimula, imimbala kanye nenkazimulo yegolide elicolisisekile.”—Ellen G. White, Patriarchs and Prophets, p. 53.

Lapho likhuluma ngomkhohlisi noma yinaluphi uhlobo avela ngalo, iBhayibheli alikhulumi nje ngesingathekiso. Ezibhalweni uSathane uvezwa ngokusobala njengesidalwa esikhona ngempela hhayi njengophawu noma isimo esingabambeki sokuveza ububi noma uhlangothi olubi lwesintu.

Inyoka ayizethuli njengesitha sikaNkulunkulu. Kunalokho, inyoka ibhekisa kumazwi kaNkulunkulu, ewabuyekeza futhi ibukeke iwaphasa. Okungukuthi, kusukela ekuqaleni, siyabona ukuthi uSathane uyathanda ukuphinda amazwi kaNkulunkulu futhi, njengoba sizobona kamuva, abuye acaphune Izwi kaNkulunkulu ngokwalo (Mat. 4:6).

Qaphela futhi ukuthi inyoka ayiqagulisani ngalesosikhathi nowesifazane, kodwa ibuza umbuzo ogudla ukuthi iyakholwa kulokhu uJehovah akushilo kubo. Nembala, uyabuza: “ ‘Ngabe ngempela uNkulunkulu ushilo . . . ’ ” (Gen. 3:1, NKJV) na? Ngalokho, kusukela ekuqaleni siyabona indlela esiyiqili ngayo lesisidalwa. Futhi, njengoba sizobona, kwasebenza futhi.

`Uma uSathane akwazi ukukhohlisa uEva ongenasono eEdene, sisengozini engakanani ke thina na? Iyiphi indlela engcono kunazo zonke yokuthi thina sizivikele ebuqilini bakhe na?`