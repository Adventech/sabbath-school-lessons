---
title:  Amaphupho kaFaro
date:  09/06/2022
---

`Funda: uGenesisi 40:1-41-36. Amaphupho kaFaro ahambisana kanjani namaphuphu ezikhulu na? Kuyini ukubaluleka kwalokhu kuhambisana na?`

Isandla sikaNkulunkulu kulezizigameko siyaqhubeka. Ngokuhamba kwesikhathi, uJosefa ubekwa aphathe ezinye iziboshwa, ezimbili zazo zazisebenzela uFaro, umphathindebe kanye nombhaki (Gen. 41:9-11). Ngamunye bakhathazwa ngamaphupho abangawaqondi, ngoba “akekho ohumushayo” (Gen. 40:8). UJosefa ahumushe amaphupho abo.

Ngokuhambisana nalamaphupho ezikhulu ezimbili, uFaro naye uba namaphupho amabili, okungekho muntu ongawahumusha (Gen. 41:1-8). Ngalesosikhathi umphathindebe ngenhlanhla akhumbule uJosefa futhi amncome kuFaro (Gen. 41:913).

Ngokuhambisanayo namanye amaphupho, uFaro, njengezikhulu, ukhathazekile, futhi njengazo wembula amaphupho akhe (Gen. 41:14-24), futhi uJosefa uyawahumusha. Njengamaphupho ezikhulu, amaphupho kaFaro aveza ukuhambisana kwezimpawu: izigaba ezimbili zezinkomo (ezikhuluphele nezizacile) njengezigaba ezimbili zikakolo (ezinothile nezizacile) zimele izigaba ezimbili zeminyaka emihle nemibi. Izinkomo eziyisikhombisa zihambisana nezikhondo eziyisikhombisa zikakolo, ziphinda umbiko ofanayo, ubufakazi bomsuka wazo kuNkulunkulu, njengamaphupho kaJosefa (Gen. 41:32; qhathanisa no Gen. 37:9).

Nakuba uJosefa kunguyena ohumushela uFaro iphupho, uJosefa wenza kube sobala ukuthi uFaro azi ukuthi nguNkulunkulu, Elohim, obonise inkosi izinto Yena, Nkulunkulu, azozenza (Gen. 41:25, 28). Kubukeka, futhi, sengathi uFaro wawuthola umyalezo ngoba, lapho enquma ukuqokwa kothile ozokwengamela izwe, inkulumo yakhe yayithi: “ ‘Njengokuba uNkulunkulu ekwazise wena konke lokhu, akakho oqaphelayo ohlakaniphileyo njengawe. Wena uzakuba phezu kwendlu yami; ngezwi lakho bayakuhlelwa bonke abantu bami; esihlalweni sobukhosi kuphela ngiyakuba mkhulu kunawe’ ” (Gen. 41:39, 40, NKJV).

Kuyathathekisa: sibonga kuNkulunkulu, uJosefa usuka ekubeni ngumphathi womuzi ka-Potiphar ayobusa etilongweni ayobusa phezu kweGibhithe lonke. Yindaba enamandla yendlela, naphakathi kwalokho okubukeka kukubi, ukuhola kukaNkulunkulu kwembulwa khona.

`Singafunda kanjani ukuthemba uNkulunkulu futhi sinamathele ezithembisweni Zakhe ngenkathi izigameko zingabonakali ehola futhi, kunalokho, uNkulunkulu ebonakala sengathi uthule na?`