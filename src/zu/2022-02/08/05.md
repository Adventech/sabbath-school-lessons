---
title:  Unkosikazi KaIsaka
date:  18/05/2022
---

UGenesisi 24 ubika indaba yomshado KaIsaka ngemuva kokufa kukaSarah. Lezizindaba zombili zihlobene.

`Funda: uGenesisi 24. Kungani uAbrahama ekhathazekile ngokuthi indodana yakhe ingashadi owesifazane waseKanana na?`

Njengalokhu uAbrahama ayefuna ukuthola umhlaba ukuze angcwabe umkakhe, ngoba isithembiso sikaNkulunkulu kwisizukulwane sakhe sokuthi sizothola lelizwe, manje uyagcizelela ukuba uIsaka naye angahlali ngaphandle kweZwe leSithembiso (Gen. 24:7). Futhi, ukwenza kukaIsaka kokuletha umakoti wakhe etendeni likaSarah, kanye nomusho othi uRebekah waduduza uIsaka “ngemuva kokufa kukanina” (Gen. 24:67) kukhomba emuva ekufeni kukaSarah, kugudle ubuhlungu bukaIsaka ekusweleni unina.

Indaba igcwele imikhuleko kanye nokugcwaliseka kwemikhuleko futhi inothile ngezifundo zokuhlinzeka kukaNkulunkulu kanye nenkululeko yesintu. Iqala ngumkhuleko kaAbrahama. Efunga ngo “ ‘Jehovah, uNkulunkulu wezulu noNkulunkulu womhlaba’ ” (Gen. 24:3, NKJV), lomkhuleko uqala ngokuvuma uNkulunkulu njengoMdali (Gen. 1:1, Gen. 14:19), ngokuxhumene nokuzalwa kwesizukulwane SikaAbrahama, kanye noMesiya ngoKwakhe.

Ukubhekisa kwi “ ‘ngelosi Yakhe’ ” naku “ ‘Jehovah uNkulunkulu wezulu’ ” (Gen. 24:7, NKJV) kukhomba emuva kwiNgelosi kaJehovah eyeza iphuma ezulwini ukuzohlangula uIsaka ekubulaweni (Gen. 22:11). UNkulunkulu olawula izwe lonke, Ingelosi kaJehovah eyangenelela Ukusindisa uIsaka, izohola kuloludaba lomshado.

UAbrahama ushiya ivulekile, nokho, intuba yokuthi owesifazane usenokungasabeli obizweni lukaNkulunkulu. Enamandla enjalo, uNkulunkulu akaphoqi isintu ukuba simlalele. Nakuba icebo likaNkulunkulu ngoRebekah ngelokuba alandela eEliezer, usenalo ilungelo lokuzikhethela. Okungukuthi, kwakungenzeka ukuba lowesifazane angafuni ukuza, uma kunjalo, wayengeke aphoqwe.

Yingakho, sibona lapha esinye isibonelo semfihlakalo enkulu yendlela uNkulunkulu anikeze thina, sintu, intando ekhululekile, ukukhetha okukhululekile, inkululeko angeke ayidicilela phansi. (Uma ubengenzenjalo, ibingeke yaba yintando ekhululekile.) Kepha, ngendlela ethile, nangaphandle kweqiniso lelungelo lokuzikhethela, kanye nokukhetha okuningi okubi isintu esikwenza ngalelolungelo, singaqhubeka nokuthemba ukuthi ekugcineni uthando lukaNkulunkulu nokulunga, kuyonqoba.

`Kungani kududuza kakhulu ukwazi ukuthi nakuba kungezona zonke izinto eziyintando kaNkulunkulu,Yena usalawula na? Iziprofetho ezinjengoDaniyeli 2, ngokwesibonelo, ziliqinisa kanjani lelophuzu kithina na?`