---
title:  UJesu Uletha Ukwehlukana
date:  11/07/2021
---

Bambalwa kakhulu abantu abathokozela ingxabano. Silangazela ukuzwana nokuthula. Size sibambe izifundo ezikhuluma ngokwakha ukuthula nokuxazulula izingxabano emabandleni ethu nasezikoleni.

`Funda: uMathewu 10:34-39. Usho ukuthini uJesu uma ethi akalethanga ukuthula, kodwa inkemba? Kusho ukuthini lokhu, uma sicabanga ukuthi uJesu “uyiNkosi yokuthula” (Isaya 9:6)?`

Amazwi kaJesu kuMathewu 10:34-39 ayethusa ngendlela aphikisana ngayo nokwejwayelekile. UMsindisi, oweza njengomntwana ongakwazi ukuzenzela lutho, esikhundleni sokuza eyinkosi enamandla ezungezwe amasosha ekhethelo, owayeshumayela uthando komakhelwane nasezitheni, manje utshela abalandeli baKhe ukuthi ulethe ukwehlukana nengxabano.  Abafundi baKhe nabalaleli baKhe bamangala njengoba nathi simangala: kungenzeka kanjani lokhu?

UMathewu 10:35-39 empeleni uphathelene nokuthi ukwethembeka kwethu kungakubani. Ecaphuna uMika 7:6, uJesu uphonsela abalaleli baKhe inselelo yokuthi bakhethe izinto zaphakade.  Indodana imelwe ukuthanda nokuhlonipha abazali bayo.  Kwakudingeka lokho ngaphansi komthetho uMose ayewamukele entabeni. Kwakuyinxenye yendlela yokusebenza kukaNkulunkulu; kodwa, uma lolo thando lwedlula ukuzinikela kuJesu, kwakuzothatha isinqumo esilukhuni. Ubaba nomama bamelwe ukuthanda nokunakekela izingane zabo.  Kodwa, uma lolo thando lwedlula ukuzinikela kwabazali kuJesu, kudingeka isinqumo esilukhuni. Okubalulekile, akube phambili, uJesu uyasikhumbuza kulezindimana.

UJesu uchaza lesinqumo ngokwenza imisho emithathu, esebenzisa igama elithi “fanele” yomithathu.  Ukufaneleka akwesekelwe phezu kwemithetho yokuziphatha kahle, ngisho nokunqoba isono. Ukufaneleka kwesekelwe phezu kobudlelwane bomuntu noJesu. Sifanelekile uma sikhetha Yena ngaphezu kwakho konke okunye—okuhlanganisa umama, ubaba, noma izingane.  Sikhetha ukuhlupheka kwesiphambano, silandele uJesu.

“Anginaso isifiso esingaphezu kokubona abantu abasha bephiwa lowo moya wenkolo emsulwa ezobaholela ekuthini bathathe isiphambano balandele uJesu. Hambani bafundi abasebasha bakaKrestu, nilawulwa umthetho, nembethe izingubo zobumsulwa nokulunga. UMsindisi wenu uzoniqondisa endleleni efanele kahle amathalente enu, nalapho nizokuba lusizo khona.”—Ellen G. White, Testimonies for the Church, vol. 5, p. 87.

`Ngesinye isikhathi siyaphoqeka ukuthwala isiphambano esingazikhethelanga sona, kanti ngesinye isikhathi sisithwala ngokuzithandela. Noma kunjalo, yini ebalulekile ukuze usithwale ngokwethembeka leso siphambano?`