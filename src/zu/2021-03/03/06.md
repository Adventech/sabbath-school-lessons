---
title:  Ukusiphula Ukushikashikeka
date:  15/07/2021
---

`Funda: uJohane 14:1-6.  Phakathi nokwethu ukushikashikeka, yini ingqikithi yokunqoba ukwehlukana, ukuzicabangela, ukufisa, ukuzenzisa, sithole ukuphumula kweqiniso?`

Ukunqoba ukushikashikeka kuqala ngoJesu njalo-nje. UYena indlela, iqiniso, nokuphila. Uyayazi okuyiyona ndlela uma sizula ngokungenanjongo ehlane lomhlaba wethu ogcwele ezokuxhumana; njengoMshayi-mthetho wasezulwini, Yena uqobo lwaKhe uyiqiniso eliphilayo, uMoya waKhe uzosiqondisa kulo lonke iqiniso (Johane 16:13). Uma sizwa ubuhlungu, sikhathele, sigula, noma sidangele, ungukuphila—hhayi-nje ukuphila okwejwayelekile.  Empeleni, usethembise ukuphila okuchichimayo (Johane 10:10). Lokhu kuhlanganisa nekhaya lethu laphakade nokuphila kwaphakade, kodwa futhi kubandakanya izing elehlukile lokuphila lapha. UMdali noma kanjani uyakwazi ukupha ngokuchichimayo, okungaphezu kwesilinganiso, khona manje.

“Inhliziyo yenu mayingakhathazeki” leso isimemo sokuthi siphile ngokulindela.

Uma sizizwa siphansi, unamandla okusibeka ezingeni eliphakeme.  Uma sinenkinga ngobumnyama nesono, uYena ozoqala aphinde aphelelise umsebenzi omuhle kithina (Filipi 1:6).

Noma isimo singaba sibi kangakanani la, (futhi kunjalo, singaba sibi) bheka isithembiso esisiphiwe kuJesu. Usilungisela indawo, indawo lapho ubuhlungu bethu, ukushikashikeka, nokuhlupheka kuyobe sekuxoshwe unomphelo.  Yilo lelo themba esilinikiwe kuKrestu Jesu, futhi liphiwe thina sonke, kungakhathalekile ukuthi ungubani, ukuthi uvelaphi, nokuthi izimpilo zethu bezenyanyeka kanjani ngaphambili, namanje.

Okumqoka kodwa, ukuthi size kuNkulunkulu noma kunjalo, ebuthakathakeni bethu, ebuhlungwini bethu, ekudabukeni kwethu, nakulesimo sethu sokuwa, sazi ukuthi uyasamukela noma kunjalo.  Unjalo-ke umusa.  Asikholwe ukuthi siyawunikwa uma siwucela ngokukholwa.

`Funda: uJeremiya 3:22. UNkulunkulu uthi asenzeni, futhi uzophendula ngokusenzelani?`

`Cabanga ngalamazwi kaJesu: “Ngiyobuya futhi nginamukele; ukuze lapho ngikhona, nibe khona nani” (Johane 14:3, NKJV). Kufanele kusitsheleni lokhu ngokubaluleka kwesithembiso sokubuya kukaJesu na? Kakhulukazi kithina maAdventist (ngendlela esiqonda ngayo ukufa), kungani isithembiso sokubuya kwaKhe siyigugu kangaka?`