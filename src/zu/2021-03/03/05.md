---
title:  Ukuzenzisa
date:  14/07/2021
---

Umzenzisi umuntu olingisayo, ofuna ukubukeka eyilokho angekona. Leligama lisetshenziswe izikhathi eziyisikhombisa kuMathewu 23 enkulumweni lapho uJesu esola ngokusobala ababhali nabaFarisi, abaholi benkolo yamaJuda (Math. 23:13, 14, 15, 23, 25, 27, 29). Izincwadi zevangeli zitshengisa uJesu enikeza ngomusa nentethelelo kulabo abayiziphingi, abathelisi, izifebe, ngisho nababulali, kodwa watshengisa uzwelo oluncane ngabazenzisi (bheka ezinye izindimana kuMath. 6:2, 5, 16; Math. 7:5; Math. 15:7-9; Math. 22:18).

`Funda: uMathewu 23:1-13, wenze uhla lwezimpawu ezine ezigqamile zomzenzisi ezishiwo nguJesu.`

UJesu umatanisa izimpawu ezine nababhali nabaFarisi. Enhlalweni yobuJuda ngonyaka-khulu wokuqala, abaFarisi kwakungabantu abasadla ngoludala. Babenomdlandla emthethweni obhaliwe nalowo okhulunywa ngomlomo, futhi begcizelela ukugcinwa kwamasiko okuhlanzeka. Ngakolunye uhlangothi kwakukhona abaSadusi, iningi labo kuyizicebi, abavame ukubalwa nabapristi abacebile.  Babephila ngokwendlela yamaGriki, besikhuluma isiGriki, futhi bengakholwa ukuthi kukhona ukwahlulela novuko. Singababiza ngokuthi ama-liberals. Womabili lamaqembu ayengabazenzisi.

Ngokusho kukaJesu, singabazenzisi uma singenzi njengokusho kwethu, uma senza inkolo ibe lukhuni kwabanye kodwa lobo bukhuni singabusebenzisi kithina, uma sifuna abanye bancome intshisekelo yethu kwezenkolo, noma sifuna inhlonipho nodumo olungolukaBaba wethu osezulwini kuphela.

Akukhathalekile ukuthi amazwi aKhe ayebukhali kangakanani, futhi eqondengqo, ukuxoxisana kukaJesu nalabo ababiza ngabazenzisi kwakulokhu kugcwele uthando nozwelo, nakulabazenzisi imbhala.

“Isihe sezulu sasisebusweni beNdodana kaNkulunkulu ngesikhathi ibuka ithempeli isikhathi eside, yase iphundukela kubalaleli baYo.  Ngezwi elidlengezela ngomunyu wenhliziyo, nezinyembezi, wathi: ‘Jerusalema, Jerusalema, wena obulala abaprofethi nokhanda ngamatshe abathunyelwe kuwe, kukangaki ngithanda ukubuthela ndawonye abantwana bakho njengesikhukukazi sibuthela amazinyane aso phansi kwamaphiko aso, kepha anivumanga!’ “—Ellen G. White, The Desire of Ages, p. 620.

`Kungani ungadingi nokuba umholi kwezenkolo ukuze ube necala lokwenza ukuzenzisa okufana nalokho uJesu ayekugxeka kangaka lapha?  Singenza kanjani ukuze sikubone lokho kuzenzisa uma kukhona kithina, nokuthi singahlukana kanjani nakho?`