---
title:  Ukufisa
date:  13/07/2021
---

Ukufunda ngeviki lokugcina lomsebenzi kaJesu emhlabeni, ngaphambi kokubethelwa kwaKhe, kuhlale kuyinkuthazo kunike nogqozi. Futhi kusinika isithombe sezinto ezimbi ezenziwa abantu beqhutshwa ukushikashikeka nokufisa.

`Funda: uLuka 22:14-30 bese ucabanga ngemizwa kaJesu uma ezwa abafundi baKhe beqophisana kulesidlo esingcwele, ngokuthi ubani phakathi kwabo oyobizwa ngokuthi mkhulu kunabo bonke (Luka 22:24). Kungani abafundi begudluka kulenkonzo engaka, begxila ezikhundleni zasemhlabeni?`

Asivamile ukuxoxa nabanye abantu ngokuthi ubani omkhulu ebandleni lethu, emndenini, noma emsebenzini. Singazindla kakhulu ngalokhu, kodwa ubani ngempela oke akhulume ngalokhu esidlangalaleni?

Kwakungekona okokuqala ukuqhamuka kwalombuzo phakathi kwabalandeli bakaJesu. UMathewu 18:1 usitshela ngabafundi bebuza uJesu ngendlela egwegwelezayo, bethi: “Ngubani omkhulu embusweni wezulu na?” Impendulo kaJesu iphethe isifundo esibonakalayo.  Esebize ingane, wayimisa phakathi kwesixuku.  Bonke bavula amehlo; kwaphakama izinhlonze.  Isenzo sikaJesu sidinga ukuchazwa, kanti kuMathewu 18:3 uyasichaza, athi: “Ngokuqinisekile, ngithi kini, ngaphandle kokuthi niguquke nifane nezingane ezincane, ngeke ningene embusweni wezulu” (NKJV).

Ukuguquka kuyisisekelo sokuthola ukuphumula kweqiniso kuJesu.  Siyazi ukuthi sidinga usizo oluvela ngaphandle. Manje siyabona ukuthi ngeke sizethembe thina, kodwa sidinga ukwethembela kuJesu. Sibona ukuguquka kwezinto esikholelwa kuzona, nezifiso zethu. UJesu utshela abafundi baKhe uthi: Ngethembeni, nencike Kimi njengalengane. Ubukhulu beqiniso kusho ukudela amalungelo akho, wamukele izimiso zasembusweni.

Ngeshwa, kubonakala ukuthi abafundi babengakasifundi lesifundo ngesikhathi uJesu edla nabo isidlo sokugcina. Ukuxabana kwabo nokuphikisana kwalona ithuba lokuzwana okuphelele elalingeke liphinde libuye futhi.

Konke lokhu, ngisho ngemuva kokuba noJesu iminyaka ethile, besebenza naYe, behlezi ezinyaweni zaKhe bezwa amazwi aKhe? Lesi isibonelo esidumazayo sokukhohlakala kwenhliziyo yomuntu. Okuhle nokho, cabanga ngomusa weNkosi ohlale ukhona njalo, noma kukhona ingxoxo edumazayo phakathi kwabalandeli baKhe, uJesu akazange abadele.

`Kungani ukuhlala sigxilise amehlo ethu kuJesu esiphambanweni kuyikhambi elinamandla lokulwa nokufisa ukuziphakamisa, okuyinto sonke thina bantu, esihlulayo?`