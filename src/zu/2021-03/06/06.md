---
title:  Impikiswano Enkulu, Eduzane NaweUqobo
date:  05/08/2021
---

Njengoba sazi ngokufunda lendaba (Gen. 39:11-20), uJosefa uhlukumezeka ngenxa yesinqumo sakhe esihambisana nomthetho. UJosefa ufakwa ejele.  Njengempahla kaPotifari, uJosefa wayengabulawa khona lapho, kungabi ndaba zalutho. Ngokusobala uPotifari akamkholwanga umkakhe, kodwa ukuze avikele isithunzi sakhe, kwafuneke enze okuthile. Kodwa, naphezu kwalezo zimo ezimbi, imiBhalo ithi uNkulunkulu wayenoJosefa (Gen. 39:21).

Impilo kulomhlaba ayinabo ubulungiswa. Okuhle akuklonyeliswa ngaso sonke isikhathi, nobubi abujeziswa ngaso leso sikhathi. Nokho, kukhona izindaba ezimnandi: uJosefa angakuthola ukuphumula ngisho nasejele, ngoba uNkulunkulu unaye.  Ejele wayengakhetha ukuzindla ngesihluku sodaba lwakhe, angazihlanganisi nabanye, noma avele adele uNkulunkulu.

`Wenzani uJosefa ngesikhathi esejele? Unabudlelwane buni nalabo abamzungezile? Funda uGenesise 39:21-40:22.`

Ejele, uJosefa usebenzisa isimo azithola ekusona, hhayi okuyisona esihle. Uyaxhumana, usiza abanye, nakuba isimo ejele singafiki nakancane kuleso asifisayo. Kanti uJosefa naye uyalucela usizo, azibeke engcupheni.  Ucela usizo kumphathizitsha wenkosi ngesikhathi emchazela iphupho lakhe.

`Yisiphi isithombe esikhulu sobudlelwane esdwetshwa uPawulu kwabaseEfesu 6:1-13?`

Ubudlelwane bethu buyisifanekiso esincane sempikiswano enkulu ephakathi kukaNkulunkulu noSathane, eqhubekayo kuyo yonke iminyaka. Lokhu-ke kusho ukuthi abukho ubudlelwane obuhle ngokuphelele. Bonke ubudlelwane abube nethuba lokukhula, kanti uSathane ugaqele ukusebenzisa bonke ubudlelwane bethu ukufeza izinjongo zakhe—kakhulukazi ubudlelwane nalabo abasondelene kakhulu nathi— ukuze aphikise, futhi akhubaze intando kaNkulunkulu ngempilo yethu. Asibonge ukuthi asishiyiwe ukuthi silwe lezimpi sisodwa. IZwi lika Nkulunkulu lisinika izimiso zobudlelwane bethu. Isithembiso saKhe sokusinika ukuhlakanipha (Jakobe 1:5) sibandakanya nobudlelwane bethu. Njengoba wayenoJosefa, uyethembisa ukuba nathi uma ubudlelwane bethu busixaka.

`Cabanga ngesithembiso sikaNkulunkulu kuJakobe 1:5, uthathe umzuzwana uthandazele ukuhlakanipha ebudlelwaneni bakho. Ungavuleleka kanjani ekunxuseni kukaMoya oNgcwele kulobo budlelwane bakho nalabantu?`