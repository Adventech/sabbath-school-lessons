---
title:  Ukukhetha Indlela Entsha
date:  02/08/2021
---

UJosefa uhamba nobuhlungu, ubudlelwane obuyindida, nokukhathazeka uma eya eGibithe lapho wayezothengiswa khona njenesigqila. Kwakungelona uhambo lokuthula lolu njengoba wayelokhu eciphiza izinyembezi.

“Kusenjalo, uJosefa wayesendleleni eya eGibithe nalabo abamthengile.  Ngesikhathi amakamela ethatha indlela eya ngaseningizimu, emngceleni waseKhenani, wabona laphaya kude, izintaba lapho kukhona umuzi wakubo. Wakhala ngomunyu uma ecabanga ngoyise owayemthanda, kodwa manje onesizungu nokukhathazeka. Kwamfikela futhi okwakwenzeke eDothani. Wabona abafowabo abagcwele ulaka, wezwa ukumgqolozela kwabo.  Amazwi ahlabayo ahlangabezana nokubancenga kwakhe ankenteza ezindlebeni zakhe.  Ngenhliziyo ethuthumelayo, wazilungiselela ikusasa. Sibona inguquko enkulu yesimo sakhe—ukusuka ekubeni indodana ethandwayo, abe yisigqila esedelelekile.  Eyedwa, engenabangane, yayizokuba njani impilo yakhe kulelizwe lokuhamba aya kulona?  Okwesikhashana uJosefa wavumela ukukhala okungalawuleki…

“Imicabango yakhe isiphendukela kuNkulunkulu kayise. Ebuncaneni bakhe wayefundiswe ukumthanda nokumesaba. Izikhathi eziningi, etendeni likayise, wayeke alalele indaba yombono owabonwa nguJakobe ngesikhathi ebaleka ekhaya, engumhambuma…Manje zonke lezifundo zamcacela ngokusobala. UJosefa wayekholwa ukuthi uNkulunkulu wawoyise uzokuba uNkulunkulu wakhe. Khona lapho, ngalowo mzuzu, wazinikela ngokuphelele kuNkulunkulu, wathandaza ukuthi umgcini kaIsrayeli abe naye ezweni lokuthunjwa.”—Ellen G. White, Patriarchs and Prophets, pp. 213, 214.

Ezinye izizwe zigcizelela iqhaza lomphakathi ngaphezu kwelomuntu ngamunye, kanti ezinye zigcizelela iqhaza lomuntu oyedwa kunelomphakathi.  Nakuba sizama ukuzenza ngokulingana lezinto, kusobala ukuthi kukhona ukuzinikela kuNkulunkulu komuntu eyedwa, nokuzinikela komphakathi. UJosefa uqala ukuthola ukuphumula ebudlelwaneni bakhe ngokwenza isinqumo sakhe sokulandela uNkulunkulu.

`Lezi ndimana ezilandelayo zisifundisani ngokuzinikela komuntu oyedwa? (Duter. 4:29, Josh. 24:15, 1 iziKronike 16:11, iHubo 14:2, iZaga 8:10, Isaya 55:6).`

Ukuze sithole ukuphumula, sonke sidinga ukuzenzela isinqumo sokulandela uNkulunkulu. Noma ngabe okhokho bethu babekade bekholwa kakhulu kangakanani, lokho kukholwa akudluliselwa ngozalo. Khumbula, uNkulunkulu unezingane kuphela, hhayi abazukulu.

`Kubaluleke ngani ukuthi zonke izinsuku, noma umzuzu ngomzuzu wosuku ngalunye, ukhethe ukuzinikela kuNkulunkulu?  Kwenzekani uma ungakwenzi lokho?`