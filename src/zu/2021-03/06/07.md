---
title:  Ukujula Nomcabango
date:  06/08/2021
---

Ethathela kulokho okwenzeka kuJosefa nomkaPotifari, uEllen White wabhala wathi: “Nasi isibonelo kuzo zonke izizukulwane eziyophila emhlabeni….uNkulunkulu ulusizo njalo, uMoya waKhe uyisivikelo. Noma bezungezwe yizilingo ezinzima, kukhona umthombo abangathola kuwo amandla, okumelana nezilingo. Kwakunzima kakhulu ukuhlaselwa kwesimilo sikaJosefa.  Kwaqhamuka ngomuntu osesikhundleni, onomthelela omkhulu wokudukisa.  Kodwa, uJosefa wamelana naso ngokuzimisela nokungananazi….wayebeke udumo lwakhe ezandleni zikaNkulunkulu.  Nakuba wavunyelwa ukuthi ake ahlupheke okwesikhashana, ukumlungisela ukuthatha isikhunda esibalulekile, kodwa uNkulunkulu wasilondoloza leso sithunzi esasibekwe ichaphaza owesifazane ongalungile, kwathi kamuva, ngesikhathi saKhe, wenza ukuthi sikhazimule. UNkulunkulu wenza nejele libe yindlela yokuphakanyiswa kwakhe. Ubuqotho, ngokuhamba kwesikhathi, buzothela izithelo. Isivikelo esasemboze inhliziyo kaJosefa, ukwesaba uNkulunkulu, okwamenza athembeke, abe ngolungileyo kumqashi wakhe, ethembeke nakuNkulunkulu. Akafunanga ukutshengisa ukungabongi ngokuthi asebenzise ngendlela engalungile ukwethenjwa yinkosi yakhe yize yayingeke yazi ngokwenzekile.”—Ellen G. White, The Spirit of Prophecy, vol. 1, p. 132.

**Imibuzo Yokuxoxisana**

`Ukuba umKrestu olandelayo-nje, noma ukuba umAdventist ngenxa “yesiko” ngeke kusisize ukuthola ukuphumula ebudlelwaneni bethu. Yini umehluko phakathi komAdventist “wesiko” nomuntu okholwa ngeqiniso?`

`Udade X usanda kuzihlanganisa nebandla. Ugane umuntu ongakhonzi nathi. Uyamthanda umyeni wakhe, kodwa yena akazithandi izinguquko azibona kumkakhe. Ungalicebisa uthini lelilunga elisha, ngokwesekelwa yizimiso zeBhayibheli?`

`Umbhali waseRashiya, uLeo Tolstoy wabhala wathi: “yonke imindeni ethokozayo iyefana; umndeni ongathokozi awuthokozi ngeyawo wodwa indlela.” Yonke imindeni, ngandlela thize, ike ifikelwe yisimo sokungasebenzi kahle, ngoba phela yonke yakhiwe yizoni, yileso naleso sifika nokusilela kwaso emshadweni. Singenza kanjani, ngabanye ngabanye, ngokusizwa umusa kaNkulunkulu, ukulandela izimiso zeBhayibheli zothando, ukuxolelana, ukuthwalisana imithwalo, njalo njalo, ukuze kube nokwelapheka ebudlelwaneni bethu bomndeni?`

`Abaningi bathole izinto zibahambela kahle bona nemindeni yabo, kwase kuthi gubhubhu, kwavela inhlekelele.  Ngezikhathi ezinjalo, kungani ukubambelela ekukholweni, ukubambelela ezithembisweni eziseZwini likaNkulunkulu, kubaluleke kangaka?  Kakhulukazi uma konke kusahamba kahle, kubaluleke ngani ukulungisela ngokwasemoyeni, izikhathi ezilukhuni?`