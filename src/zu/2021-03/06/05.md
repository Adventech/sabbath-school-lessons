---
title:  Ubudlelwane NgokuKaNkulunkulu
date:  04/08/2021
---

Ekuqaleni, indaba kaJosefa eGibithe ihamba kahle.  UJosefa uzigcinise kuNkulunkulu, uNkulunkulu uyambusisa. UJosefa uyakhula uyandlondlobala, afinyelele ezingeni angazange acabange ukuthi angafinyelela kulona endlini kaPotifari.

`Izibusiso zikaNkulunkulu zabonakala ngayiphi indlela ephathekayo empilweni kaJosefa? Bunjani ubudlelwane bukaJosefa nabanye abantu? Funda uGenesise 39:1-6.`

Nakuba uJosefa ebonakala ezwana kahle noPotifari, enobudlelwane obuhle nabanye abasebenza kulelo khaya nasemasimini—kwaqala inkathazo. Kukhona othile ngaphakathi kwekhaya ongenakho ukuphumula.

`UJosefa ubhekene nayiphi inkinga eqondene nezobudlelwane?  Ukhetha ukuyilawula kanjani? Funda uGenesise 39:7-10.`

UJosefa unenkinga ngomkaPotifari. Mhlawumbe asibeke ngenye indlela: _umkaPotifari unenkinga._ Ubuka abanye abantu njenge “zinto” angazixhaphaza, azisebenzise. Ufuna “ukusebenzisa” uJosefa. UJosefa uchazwa ngokuthi “wayebukeka, emuhle” (Gen. 39:6). IBhayibheli alivamile ukuchaza ukubukeka kwabantu, ngoba uNkulunkulu ‘akabuki njengokubuka komuntu; umuntu ubuka ingaphandle, kanti uNkulunkulu ubuka enhliziyweni’ (1 Sam. 16:7), NKJV). Kulendaba ubuhle bukaJosefa bubonakala buyisikhubekiso kunokuba bube usizo ekuzameni ukuphila ngokuhlanzeka nokwethembeka emiyalweni kaNkulunkulu.

Phezu kokuphikelela kwalo wesifazane ongcolile, uJosefa wenza into eyabonakala sengathi iphambene nehlombe. Usebenzisa izimiso zeBhayibheli kubo bonke ubudlelwane bakhe—kulendaba, umkaPotifari.  Izimiso zeBhayibheli ebudlelwaneni azikadlulelwa yisikhathi, njengoba bonke abake bezwa imiphumela yesono bengafakaza (yithina sonke labo).

IBhayibheli lithi lesilingo asifikanga kwakanye kuphela. UmkaPotifari wayelokhu emncenga usuku ngosuku (Gen. 39:10). UJosefa wazama ukuchaza isizathu sesinqumo sakhe (Gen. 39:8, 9) kodwa kwanhlanga zimuka nomoya.

UJosefa uyazi ukuthi akakwazi ukulawula ukukhetha noma izinqumo zabanye abantu. Ukhetha ukuphila, ukuthanda, nokuphatha labo abamzungezile ngendlela ezonika uNkulunkulu udumo. UJosefa wafunda ukuphila nobukhona buka Nkulunkulu. Lolo lwazi lwamsiza ukumelana nesilingo.

`Wake wazama ukusebenzisa izimiso zeBhayibheli kubo bonke ubudlelwane bakho, nalapho lomuntu omunye “engenzi ngokomthetho”? Kwaba nomphumela onjani? Funda uMathewu 5:43-48.  Kubaluleke ngani ukuphila ngalendlela?`