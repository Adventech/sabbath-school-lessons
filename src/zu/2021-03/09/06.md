---
title:  Ukugcina iSabatha
date:  26/08/2021
---

UNkulunkulu uyala abantu baKhe ukuba bagcine ilanga leSabatha. Kanye-kanye nokungabulali nokungebi, kukhona umyalo wokukhumbula iSabatha, yize noma iBhayibheli lingasiniki imininingwane yokuthi siligcine kanjani.

`Umoya onjani esifanele ukuwakha nokuwukhuthaza ngeSabatha?  Bheka iHubo 92 noIsaya 58:13.`

Ngoba ukugcina iSabatha kusho ukugubha ukudalwa nokusindiswa, umoya walo kufanele kube owentokozo nenjabulo kuNkulunkulu, kungabi owokudangala.

Ukukhumbula iSabatha akuqali ngosuku lwesikhombisa.  Njengoba iSabatha lokuqala laliyisicoco sesonto okwadalwa ngalo, nathi-ke asikhumbule usuku lweSabatha isonto lonke, sihlele ngaphambi kwesikhathi ukuze sikwazi ukugudluza imisebenzi yethu yesonto lonke, sizokwazi ukuli ”gcina lingcwele” uma selifika. Ukulungisa phakathi neviki, kakhulukazi ngosuku lokulungisela (ulwesiHlanu), (Marko 15:42) kumqoka, futhi kuyenezela enjabulweni njengoba kukhulisa ukulangazelela lolusuku olukhethekile.

`Yimuphi umkhakha obalulekile ogqanyiswa nguLevitikusi 19:3?`

Ukugcina iSabatha kusho nokuqinisa ubudlelwane bethu nomndeni nabangane. UNkulunkulu usipha isikhathi sobudlelwane obugxilile nomndeni wonke, kanti kubandakanya nokuphumula kwezisebenzi nezilwane zasekhaya (bheka uEksoduse 20:8-11). ISabatha nomndeni kuyahambisana.

Nakuba ukuphumula nesikhathi somndeni kubalulekile-nje, ukugcina iSabatha kusho nokubamba iqhaza ekukhonzeni uNkulunkulu nomndeni wethu oyibandla. UJesu waya enkonzweni, waba nesabelo khona eselapha emhlabeni. (Bheka uLevi. 23:3, Luka 4:16, noHeberu 10:25).

Nakuba izinhlelo nezigqi zethu zesonto lonke zisikhwishizisa, kodwa ekujuleni kwezihliziyo zethu kukhona ukulangazelela ukuphumula kwangempela kweSabatha, ubudlelwane bangempela noMdali wethu. Uma sikhumbula ukuyeka yonke imisebenzi yethu nezinhlelo zethu, sibe nesikhathi noNkulunkulu, siqinise nobudlelwane bethu, singangena kuleso sigqi nokuphumula kweSabatha.

`Athini awakho amava ngeSabatha nezibusiso ongazithola ngokugcina iSabatha? Yiziphi izindlela ongenza ngazo okuthe xaxa, ukulenza libe yisikhathi esingcwele njengoba lifanele ukuba njalo?`