---
title:  Umyalo Wokuphumula
date:  23/08/2021
---

Kungenzeka indalo ibe “yinhle kakhulu,” kodwa akukaqedwa. Ukudala kuqedwa ngokuphumula kukaNkulunkulu, nesibusiso esikhethekile sosuku lwesikhombisa, iSabatha. “UNkulunkulu wase elubusisa usuku lwesikhombisa, walungcwelisa, ngoba waphumula ngalo kuyo yonke imisebenzi yaKhe abeyidalile wayenza” (Gen. 2:3, NKJV).

ISabatha liyinxenye yendalo kaNkulunkulu. Empeleni, yisicoco sokudalwa. UNkulunkulu wenza ukuphumula, wenzela abantu indawo (kulezo nsuku, umndeni kaAdamu noEva) lapho bengashiya khona imisebenzi yansuku zonke, baphumule noMdali wabo.

Ngeshwa, kwangena isono kulomhlaba, saguqula yonke into. Kwaphela ukuxhumana-ngqo noNkulunkulu. Esikhundleni salokho, kwaba khona ukuzala kabuhlungu, umsebenzi onzima, ubudlelwane obuyincikinciki nobubhedayo, njalo njalo—isikhalo sosizi sonke esisazi kahle okuyimpilo yalomhlaba owile.  Kanti futhi, naphakathi kwakho konke lokhu, iSabatha likaNkulunkulu lisamile, isikhumbuzo sokudalwa kwethu nethemba nesithembiso sokudalwa kwethu kabusha. Uma babedinga ukuphumula kweSabatha ngaphambi kwesono, kangakanani-ke manje ngemuva kwesono?

Iminyaka eminingi ngemuva kwalokho, ngesikhathi uNkulunkulu ekhulula abantwana baKhe ebugqilini baseGibithe, uyabakhumbuza futhi ngalolusuku olukhethekile.

`Funda: uEksoduse 20:8-11. Lokhu kusifundisani ngokubaluleka kweSabatha ngokuqondene nendalo?`

Ngalomyalo, uNkulunkulu uthi asikhumbule lapho sivela khona.  Ngokuphikisana nalokho abaningi abakholelwa kukho, asivelanga ngengozi phakathi kwezimo zomhlaba. Kunalokho, sidalwe ngokomfanekiso kaNkulunkulu. Sadalelwa ubudlelwane noNkulunkulu.  Akusho lutho ukuthi amaIsrayeli ake aphathwa njengezigqila, engenasithunzi. ISabatha ngalinye, kwakuthiwa abakhumbule ukuthi bangobani ngempela, izidalwa ezenziwe ngomfanekiso kaNkulunkulu uqobo.

“Njengoba iSabatha liyisikhumbuzo somsebenzi wokudala, luwuphawu lothando namandla kaKrestu.”—Ellen G. White, The Desire of Ages, p. 281.

`Cabanga ngokubaluleka kwemfundiso yokudalwa kwezinsuku eziyisithupha. Vele-nje, iyiphi enye imfundiso ebaluleke kangako, uNkulunkulu aze ayale ukuthi sinikele ngokwesikhombisa kwempilo yethu, masonto onke, kungaphuthi nelilodwa, silikhumbule? Lokhu kukodwa-nje, kufanele kusifundiseni ngokubaluleka kokukhumbula ukuthi sivelaphi ngempela, njengoba kushiwo encwadini kaGenesise?`