---
title:  Izimo Ezintsha
date:  24/08/2021
---

Sekwedlule iminyaka engu 40 bezula ehlane, kwase kukhona isizukulwane esisha esasingenalwazi olungakanani ngeGibithe, Mhlawumbe babengenalo noluncane. Impilo babeyibuka ngendlela eyehluke kakhulu kunabazali babo. Lesizukulwane esisha sasikubonile ukungakholwa kwabazali baso, okwaba nomphumela wokuthi nabo kwadingeka bazule ehlane njengoba abazali babo bafela khona.

Babenenhlanhla yokuba neTabernakeli phakathhi kwabo, belibona ifu elimele ubukhona bukaNkulunkulu phezu kwalo.  Uma lisuka, babazi ukuthi sekuyisikhathi sokuqoqa imithwalo, balandele. Lelifu elalibanika umthunzi emini, libakhanyisele, futhi libafudumeze ebusuku, laliyisikhumbuzo sothando lukaNkulunkulu nokubanakekela kwaKhe.

`Yisiphi isikhumbuzo seSabatha esiqondene nabo-ngqo, ababenaso?  Funda uEksoduse 16:14-31.`

Ngokuphikisana nemfundiso edumile, lezindimana ziyafakaza ukuthi iSabatha losuku lwesikhombisa lalikhona ngaphambi kokunikezwa komthetho eSinayi.

Kwenzekani la?

Ukudla okukhethekile uNkulunkulu akuhlinzeka kwakuyisifundo sansuku zonke sokuthi uMdali uyazondla izidalwa zaKhe. Ngendlela ebonakalayo, uNkulunkulu wayebonelela izidingo zabo.  Usuku ngalunye lwaluyisimangaliso, kuvele ukudla, kubuye kunyamalale ngokushiswa yilanga. Uma kukhona oke wazama ukubuthela nosuku olulandelayo, kwakubola, kunuke; kodwa njalo ngolokuLungisela iSabatha, kwakwanela izilinganiso ezimbili, okusalayo kudliwe ngeSabatha kuhlale kungonakalanga.

UIsrayeli manje wayenezinkonzo zetabernakeli nayo yonke imithetho ebhalwe kuLevitikusi noNumeri.  Kodwa uMose, owayesegugile ubiza wonke umuntu, alande umlando wabo, aphinde imithetho eyayinikezwe nguNkulunkulu (bheka uDuter. 5:6-22).

Lesizukulwane esisha sase silungele ukungena ezweni lesithembiso. UIsrayeli wayesezothola ubuholi obusha, kanti uMose wayefuna ukuqiniseka ukuthi lesizukulwane siyokhumbula ukuthi bangobani, nokuthi uyini umsebenzi wabo. Wayengafuni baphinde amaphutha abazali babo.  Kanjalo-ke, uphinda umthetho kaNkulunkulu. Imiyalo eyishumi iyaphindwa ukuze lesizukulwane osekusele kancane sinqobe iKhenani, singakhohlwa.

`Ekuphileni kwethu, ukubuya kukaJesu kufana nomzuzwana-nje uma sesifile.  Kanjalo-ke, ukubuya kwaKhe kuhlale kuseduze, Mhlawumbe kuseduze ngaphezu kokuba sicabanga. Ukugcina iSabatha kusikhumbuza kanjani ngalokho uNkulunkulu asenzele kona, nalokho azosenzela kona ekubuyeni kwaKhe?`