---
title:  Ukuyaluza Kuholela Ekuhlubukeni
date:  06/07/2021
---

Indaba iqala kahle. Abakwa Israyeli sebeze bafika emngceleni waseKhenani, kwathunyelwa izinhloli ezingu 12 ukuyohlola izwe. Umbiko wazo awuvamile.

`Funda: umbiko wezinhloli kuNumeri 13:27-33. Amathemba abakwaIsrayeli ashabalala nini?`

Phezu kokungenelela kukaKhalebhu, kwanqoba amazwi alabo abanongabazane. UIsrayeli akayi ukuyonqoba lokho uNkulunkulu abathembise kona.  Ngokushikashikeka ezinhliziyweni, bakhetha ukukhihla isililo nokukhononda kunokuqhubekela phambili behalalisela ukunqoba.

Uma singenakho ukuphumula ezinhliziyweni, sikuthola kulukhuni ukuhamba ngokukholwa. Ukushikashikeka akuthinti imizwa yethu-nje kuphela. Ososayensi basitshela ukuthi kukhona ukuxhumana phakathi kokuphumula okuncane kakhulu (okuhlanganisa ukuqwasha) kanye nokwenza izinqumo ezingaphusile, okuba nomphumela wokukhula kwesisindo somzimba, ukuhuheka yizidakamizwa, kwande futhi ukushikashikeka nokungenami.

`Funda: uNumeri 14:1-10.  Kwakwenzekani la?`

Izinto zaqhubekela phambili ziba zimbi. Ukuncenga kukaKhalebhu ethi “kodwa ningahlubuki kuNkulunkulu” (Numeri 14:9, NKJV), abakunakanga, inhlangano yonke yafuna ukukhanda ngamatshe abaholi. Ukushikashikeka kuholela ekuhhlubukeni, kanti ukuhlubuka kugcina kulethe ukufa.

“Izinhloli ezingathembekile zazikhulumela phezulu zisola uKhalebhu noJoshuwa, kwavunyelwana ngokuthi abakhandwe ngamatshe. Isixuku esase sisangene sathatha amatshe ukuze kubulawe lamadoda athembekile. Isixuku saphulukundlela simemezza njengezinhlanya siya phambili. Kusenjalo, amatshe awa ezandleni zabo, kwathula umoya, bathuthumela ngokwesaba. UNkulunkulu wayesengenelele, wanqanda izinjongo zabo zokubulala. Inkazimulo yobukhona baKhe yakhanyisa itabernakeli njengesibani esikhanyayo. Yonke inhlangano yasibona isibonakaliso sobukhona bukaNkulunkulu. Onamandla angaphezu kwawabo, wazibonakalisa, akekho owaba nesibindi sokuqhubeka nenkani. Izinhloli ezaletha umbiko omubi zakhokhoba, sezesaba, zashesha zabuyela ematendeni azo.”—Ellen G. White, Patriarchs and Prophets, p. 390.

Khona ngaleso sikhathi kodwa, inkazimulo kaNkulunkulu yabonakala ngokusobala. Uma sifunda lendaba kuNumeri 14, kubonakala sengathi kwakume yonke into, manje sinelungelo lokulalela ingxoxo kaNkulunkulu noMose.  UNkulunkulu uyazi ukuthi nakuba amatshe ayezokhanda uMose, uJoshuwa, noKhalebhu, okusalayo ukuthi loluhlubuko lwaluqondiswe kuNkulunkulu uqobo.

