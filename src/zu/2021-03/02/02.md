---
title:  Ukungaphumuli Ehlane
date:  04/07/2021
---

Kufanele ukuthi uIsrayeli wazizwa engenakuphumula futhi engeneme mhla besuka eSinayi, belibangise eKhenani.  Kwase kudlule unyaka selokhu baphuma eGibhithe (Num. 1:1). Base belungele ukungena ezweni lesithembiso. Babebaliwe, bahlelwa ngokwezizwe. Babezibonile izimangaliso zikaNkulunkulu nezibonakaliso ezicacile zobukhona baKhe. Kodwa endaweni yokuqala-nje abafika kuyona besukile eSinayi, sebeyakhononda.

`Funda: uNumeri 11:1-15.  Bakhononda ngani abakwa Israyeli?`

AbakwaIsrayeli babefisa inyama, amakukamba, amakhabe, amaliki, uhanyanisi, nesweli kwaseGibhithe.  “Ngubani oyakusipha inyama ukuba sidle na? Siyakhumbula izinhlanzi esazidla eGibhithe ngesihle, namakukamba, namakhabe, namaliki, nohanyanisi, nesweli, kepha manje umphefumulo wethu usuwomile; akukho lutho impela; ngaphandle kwaleli mana akukho lutho emehlweni ethu” (Numeri 11:4-6). Kuyabonakala futhi ukuthi babezikhetha izinto abafuna ukuzikhumbula nabafuna ukuzikhohlwa uma bekhumbula ukudla kodwa bekhohlwa ubugqila nokuhlupheka okushaqisayo (qhathanisa noEksoduse 1).

Babondliwe ngemana kaNkulunkulu isikhathi esingaphezu konyaka; kodwa bayaluza, befuna okwehlukile.  NoMose wachaphazeleka.  Akulula ukuzama ukuhola isixuku esiyaluzayo.  Kodwa uMose wayemazi Lowo amelwe ukuphendukela kuYena. “Uyiphatheleni kabi inceku yaKho na? Angifumananga ngani umusa emehlweni aKho ukuba ubeke umthwalo wabo bonke laba bantu phezu kwami na?” (Numeri 11:11).

`UNkulunkulu uphendula kanjani kulokukhononda? Funda uNumeri 11:16-33.`

Indlebe kaNkulunkulu ayibuthuntu maqondana nezidingo zethu uma sizwa singenakho ukuphumula. Kuloludaba lwabakwaIsrayeli, wabanika izigwaca ukwenelisa ukulangazelela kwabo inyama. Kodwa empeleni kwakungeyona inyama ababeyifuna. Uma singathokozile, siyaluza, futhi sithukuthele, lokho okusithukuthelisile kufana nomentshisi owenza umlilo, akusona isiqhumane uqobo. Silwa ngoba kukhona okuthile ekujuleni, okuthinta ubudlelwane bethu. UIsrayeli wahlubuka ekuholweni nguNkulunkulu, okuyinto sonke esifanele ukuyiqaphela, noma isimo sethu sinjani, ngoba kulula ukwenza kunokucabanga.

`Yini eyenza sikhumbule osekwadlula, sikubone kungcono kunalokho okwakuyikho ngempela?`