---
title:  Kuyathathelana
date:  05/07/2021
---

`Funda: uNumeri 12:1-3. Yini lena eyaphatha kabi uMiriyamu no Aroni?`

Ngokubukeka ngaphandle, uMiryamu noAroni babengathokozile ngomkaMose womKhushe. UZiphora wayengowezizwe, evela kwaMidiyani (bheka uEks. 3:1). Ngisho naphakathi kwalabo “abaphezulu” kwaIsrayeli imvelo yethu yesono iyaziveza, futhi ngendlela engeyinhle nakancane.  (Yake yaba yinhle kodwa?)

Isicaphuno seBhayibheli kodwa sitshengisa ngokusobala ukuthi lokhu kwakuyizaba nje. Okuyiyona into ababekhononda ngayo isipho sokuprofetha. Esahlukweni esingaphambili uNkulunkulu wayetshele uMose ukuthi akakhethe amalunga angamashumi ayisikhombisa akwaIsrayeli, ayezosiza uMose ukumthwalisa umthwalo wokuhola (Numeri 11:16, 17, 24, 25).  UAroni noMiriyamu babekade bedlala indima ebalulekile ebuholini (Eks. 4:13-15, Mika 6:4), kodwa manje bazizwa bengaphephile ngenxa yobuholi obusha, base bethi, “Nembala uNkulunkulu ukhulume ngoMose yedwa yini? Akakhulumanga yini nangathi?” (Num. 12:2, NKJV).

`UNkulunkulu waphendula kanjani kulokho kukhononda?  Funda uNumeri 12:4-13. Ucabanga ukuthi kungani uNkulunkulu aphendula ngendlela enjalo?`

Ukuphendula kukaNkulunkulu kwaba okusheshayo, futhi akushiyanga ithuba lokungabaza. Isipho sokuprofetha akusona isikhali sokutshengisa amandla. UMose wayefanelekile ukuhola ngoba wayefundile ukwencika kuNkulunkulu.

Ukuthi kugagulwe uMiriyamu ngaphambi kuka Aroni endimaneni yokuqala kusinika umqondo wokuthi kwakunguyena ohamba phambili ekusoleni uMose. Ngaleso sikhathi, uAroni wayesengumpristi omkhulu kwaIsrayeli. Ukuba wayeshaywe ngochoko, wayengeke akwazi ukungena endlini engcwele, ashwelezele abantu. Isijeziso sikaNkulunkulu kuMiriyamu ngochoko lwesikhashana sitshengisa ngokusobala intukuthelo yaKhe ngabo bobabili, okwasiza ukuletha inguquko yomqondo edingekayo kulomndeni. Isenzo sikaAroni sokuncengela uMiriyamu sifakazela ukuthi naye wayeyinxenye yokusola (Num. 12:11), manje-ke, esikhundleni sokusola nokungabi nokuthula, sibona uAroni encengela uMiriyamu, futhi sibona uMose emncengela naye (Num. 12:11-13). Umqondo onjalo uNkulunkulu afuna ukuwubona ebantwini baKhe. Wezwa, waze waphulukisa uMiriyamu.

`Nakuba kulula-nje ukusola abaholi bebandla, noma bekuliphi izinga, bekungaba ngcono kangakanani ukukholwa kwethu nokwebandla ukuba esikhundleni sokukhononda, besingakhulekela abaholi bethu yize noma singavumelani nabo?`