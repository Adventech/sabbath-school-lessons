---
title:  “Bekani Ijoka Lami Phezu Kwenu”
date:  26/07/2021
---

`Funda: uMathewu 11:29, 30.  Kungani uJesu esiyala ukuba sithathe ijoka laKhe eqeda-nje ukusimema ukuthi simnike imithwalo yethu, sithole ukuphumula kwangempela?`

Ukulandela igama lokuqala eliphoqayo elithi “Zanini” kuMathewu 11:28, sithola amanye amabili kuMathewu 11:29.  Amagama athi “Bekani” nelithi “nifunde” adonsela amehlo abalaleli (nabafundayo) kuJesu.  Simelwe ukuthatha ijoka laKhe, sifunde kuYe.

Ubudlelwane obusondelene phakathi kukaBaba neNdodana (njengoba sibonile kuMath. 11:25-27) businika isithombe esinamandla esingasichazela umfanekiso wejoka kulezindimana. Bobabili, uBaba neNdodana basebenza ngokubambisana ukusindisa abantu. Ijoka lisho ukuthobela ukusebenza (bheka uJeremiya 27), kanti futhi lifanekisa ukubambisana.  Sizithoba ejokeni laKhe, sivume umsebenzi asinika wona ukuze sibusise labo abasizungezile. Asilithwele lelijoka, kodwa siboshelwe kanye naYe ngoba ijoka laKhe “lihle” “nomthwalo” waKhe “ulula” “(Math. 11:30).

Igama lesibili eliphoqayo elithi “nifunde kiMi” liphinda wona lomqondo.  Olimini lwesiGriki isenzo esithi “funda” sixhumene negama elithi “umfundi.” Uma sifunda kuJesu, singabafundi baKhe ngempela. Ukulalela nokuzinikela yizimpawu zokuba umfundi.

`Yini umehluko phakathi “kokusindwa” (Math. 11:28) nokuthatha ijoka Lakhe (Math. 11:29)?`

Ijoka laliyisifanekiso esejwayelekile esisho umthetho enkolweni yamaJuda. KweyeZenzo 15:10 lisetshenziswe ukusho umthetho wokusoka. Kanti kwabaseGalatiya 5:1 kuqhathaniswa inkululeko enikezwa nguJesu nejoka lobugqila, elikhomba emthethweni njengendlela yokusindiswa. Ukuboshelwa ejokeni linye noJesu kugcizelela ukulalela nokuzinikela ukulandela ezinyathelweni zaKhe, nokubamba iqhaza emsebenzini waKhe. Nakuba singeze sakwazi ukwenezela utho osindisweni uJesu asizuzela lona esiphambanweni, singaba amanxusa aKhe, sabelane ngezindaba ezinhle nalabo abasizungezile. Indlela uJesu achaza ngayo umthetho njengoba sibona entshumayelweni yasentabeni, (Math. 5-7) izwakala iyintsha nangaphezu kokubona kwabaFarisi.  Idinga ukuguqulwa kwenhliziyo, iguqula izinhloso zethu—kanti futhi, ijoka laKhe lihle, nomthwalo waKhe ulula (Math. 11:30).

Yeka leso sithembiso esimangalisayo! Ukuphumula kwemiphefumulo yenu.

`Uzizwele kanjani wena lokho kuphumula? Kunjani? Ngokugxila kuJesu nalokho asipha kona, singakwazi kanjani lokho kuphumula?`