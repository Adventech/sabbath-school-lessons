---
title:  “Ngimnene, Ngithobile Ngenhliziyo”
date:  27/07/2021
---

Ubumnene uphawu olwedelelekile namhlanje.  Ukuzithoba into yokuhlekisa. Izinkundla zokuxhumana zisifundise ukunaka labo abakhuluma kakhulu, abanomsindo, abafuna ukubukwa, nezinto ezingajwayelekile.  Izimiso eziningi zezwe ziphikisana nalokho uNkulunkulu akubona kubalulekile futhi kuyigugu.

“Ulwazi lweqiniso aluyi ngokuhlakanipha, kodwa ngobumsulwa benhloso, ukukholwa okuqinisekile, okuzehlisayo nokwethembekayo. Izingelosi zikaNkulunkulu ziyasondela kulabo abafuna ngokuthobeka kwenhliziyo ukuholwa yizulu. Baphiwa uMoya oNgcwele ukuze bavuleleke umcebo weqiniso.”—Ellen G. White, Christ’s Object Lessons, p. 59.

`Funda: uMathewu 5:5, 1 Petru 3:4, noIsaya 57:15. Ngokwalezi ndimana ungabuchaza kanjani ubumnene nokuzithoba?`

UPawulu ukhuluma “ngobumnene nokuva kukaKrestu” ku 2 Korinte 10:1. Ubumnene nokuzehlisa akuchazi umuntu ontengentenge, umuntu ongakwazi ukumela lokho akholwa kukhona. UJesu uqobo lwaKhe wayengayifuni ingxabano, wayeyigwema ngoba umsebenzi waKhe wawungakafezeki (Johane 4:1-3). Kwakuthi uma ingxabano izizela kuYe, ephendule ngesibindi, kodwa ngomusa. Ukukhalela kwaKhe iJerusalema ngaphambidlana kokubethelwa kwaKhe, kwakungesikho ukubiza iziqalekiso, kodwa kwakungamazwi atshengisa lokho okuzayo (Luka 19:41-44).

ETestamenteni eliSha, uJesu uvame ukuvezwa njengoMose wesibili. Usentabeni ngesikhathi esho izimiso zombuso waKhe (Math. 5:1). Upha izixuku ukudla ngendlela eyisimangaliso (Math. 14:13-21). UNumeri 12:3 uchaza uMose njengo “mnene,” esikuthola nakuMathewu 11:29.  Abantu abakubona ukondliwa kwabangu 5 000 baphawula ngokumangala bethi “Nangempela uye lomprofethi esimlindele emhlabeni” (Johane 6:14, NKJV—okuyisiprofetho sikaDuteronomi 18:15 neqhaza likaMose njengomprofethi.

Ukuzehlisa kukaJesu nobumnene baKhe ngokusobala, kungaphezu kokukaMose. Phela unguMsindisi wethu.  Nakuba uMose wazinikela ukuthi afele abantu bakubo (Eks. 32:32), ukufa kwakhe kwakungeke kusize lutho ngoba uMose wayeyisoni naye, edinga uMsindisi ozothwala izono zakhe. Nakuba singafunda kuMose nomlando wempilo yakhe, ngeke sikuthole ukusindiswa kuyena.

Kunalokho, sidinga uMsindisi ozokuma esikhundleni sethu, Kungabi umncengelinje, kodwa kube othwala icala lethu. Kubalulekile ukuncengelwa, kodwa uNkulunkulu yedwa olenga esiphambanweni njengaLowo othwele izono zethu, owakhokha ihlawulo lesono sethu ngempilo yaKhe, ongasisindisa emiphumeleni elethwa yizono zethu ngokufanelekile.  Kungakho-nje nakuba uJesu eyisibonelo sethu esikhulu kangaka, kwakuzoba yize konke ngaphandle kwesiphambano novuko.