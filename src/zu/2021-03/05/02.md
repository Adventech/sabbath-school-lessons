---
title:  “…Ngizokuniphumuza”
date:  25/07/2021
---

`Funda: uMathewu 11:20-28, lapho uJesu ethi: “Zanini Kimi nina nonke enikhatheleyo nenisindwayo, Mina ngizakuniphumuza.” Uwakhulumela phezu kwasiphi isimo lamazwi? Usinika kanjani lokuphumula uJesu?`

Njengathi sonke, uJesu wayengakhulumi kungekho isimo esithile. Ukuze simuzwisise kahle, sidinga ukuthola leso simo akhulumela phezu kwaso, uma singafuni ukulahlekelwa ukuthi uthini uJesu.

KuMathewu 11 kushintsha izinto evangelini likaMathewu. Amazwi agxeka amadolobha athile aseGalile yiwona aqosheme kunawo wonke esike sawezwa kuze kube manje kulencwadi yevangeli.  UJesu akathengi buso bamuntu; ubeka umunwe lapho kubuhlungu khona; uhlangana nabantu okuthiwa “abalunganga” (Math. 9:9-13); ukusho kwaKhe ukuthi ukwazi ukuxolela izono kwakuwukuhlambalaza emehlweni abaholi bezenkolo (Math. 9:1-8).

Yebo, uJesu ukhuluma amazwi aqinile agxekayo ebantwini, aze abafanise neSodoma, indawo ebukwa njengekhohlakele kakhulu. “Kepha, ngithi kini kuyakuba ngcono kulo izwe laseSodoma ngosuku lokwahlulelwa kunakuwe” (Math. 11;24).

Isimo siyashuba—kodwa phakathi kwakho konke lokhu, uJesu uyashintsha, uphana ngokuphumula kweqiniso.  Angakwenza lokho ngoba “konke ngikunikwe nguBaba, futhi akekho oyaziyo iNdodana ngaphandle kukaBaba” (Math. 11:27). Amandla kaJesu okuphana ngokuphumula esekelwe phezu kobuNkulunkulu baKhe nokuba munye noBaba.

Ngaphambi kokuthi sethule imithwalo yethu, kudingeka sazi ukuthi ngeke sayithwala sodwa.  Empeleni, abaningi bethu ngeke beze ngaphandle kokuthi sivume isimo sethu njengoba sinjalo. Isimemo sikaJesu siqhutshwa yizidingo.

Amazwi aKhe kuMathewu 11:28 aqala ngomyalo olimini lwesiGriki. Ukuthi ‘zanini’ akuniki muntu ilungelo lokukhetha; “uZanini” umele umbandela wokuthola ukuphumula. Ukuthi “Zanini” kusho ukuthi sidinga ukudela ukuzilawula.  Ngesikhathi lapho sikwazi khona ukulawula izinto eziningi empilweni yethu ngama-smartphone, ukuza kuJesu akuzenzekeli. Ebantwini abaningi, ukuzidela iyona-nto elukhuni kakhulu empilweni yobuKrestu.

Siyathanda ukukhuluma ngakho konke uNkulunkulu asenzele kona kuKrestu, futhi kulungile lokho, nokuthi asikwazi ukuzisindisa, nokunye okunjalo. Konke lokho kuyiqiniso. Kodwa okusalayo ukuthi, siyadinga ukukhetha “ukuza” kuJesu, okusho ukuzinikela kuYena. Kulaphoke iqiniso lelungelo lokuzikhethela ligqama khona empilweni yomKrestu.

`Iyiphi imithwalo oyithwele? Ungayidlulisela kanjani kuJesu, uthole lokho kuphumula aphana ngakho ngentengo engaka kuYe?`