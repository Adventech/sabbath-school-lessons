---
title:  “Ngokuba Ijoka Lami Lilula”
date:  28/07/2021
---

Siphawulile ukuthi indlela uMathewu asebenzisa ngayo igama elithi “ijoka” kulesigaba izwakalisa indlela inkolo yamaJuda elisebenzisa ngayo leligama nokwezinye izindimana zeTestamente eliSha mayelana nokungaqondisiswa kahle komthetho.

`Igama lesiGriki elihunyushwe ngokuthi “lilula” kuMathewu 11:30 lingabuye lihunyushwe ngokuthi “lihle, liyathandeka, liwusizo, linesihe.” Abantu abaningi abasizungezile babona umthetho kaNkulunkulu njengolukhuni ukuwugcina nocindezelayo, futhi ngezinye izikhathi okungathi awuqondene nesimo. Singabasiza kanjani ukuze bathole ubuhle bomthetho, sikhuthaze ukuthi bathande uMnikimthetho?`

Abazali balukhumbula njalo usuku lapho umntanabo athatha khona isinyathelo sokuqala. Isinyathelo esintengezelayo sokuqala, silandelwa esingconywana sesibili, nesesithathu-kanti sekungalindeleka ukuthi ingane iwe. Kungenzeka ikhale, futhi kube nomhuzuko omncane, kodwa uma ingane seyike yezwa inkululeko yokuzihambela, izosukuma izame futhi. Iyahamba, iyawa, iyasukuma, iyahamba, iwe, isukume.  Lokhu kwenzeka ngokulandelana kaningi ngaphambi kokuthi ingane ikwazi ukuhamba ngokuphepha. Kodwa phakathi kokuntengantenga nokuwa, kukhona ubuso obuncane nobujabulayo obuthi: baba, mama, sengikwazi ukuhamba!

Ukuhamba noJesu kungeze kwaba lula sonke isikhathi, kodwa kuhlale kukuhle futhi kuyinto efanelekile. Singantengantenga, Mhlawumbe siwe nokuwa; kodwa singavuka siqhubeke nokuhamba naYe.

`KwabaseGalatiya 5:1, uPawulu wabhala wathi: “Ngakho-ke yimani niqine, ningabe nisaboshelwa ejokeni lobugqila.” Kusho ukuthini lokho? Usikhulule kanjani uKrestu? Yini umehluko  phakathi kwejoka athi asilithathe ne”joka lobugqila” uPawulu asixwayisa ngalo?`

Singaqiniseka ukuthi noma wayesho ukuthini uPawulu nge”joka lobugqila,” wayengasho ukulalelwa komthetho kaNkulunkulu, imiyalo eyishumi. Kunalokho, ukulalela, ukukholwa, ukwazi ukuthi ukusindiswa kwethu kuqinisekile, akwesekelwe phezu komthetho kodwa phezu kokulunga kukaKrestu okusigubuzele, lapho singathola ukuphumula kweqiniso nenkululeko.

`Kungani ukuphila impilo yokulalela umthetho kaNkulunkulu kuyimpilo yokuphumula ukwedlula leyo yokungawulaleli lowo thetho?`