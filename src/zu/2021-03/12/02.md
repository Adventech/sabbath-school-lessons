---
title:  Uyabaleka
date:  12/09/2021
---

UJona wayengumvangeli onempumelelo emangalisayo. Kusenjalo, wayengumvangeli ongafuni ukuvangela.  Noma ngabe wayenzani uJona, uNkulunkulu wathikameza impilo yakhe kakhulu. Kunokuba athwale ijoka likaNkulunkulu emahlombe akhe, azizwele mathupha ukuthi ijoka laKhe lilula (Math. 11:30), uJona ukhetha ukuzifunela okwakhe “ukuphumula,” ngokuthi abaleke aye endaweni ephambene naleyo uNkulunkulu ambizela kuyona.

`UJona wayecabanga ukuthi uzokutholaphi ukuthula nokuphumula njengoba ebalekela ubizo-nje? Kwamsebenzela kahle kangakanani lokho?  Funda uJona 1.`

UJona uyasuka uya endaweni ephambene nalapho uNkulunkulu embizela khona. Akaziniki nethuba lokubonisana noNkulunkulu, njengoba kwakwenza abanye abaprofethi abaningi baseBhayibhelini uma bebizelwa ukuba yizithunywa zikaNkulunkulu (njengaku Eks. 4:13).

Kubalulekile ukuthi lokhu akusikho okokuqala uJona ebizelwa ukukhulumela uNkulunkulu, njengoba sibona ku 2 Amakhosi 14:25. Kuleso siwombe kubonakala ukuthi uJona wakwenza lokho ayekuthunyiwe.  Kodwa hhayi manje.

Ngoba yini na?

Ulwazi olutholakala emlandweni nolumbiwa phansi luyakhuluma ngesihluku sababusi baseAsiriya ababebusa eMpuma Eseduze yakudala eminyakeni engu 800 ngaphambi kokuzalwa kukaJesu, okuyisikhathi uJona wayesebenza ngaso kwaIsrayeli. Iminyaka elinganiselwa kweyi 75 emva kwalokho, inkosi yaseAsiriya uSenakheribhu wahlasela elakwaJuda.  ElakwaIsrayeli neSamariya ayesenqotshiwe vele eminyakeni engamashumi amabili ngaphambili, kanti inkosi uHezekiya wayezihlanganise namakhosi aphikisana neyaseAsiriya.

Manje kwase kuyisikhathi sokuthi amaAsiriya aziphindisele. Umlando weBhayibheli (2 Amakhosi 18, Isaya 36), nemidwebo ezindongeni zesigodlo sikaSenakheribhu eNineve kuyafakaza ngendaba yesihluku okwanqotshwa ngaso iLakhish, elinye lamadolobha kaHezekiya avikelekile emngceleni waseningizimu. Komunye umbhalo, uSenakheribhu uzincoma ngokuthi wathumba iziboshwa ezingu 200 000 emadolobheni angu 46 ahlonyisiwe awacekela phansi.  Ngesikhathi inkosi yaseAsiriya inqoba iLakhish, kwabhokodwa amakhulu noma izinkulungwane zeziboshwa; abalandeli abathembekile benkosi uHezekiya bahlinzwa bephila, abasalayo lapho bayiswa eAsiriya ukuyosebenza njengezigqila.

Isizwe saseAsiriya sasinesihluku esibi. UNkulunkulu wayethumela uJona khona lapho kulabo bantu?

Kuyasimangalisa yini ukuthi uJona wayengafuni ukuya lapho?

`Ubalekela uNkulunkulu?  Wake wakwenza lokho?  Uma wake wakwenza, waphumelela kangakanani?  Yiziphi izifundo owazifunda kulelo phutha?`