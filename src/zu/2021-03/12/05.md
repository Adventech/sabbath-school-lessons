---
title:  Umvangeli Othukuthele, Ongenakho Ukuphumula
date:  15/09/2021
---

Ngeshwa, indaba kaJona ayigcini ngesahluko sesithathu.

`Funda: Yini inkinga kaJona? Singafunda siphi isifundo ngobuthakathaka besimilo sakhe?`

UJona 4 uqala ngentukuthelo kaJona ebhekiswe kuNkulunkulu ngoba umkhankaso wakhe wovangelo wawuphumelele kahle kakhulu.  UJona ukhathazeke ngokuthi uzothathwa njengesilima.  Sithola uNkulunkulu ezipha isikhathi ekhuluma naye, ebonisana nalomprofethi waKhe oziphethe njengengane eyonakele.

Nabu ubufakazi bokuthi abalandeli bakaNkulunkulu—nabaprofethi imbhala— kungenzeka badinge ukukhula nokunqoba.

“Uma uJona ezwa ngenhloso kaNkulunkulu yokusindisa lomuzi omubi kodwa owathatha isinyathelo sokuzisola ngokuthi wembathe amasaka nomlotha, wayefanele ukuba uyena ojabula kuqala ngenxa yomusa kaNkulunkulu omangalisayo; kodwa esikhundleni, uvumela ingqondo yakhe ukuba igxile ekuthini angase athathwe njengomprofethi wamanga.  Ngokufuna ukuvikela isithunzi sakhe, walahlekelwa umbono wegugu lemiphefumulo kulowomuzi okhohlakele.”—Ellen G. White, Prophets and Kings, p. 271.

Ukubekezela kukaNkulunkulu ngomprofethi waKhe kuyamangalisa.  Ubonakala ezimisele ukusebenzisa uJona, kwathi lapho ebaleka uJona, uNkulunkulu wathumela isiphepho nenhlanzi ukubuyisa lombaleki. Namanje futhi, lapho uJona ebonakala ephuma eceleni, uNkulunkulu ufuna ukubonisana naye nalomqondo wakhe omubi, athi kuye: ”Wenza kahle yini ngokuthukuthela?” (Jona 4:4).

`Funda: uLuka 9:51-56. Lendaba ithi ayifane kanjani nalokho okwenzeka endabeni kaJona??`

“UNkulunkulu walithanda izwe kangaka, waze wanikela ngeNdodana yaKhe ezelwe yodwa, ukuba yilowo nalowo okholwaYiyo angabhubhi kodwa abe nokuphila okuphakade” (Johane 3:16) noma njengoba esho uNkulunkulu kuJona 4:11: “ Bengingayikulihawukela iNineve, umuzi omkhulu, okukuwo abantu abangaphezu kwezinkulungwane eziyikhulu namashumi amabili abangakwazi ukwahlukanisa isandla sokunene nesokhohlo, kanye nezinkomo eziningi na?  Sifanele ukubonga ukuthi ekugcineni, uNkulunkulu, hhayi thina, ungumehluleli wezinhliziyo nezingqondo, nezisusa.

`Singafunda kanjani ukuba nesihe esifana nesikaNkulunkulu ngabanye abantu nokubekezela, noma-ke okungenani, sifunde ukuba yisibuko saleso sihe nokubekezela?`