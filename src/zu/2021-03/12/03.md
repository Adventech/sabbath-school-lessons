---
title:  Ukuphumula Kwezinsuku Ezintathu
date:  13/09/2021
---

Ukubaleka kukaJona kwakuhambisana nezinkinga. “Ukuphumula” kwakhe kwesikhashana kwaphazamiseka ngesikhathi uNkulunkulu engenelela ngesiphepho. UJona wasindiswa nguNkulunkulu engcwabeni lolwandle ngokuthi athumele inhlanzi.

Kodwa, uJona wabona ukuthi wencike kangakanani kuNkulunkulu kuphela uma esephoqelekile ukuthi aphumule izinsuku ezintathu esiswini senhlanzi enkulu. Ngesinye isikhathi sidinga ukulethwa endaweni lapho singenalutho lwasemhlabeni esingancika kulo, ukuze sibone ukuthi uJesu uYena esimndinga ngempela.

`Funda: umthandazo kaJona esesiswini senhlanzi (bheka uJona 2:1-9). Yini le ayithandazelayo?`

Yize noma wayelapho ekujuleni, phansi kwesimo esiyingozi kakhulu, uJona emthandazweni wakhe, uthandaza ngendawo engcwele. Uthi: “Ngiyobheka ethempelini laKho elingcwele.”

Kwenzekani la?

Ithempeli liyingqikithi yalomthandazo, futhi lifanele libe yingqikithi yemithandazo jikelele.  Kunendawo eyodwa kuphela eTestamenteni eliDala lapho uNkulunkulu wayetholakala khona. Wayesethempelini (bheka uEks. 15:17, Eks. 25:8). Ithempeli iyona ingqikithi yomthandazo nokuxhumana noNkulunkulu.

UJona nokho akakhulumi ngethempeli laseJerusalema. Kunalokho, ukhuluma ngelasezulwini (Jona 2:7). Kulapho ithemba lakhe likhona, ngoba kulapho uNkulunkulu ekhona nalapho kuvela khona ukusindiswa kwakhe.

Ekugcineni, uJona uyalibona leliqiniso elimqoka. Uwuzwile umusa kaNkulunkulu. Usindisiwe. Ngesikhathi inhlanzi enkulu imkhafula, uyazazela ngothando lukaNkulunkulu kuye yena mprofethi obalekayo. Ngokuqinisekile, usefundile ukuthi okuyiyona ndlela ephephile kuphela yanoma yimuphi umuntu okholwayo ukufuna ukwenza intando kaNkulunkulu.

Ngakhoke, manje usenquma ukwenza umsebenzi wakhe, alalele umyalo kaNkulunkulu, ekugcineni ulibangisa eNineve, ekholwa njengoba eqonde kulomuzi okhohlakele kangaka, okungenzeka nokuthi bangamamukeli lomprofethi wokufika ozobatshela ukuthi bayizoni ezinkulu.

`Ngesinye isikhathi siyadinga ukushiya konke ukuze sizokwazi ukuzibuka kahle izinto.  Nakuba indaba kaJona, owasinda ngendlela emangalisayo esiswini senhlanzi ingavamile, kungakusiza kanjani ukuthi uke umele kude nendawo oyejwayele, uyibuke ngendlela entsha nedingekayo?`