---
title:  Uzulane Ongumhambuma
date:  01/07/2021
---

`Funda: uGenesise 4:1-12. Yini eyenza ukuthi uKayini abe “uzulane ongumhambuma” (Gen. 4;12, NIV) emhlabeni?`

IBhayibheli alichazi kabanzi ukuthi kungani uNkulunkulu wanaka uAbela nomnikelo wakhe, kodwa akaze amnaka uKayini nomnikelo wakhe (Gen. 4:4, 5). Kodwa siyasazi isizathu.  “UKayini weza phambi kukaNkulunkulu ekhononda futhi egcwele ukungakholwa enhliziyweni mayelana nomhlatshelo othenjisiwe, nesidingo semihlatshelo. Isipho sakhe asitshengisanga ukuzisola ngezono zakhe. Wazitshela, njengabaningi namhlanje, ukuthi kungaba ukuvuma ukuthi ubuthakathaka uma elandela icebo elishiwo uNkulunkulu njengoba linjalo, ukwethembela ngokuphelele kuMsindisi othenjisiwe.  Wakhetha indlela yokuzethemba.  Wayezokuza ngokwakhe ukulunga.”—Ellen G. White, Patriarchs and Prophets, p. 72.

Uma uNkulunkulu ethi uKayini uzokuba uzulane ongumhambuma emhlabeni, akusho ukuthi uNkulunkulu wamenza waba yilokho; esikhundleni, lokho kwaba umphumela wezenzo zakhe zokona nokungalaleli.  Ngokungatholi ukuphumula kuNkulunkulu, uKayini wathola ukuthi ayikho enye indlela angakuthola ngayo ukuphumula kweqiniso.

Igama lesiHeberu elihunyushwe ngokuthi “ukunaka”(Gen. 4:4) lingabuye lichazwe ngokuthi “ukubukisisa kahle.” Ukugxila kokubukisisa kahle kukaNkulunkulu akukho kangako emnikelweni, kodwa kwisimo somqondo salowo onikelayo. Ukwaliwa komnikelo wezithelo kaKayini akusona isenzo esasingalindelekile sikaNkulunkulu. Kunalokho, sichaza ukuhlolisiswa kahle kwesimilo, isimo somqondo, nesisusa salowo onikelayo. Yisibonelo esihle sokwahlulelwa okwenzekayo ezulwini khona manje (ukuphenywa kwezincwadi).

`Funda: uGenesise 4:13-17 bese uchaza ukuphendula kukaKayini ngesinqumo sikaNkulunkulu.`

Uma sizama ukubalekela uNkulunkulu, asikutholi ukuphumula. Sizama ukugcwalisa isikhala sokulangazelela umusa wezulu ngezinto, abangane, noma ngokuba matasatasa. UKayini waqala ukwakha umbuso nedolobha.  Kokubili lokhu amagxathu amakhulu, asho ukuzimisela nomfutho, kodwa uma kuwumbuso ongenaNkulunkulu, nedolobha elihlubukayo, ekugcineni kuyokuba yize.

`Noma singagcina sihlupheka ngenxa yezono zethu, njengoba kuvame ukwenzeka, singafunda kanjani ukwamukela intethelelo esiyithola ngenxa yesiphambano?`