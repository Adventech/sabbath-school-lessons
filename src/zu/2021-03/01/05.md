---
title:  Ukuphumula eTestamenteni eliSha
date:  30/06/2021
---

Igama eliyisenzo elivame ukusho ukuphumula eTestamenteni eliSha lithi anapauo, “ukuphumula, ukuhlumelela, ukuvuseleleka.” Lisetshenziswe emazwini adumile kaJesu aphathelene nokuphumula, Mathewu 11:28: “Zanini Kimi nonke nina enikhatheleyo nenisindwayo, Mina ngizokuniphumuza’ “ lingasho ukuphumula emzimbeni (Math. 26:45). Ekuvaleliseni kokugcina kwabaseKorinte, uPawulu uzwakalisa intokozo yakhe ngokufika kwabangane abahlumelela umphefumulo wakhe (1 Korinte 16:18).

Esinye isenzo esisho ukuphumula ilelo gama elithi hesychazo. Lichaza ukuphumula kweSabatha kwabafundi njengoba uJesu waphumula ethuneni (Luka 23:56). Kodwa libuye lisetshenziswe ukuchaza ukuphila impilo yokuthula (1 Thesalonika 4:11) futhi lingasho ukuthi umuntu akaphiki lutho, kungakho nje ethule (Izenzo 11:18).

Uma incwadi ebhalelwe amaHeberu kusahluko 4:4 ichaza ukuphumula kukaNkulunkulu ngosuku lwesikhombisa ngemuva kokudala, isebenzisa isenzo sesiGriki esithi katapauo¯, “khawula, phumuza, phumula,” okuzwakalisa indlela esetshenziswa yiSeptuagint, okuyiTestamente eliDala lesiGriki. Imvama yokusetshenziswa kwalesenzo eTestamenteni eliSha itholakala kumaHeberu 4.

`Funda: uMarko 6:30-32.  Kungani uJesu atshela abafundi baKhe ukuthi babuyele nganxanye baphumule, njengoba babenamathuba amaningi kangaka okusebenza? Ake ubuke isithombe esikhulu kuMarko 6 ngesikhathi usazindla ngalombuzo.`

Ukuthi “ ‘Buyelani nganxanye nodwa …niphumule isikhashana’ “ (Marko 6:31, NKJV) akusona isimemo. Umyalo abafanele ukuwulalela. UJesu ukhathazekile ngabafundi baKhe nangempilo yabo nemimoya yabo. Bebesanda kubuya emsebenzini omkhulu wovangelo akade ebathume kuwona ngababili (Marko 6:7). UMarko 6:30 uchaza ukubuya kwabo benomdlandla.  Izinhliziyo zabo zazichichima. Babefuna ukwabelana noJesu ngokunqoba kwabo nokwesilela kwabo; kodwa uJesu uyakuvimba konke lokho ngokuthi abaqale ngokuphumula.  UMarko wenza nencazelo ethi: “ Ngokuba babebaningi abezayo nabahambayo, abaze bathola nasikhathi sokudla” (Marko 6:31).  Ukuba matasatasa ngokweqile emsebenzini kaNkulunkulu inselelo kubafundi. UJesu uyasikhumbuza ukuthi sidinga ukuqaphela impilo yethu ngokuthi siziphe izikhathi zokuphumula.

`Yiziphi izindlela zokusiza nokuphumuza umfundisi wakho noma umdala noma ubani omunye omaziyo obonakala sengathi uzikhandla kokweqile ekwenzeni umsebenzi weNkosi?  Yini ongayenza ukuzwakalisa ukuthakasela kwakho, umsize lowo muntu athole ukuphumula?`