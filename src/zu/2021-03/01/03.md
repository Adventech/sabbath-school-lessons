---
title:  Ukuphelelwa Umfutho
date:  28/06/2021
---

Ukuqwasha ebusuku nokucobeka ngenxa yokukhandleka komzimba, yizinkinga zangempela. Okukhathaza kakhulu kodwa, ukuzizwa sewuphelelwe umfutho. Kanti-ke uma wenezela ukuphelelwa ubuthongo phezu kwezinkinga zomphefumulo, ungaphelelwa yithemba kabuhlungu.

UBaruki, unobhala kaJeremiya, wayezizwa kanjalo izikhathi eziningi eminyakeni eshubile yokugcina eJerusalema ngaphambi kwesiphithiphithi, ukuhlupheka, nosizi olwaluzolandela ukuchithwa kweJerusalema ngabaseBabiloni.

`Funda: uJeremiya 45:1-5.  Bhala kafishane ngesimo sempilo yasemphefumulweni kaBaruki.`

Ake ucabanga-nje ukuthi ungazizwa kanjani ukuba uNkulunkulu ubengakuthumela umyalezo oqondene nawe ngqo?  UBaruki wathola umyalezo ovela ngqo esihlalweni sikaNkulunkulu (Jer. 45:2). Sitshelwa ukuthi lokho kwenzeka ngonyaka wesine kaJehowakimu inkosi yakwaJuda, okulinganiselwa eminyakeni engu 605 noma 604 ngaphambi kokuzalwa kukaJesu. UJeremiya 45:3 isibonelo esihle sokuthi abantu bazizwa kanjani uma sekuphela umfutho (njengemoto ephelelwa uphethiloli).

Esikwaziyo okuvela eBhayibhelini mayelana nalesikhathi, ukuthi ukusola kukaBaruki kwakungelona ize. Wayenezizathu ezinhle zokuzizwa ephelelwe yithemba, engenasibindi. Kwakwenzeka izinto ezimbi eziningi, kanti kwakusazolandela ezinye futhi.

`UNkulunkulu uphendula kanjani kulobuhlungu bukaBaruki?  Funda uJeremiya 45:4, 5.`

Ukuphendula kukaNkulunkulu ubuhlungu bukaBaruki kusikhumbuza ukuthi ukujabha nobuhlungu buka Nkulunkulu babubukhulu kakhulu ukwedlula okukaBaruki. Wayelakhile iJerusalema; wayesezolichitha; wayetshale uIsrayeli abe yisivini (Isaya 5:1-7); wayesezolisiphula aliyise ekuthunjweni.  Akusiyo into ayeyihlelele abantu baKhe lena, kodwa kwakudingekile ukuthi yenzeke ngenxa yokumhlubuka kwabo.

Kodwa lalisekhona ithemba ngoBaruki. UNkulunkulu wayezoyilonda impilo kaBaruki phakathi kwencithakalo, ukuthunjwa, nokulahlekelwa.

`Phinda ufunde amazwi kaNkulunkulu aqondiswe kuBaruki. Singathola muphi umyalezo thina kuwona? Kusitshelani ngokuthi, sekwenzeke konke, uNkulunkulu uzokuba ngakithina noma isimo sinjani?`