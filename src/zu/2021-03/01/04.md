---
title:  Ukuchazwa Kokuphumula eTestamenteni eliDala
date:  29/06/2021
---

Noma kanjani, sonke siyadinga ukuphumula, okuyisizathu sokuthi kukhulunywe ngakho kulo lonke iBhayibheli. Nakuba uNkulunkulu wasidalela ukunyakazisa imizimba, lokho kunyakaza akube nezikhathi zekhefu.

ITestamente eliDala lesiHeberu liqukethe amagama amaningi achaza ukuphumula. Usuku lokuphumula kukaNkulunkulu lwesikhombisa olwalusanda kudalwa kuGenesise 2:2, 3 luchazwa ngokusebenzisa isenzo esithi Shabbat, “ukukhawula umsebenzi, ukuphumula, ukuhlaba ikhefu,” okuyigama lokwenza elihambisana nebizo elithi “iSabatha.” Sona leso senzo sisetshenzisiwe kuEksoduse 5:5 sahunyushwa ngokuthi “ukwenza umuntu aphumule” emsebenzini wakhe. Ngentukuthelo, uFaro wasola uMose “ngokwenza uIsrayeli aphumule”  emsebenzini wakhe.

Ukugagulwa kokuphumula kukaNkulunkulu ngeSabatha losuku lwesikhombisa emyalweni wesine kuchazwa ngesiHeberu ngokuthi nuakh (Eks. 20:11, Duter. 5:14). Lesenzo sihunyushwe ngokuthi “phumula” kuJobe 3:13 noma ngendlela eyisaga “ukuma” lapho kukhulunywa ngomphongolo wesivumelwano kuNumeri 10:36.  Ku 2 Amakhosi 2:15 kuthiwa umoya kaEliya “wahlala” phezu kukaElisha.

Elinye igama eliyisenzo nelibalulekile lithi shaqt, “khululeka, yiba nokuthula.” Lisetshenziswe kuJoshuwa 11:23 lapho lichaza khona ukuphumula kwezwe ezimpini ngemuva kokunqoba kukaJoshuwa kokuqala. Leligama livame ukusho “uxolo” ezincwadini zikaJoshuwa nabaHluleli.

Isenzo esithi raqa` naso sisetshenziswa ukusho ukuphumula. Ngesikhathi uNkulunkulu exwayisa ngokungalaleli kuDuteronomi, utshela uIsrayeli ukuthi ngeke bakuthole ukuphumula ekudingisweni (Duter. 28:65). Liyavela futhi kuJeremiya 50:34, lichaza ukwehluleka ukuletha ukuphumula.

`Funda: uDuteronomi 31:16 no 2 Samuweli 7:12. Uhlobo luni lokuphumula okukhulunywa ngalo lapha?`

Zombili lezindimana zisebenzisa indlela eyisaga ethathelwa esenzweni esithi shakab, elisho “ukulala phansi.”  Esivumelwaneni sikaNkulunkulu noDavide, uNkulunkulu wethembisa owayezokuba yinkosi yakwaIsrayeli ukuthi “ ‘uma izinsuku zakho sezigcwalisekile, sewuphumule nawoyihlo, ngiyomisa imbewu yakho ngemuva kwakho’ “ (2 Sam. 7:12, NKJV).

Uhla olude nesingaluqedanga lapha lwezenzo ezehlukene zesiHeberu ezichaza ukuphumula, luyasisiza ukuqonda ukuthi umqondo wegama eliyisenzo elisho ukuphumula alixhumene negama elithile noma amagama.  Siphumula ngabanye ngabanye noma njengesixuku. Ukuphumula kusithinta ngokwasemzimbeni, ekuhlaleni nabanye abantu, nangokomphefumulo, futhi akugcini ngeSabatha lodwa.

`Ukufa kuyisitha, futhi ngelinye ilanga kuyochithwa. Nakuba sibakhalela kangaka futhi sibakhumbula kangaka abafileyo bethu, kungani kuyinduduzo ukwazi ukuthi baphumule njengamanje?`