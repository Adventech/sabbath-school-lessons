---
title:  Ukhathele, Uyingcuba
date:  27/06/2021
---

`Funda: uGenesise 2:1-3.  Kwakudingeke ngani ukuthi uNkulunkulu adale usuku lokuphumula kungakabikho noyedwa umuntu okhathele?`

Ngisho nangaphambi kokuthi abantu baqale izimpilo zabo ezimatasatasa abazigidlabeze bona ngazo, uNkulunkulu wenza isikhumbuzo sokuvusa imiqondo yethu.  Lolusuku lwaluzokuba isikhathi sokuthi “khumu,” sithokozela ukuphila; usuku lokuphila, hhayi elokwenza utho, usuku lokuthokozela ngendlela ekhethekile isipho sotshani, umoya, izilwane zasendle, amanzi, abantu, kanti ngaphezu kwakho konke, uMdali wazo zonke izipho ezinhle.

Lokhu kwakungesona isimemo sesikhashana-nje esaphelelwa yisikhathi ngokuxoshwa eEdeni. UNkulunkulu wayefuna ukuqiniseka ukuthi isimemo siyohlala njalo njalo, ngakhoke kusukela ekuqaleni, wafaka ukuphumula kweSabatha phakathi naphakathi kwesikhathi. Sasiyohlala sikhona isimemo sokuphumula, futhi kugujwe indalo njalo ngosuku lwesikhombisa.

Bewungalindela ukuthi njengoba sinezinsiza ezingaka ezenza umsebenzi ube lula besingafanele ukuba matasatasa njengabantu ababephila eminyakeni engamakhulu amabili edlule. Kodwa kubonakala ukuphumula kuyivelakancane nanamhlanje. Ngisho noma singekho emsebenzini, sichitha isikhathi sishikashikeka.  Kubonakala sengathi silokhu sisele ngemuva; noma ngabe senze okungakanani, kusekhona okudinga ukwenziwa.

Ucwaningo luyatshengisa ukuthi silala amahora ambalwa, kanti abaningi bathembele kwi-caffeine ukuze baqhubeke nempilo. Nakuba sinama cell phone angcono, ama-computer asheshayo, i-internet esheshayo, kubonakala singenaso isikhathi esanele.

`Lezindimana ezilandelayo zifundisani ngokubaluleka kwesidingo sethu sokuthola ukuphumula? Marko 6:31, iHubo 4:8, Eksoduse 23:12, Duteronomi 5:14, noMathewu 11:28.`

LoNkulunkulu owasidala wayazi ukuthi sizodinga ukuphumula kwemizimba. Ngakhoke wenza iziwombe phakathi kwesikhathi—ubusuku neSabatha—ukusinika ithuba lokuphumuza imizimba. Ukuvuma uJesu njengeNkosi yempilo yethu kusho nokuzimisela ukwenza okusifanele—ukuzinika isikhathi sokuphumula.  Angithi vele, umyalo weSabatha akusona isincomo-nje.  Umyalo!

`Uthini-ke ngempilo yakho yokushikashikeka?  Yini ongayenza ukuze uthokozele ukuphumula kwasemzimbeni nokwasemphefumulweni, lokho kuphumula uNkulunkulu afuna sibe nakho?`