---
title:  Thokozani ENkosini Njalo
date:  23/09/2021
---

Enye i-app esetshenziswa kakhulu kuma smart phone yiGoogle Maps. Abaningi bethu asazi ukuthi sasenze njani ngaphambi kokuba khona kwamabalazwe eGoogle Maps emafonini ethu. Kungenzeka sethuke uma siya endaweni esingakaze siye kuyo ngaphambili, kodwa ngenxa ye Google Maps efonini, singahamba ngesibindi siyithole indlela noma kuliphi idolobha esingalazi. Kungenzeka yini ukuthi lokhu kuzethemba yisibonelo sohlobo lokuphumula uNkulunkulu afuna ukusinika kona ngohlelo lwaKhe lweziprofetho?

Ngesinye isikhathi kodwa siqhafaza ikheli okungelona, noma sivele sikhethe ukungalandeli iziyalo ngoba sicabanga ukuthi sazi indlela enqamulelayo.  Uma kunjalo, singazithola sisendaweni ebesingafuni ukuba kuyona—kanti izingqondo zethu ziyobe zingenakho nakancane ukuphumula.

`Funda: kwabaseFilipi 4:4-6. Uthini kithina lapha uPawulu ngendlela yokuba nokuthula kweqiniso, kulomhlaba wezinkathazo nobuhlungu?`

Kulezindimana, uPawulu akasho ukuthi thokozani ngaso sonke isikhathi, ekuvivinyweni enibhekana nakho.  Kunalokho uthi: “Thokozani eNkosini njalo.” Noma sinjani isimo sethu samanje, noma sibhekene nakuphi ukulingwa, uma sihlezi kuNkulunkulu, ebuhleni baKhe, othandweni lwaKhe, nasemhlatshelweni waKhe esiphambanweni ngenxa yethu, singathokoza kuYe, sibe nokuthula kwemiphefumulo yethu ekhandlekile.

Indlela-nje lezindimana ezikhuluma ngayo ikutshela ngokuphumula, ukuthula, kanye nethemba elikhulu lokuthile okungaphesheya kwalomhlaba.

Cabanga-nje lokho kuphumula okunjalo kwemiphefumulo yethu esingaba nakho uma ngempela singenaxhala lalutho. Akukholakali kithina esiphila kulomhlaba (noPawulu wayenokuningi okumkhathazayo), kodwa futhi, njengoba sazi ukuthi uNkulunkulu onothando ubambe amatomu, unakho ukusisindisa singene embusweni waKhe, asisize ukubuka ngendlela efanele lokho okusihluphayo.

“INkosi isisemyango”? Isolokhu iseduze nathi, futhi uma sesivala amehlo siphumula ngokulala kokufa, okulandelayo esiyokwazi, ukubuya kukaKrestu.

Akubuzwa, emhlabeni ziningi izinkathazo, izilingo, nokuhlupheka. Akekho ongakugwema lokhu; uPawulu akumcezanga (bheka u 2 Korinte 11). Noma kunjalo, usitshela ukuthi phezu kwakho konke esidlula kukho manje, singathokoza kulokho esikuphiwe kuKrestu, futhi singatholela imiphefumulo yethu ukuphumula kusemanje.

`Funda kwabaseFilipi 4:4-6 futhi.  Ungawasebenzisa kanjani empilweni yakho lamazwi amangalisayo khona manje noma ngabe ubhekene naziphi izilingo nezinhlupho?`