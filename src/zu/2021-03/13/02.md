---
title:  Umbono Wesikhathi Sokugcina
date:  19/09/2021
---

Okunguyena mfundi kaJesu omdala owayesaphila wayehlezi esiqhingini esinamadwala lapho wayeyisiboshwa khona, kude nakho konke okusondelene nenhliziyo yakhe.  Kwakuqhubekani engqondweni kaJohane uma ezithola eyedwa kulesiqhingi? Wafika kanjani, lapho?  UJohane wayembonile uJesu enyuka, futhi wayezibonile izingelosi ezimbili ezazimi lapho, zithi: “Madoda aseGalile, nimeleni nibheke ezulwini?  LoJesu enimbone ekhushulelwa ezulwini, uyobuya ngayo lendlela enimbone enyuka ngayo” (Izenzo 1:11, NKJV).

Kodwa-ke, kwase kudlule iminyaka ngeminyaka, kanti uJesu wayengakabuyi. Abanye abafundi ababekhona ngalelo langa basebefile, iningi labo babulawela ukufakaza kwabo ngoJesu.  Ibandla elalisafufusa, ladlula ezinguqukweni ngokufika kwesizukulwane esisha, futhi manje lase lihlushwa kabuhlungu ngabantu abangakholwa nabazalwane ababefundisa izimfundiso ezidukisayo ngaphakathi kwalo uqobo.  UJohane wayenesizungu, ekhathele, engenakho ukuphumula.  Kwase kuthi ngesikhashana-nje, waboniswa umbono.

`Ucabanga ukuthi uJohane wathola ukukhuthazeka okungakanani ngalombono: funda iSambulo 1:9-19.`

UJesu wayebatshelile abalandeli baKhe ukuthi: “Bheka nginani kuze kube sekupheleni kwezwe” (Math. 28:20), amazwi akhuthaza uJohane, ngaphandle kokungabaza, ngesikhathi eyedwa ekudingisweni.  Ngokuqinisekile, lombono, lesi “sambulo” sikaJesu, saba yinkuthazo enkulu kuyena, njengoba wayazi ukuthi uJesu, “uAlfa no Omega, owokuQala nowokuGcina,” manje wayesezibonakalisa ngendlela ekhethekile kulomphostoli odingisiwe.

Okulandelayo kulezindimana yimibono ngekusasa lalomhlaba. Isithombe esihle somlando sasizovela phambi kwakhe (njenge video), lokho thina esithi umlando webandla, kodwa kuyena kwakuyikusasa. Kodwa, phakathi kwezilingo nokuhlushwa okwakuzofika, uJohane waboniswa ukuthi konke kuyogcina kanjani. “Ngase ngibona izulu elisha nomhlaba omusha; ngokuba izulu lokuqala nomhlaba wokuqala kudlulile, nolwandle alusekho.  Ngabona umuzi ongcwele, iJerusalema elisha, wehla uvela ezulwini kuNkulunkulu ulungisiwe njengomlobokazi ohlotshiselwe umyeni wakhe” (iSamb. 21:1, 2).

Lesiprofetho esikhulu ngesiphelo somhlaba esaqoshwa nguJohane kwiSambulo samsiza uJohane ukuthi aphumule ngokwethemba phezu kwezithembiso zikaNkulunkulu.

`Impilo ingaba lukhuni, ngesinye isikhathi yesabeke nokwesabeka.  Kodwa ukwazi ukuthi uNkulunkulu uyalazi ikusasa, nokuthi ikusasa lihle, kusinika kanjani ukukhuthazeka manje?`