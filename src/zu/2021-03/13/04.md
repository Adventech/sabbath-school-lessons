---
title:  Imiyalo
date:  21/09/2021
---

Isithombe esikhulu sesiprofetho asisho ukuthi asihlale sithi dekle, singenzi lutho uma kugcwaliseka izigigaba, izigigaba esingenamandla phezu kwazo.  Kuvamile ukuzwa umuntu ethi: “Vele, zizokwenzeka njengoba ziprofethiwe izigigaba zesikhathi sokugcina, pho yini esingayenza ngaphandle kokuthi sivele sizamukele? Yini engingayenza ngingedwa?”

Kodwa akuyona indlela leyo amaKrestu afanele ukubuka ngayo umhlaba owazungezile, kakhulukazi ngokuqondene nezigameko zokugcina. ISambulo 14 sisitshela ukuthi injongo yethu ngalesikhathi somlando ukutshela abanye ngokwahlulela kukaNkulunkulu, sibasize ukulungisela ukubuya kukaJesu.

`Funda: iSambulo 14:6-12.  Kufundiswani la, futhi yini esifanele ukuyimemezela emhlabeni?  Kungani siphuthuma kangaka lesigijimi?`

Njengama-Adventist, sikholwa ukuthi “iqiniso lamanje” (2 Petru 1:12) litholakala kulezindimana esizibiza ngokuthi “Yizigijimi Zezingelosi Ezintathu.” Lapho sithola umnyombo wobizo lwethu kulesikhathi somlando womhlaba.

Qaphela, kuqalwa “ngevangeli laphakade,” izindaba ezimangalisayo zokufa kukaKrestu novuko, lapho kuphela kunethemba lokusindiswa kwethu.  Futhi kukhona nesigijimi esithi “ihora lokwahlulela kwaKhe selifikile” (Samb. 14:7), umkhombandlela onamandla okhomba ekupheleni kwesikhathi.  Bese kuba khona ubizo lokuthi akudunyiswe “Lowo owenza izulu nomhlaba,” okuphikisana nesexwayiso esesabekayo ngalabo abahlezi eBhabhiloni, bekhonza “isilo nomfanekiso waso.” Ekugcineni, kuchazwa abantu bakaNkulunkulu bezinsuku zokugcina: “Nakhu ukubekezela kwabangcwle; abagcina imiyalo kaNkulunkulu, nokukholwa kukaJesu” (NKJV).

`Funda iSambulo 14:11. Kuthiwani ngokwesweleka kokuphumula kulabo abakhonza isilo nomfanekiso waso?`

Akukho ukuphumula imini nobusuku kulabo abakhonza isilo nomfanekiso waso?  Nakuba kunemibono eyehlukene mayelana lokushiwoyo lapha, singavuma sonke ukuthi labantu abakutholi lokho kuphumula uNkulunkulu akupha labo abathembekile kuYena.

`Ucabanga ukuthi kungani lesigaba sokuqala sezigijimi zezingelosi ezintathu siyi “vangeli laphakade”?  kungani kufanele leliqiniso elimangalisayo sihlale siligcine phambi kwethu uma simemezela lezigijimi emhlabeni?  Kungani ukuqonda ivangeli kubaluleke kangaka kuloludaba lokuphumula?`