---
title:  Amasiko Nemihlatshelo
date:  06/09/2021
---

Uhlelo lweTestamente eliDala lwamasiko nemihlatshelo, njengoba etholakala kuLevitikusi, lusinika ezinye izibonelo zalokho esikubone izolo—izifanekiso zaseTestamenteni eliDala ezikhomba emaqinisweni eTestamente eliSha. Nakuba abafundi beBhayibheli banamhlanje bevame ukungawanaki lamasiko, nokho aqukethe amaqiniso akamoya abalulekile angaba lusizo olukhulu kulabo abawafundayo.

`Funda: iziyalo zomnikelo wesono owawufuneka kumIsrayeli kuLevitikusi 4:32-35. Singafundani kulelisiko, yize sesingenalo-nje itabernakeli noma ithempeli eline-altare lokunikelelwa imihlatshelo yezono zethu? Xhumanisa lelisiko noJohane 1:29 no 1 Petru 1:18-21.`

Isiko yindlela enhle kakhulu yokufundisa ngolwazi olubalulekile, futhi lidinga ukubukwa phansi kwesimo elalenzeka kuso.  Kuvame ukuthatha isikhathi esiqondengqo, indawo ethile, nochungechunge lwezenzo okwaziwayo ukuthi zizokwenzeka ukuze lisebenze kahle. Nangempela uma sifunda imiyalo eseBhayibhelini eTestamenteni eliDala mayelana nemihlatshelo, kuvela obala

ukuthi uNkulunkulu wanikeza imininingwane eqonde-ngqo mayelana nalokho okwenziwa ngakho umhlatshelo, nini, kuphi, nohlelo olulandelwayo.

Okwakuhamba phambili kuwo wonke amasiko, yigazi, nokuchithwa nokufafazwa kwalo. Akuyona into enhle le, futhi akumelanga kube kuhle ngoba kuphathelene nento embi kunazo zonke emhlabeni, isono.

Kwakuyini ngempela iqhaza legazi, futhi kwakudingeka ngani linindwe ezimpondweni ze-altare? Nakuba amasiko amaningi aphatheleni netabarnekeli ayenqunyelwe (okusho ukuthi kunemiyalo yendlela yokwenziwa), awahambi nezincazelo . Mhlawumbe lokho kungenxa yokuthi abantu base bevele bazi ukuthi konke kusho ukuthini. Vele-nje, abakwaIsrayeli babazi ukuthi igazi lisho ukuthini (Levitikusi 17:11).

Isibonelo esithathwe kuLevitikusi 4:32-35, kodwa siqukethe incazelo ebalulekile kuLevitikusi 4:35: “Umpristi amenzele ukubuyisana ngesono sakhe one ngaso, aze athethelelwe.” Ngakhoke igazi lalibalulekile kuyo yonke inkonzo yokubuyisana, indlela thina zoni esingenziwa ngayo abalungile kuNkulunkulu oNgcwele. Esikubonayo kulemihlatshelo yisifanekiso sokufa kukaKrestu nomsebenzi asenzela wona.

`Cabanga ukuthi isono sibi kangakanani njengoba sabiza umhlatshelo, ukuzidela kwesinye isiqu sobuNkulunkulu, uJesu, ukuze asigeze.  Kufanele kusifundiseni lokhu ngokuthi kungani kufanele sethembele emseni, hhayi emisebenzini?  Angithi-nje, yini ebesingayenezela kulokho uKrestu asesenzele kona vele?`