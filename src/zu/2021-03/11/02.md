---
title:  Bhabhadiselwe KuMose
date:  05/09/2021
---

`Funda: u 1 Korinte 10:1-11.  UPawulu wayefuna ukuthini kwabaseKorinte uma ekhuluma “ngezibonelo”?`

Igama lesiGriki elisetshenziswe ku 1 Korinte 10:6 (naku 1 Korinte 10:11), lahunyushwa ngokuthi “isibonelo,” lithi typos. Kulapho kuvela khona igama lesiNgisi elithi “type” livela kuleligama lesiGriki.  Isibonelo akuyo into uqobo kodwa yisifanekiso sayo.  Yisifanekiso senye into.

AmaHeberu 8:5 asinika isibonelo esihle salokhu: “Bekhonza (abapristi bezinkonzo zethempeli leTestamente eliDala) okungumfanekiso nesithunzi sokwasezulwini, njengokuba uMose wayalwa esezakwenza itabernakele ngokuthi: “Bheka, wokwenza konke ngesifanekiso owaboniswa sona entabeni.”

Lendimana ekumaHeberu igqamisa ukuxhumana okuqondile phakathi kokusezulwini nokusemhlabeni, iqhubeke icaphune uEksoduse 25:9 lapho uNkulunkulu etshela uMose ukuthi akakhe itabernakele ehlane “ngokwesifanekiso” ayesibone entabeni.  Okushiwo lapha ukuthi itabernakele lasemhlabeni, nazo zonke izinkonzo zalo, kwakuyizibonelo, imifanekiso yalokho okwenzeka ezulwini, lapho uJesu enguMpristi oMkhulu wethu endlini engcwele yasezulwini.

Sinalokhu engqondweni, singaqonda kangcono ukuthi ukhuluma ngani uPawulu ku 1 Korinte 10. Kulezindimana uPawulu uphinde athinte okunye okwavelela abantu bakaNkulunkulu ehlane besendleleni eya ezweni lesithembiso. Ngokuthi: “Obaba bethu” usho okhokho besizwe samaJuda abaphuma eGibithe, bephansi kwefu, badlula olwandle, ngaleyo ndlela bonke babhabhadiselwa ekuphileni okusha kokukhululwa ebugqilini.

UPawulu ubuka lezigigaba ezibalulekile zohambo lwasehlane njengesifanekiso, noma isibonelo, sombhabhadiso womuntu.  Ngokulandela ukucabanga kukaPawulu, ukuthi “ukudla komoya” singathi kusho imana (qhathanisa noEksoduse 16:31-35). UIsrayeli waphuza edwaleni, uPawulu alichaza ngokuthi uKrestu (1 Korinte 10:4). Cabanga ngoJesu, njenge”sinkwa sokuphila” (Johane 6:48) nokuthi “ungamanzi aphilayo” (Johane 4:10).  Konke lokhu kwenza umqondo kahle-nje. Ngakhoke, esikubonayo lapha, yindlela uPawulu asebenzisa ngayo umlando weTestamente eliDala njengesibonelo sokwembula amaqiniso esingawasebenzisa kumaKrestu namhlanje.

`Cabanga emuva ngamava kaIsrayeli kuEksoduse.  Singafunda ziphi izifundo zikamoya “ngezibonelo” zabo, ezinhle nezimbi abasishiyela zona?`