---
title:  Ningazenzi Lukhuni Izinhliziyo Zenu
date:  08/09/2021
---

`Funda: kumaHeberu 4:4-7 neHubo 95:8-11. Yisiphi isexwayiso esinikwayo lapha, futhi lokho kufanele kusitsheleni thina namhlanje?`

AmaHeberu 4:4-7 acaphuna indaba yokudalwa neHubo 95:11 odabeni lokungathembeki kukaIsrayeli, okwaba nomphumela wokungangeni ekuphumuleni uNkulunkulu ayebafisela kona.  IHubo 95:8-11 lixhumanisa okwenzeka kuIsrayeli ehlane nokuphumula kukaNkulunkulu, futhi libandakanya nesifungo sokuthi uIsrayeli oswele ukukholwa ngeke angene ekuphumuleni kukaNkulunkulu, okwakukade kusho izwe lesithembiso ekuqaleni.

Yebo kona, uIsrayeli wangena ezweni lesithembiso. Isizukulwane esisha sawuwela umngcele, kwathi ngokusizwa nguNkulunkulu, banqoba imizi emikhulu yalapho, bazinza khona.

Kodwa abangenanga ekuphumuleni kukaJehova, okusho ukuthi abaningi kubona abakutholanga ukusindiswa nguJesu ngoba ukweswela kwabo ukukholwa kwabonakala ngokungalaleli kwabo. Nakuba ukuphumula kwakuhlanganiswa nezwe, kwakusho okungaphezu kwendawo lapho abantu babehlala khona.

`AmaHeberu 4:6 akhomba ukuthi labo ababesizwile isithembiso sokuphumula kwangempela, abangenanga ngenxa yokungalaleli. Kunakuxhumana kuni phakathi kokungalaleli nokungangeni ekuphumuleni kukaNkulunkulu?`

Ukuthi “Namhlanje” kutshengisa isimo esiphuthumayo.  Ukuthi “Namhlanje” kusho ukuthi asisekho isikhathi sokulibala. Ukuthi “Namhlanje” kudinga impendulo nesinqumo, manje.

UPawulu uthatha igama elithi semeron, “namhlanje,” agcizelele ngempela ukuthi lalibaluleke kangakanani kuleso simo. IHubo 95:7, 8 yisexwayiso nokuncenga abantu bakaNkulunkulu ukuthi bangaphindi amaphutha okhokho babo, baze basilele ekungeneni ekuphumuleni kweqiniso okutholakala kuphela osindisweni esiluphiwa nguNkulunkulu.

`Kufanele kuthini kithina manje, uma sizwa amazwi athi: “Namhlanje, uma nilizwa izwi laKhe ningazenzi lukhuni izinhliziyo zenu”?  Yini leyo ebaluleke kangako ngegama elithi “namhlanje”? Incwadi yamaHubo yalisebenzisa ezinkulungwaneni zeminyaka ngaphambi kwalokhu. Nokho, kungani kusafanele libe lisabalulekile kithina “namhlanje” njengoba lalinjalo kulabo abalizwa ezinkulungwaneni zeminyaka edlule?`