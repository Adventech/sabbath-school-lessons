---
title:  Ukuthola Ukuphumula Ngemuva Kokuxolelwa
date:  12/08/2021
---

Umndeni wakubo kaJosefa wagcina ufikile eGibithe. Akusekho zimfihlo kulomndeni. Abafowabo kufanele ukuba bavuma ukuthi bathengisa ngoJosefa uma bechazela uyise ukuthi lendodana ayecabanga ukuthi seyafa manje ingundunankulu waseGibithe.

Nakuba kungeke kwenzeke sonke isikhathi noma kube into yokuhlakanipha ukubuyisela ubudlelwane, lokho akusho ukuthi ngeke sikwazi ukuxolela.  Singekwazi ukwangana, sikhale nomenzi wobubi, kodwa singakuzwakalisa ukuxolela kwethu ngomlomo noma ngencwadi.  Ukusuka lapho, sekuyisikhathi sokudedela ubuhlungu kangangoba sikwazi.  Mhlawumbe obunye ubuhlungu buyohlala bukhona, kodwa siyobe siqonde khona ekwelaphekeni.

`Funda: uGenesise 50:15-21. Abafowabo Josefa bakhathazeke ngani, futhi kunasizathu sini sokuthi bakhathazeke?  Lolo valo lusitshelani ngabo?`

Abafowabo Josefa basebehlale eGibithe iminyaka engu 17 (Gen. 47:28), kodwa kwathi ngokufa kukaJakobe, besaba ukuthi uJosefa uzoziphindisela.  Babona ukuthi babemhlukumeze kangakanani uJosefa. UJosefa waphinda wabinaka isiqiniseko sokuthi ubaxolele, manje ngemuva kokufa kukayise. Lesikhumbuzo sasimlungele uJosefa kanye nabafowabo.

Uma inxeba lijulile, kungadingeka sixolele kaningi.  Uma imicabango yokuhlukunyezwa ibuya, sidinga ukuya kuNkulunkulu ngokushesha ngomthandazo, sikhethe ukuxolela futhi.

`Funda: uGenesise 50:20. Lendimana isiza kanjani ukuchaza ukuzimisela kukaJosefa ukuxolela isono abafowabo abasenza kuyena?`

UJosefa wayekholwa ukuthi impilo yakhe iyinxenye yohlelo olukhulu lukaNkulunkulu lokusiza ukusindisa umhlaba owawaziwa ngaleso sikhathi, endlaleni, nokusiza umndeni wakubo ukuthi ufeze isithembiso sikaNkulunkulu sokuba yisizwe esikhulu. Njengoba wayazi ukuthi uNkulunkulu waguqula amacebo amabi abafowabo kwavela okuhle, kwamsiza lokho ukuthi axolele.

`Indaba kaJosefa iphetha kamnandi. Sisabela kanjani uma isiphelo sendaba singesihle njengalesi? Noma, umuntu angasho yini ukuthi ngokupheliswa kwesono nempikiswano enkulu, lapho zonke izinkinga sezisombululiweâ€” kuyokuba isiphelo esihle? Lelo themba lingasisiza kanjani ukubhekana neziphelo ezingezinhle kangako?`