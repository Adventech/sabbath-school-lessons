---
title:  Ukubhekana Nosekwadlula
date:  08/08/2021
---

Ekugcineni, izinto zamhambela kahle kakhulu uJosefa. Akugcinanga ngokuthi akhishwe ejele, kodwa wenziwa undunankulu waseGibithe ngemuva kokuchaza amaphupho kaFaro (Gen. 41:50-52). Izinqolobane zaseGibithe zigcwele ziyachichima, nendlala eyayiprofethiwe seyiqalile.  Nakho-ke ngolunye usuku kutheleka eGibithe abafowabo Josefa.

`Funda:ngokuhlangana kwabo naye kokuqala kuGenesise 42:7-20.  Kwakudingeke ngani konke lokhu? Wayezama ukwenzani uJosefa ngalokhu kuhlangana kokuqala?`

UJosefa wayenamandla okuziphindisela kubafowabo, futhi wayengakwenza lokho ngaphandle kokuchaza utho kubani. Kodwa, esikhundleni sokuziphindisela, uJosefa ukhathazeke ngamalunga omndeni wakhe emuva ekhaya. Ukhathazeke ngoyise.  Ngabe usaphila, noma lomndeni obhedayo awusenayo inhloko engubaba? Umfowabo, uBenjamini yena-ke? Njengentandokazi nentokozo kayise, uBenjamini wayesekuleyo ndawo ayekade ekuyo uJosefa. Kungenzeka yini ukuthi abafowabo manje umhawu wabo sebewedlulisele kuBenjamini?

UJosefa usesikhundleni sokunakekela lamalunga omndeni wakubo ahluphekile, futhi sibona enza khona lokho.

Ukusebenzisa izimiso zeBhayibheli ebudlelwaneni bethu akusho ukuthi asamukele ukuhlukunyezwa. Sonke siyigugu emehlweni kaNkulunkulu. UJesu wasikhokhela okuyiyona nhlawulo enkulu esiphambanweni.

`Kungani uJesu ekubuka ngeso lokhozi ukuhlukunyezwa noma ukunganakwa kwabanye abantu?  Funda uMathewu 25:41-46.`

Sonke sithengwe ngegazi likaJesu, futhi ngokomthetho, singabaKhe sonke. Yilowo nalowo muntu ohlukumezayo, uhlasela umuntu kaJesu.

Ukuhlukumeza ngokocansi, okomphefumulo, noma okwasenyameni, akufanele nakancane kube nendawo emndenini. Lolu akusilona-nje udaba lwangasese olufanele luphelele emndenini. Ludinga ukungenelela okuvela ngaphandle.  Uma wena, noma omunye emndenini wakini, uyahlukunyezwa, thola usizo kumuntu omethembayo oqeqeshelwe lokho.

`Yiziphi ezinye izimiso zeBhayibheli odinga ukuzisebenzisa kunoma yibuphi ubudlelwane obulukhuni basemndenini odlula kubona manje?`