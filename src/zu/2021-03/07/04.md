---
title:  Uyaxolela, Ukhohlwe?
date:  10/08/2021
---

Ukuxolela bakuchaza ngokuthi ukuzimisela ukudela ilungelo lakho lokuthukuthelela umenzi wobubi noma umuntu okuphathe ngendlela engenabulungiswa, ungamlahli ngecala, ungaziphindiseli. Udokotela Marilyn Armour, owayesebenza nabasinde ekubulaweni ngesihluku kwi-Halocaust, ukuze athole ukuthi benzani labantu ukuze baqondisise lento eyabavelela, ubhala athi: “Umqondo wokuxolela yisenzo esenziwa yisisulu ngokuzimisela, ngamabomu. Akusiyo into evele izenzekele.”

Ukuxolela akusho ukuthi ngeke kube nemiphumela. Ukuxolela akuniki umhlukumezi ilungelo lokuqhubeka nokuhlukumeza. Kunalokho, ukuxolela kusho ukuthi sinikela ukucasuka kwethu nesifiso sokuphindisela kuNkulunkulu. Uma kungenjalo, intukuthelo, ulaka, ukucasuka, nenzondo, kuzokwenza isenzo somhlukumezi sizwele kakhulu kithina.

`Ukuxolela abanye kusenzelani thina? Cabanga ngoMathewu 18:21-35.`

Ngaphandle kokungabaza, ukuze sifunde ukuxolela, sidinga ukuqonda ukuthi sixolelwe kangakanani nguKrestu. Sonke sonile, hhayi kuphela kwabanye abantu, kodwa nakuNkulunkulu.

Sonke isono siyisono kuMdali wethu; kodwa nokho, ngoJesu singathola ukuxolelwa okuphelele kwazo zonke lezo zono, hhayi ngoba sikufanele—asikufanele— kodwa ngenxa yomusa kaNkulunkulu kithina.  Uma-nje singabamba lelo qiniso elingcwele, uma singenza lokuxolela kube okwethu, uma singazizwela ukuxolela kukaNkulunkulu, singaqala ukudlulisa, sixolele abanye.  Asixoleli ngoba abanye bekufanele, kodwa ngoba sikuthole kuNkulunkulu, futhi yilokho esikudingayo nathi. Ngaphezu kwalokho futhi, sikudinga kangaki ukuxolelwa?

Futhi njengoba sesibonile, uJosefa wanikeza ngethuba lesibili emndenini.  Akukho magqubu la; akukho ukubuyela kulokho okwenzeka esikhathini esedlule.

Kucishe kube yinto engenakwenzeka ukuqala kabusha emndenini uma sesingochwepheshe bokukhubekisana. Kodwa uJosefa akaphenduli kanjalo. Ubonakala efuna ukukhohlwa osekwadlula, aphokophelele phambili ngothando nokwamukela. Ukuba uJosefa wayenomqondo ohlukile, ngabe lendaba inesiphelo esehlukile, esingajabulisi.

`“Babusisiwe labo abazenzo zabo zokwephula umthetho zixolelwe, nabazono zabo azibalelwa kubo” (Rom. 4:7, 8, NKJV). UPawulu usitshelani ngalokho esikuphiwe ngoJesu, nokuthi lesithembiso esimangalisayo sifanele sibe nomthelela onjani kulabo abasikhubekisile?`