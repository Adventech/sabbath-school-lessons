---
title:  Ukwenza Amalungiselelo
date:  09/08/2021
---

UJosefa usebaxolele abafowabo. Asazi kahle ukuthi wabaxolela nini, kodwa ngokusobala kwakusekude nokuthi bafike eGibithe. UJosefa wayengeke achume eGibithe ukuba wayengabaxolelanga ngoba intukuthelo nenzondo kwakuzomudla ngaphakathi, kulimaze ubudlelwane bakhe noNkulunkulu.

Ucwaningo olubanzi ngabantu abasinda ekuhlukunyezweni kabuhlungu, luqhakambisa ukuthi ukuxolela kuhamba phambili ekuletheni ukwelapheka ukuze umuntu aqhubeke nempilo futhi. Ngaphandle kokwelapheka, sihlala siyizisulu. Ukuxolela kuthinta thina kakhulu ngaphezu kwalomuntu osihlukumezile.

Nakuba uJosefa ebaxolele abafowabo, akafuni ukuthi ubudlelwane bomndeni buqhubeke lapho ayebushiye khonaâ€”epitsini elingenamanzi laseDothani. Udinga ukubona ukuthi kukhona yini okushintshile.

`UJosefa wezwani bekhuluma bodwa abafowabo? Funda uGenesise 42:21-24. Wafundani ngabafowabo?`

Konke ukuxhumana kwakwenziwa ngokusebenzisa umhumushi, kanjalo-ke abafowabo kaJosefa babengazi ukuthi uyabezwa.  UJosefa uzwa abafowabo bevuma icala labo. Babekade becabanga ukuthi ngokumthengisa bazokhululeka engasekho umuntu ozobaceba kuyise. Babecabanga ukuthi bazokhululeka emaphusheni akhe nokumbuka eyintandokazi kayise. Kodwa esikhundleni sokuthola ukuphumula, sebehlushwa unembeza yonke leminyaka. Isenzo sabo saholela ekuthini bangabi nakho ukuphumula, besaba nesijeziso sikaNkulunkulu. Eqinisweni, uJosefa wayebazwela ngalokuhlupheka kwabo. Wabakhalela.

UJosefa wayazi ukuthi indlala isazoqhubeka eminye iminyaka embalwa, ngakhoke wagcizelela ukuthi beze noBenjamini uma sebebuya futhi ukuzothenga ukudla (Gen. 42:24).

Esetholile ukuthi uBenjamini usaphila, wenza idili lapho etshengisa khona ukukhetha uBenjamini (Gen. 43:34) efuna ukubona ukuthi usekhona yini umhawu ababenawo kudala.  Abatshengisanga zimpawu zomona, kodwa uJosefa uyazi ukuthi bangamaqili. Angithi phela bake bakhohlisa idolobha lonke (Gen. 34:34), futhi uqinisekile ukuthi bakhuluma amanga kuyise mayelana nokwenzeka kuyena (Gen. 37:31-34). Kanjalo-ke, waphinda wabavivinya. (Bheka uGenesise 44.)

`Funda uGenesise 45:1-15.  Lokhu kusitshelani ngokuthi wazizwa kanjani uJosefa ngabafowabo nokubaxolela kwakhe? Singafunda zifundo zini kulendaba?`