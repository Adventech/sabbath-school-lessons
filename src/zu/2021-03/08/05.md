---
title:  Ukhathele Kakhulu Ukuthi Angagijima
date:  18/08/2021
---

UEliya wayesekhathele kakhulu ukuthi angagijima.  Ngakhoke, wathandaza futhi. Lomthandazo wehluke kakhulu kunomthandazo wakhe wokukholwa owaphendulwa nguNkulunkulu eKarmeli (1 Amakhosi 18:36, 37) phambi kwabapristi nabaprofethi bakaBali, amalunga omkhandlu, nabantukazana. Lo, umthandazo olulana, omfishane, wokukhathazeka.

`Ku 1 Amakhosi 19:4, uEliya uthi akangcono kunawoyise. Wayekhuluma ngani?`

Uma uEliya esethule, wahlushwa unembeza. Uyabona ukuthi ukuhamba kwakhe isigubhukane kulimaze ithuba elihle lokuvuselela uIsrayeli. Uyabona ukuthi ubajabhisile labo abebemdinga. Futhi ayikho into angayenza ngalokho. Ngakhoke, ngokuzihlola okubuhlungu, ewazi kahle umlando wesizwe sakubo, uzibona njengoba enjalo.

Ukwembuleka okubuhlungu lokhu kithina sonke—ukuzibona njengoba sinjalo, angithi? Kufanele sibonge isithembiso sokuthi noma impilo yethu igcwele isono kanje, kuKrestu uNkulunkulu usibona njengoba ebona uJesu. Yiliphi elinye ithemba esingalifuna ngaphandle kokuthi, ngokukholwa, singazithathela ukulunga kukaKrestu? (Bekha uFilipi 3:9).

Noma kunjalo, ukudangala kuyakwazi ukusidonsela emgodini omnyama wokuzicasukela.  Kanti ngesinye isikhathi size sicabange ukuthi ukufa iyona kuphela indlela yokuphunyuka.

Sengathi uEliya wayesefike lapho.  Kwase kwanele. Uthi: “Sekwanele; manje, Jehova, sale usuthatha umphefumulo wami, ngokuba angilungile kunawobaba” (1 Amakhosi 19:4).

Izindaba ezimnandi ukuthi iNyanga eNkulu ayimlahli ngecala uEliya. UNkulunkulu wazi kangcono kunathi ukuthi sibhekene nani uma silwa nokudangala.

“Kungenzeka singaboni lutho olubabazekayo ngesikhathi lapho uMsindisi wethu egobile ngothando nesihe, kodwa isandla saKhe siphezu kwethu ngothando nobumnene.”—Ellen G. White, Steps to Christ, p. 97.

UNkulunkulu uyazi ukuthi “indlela inde” (1 Amakhosi 19:7) kithina, kodwa ngesinye isikhathi kuye kufuneke alinde size siyeke ukubaleka.  Kulapho-ke ezongenelela.

Ngesinye isikhathi umuntu ogwilizayo udideka ngendlela yokuthi ulwa nalowo ozama ukumsindisa. Ngaleso sikhathi osizayo udinga ukuhlehla, alinde aze aquleke ogwilizayo, bese uyangenelela osizayo.

`Ungathola liphi ithemba nokududuzeka kulezindimana ezilandelayo: iHubo 34:18, Math. 5:1-3, iHubo 73:26, Isaya 53:4-6?`