---
title:  Ukubaleka
date:  17/08/2021
---

Ngokuya kolwazi olukhishwe yi World Health Organization (WHO), okuyikona kugula okuvamile emhlabeni wonke, okuchapazela izigidi ezingamakhulu amathathu zabantu minyaka yonke, akunazo izimpawu ezibonakalayo sonke isikhathi. Ukudangala (Depression) yimbangela ehamba phambili yokukhubazeka emhlabeni wonke, futhi kunegalelo elikhulu ekuguleni emhlabeni jikelele.

Ngeshwa, ukudangala akuvamile ukukhulunywa ngakho ebuKrestwini ngoba kungabonwa njengophawu lokweswela ukukholwa. Angithi phela amaKrestu kulindeleke ukuthi ahlale ejabule, ethokoza?  Akulona yini iqiniso ukuthi ukudangala uphawu lokuthi kukhona okungahambi kahle ebudlelwaneni bami noNkulunkulu?

Abantu abaningi bayazi ukuthi akulona iqiniso lokhu.  Ngisho namaKrestu imbhala, amaKrestu athembekile, ngezinye izikhathi angaba nakho ukudangala, kakhulukazi ngemuva kwesehlakalo esihlukumezayo, futhi akulona uphawu lokweswela ukukholwa noma ukwethemba uNkulunkulu. Futhi singafunda amaHubo, sibone ubuhlungu, ukuhlupheka, nosizi abantwana bakaNkulunkulu abadlula kukho.

Ngesinye isikhathi ukudangala kunyonyoba kancane, ngokuthula, kusibambe, size sikubone uma sekuze kwaqinisa isandla.  Ngesinye isikhathi kugadla ngokushesha, ngemuva kwesigameko esithena amandla engqondo noma omzimba.  Isibonelo: Umprofethi othembekile kaNkulunkulu, uEliya, wayephele amandla ngokomoya nangomzimba, ngemuva kokwenzeka entabeni iKarmeli.

`Ku 1 Amakhosi 18, uEliya wayesanda kubona isimangaliso sikaNkulunkulu somlilo wehla ezulwini.   Njengempendulo yomthandazo wakhe, wabona imvula yehla, iphelisa isomiso seminyaka emithathu.  Kungani uEliya ephendula izesabiso zikaJezebeli ngokubaleka?  Funda Amakhosi 19:1-5.`

UEliya wabanamahora angu 24 a kakhulu.  Lesehlakalo, sihlangene nokwethuka nokusatshiswa ngokufa, sabanga ukudangala kuEliya.  Futhi, uEliya wayekhona ngesikhathi abaprofethi bakaBali, abalinganiselwa ku 850, bebulawa, Mhlawumbe abanye babe bebulawa nguye uqobo (1 Amakhosi 18:40). Isigameko esinje, noma ngabe kwenzelwa umsebenzi olungile, singabanga ingcindezi yomphefumulo kulabo ababukelayo, noma kwabanesabelo kulokho, okuyikona okubi kakhulu-ke.

Kanjalo-ke, uEliya uyaqala uyabaleka, ezama ukuziphephisa. Ngesinye isikhathi sibalekela efrijini, sizame ukuzitika ngokudla ukuze sijabule futhi. Ngesinye isikhathi sizama ukulala ukuze kusuke ukukhathala komphefumulo.  Ngesinye isikhathi sifuna ubudlelwane obusha, umsebenzi, noma ikhaya elisha, sizama ukubaleka. Kanti ngesinye isikhathi sizibulala ngomsebenzi, iminqamlajuqu (deadlines), nezibekiso zokubonana nabanye abantu, ekuzameni kwethu ukubalekela into engenagama, emunca intokozo yethu nokuphumula kwethu.  Kanti-ke, abantu abaningi basebenzisa “imithi” enhlobonhlobo, kuzanywa belu ukunciphisa ubuhlungu.  Ekugcineni, kodwa, lezinto zemboza izimpawu-nje; aziyisombululi inkinga, kanti zingase ziyenze ibe yimbi kakhulu kunakuqala.