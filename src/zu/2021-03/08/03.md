---
title:  Ukwelashwa Kwasezimpandeni
date:  16/08/2021
---

Lomuntu ofe uhlangothi wehliselwa kuJesu ngesikhathi onke amehlo ekuJesu. Wayezokhetha yini ukuphilisa isoni esaziwayo? Wayezliokhuluma izwi lokukhuza ukugula?

`Wenzani uJesu uma eqala ukuphilisa lomuntu?  Yini into yokuqala uJesu amenzela yona? Funda uMarko 2:5-12.`

Ngenxa yokuthi asivamile ukwazi ngesifo kuze kuvele izimpawu zaso, siye sicabange ukuthi isifo yizona zimpawu.  Sicabanga ukuthi ukususa izimpawu kusho ukwelapheka.  UJesu ubuka izifo ngendlela eyehlukile. Uyayazi impande yakho konke ukuhlupheka nezifo, futhi ufuna ukwelapho yona kuqala.

Kuloludaba lwalomuntu, esikhundleni sokuthi aqale ngokwelapha okusobala, uJesu uqonda ngqo empandeni yalokho okuhlupha lendoda kakhulu. Lomuntu uzwa kakhulu ukusinda komthwalo wecala lakhe kanye nokwehlukana noNkulunkulu ngaphezu kwesifo sakhe.  Umuntu ophumule kuNkulunkulu uyakwazi ukubekezelela noma yikuphi ukuhlukumezeka komzimba okumfikelayo kulomhlaba oguliswa yisono. Ngakho-ke, uJesu uqonda ngqo empandeni, anikeze ukuxolelwa kuqala.

Abaholi bezenkolo bashaqeka uma bezwa uJesu ememezela ukuxolela izono. Ephendula ukukhononda kwabo abangakuphimiselanga, uJesu ubuza umbuzo.

`Funda: uMarko 2:8, 9. Iyiphi inselele uJesu ayiphonsela ababhali lapho? Empeleni yiluphi udaba akhuluma ngalo?`

Ukukhuluma kulula, kodwa hhayi uma kukhuluma uNkulunkulu. Ngezwi likaNkulunkulu elinamandla, kwadalwa zonke izinto (Genesise 1). Nakuba intethelelo kuyinto esingayiboni ngamehlo, iyabiza.  Intethelelo yabiza ukuphila kweNdodana kaNkulunkulu esiphambanweni.  Konke okunye kuyalandela. Ukutshengisa amandla nobuqiniso bentethelelo, uJesu wakhetha ukuphilisa lomuntu ofe uhlangothi.

UNkulunkulu ufuna ukuselapha ngaphakathi kuqala. Bese kuthi-ke ngezinye izikhathi, akhethe nokuselapha emzimbeni, njengoba kwenzeka kulendoda esifunda ngayo, noma ngezinye izikhathi kuzodinga silindele uvuko ukuze sithole ukwelapheka emzimbeni. Noma yikuphi, uMsindisi wethu ufuna ukuthi sithole ukuphumula phezu kwesiqiniseko sothando lwaKhe nomusa waKhe kanye nentethelelo khona manje phakathi kokuhlupheka.

`Singakuthola kanjani ukuphumula nokuthula, ngisho noma imithandazo yethu yokuphiliswa ingaphendulwanga manje?`