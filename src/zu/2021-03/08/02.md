---
title:  Ukuphumula Okwelaphayo
date:  15/08/2021
---

Uma sikhona isikhathi esidinga ngaso ukuphumula, kumhla sigulayo.  Sidinga ukuphumula komzimba ukuze kuqine amasosha omzimba.

Kanti futhi siyakudinga ukuphumula komnqondo. Ngesinye isikhathi kusuke kungeyona into engaze ikubulale, efana nomkhuhlane noma ukuphathwa yikhanda. Siyalala embhedeni sizame ukususa izingqondo kuzo zonke izinto okufanele sizenze, kodwa kungavumi.

Ngesinye isikhathi uma kuyisifo esibulalayo, silala lapho sikhathazeke ngokuthi izophuma ithini imiphumela yokuhlolwa kwegazi.  Bese siyazibuza ukuthi kungani. Ngabe indlela engalungile ebesiphila ngayo ize yasifica? Kungenzeka yini ukuthi yizidakamizwa esasizidla eminyakeni engu 20 eyedlule? Amafutha ebesiwathwele emzimbeni kuleminyaka embalwa edlule? Ngabe uNkulunkulu usijezisela lesiya sono esifihlekile esingaziwa muntu ngaphandle kwakho?

`Funda: uMarko 2:1-4.  Kwakwenzekani lapha?`

Kulomuntu ofe uhlangothi kulendaba, konke kwakusobala. Kwi-Desire of Ages (amakhasi 267-171), sithola umlando. Lomuntu wayeke wenza izinto asenamahloni ngazo. Impilo yakhe yesono yabangela ukugula kwakhe, kanti abaholi kwezenkolo bavele bamtshela ngokusobala ukuthi kubangelwe yini ukugula kwakhe. Ngendlela yakhe yokuphila esonweni, wazibizela ukugula, kanti alikho nekhambi lakho.

Umqondo onjalo uvamile.  Sivame ukugxila ekuthini ubani owenze lokhu. Uma kwenziwe ubugebengu obuthile, kukhona okufuneka ekhokhile. Uma kunengozi, kukhona okufuneka ehlawulile. Kodwa ukukhombana ngeminwe akulethi ukwelapheka kulowo ogulayo.

Icebo likaNkulunkulu lasekuqaleni lalingahlanganisi ubuhlungu, izifo, nokuhlupheka. Ukugula kweza kulomhlaba ngokungena kwesono. Kungakhonje uNkulunkulu esinika iziyalo ngezempilo ukuze sithokozele impilo engcono manje. Kodwa uma-nje sisekulomhlaba wesono, asikho isiqiniseko sempilo, noma siyilandela kanjani imithetho yempilo.

Izindaba ezimnandi ukuthi uNkulunkulu angasinika ukuphumula noma siyagula noma siphilile; noma sizibangele thina ukugula, noma ubudedengu bomunye umuntu, ufuzo, noma umphumela wokuphila kolomhlaba wesono.  UNkulunkulu uyakwazi ukusinika ukuphumula.

`Uma umuntu ehlaselwa ukugula, akukuhle ukufuna ukubeka izinsolo. Kusenjalo, kungani ukuthola imbangela yokugula ngesinye isikhathi kuyisinyethelo esibalulekile esiya ekwelaphekeni?`