---
title:  Ukugubha Inkululeko
date:  30/08/2021
---

Njengoba sibonile ngaphambili, iSabatha alikhombi nje kuphela ezinsukwini zokudala. Isikhathi sesibili esizwa ngaso ngemiyalo eyishumi, uMose ubukeza iminyaka engu 40 kaIsrayeli ehlane. Ngalesikhathi, umusho oyisingeniso sesizathu sokugcinwa kweSabatha ngcwele, awukhulumi ngokudalwa, kodwa ngokukhululwa ebugqilini baseGibithe (Duter. 5:12-15).

Nakuba namhlanje, singezona izigqila eGibithe, sonke singaba yizigqila ngenye indlela, ubugqila obungasicindezela njengobaseGibithe.

`Yibuphi obunye ubugqila esingabhekana nabo namhlanje? Funda uGenesise 4:7, amaHeberu 12:1, no 2 Petru 2:19.`

ISabatha ukugujwa kokukhululwa kuzo zonke izinto ezisigqilazayo.  NgeSabatha, sikhunjuzwa ukuthi kukhona ukukhululwa esonweni, hhayi ngawethu amandla, kodwa ngamandla kaNkulunkulu esiwaphiwa ngokukholwa.  Futhi sikhunjuzwa ukuthi asikusebenzelanga lokhu kukhululwa. Amazibulo akwaIsrayeli asinda ngenxa yegazi lewundlu elalibhecwe ezinsikeni zeminyango ngobusuku abaphuma ngabo eGibithe (Eksoduse 12). Nathi, sisindiswe ngegazi leWundlu, manje kufuneka sihambe enkululekweni ekuKrestu.

`Funda: kumaRoma 6:1-7.  Uthini uPawulu lapha olungaxhunyaniswa nalokho esikuphiwe kanye neSabatha?`

Ngamazwi kaDuteronomi 5:15 uqobo—“Wokhumbula ukuthi wawuyinceku ezweni laseGibithe nokuthi uJehova uNkulunkulu wakho wakukhipha khona ngesandla esinamandla nangengalo eyeluliweyo” abantu bayakhunjuzwa futhi, ukuthi kwakungamandla nomsebenzi kaNkulunkulu, okwabasindisa.  Kangakanani-ke thina maKrestu ukuthi sibone ukuthi amandla nomsebenzi kaKrestu kuphela okusisindise esonweni?

Lomyalo usitshela ukuthi asiphumule osindisweni esilwenzelwe nguNkulunkulu ngengalo yaKhe enamandla. Sikhululiwe kweyethu imizamo yokuzitholela ukulunga, uma sikhumbula ukuthi uNkulunkulu unguMdali, nokuthi singamethemba ukuthi uzosidala kabusha, asikhulule khona manje, ebugqilini besono uma simvumela ukuthi asebenze kithina.

`Athini awakho amava ngokugqilazwa yisono? Singafunda kanjani ukuzithathela izithembiso esiziphiwa nguJesu, zokukhululeka ebugqilini?`