---
title:  ISabatha Nokudalwa
date:  29/08/2021
---

Kuyo yonke imiyalo eyishumi, owesine kuphela oqala ngesenzo esithi “Khumbula.” Akushiwo ukuthi “Khumbula, ungebi,” noma “Khumbula, ungafisi.”  Kuthiwa-nje: “Khumbula usuku lweSabatha….”

Umqondo “wokukhumbula” uthatha ngokuthi kukhona okwenzeka ngaphambili esidinga ukukukhumbula. Uma sikhumbula, sixhumana nesikhathi esedlule, kanti ukuthi “Khumbula usuku lweSabatha ulugcine lungcwele” kusixhumanisa neviki okwadalwa ngalo.

`Funda: uGenesise 1:26, 27 noGenesise 9:6.  Lezindimana zisifundisani mayelana nokubaluleka kwethu thina bantu, nokuthi sehluke kakhulu kangakanani kuyo yonke enye indalo kaNkulunkulu yasemhlabeni?  Futhi kubaluleke ngani ukuthi siwazi lomehluko?`

Uma sikhumbula ukudalwa, sikhumbula ukuthi sidalwe ngokomfanekiso kaNkulunkulu, okuyinto engashiwongo ngokunye okudaliwe. Kusobala ukuthi njengabantu, sehluke kakhulu kwezinye izidalwa emhlabeni, kungakhathalekile ukuthi kunokufana okungakanani kolibo-fuzo (DNA) nezinye izilwane.  Futhi, ngokuphikisana nenkulumo ejwayelekile, asizona izimfene ezithe ukuthuthuka. Njengabantu abadalwe ngokomfanekiso kaNkulunkulu, sehlukile kukho konke akudalile emhlabeni uNkulunkulu.

`Indaba yokudalwa isikhumbuza kanjani ngobudlelwane bethu nendalo na? Genesise 2:15, 19.`

Ukwazi ukuthi uNkulunkulu wadala nomhlaba wethu, kusikhumbuza nomsebenzi wethu oqondene nendalo.  Kufanele “sibuse” phezu kwendalo.  Ukubusa akusho ukuyixhaphaza. Kufanele sibuse njengababambele uNkulunkulu.  Simelwe ukuxhumana nendalo ngendlela uNkulunkulu abezoxhumana ngayo nayo.

Yebo, isono sonakalise yonke into, kodwa lomhlaba useyindalo kaNkulunkulu, futhi asinikwanga ilungelo lokuwuxhaphaza, kakhulukazi ngendlela ezolimaza abanye abantu, okuyinto eyenzeka njalo-nje.

`Ngaphandle kokuba yisikhumbuzo sikaNkulunkulu uMdali, ukugcinwa kweSabatha kungasisiza ngaziphi izindlela ukubona isidingo sethu sokuba yizinceku ezinhle ngendawo esizungezile?`