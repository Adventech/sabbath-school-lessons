---
title:  Uphawu Lokuthi Singabaka Nkulunkulu
date:  02/09/2021
---

Ngesikhathi sempi yomhlaba yesibili, izwe laseNgilandi lalilindele ukuhlaselwa elaseJalimane. Kwenziwa amalungiselelo okuvikela elaseNgilandi. Kwafakwa izivikelo ezenezelwe ogwini lolwandle.  Imigwaqo kodwa yayizosiza isitha sihambe kalula ukufeza izinhloso zaso, kanjalo-ke, kwabekwa izivimbandlela ezindaweni ezibalulekile. Abasemagunyeni base benza okungajwayelekile. Ukuze badide isitha futhi basilibazise, kwasuswa imikhombandlela. Imikhombandlela ebhalwe ematsheni ngoba ingenakususwa, yambozwa ngosimende.

Zibalulekile izibonakaliso. Ziyiziqondiso. Ingakabikhona iGPS, sonke sasinamabalazwe, siqaphela izibonakaliso.

`ISabatha liwuphawu lwani?  Funda uEksodusi 31:13, 16, 17. Namhlanje singakusebenzisa kanjani okushiwo lapha thina bantu abakholwa ukuthi umthetho kaNkulunkulu uyohlala njalo, awushintshi?`

Nakuba lamazwi ayeqondiswe ngqo kuIsrayeli wasendulo, thina esingabakaKrestu “siyimbewu kaAbrahama, nezindlalifa ngokwesithembiso” (Gal. 3:29), kanti iSabatha namhlanje lilokhu liwuphawu phakathi kukaNkulunkulu nabantu baKhe. UEksoduse 31 uthi iSabatha liwuphawu lwaphakade lwesivumelwano (Eks. 31:16, 17). Loluphawu luyasisiza “ukwazi” uMdali wethu, uMsindisi wethu, naLowo osingcwelisayo.  Lufana neflegi eliphakanyiswa njalo ngezinsuku eziyisikhombisa, lisebenze njengento yokusisiza sikhumbule, njengoba singabantu abakhohlwayo.

ISabatha likaNkulunkulu liyisikhumbuzo semvelaphi yethu, ukukhululwa kwethu, nokuthi siyaphi, nomsebenzi wethu mayelana nalabo abangenawo amalungelo. Empeleni, iSabatha libaluleke ngendlela yokuthi esikhundleni sokuthi thina siye kulo, lona liza kithina, iviki ngeviki, lingaphuthi, okuyisikhumbuzo sokuthi singobani, senziwa ngubani, usenzelani, nokuthi ekugcineni uyosenzelani uma esedala amazulu amasha nomhlaba omusha.

UNkulunkulu ongcwele umema abantu besivumelwano abasebenzisana naYe ukuthi bacabange ngesigqi salokho okubalulekile—ubudlelwane bokusindisa phakathi koMdali onguMsindisi nezidalwa zaKhe eziphambukile. Iviki ngalinye, ngomfutho namandla avela kuNkulunkulu, siyayalwa ukuba singene ekuphumuleni esikuphiwe ngesihle kuKrestu Jesu, “uMqalisi noMphelelisi wokukholwa kwethu, owathi ngenxa yentokozo ayibekelwe ngaphambili wadela isiphambano” (Heb. 12:2).

`Ungafunda kanjani ukumazi ngokujulile uNkulunkulu ngosuku lweSabatha?`