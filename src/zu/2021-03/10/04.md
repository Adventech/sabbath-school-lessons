---
title:  Isihambi Ngaphakathi Kwamasango Akho
date:  31/08/2021
---

`Funda: uEksoduse 19:6. Lendimana isitshelani ngesimo sikaIsrayeli wasendulo? (Bheka no 1 Petru 2:9).`

UIsrayeli wabizwa ukuba aphume eGibithe azokuba yisizwe sikaNkulunkulu sesivumelwano, okuyisizwe okwakuzokuthi uma sasethembekile, asabalalise ngaso ivangeli emhlabeni.  Ngaphandle kwemibuzo, babeyizintandokazi zikaNkulunkulu, bephiwe amalungelo akhethekile, kanti kusenjalo, babenikwe nemisebenzi ekhethekile.

`Funda: uEksoduse 23:12. Yini enye eyenzekayo lapha? Lendimana isifundisani ngendlela uNkulunkulu ayebuka ngayo abanye ngaphandle kukaIsrayeli uqobo?`

Kuyabaphamba abantu abaningi ukuthi iSabatha elabantu bonke.  Iphutha elejwayelekile yilelo elithi iSabatha elamaJuda kuphela, okuyiphutha elidaluliwe ezahlukweni ezimbili zokuqala zikaGenesise. UNkulunkulu wadala bonke abantu, ngakhoke bonke abantu bamelwe ukukhumbula usuku lweSabatha.

Nakuba kufanele sihlale sazi ukuthi lisho ukuthini iSabatha kithina, sidinga ukukhumbula futhi ukuthi kufanele lisitsheleni ngabanye abantu. Ngenye indlela, ukuphumula kwethu nobudlelwane bethu noMdali noMsindisi wethu kuzosenza sibuke abanye abantu ngamehlo amasha, sibabone beyizidalwa ezenziwe nguYe lowo Nkulunkulu owadala thina, ezithandwa njengoba nathi sithandwa, nowazifela njengoba nathi wasifela.  Njengoba sibonile (Eks. 20:10, Duter. 5:14), izisebenzi, izihambi, ngisho nezilwane, azithole ukuphumula kweSabatha.

Ukuthi nezihambi ezingaphakathi kwamasango abo, labo abangakabi nesabelo kuzo izithembiso zesivumelwano ezanikwa uIsrayeliâ€”nabo abazijabulise ngokuphumula kweSabatha, kusho lukhulu. Abantu, nezilwane, abangaxhashazwa, abangaphathwa ngesihluku, abangagetshengwa. Isonto ngalinye, amaHeberu (nathi futhi) ayedinga ukukhunjuzwa ngendlela enamandla ukuthi kuningi kangakanani okufanayo phakathi kwethu nabanye abantu, noma sithola izibusiso namalungelo athile abanye abangawatholi, kufuneka sikhumbule ukuthi siseyinxenye yomndeni wabantu njengabo, ngakhoke kufuneka siphathe abanye ngenhlonipho nesithunzi.

`Kungenzeka kanjani ukugcina kwakho iSabatha kube yisibusiso kwabanye abangaligcini?  Ungalisebenzisa kanjani iSabatha njengendlela yokufakaza kwabanye abantu?`