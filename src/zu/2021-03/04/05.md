---
title:  Okusha
date:  21/07/2021
---

`UDavide esesivumile isono sakhe ngaphandle kokusithalalisa noma ukusinciphisa, wenza isicelo kuNkulunkulu. Ucelani kuNkulunkulu?  Funda iHubo 51:7-12.`

Uma uDavide ekhuluma ngokuhlanzwa ngehisopi usebenzisa inkulumo eyayaziwa umuntu wonke wakwa Israyeli owayeke wavakashela ethempelini. Uma ekhuluma ngokuhlanzwa okuchazwe emthethweni kaMose (Levi. 14:4), wayevuma amandla omhlatshelo—uMhlatshelo owawuzofika ngesikhathi esizayo ukuzosusa izono zomhlaba.

UDavide uphinde acele “intokozo” ne “njabulo.” Kodwa njengoba isono sakhe singaka, akagagameli nje?

Mhlawumbe kungasisiza ukulalela lesihumusho: “Ngitshele ukuthi ngithethelelwe ukuze ngikwazi ukungena endlini engcwele futhi lapho ngizokuzwa khona intokozo nenjabulo yokukukhonza.”

`Kwathi mhla uAdamu noEva bewela esonweni, bacasha kuNkulunkulu (Gen. 3:8). Ucabanga ukuthi kungani isicelo sikaDavide, ngemuva kwesono sakhe, sehluke kangaka? Funda iHubo 51:11, 12.`

UDavide akafuni ukulahlekelwa ukuphila noNkulunkulu.  Uyazi ukuthi ngaphandle koMoya oNgcwele, akanamandla.  Uyazi ukuthi njengoba washelela kalula wawela esonweni noBat-Sheba, usengashelela futhi.  Ukuzethemba kwakhe kuphelile.

UDavide uyazi ukuthi ukunqoba esikhathini esizayo ngeke kuvele kuyena; kuyovela kuphela kuNkulunkulu uma yena encike kuYe ngokuphelele.

Impilo yomKrestu yokunqoba ayencikile kithina.  Yencike kuJesu. Silangazelele ubukhona baKhe; silangazelele uMoya waKhe; sifuna intokozo yaKhe yosindiso. Siyakubona ukweswela kwethu ukwenziwa kabusha nokuvuselelwa. Sidinga ukuphumula kwaKhe—okuyisenzo sokudalwa kabusha. Ukuphumula kokudalwa akuqhelile ekuthethelelweni.  Amagama athi: “Dala kimi inhliziyo ehlanzekile, Nkulunkulu, uvuselele uMoya wakho ngaphakathi kwami” (iHubo 51:10, NKJV) asebenzisa ulimi lokudala. ETestamenteni eliDala uNkulunkulu yedwa “odalayo” (bara’)—kanti-ke uma sesidalwe kabusha, singaphumula.

`Uma awukayizwa intokozo nenjabulo yokukhululwa kunembeza onecala, uvinjwe yini? Uma uvinjwe yicala lakho, ungafundani kulendaba olungakusiza?`