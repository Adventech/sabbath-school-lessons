---
title:  Phaphama!
date:  19/07/2021
---

Phakathi kwesikhathi esimnyama empilweni kaDavide, kukhona izindaba ezinhle: uNkulunkulu uthumela umprofethi waKhe. UNathani noDavide babazana kahle. Ngaphambidlana, uNathani wayeke wacebisa uDavide mayelana nesifiso sakhe sokwakha ithempeli (2 Samuweli 7). Manje kodwa, umprofethi uza nomunye umsebenzi azowenzela inkosi.

`Ucabanga ukuthi kungani uNathani wakhetha ukuxoxela uDavide indaba kunokuba avele agagule isono sakhe?  Funda u 2 Samuweli 12:1-14.`

UNathani wayekwazi afanele ukukusho, futhi wakusho ngendlela eyezwekala kahle kuDavide.  Waxoxa indaba azoyiqonda kahle uDavide njengomelusi.  Wayazi ukuthi uDavide ubuqaphele kakhulu ubulungiswa nobuqotho. Ngakhoke, singathi uNathani wacupha uDavide ngonoxhaka, uDavide wangena kuwona.

Ngesikhathi uDavide ezehlulela, kodwa engaboni yena, uNathani wathi kuye: “Nguwe lowo“ (2 Sam. 12:7). Kunezindlela ezehlukene zokuthi “nguwe lowo.” Ungakumemezela, ungambeka icala umuntu,umkhombe ngomunwe, noma ungatshengisa ukukhathazeka nokunaka. Amazwi kaNathani ayexubene nomusa. Ngalowo mzuzu, uDavide kufanele ukuba wabuzwa ubuhlungu obuzwiwa uNkulunkulu uma enye yamadodana noma amadodakazi aKhe igudluka ngamabomu ekwenzeni intando yaKhe. Kwankenteza insimbi engqondweni kaDavide.  Kukhona okwenzeka enhliziyweni yakhe.

`Kungani uDavide ephendula ngokuthi:“Ngonile kuNkulunkulu” kunokuthi athi: “ngonile kuBati-Sheba” noma athi “ngingumbulali” (2 Sam. 12:13’ bheka neHubo 51:4)?`

UDavide wayazi ukuthi isono, esenza izinhliziyo zethu zingabi nokuthula, okokuqala-nje, sisho ukona kuNkulunkulu, uMdali noMsindisi.  Sizigwaza ngowethu umkhonto; sichaphazela abanye. Sihlazisa imindeni yethu noma ibandla.  Kodwa okusalayo ukuthi sizwisa uNkulunkulu ubuhlungu, sishayele esinye isipikili ogodweni olukhomba phezulu lwesiphambano saseGolgotha.

“Indlela akhuza ngayo umprofethi, yathinta inhliziyo kaDavide; kwavuswa unembeza; icala lakhe labonakala njengoba linjalo. Umphefumulo wakhe wehlela ngenzansi ngokuzisola phambi kukaNkulunkulu. Ngezindebe eziqhaqhazelayo wathi: ‘Ngonile kuNkulunkulu.’  Bonke ububi obenziwa kwabanye abantu buyadlula kulowo owoniwe, bufike kuNkulunkulu.  UDavide wayenze isono esibi, ku-Uriya noBati-Sheba, futhi wakuzwa egazini lokhu.  Kodwa okukhulu kakhulu kwakungukona kwakhe kuNkulunkulu.”—Ellen G. White, Patriarchs and Prophets, p. 722.