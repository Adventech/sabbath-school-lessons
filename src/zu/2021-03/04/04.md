---
title:  Uthethelelwe, Kwakhohlakala?
date:  20/07/2021
---

Ngemuva kokuthi uDavide ezigwebe yena engaqondile (2 Sam. 12:5, 6), uNathani usemtshengisa ububi besono sakhe. Inhliziyo kaDavide iyadabuka, uvuma isono sakhe. Ngaso leso sikhathi uNathani umnika isiqiniseko sokuthi: “uNkulunkulu usisusile isono sakho” (2 Sam. 12:13, NKJV) nokuthi uthethelelwe. Asikho isikhathi sokulinda intethelelo kaNkulunkulu. UDavide akadingi ukuveza ubufakazi bokuthi uzisola ngempela ngaphambi kokuthi athethelelwe.

Kodwa uNathani, oseprofethile ngomphumela wesono sikaDavide ku 2 Samuweli 12:10-12, uyaqhubeka athi umntwana ozozalwa, uzokufa.

`Kusho ukuthini ukuthi uNkulunkulu wasisusa isono sikaDavide? Ngabe wavele wacima okubhaliwe-nje?  Ngabe wonke umuntu wayezovele akhohlwe yilesigameko? Funda u 2 Samuweli 12:10-23 uma usazindla ngalemibuzo.`

Naye uDavide sicabanga ukuthi wazibuza lemibuzo uma ebona konke okwakhe kubhidlika—ingane iyashona, umndeni wakhe umahliphihliphi

(izindaba zika Amnoni no Absalomi yizibonelo ezinhle zezinkinga phakathi komndeni), ikusasa lakhe aliqinisekile.  Yize isono sakhe sinemiphumela echaphazela abantu abangenacala njengo Uriya nengane esanda kuzalwa, uDavide uyaqala uyabona ukuthi umusa kaNkulunkulu uzokumboza lokhu, kanti ngelinye ilanga yonke imiphumela yesono iyopheliswa.  Okwamanje, angatholela unembeza wakhe okhathazekile ukuphumula kuNkulunkulu.

`UDavide uzwa kuyini ayidinga ngempela? Ulangazelelani?  Funda iHubo 51:1-6.`

NgeHubo 51, uDavide uphumela obala, uvula inhliziyo yakhe, uvuma isono sakhe. Isikhalo sikaDavide ecela umusa sifinyelela othandweni nesihawu sikaNkulunkulu esingehluleki. Ufisa ukudalwa kabusha.

Uma sicabanga ngokuphumula kuJesu, asivume kuqala ukuthi sidinga usizo oluvela ngaphandle; siyizoni ezidinga uMsindisi; siyazibona izono zethu sikhale kuLowo kuphela ongasigeza, asihlanze, asidale kabusha. Uma senza lokho, singaba nesibindi: nangu umuntu oyisiphingi, iqili, umbulali, umuntu ophule imiyalo emihlanu kweyishumi, ecela usizo—ebambelela kuso isithembiso sentethelelo kaNkulunkulu.

`Uma uNkulunkulu waxolela uDavide ngalokho akwenza, pho lingakanani ithemba ngawe?`