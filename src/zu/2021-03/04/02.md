---
title:  Ukhathele Uyingcuba
date:  18/07/2021
---

Ngobunye ubusuku basentwasahlobo, inkosi uDavide owayengenakuthula wahambahamba ophahleni lwesigodlo sakhe. Kwakufanele ngabe wayesempini namabutho akhe ngaphesheya kweJordani. Wayefanele ukuhola abantu bakaNkulunkulu ukunqoba ama-Amori, ukuze kube nokuthula embusweni.

`Ukungabi kuleyo ndawo ayefanele ukuba kuyo kwavulela uDavide umnyango wesilingo.  Funda lendaba ku 2 Samuweli 11:1-5.  Kwenzekani, futhi yisiphi isono esikhulu esenziwa nguDavide?`

UDavide wabona owesifazane “omuhle kakhulu” egeza umzimba ophahleni lwakwakhe. Imizwa yakhe yesono yamnqoba ngalobo busuku, walala noBati-Sheba, inkosikazi yesikhulu sempi yakhe esethenjiwe.  Njengawo wonke amakhosi asendulo, uDavide wayenawo wonke amandla.  Njengenkosi, wayengadingi ukulandela imithetho elawula bonke abantu. Kodwa indaba ebuhlungu yomndeni kaDavide ngemuva kwalomzuzu owaguqula umlando, isikhumbuza ukuthi noma eyinkosi-nje, wayengekho ngaphezu komthetho kaNkulunkulu.

Nangempela, umthetho uyisivikelo. Uma ngisho nenkosi iweqa, kwafuneka ibhekane nemiphumela eyesabekayo.  Masinyane-nje uDavide eweqile umthetho kaNkulunkulu, waqala wezwa imiphumela yalokho kuyo yonke imikhakha yempilo yakhe. UDavide wayecabanga ukuthi ukuzithokozisa kwakhe kwakungaqashelwe; kodwa uBati-Sheba manje usekhulelwe, kanti umyeni wakhe ukude.

`Funda: u 2 Samuweli 11:6-27. Wazama kanjani uDavide ukugqiba isono sakhe?`

Bonke ubuqili bukaDavide bokwenza u-Uriya aye ekhaya kumkakhe, behluleka. U-Uriya wayeyindoda edume ngobuqotho. Waphendula uDavide ngokuthi: “umphongolo, no-Israyeli, noJuda bahlezi emadokodweni: inkosi yami uJowabe nezinceku zenkosi yami zimisile endle, mina-ke ngizophuza, ngilale nomkami na?” (2 Sam. 11:11, NKJV). Ekugcineni uDavide owayesedidekile, wasebenzisa indlela yokusoconga nge-remote ukuze agqibe isono  sakhe.

`Akukholakali ukuthi uDavide, owayephiwe okungaka nguNkulunkulu, wayengawa ngalendlela. Kungakhathalekile ukuthi singobani, yisiphi isixwayiso okufanele sisithathe kulendaba?`