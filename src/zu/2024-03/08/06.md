---
title:  ‘Yini Ofuna Ngikwenzele Yona na?’
date:  22/08/2024
---

`Funda uMarko 10:46-52. U-Bartimaeus wenzani ekudluleni kukaJesu na?`

Kuze kuba manje Evangelini likaMarko, ngaphandle kwezindawo ezimbalwa, uJesu ubetshela abantu ukuba bangasho lutho ngezimangaliso zakhe nangokuthi Yena ungubani. Kulokhu, njengoba esuka eJeriko, indoda engaboni iyacela ngasendleleni, ngenkathi izwa ukuthi nguJesu waseNazaretha, iqala iyamemeza, “ ‘Jesu, Ndodana kaDavide, yiba nomusa kimi!’ ” (Marko 10:47, NKJV). Ekuhambisaneni nomfanekiso wesambulo/mfihlo wencwadi, isixuku sithatha indima yokuthulisa ngokungaphumeleli lesisinxibi esibanga umsindo.

Kodwa u-Bartimaeus akaphazamiseki futhi umemeza kakhulu, “ ‘Ndodana kaDavide, ngihawukele!’ ” (Marko 10:48, NKJV). Amazwi akhe angukuvuma ukholo kuJesu njengoMesiya kanye neqholo lokuthi  Yena angamphulukisa. Isihloko “Ndodana kaDavide” ngesikhathi sikaJesu sasinemiqondo emibili exhumene naso—ukubuyiselwa kwenkosi esihlalweni sobukhosi bakwaIsrayeli (qhathanisa noIsaya 11; Jer. 23:5, 6; Jer. 33:12; Ezek. 34:23, 24; Ezek. 37:24; Mik. 5:2-4; Zak. 3:8; Zak. 6:12), nokuthi lomuntu wayezoba ngumelaphi kanye nomxoshi wamadimoni.

UJesu uyema futhi athi makubizwe impumputhe. Okukhulu, impumputhe ilahla isembatho sayo lapho iza kuJesu. Abantu abangaboni ngesikhathi sikaJesu babebukelwa phansi ngumphakathi, njengabafelokazi nezintandane. Lababantu babengaphansi kwezinga lempilo futhi besengozini yangempela. Isembatho kusenokuba sasiyisivikelo salendoda. Ukusishiya emuva kwakusho ukuthi yayinokholo lokuthi uJesu uzoyiphulukisa.

UJesu akajabhisi. Nembala, noma ngubani oza kuYena efuna usizo emaVangelini uyaluthola sonke isikhathi. UJesu ubuza umbuzo ofana nalowo awubuze uJakobe noJohane kuMarko 10:36, “ ‘Ufuna ngikwenzeleni na?’ ” (Marko 10:51, NKJV). Ngokungalibali, impumputhe icela ukubona, lokho uJesu ukwenza ngokushesha. Lendoda ibe seyimlandela endleleni.

Lendaba iyisiphetho sesigaba sobufundi kuMarko, ivale ngenye indaba yempumputhe kuMarko 8:22-26. Lezizindaba ezimbili zikhombisa indlela ubufundi obumayelana nokubona izwe ngamehlo amasha, ngezinye izikhathi ngokungacacile ekuqaleni kodwa njalo ngokulandela uJesu endleleni aholela kuyo.

`Kungaziphi izindlela okhale ngazo, “Jesu, Ndodana kaDavide, ngihawukele!” na? Yini eyenzeka, futhi wafundani kulawomava na?`