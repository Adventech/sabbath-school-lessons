---
title:  Uhlelo LukaNkulunkulu NgoMshado
date:  18/08/2024
---

`Funda uMarko 10:1-12, kanye noGenesisi 1:27 noGenesisi 2:27. Yiluphi ugibe olwalulele ngaphansi kombuzo wabaFarisi mayelana nokwehlukanisa umshado, futhi yiziphi izifundo uJesu azifundisa empendulweni Yakhe na?`

Kulesisahluko, abaFarisi babuza uJesu uma kusemthethweni ukuba indoda yehlukanise umshado nomkayo. Phakathi kwabaFarisi, ukwehlukanisa umshado kwakubukwa njengokusemthethweni. Udaba lwaluba kwizizathu. Isikole sika-Shammai sasinemiqathanga enqalaâ€”kuphela ngokungazali, ukunganikezwa izinto, ukunganakwa, noma ukungathembeki emshadweni. Isikole sika-Hillel sasivumela kakhulu, sivumela ukwahlukanisa umshado nganoma yisiphi isizathu, nakuba uhlelo lwabo lokunikeza incwadi yokwehlukanisa lwaluxakile kakhulu, lwenza izinto zingasheshi.

Ngalokho, kubonakala kuxakile ukuba babuze uJesu umbuzo obanzi uma ukwahlukanisa umshado kwakuvumeleki kubo bonke. Ngaphansi kwalombuzo kwakunozungu lokufaka uJesu enkingeni noHerodi Antipas, umbusi wesifunda esisempumalanga neJordani, lapho uJesu ayekhona manje. U-Antipas wayehlukanise umshado nomkakhe futhi washada noHerodias, unkosikazi kamfowabo. UHerodi wayenqume ikhanda likaJohane Umbhabhathizi ngoba ekhuzile ngalobubudlelwane obuyichilo (buka uMathewu 14:1-12).

UJesu uphendula umbuzo wabo ngoWakhe, ebuza abaFarisi ngalokho okwakuyalezwe nguMose ngaloludaba. Isahluko abaFarisi ababhekisa kuso uma bephendula nguDuteronomi 24:1-4, esichaza udaba oluthile lukushada kabusha emuva kokwahlukanisa umshado. AbakwaIsrayeli ngesikhathi sikaMose besebeyihlukanisa imishado. Udaba oluchazwa kuDuteronomi 24 lwalumele ukuba kuvikelwe owesifazane. Kodwa ngesikhathi sikaJesu lokhu kwasekuphendukezelwe yiSikole sika-Hillel ukwenza kubelula ukwehlukanisa umshado nganoma yisiphi isizathu. Ngakhoke, umthetho owawumele ukuvikela owesifazane wawususetshenziselwa ukwenza kubelula ukumlahlela eceleni.

Kunokuba aqagulisane ngodaba olukuDuteronomi 24, uJesu ubhekisa ohlelweni lokuqala lukaNkulunkulu ngomshado, kuGenesisi 1 no 2. Uphawula ukuthi ekuqaleni uNkulunkulu wenza owesilisa nowesifazane (Gen. 1:27), izidalwa ezimbili. Abe esehlanganisa leliqiniso noGenesisi 2:24, lokuthi indoda iyakushiya abazali bayo futhi ibe munye nomkayo, laba ababili babenyamanye. Lomqondo wobunye uba yisisekelo sokuqinisa kukaJesu kwesibopho somshado. Lokho okuhlanganiswe nguNkulunkulu akumele kwehlukaniswe ngabantu.

`Yini engenziwa yibandla okulo ukuqinisa imishado phakathi kwenu na? Ubasiza kanjani wena labo omishado yabo seyehlukene na?`