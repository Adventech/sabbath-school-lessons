---
title:  Umbhabhathizo KaJesu
date:  03/07/2024
---

`Funda uMarko 1:9-13. Ngubani okhona ekubhabhathizweni kukaJesu futhi kwenzekani na?`

UJohane ubhabhathiza uJesu Emfuleni iJordani, kodwa ngenkathi Yena ephuma emanzini ubona amazulu evuleka futhi noMoya oyiNgcwele wehlela phezu Kwakhe okwejuba. Yena uzwa izwi likaNkulunkulu liphuma ezulwini, “Wena uyiNdodana yami ethandiweyo; ngawe ngithokoza ngokuphelele” (Marko 1:11, ESV).

Lezizigameko zibhekisa ekubalulekeni kombhabhathizo kaJesu. UBaba, iNdodana, noMoya oNgcwele bakhona, ndawonye beqinisa ukuqala kokusebenza kukaJesu. Ukubaluleka kwalesisigameko kuzothola impinda esiphambanweni kuMarko 15. Iningi lezithako zalendaba zizophinda futhi ngalesosikhathi.

UMoya waqhuba uJesu wamusa ehlane. Igama “waqhuba” liqhamuka kwelesiGriki u-ekballō, igama elivame ukusetshenziswa kwiVangeli likaMarko lokuqhuba amadimoni. Ubukhona bukaMoya lapha kubonakalisa amandla kaMoya Ongcwele empilweni kaJesu. INkosi isiluqalile uhambo lomsebenzi wayo, futhi ngokushesha unqwamana noSathane. Umuzwa wokulwa kulombono ubonakala ngokubhekisa ezinsukwini ezingu-40 zokulingwa, ukubakhona kwezilwane zasendle, kanye nezingelosi zisizana noJesu.

Ukungavami kokovulwa kwesigaba seVangeli likaMarko ngukuthi uJesu wethulwa lapha njengomlingiswa onobunkulunkulu kanye nobuntu. Ngasohlangothini lobunkulunkulu: Yena unguKristu, uMesiya (Marko 1:1), iNkosi emenyezelwa yisithunywa (Marko 1:2, 3), onamandla kunoJohane (Marko 1:7), iNdodana ethandiweyo phezu kwayo kwehla uMoya (Marko 1:10, 11). Kodwa nasohlangothini lobuntu, sibona okulandelayo: ubhabhathizwa nguJohane (hhayi ngenye indlela, Marko 1:9), uqhutshwa nguMoya (Marko 1:12), uyalingwa nguSathane (Marko 1:13), unezilwane zasendle (Marko 1:13), futhi ukhonzwa yizingelosi (Marko 1:13).

Kungani kunalokhu kumelana na? Lokhu kukhomba eqinisweni elimangalisayo ngoKristu, iNkosi noMsindisi wethu, uNkulunkulu wethu, kepha engumuntu, umfowethu nesibonelo sethu. Siwubamba kanjani emiqondweni yethu ngokuphelele lomqondo na? Asikwazi. Kodwa siwamukela ngokholo futhi simangale ngeqiniso lokhu okulembula kithina ngothando lukaNkulunkulu ngesintu.

`Kusitshela ini mayelana nothando olumangalisayo lukaNkulunkulu ukuthi, nakuba uJesu enguNkulunkulu, wathathela kuYena ubuntu bethu ukuze asisindise na?`