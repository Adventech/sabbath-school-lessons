---
title:  Isithunywa
date:  02/07/2024
---

`Funda uMarko 1:1-8. Ngobani abalingiswa kulezizindimana, futhi yini abayenzayo nabayishoyo na?`

Lezizindimana zinabalingiswa abathathu abaqavile: uJesu Kristu, okubhekiswa kuye kuMarko 1:1, uNkulunkulu uBaba (ogudliswa kumazwi kaMarko 1:2), noJohane Umbhabhathizi, isithunywa nomshumayeli oyisihloko sesigaba sokugcina salesisahluko.

UMarko 1:2, 3 uqukethe umbhalo weTestamente Elidala uMarko awethula ukuchaza okuzokwenzeka kulendaba. Lokho uMarko akucaphunayo kuyinhlanganisela yemisho yezahluko ezintathu: Eksodusi 23:20, Isaya 40:3, noMalakhi 3:1.

`Funda uEksodusi 23:20, Isaya 40:3, noMalakhi 3:1. Yini efanayo kulezizahluko ezintathu na?`

UEksodusi 23:20 ubhekisa kwingelosi uNkulunkulu azoyithumela phambi kukaIsrayeli ukubangenisa eKanana. U-Isaya 40:3 ukhuluma ngoNkulunkulu ebonakala ehlane nendlela ilungisiwe phambi Kwakhe. UMalakhi 3:1 ukhuluma ngesithunywa esihamba phambi kweNkosi ukulungisa indlela Yayo. Zontathu lezizahluko zikhuluma ngohambo.

Umbhalo kuIsaya unokuxhumana okuningi nomsebenzi kaJohane Umbhabhathizi futhi ugxile Endleleni yeNkosi. KwiVangeli likaMarko, iNkosi uJesu isohambweni. Indaba esheshayo yandisa umuzwa waloluhambo, uhambo oluzoholela esiphambanweni nasekufeni Kwakhe komhlatshelo ngathi.

Kodwa kuningi okumele kwenzeke ngaphambi kokuba afinyelele esiphambanweni. Uhambo luyisiqalo nje, futhi uMarko uzosibikela konke ngalo.

Ngokuhambisana nombhalo weTestamente Elidala kuMarko 1:2, 3, uJohane Umbhabhathizi ubizela ekuphendukeni, ukushiya isono, nokuphendukela kuNkulunkulu (Marko 1:4). Evathe njengomprofethi wasendulo uEliya (qhathanisa no 2 Amakhosi 1:8), ukhuluma kuMarko 1:7, 8 ngaLowo oza emuva kwakhe onamandla ukwedlula yena. Isisho sakhe sokuthi akafanelekile nokuqaqa izintambo zembadada zaLowo ozayo sibonisa ukubona kwakhe ukuphakama kukaJesu.