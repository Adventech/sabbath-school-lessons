---
title:  Kuginqigonqo NoJesu
date:  30/07/2024
---

`FundauMarko 5:21-24. Yiziphi izimpawu ezigqamile mayelana no-Jairus na?`

Abaholi benkolo abanjengo-Jairus babengebona abangani noJesu (buka uMarko 1:22; Marko 3:2, 6; Luka 13:14). Ngalokho, kusenokwenzeka ukuthi uphelelwe yithemba. Lokhu kuphelelwa yithemba kubonakala ngokuwa ngamadolo kuka-Jairus phambi kukaJesu. Isikhalo sakhe siyaqondakala kuwo wonke umzali—indodakazi yakhe iyafa. Kodwa uyakholwa ukuthi uJesu angasiza. Engashongo lutho, uJesu uhamba nalobaba ukuya emzini wakhe.

`Funda uMarko 5:25-34. Yini ephazamisa loluhambo oluya kwa-Jairus na?`

Ngokuphazima indaba iguqukela kolunye udaba oluvusa uzwelo—owesifazane onamava okugula iminyaka eyishumi nambili. Lendaba ka-Jairus kanye nowesifazane ngeyesibili eyiSemishi kuMarko (buka uMarko 3:20-35, esifundweni 3). Kulendaba abalingiswa abangafani, u-Jairus kanye nowesifazane, beza kuJesu ukuzothola usizo.

Owesifazane uza emuva kukaJesu athinte izingubo Zakhe, ngokushesha, uyalapheka. Kodwa uJesu uyema futhi abuze, “Ngubani othinte izingubo zami na?”

Owesifazane, obegule kakhulu, ngokuphazima waphila. Kepha, wayesaba ukuthi uJesu wayedinwe yilokhu okwakwenzekile. Imizwa yakhe yaxakaniseka kakhulu. Kodwa uJesu wayefuna ukumphulukisa, hhayi kuphela emzimbeni kodwa nasemphefumulweni.

Bese, sibuyela ku-Jairus (buka uMarko 5:35-43). Nakuye lombusi wesinagoge imizwa ixakanisekile. UJesu akavumelanga noma ngubani ukuba bahambe Naye nabazali ngaphandle kukaPetro, Jakobe, noJohane. UJesu ubika ukuthi intombazane ayifile kodwa ilele. Ukhiphela phandle bonke abalilayo futhi angene egumbi okulele kulo intombazane efileyo. Ethatha isandla sayo Yena uthi, “Talitha koum” uMarko ahumushe lamazwi, “Ntombazanyana, phakama.” Empeleni, igama elithi Talitha lichaza “iwundlu,” ngalokho lingaba yigama lokuteketiswa kwengane ekhaya. Umyalezo wokugcina izinto ziyimfihlo uyingxenye yomqondo wesambulo/mfihlo okuyo yonke incwadi kaMarko futhi ukhomba ekutheni uJesu ungubani nokuthi, ekugcineni, ngeke ahlale efihlakele.