---
title:  Ungakuzwa Ukunyenyeza Ngaphezu Kokumemeza Na?
date:  29/07/2024
---

`Funda uMarko 5:1-20. Yini esingayifunda ngempikiswano enkulu kulombiko omangalisayo futhi, nangamandla kaJesu na?`

Uma ubusuku obandulelayo echibini bebungekhohlakale, ukufika e-Gadarenes ngokusa okulandelayo kwakuthathekisa nako. Umlando wendoda enamadimoni wendlaliwe ngendlela edabukisayo. Egqabula konke okumbophile, wayehlala emathuneni futhi ezisika ngamatshe. “Akekho owayenamandla okumnqoba” (Marko 5:4, ESV)—wayesehlangana noJesu.

Lendoda yagagasela kuJesu—akushiwo lutho ngabafundi (mhlawumbe babaleka). Lapho lendoda isondela kuJesu, yawa phambi Kwakhe. Amazwi “yawela phansi” ahumusha isenzo sesiGriki u-proskyneō, esivama ukuhumushwa “ukukhonza.” Kuchaza ukuthi lendoda yabona ukuthi uJesu wayengoThile ongayisiza. Kodwa lapho ivula umlomo wayo, amadimoni angaphakathi kwayo amemeza uJesu, owayekwazi ukuzwa ukunyenyeza kwesikhalo salendoda ngaphezu komsindo wamadimoni. Ngenkathi ecela ukukhululelwa ezingulubeni, uJesu wawavumela ukuba angene kuzo. Wonke umhlambi, olinganiselwa kwizinkulungwane ezimbili, waphulukundlela wangena emanzini waminza. Kwakuyinhlekele ngokwezimali kubanikazi bazo.

Okumangalisayo ngukuthi amadimoni ayazi kahle ukuthi uJesu ungubani, futhi azi ukuthi awanawo amandla phambi Kwakhe, okuyingakho “amncenga Yena” Kabili (Marko 5:10, 12, NKJV) ukuba enze lokho ayekucela. Ngokusobala, ayawazi amandla Akhe phezu kwawo.

Lendaba inezimpawu ezimbili eziyengamele. Okokuqala, igcwele izinto zokungcola noma zokungahlanzeki ngokomthetho weTestamente Elidala (Num. 19:11, 16). Amathuna kanye nabafile  akuhlanzekile. Ukopha kwakwenza othile angahlanzeki (Levitikusi 15). Izingulube zingcolile (Lev. 11:7).

Kepha, okwesibili, okwengamele ukungcola okuningi yimpi phakathi kwamandla okulunga kanye nobubi. UJesu ukhipha amadimoni (amaphuzu amabili ngakuJesu), amadimoni abulala izingulube (amaphuzu amabili ngakuSathane). Abantu bendawo bacela ukuthi uJesu ahambe (amaphuzu amabili kuSathane), kodwa uJesu uthumela lendoda ephulukisiwe njengofakazi Wakhe (amaphuzu amathathu kuJesu). Ngezindlela ezithile lendoda yayingumvangeli oneshwa, kodwa ngokuqinisekile yayinendaba emangalisayo yokuyixoxa.

`Yiliphi ithemba ongalithatha kulendaba mayelana namandla kaJesu okusiza wena kunoma yini olwisana nayo na? `