---
title:  'Ukufundisa Abafundi: Isigaba I'
date:  10/08/2024
---

### Funda Lokhu Kuleliviki
Marko 8:22–38; Mat. 20:29–34; Johane 12:25; Marko 9:1–50; Mal. 4:5, 6; Luka 9:30, 31.

> <p>Indimana Yenkumbulo</p>
> “Esesibizele Kuyena isixuku, nabafundi bakhe, wathi kubo, “Uma umuntu ethanda ukuza emva kwami, makazidele, athabathe isiphambano sakhe, angilandele” (Marko 8:34, NKJV).

Ingxenye yokuqala kaMarko igxila ekutheni uJesu ungubani. Izimfundiso Zakhe ezinamandla kanye nezimangaliso zikhomba endaweni eyodwa: Yena unguMesiya. Kulendawo esemqoka endabeni, uJesu uzobuza abafundi ukuthi bakholwa ukuthi Yena ungubani.

UPetro uzonikeza impendulo enkulu kulombuzo, futhi uJesu ngokushesha uzoqala ukuchaza ukuthi izinyathelo Zakhe njengoMesiya zibheke kuphi, esaziyo ukuthi ziya esiphambanweni.

Engxenyeni yokugcina kaMarko 8 kuye ekupheleni kukaMarko 10, uJesu ugxila ekufundiseni abafundi Bakhe ngohambo Lwakhe. Kulezizahluko, uzobikezela ngesiphambano. Lokhu kuzolandelwa yimiyalezo ekhethekile ngobufundi. Lezizifundo ezinamandla zisafanelekile nanamuhla.

Lesisigaba seVangeli lesibili siphawulwa ngukuphulukiswa kwezimpumputhe ezimbili ezahlukene, enye maphakathi noMarko 8 kanye nenye ekupheleni kukaMarko 10. Lezizimangaliso “eziphahlile” zibonakalisa ngokugqamile indlela ubufundi obufaka ngayo ukubona kwezikamoya mayelana nokuthi uJesu ungubani nokuthi uyakuphi. Njengalokhu izimfundiso Zakhe zaphosa inselele kubafundi Bakhe eminyakeni engu-2,000 edlule, kanjalo ziyaqhubeka nokunqwamana nabafundi namuhla ngenani elijulile, nangenzuzo, yokulandela uJesu.

_*Funda isifundo saleliviki ukulungiselela iSabatha, UNcwaba 17._