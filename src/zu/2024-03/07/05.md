---
title:  Ngubani Omkhulu Kunabo Bonke Na?
date:  14/08/2024
---

`Funda uMarko 9:30-41. Yini umehluko phakathi kwesibikezelo sikaJesu sesibili sokufa nokuvuka Kwakhe (qhathanisa noMarko 8:31) na? Futhi, yini le abaphikisana ngayo abafundi, futhi uthini umyalezo kaJesu na?`

Esibikezelweni sokuqala, uJesu ubhekisa kulabo abazomlahla futhi bambulale. Kwesesibili isibikezelo, uJesu ubhekisa eqinisweni lokuthi Yena uzokhashelwa. Umkhapheli akavezwa ngalesisikhathi, kodwa ofundayo useyazi ukuthi ngubani ngoba ubaluliwe uJudasi (buka uMarko 3:19). Futhi, iNkosi ibhekisa ekubulaweni kanye nesekuvukeni emuva kwezinsuku ezintathu. Kodwa abafundi babukeka bengenandaba kakhulu kwininingwane yalesisibikezelo kunesokuqala. Izindaba ezingamukelekile akuxoxwa ngazo.

KuMarko 8:27, uJesu wayesenyakatho noLwandle lwaseGalile eduze kwase-Caesarea Philippi. KuMarko 9:30 Yena unqamula eGalile, futhi kuMarko 9:33, ungena e-Capernaum. Ngalokho, akulukhuni ukubona uhambo Lwakhe olusuka enyakatho lubheke eningizimu. Kodwa, Yena ungena yedwa e-Capernaum ngoba abafundi abayishumi nambili basalele emuva. Endlini, Yena uyabuza ukuthi bebexoxa ngani endleleni. Akekho ophendulayo, uphawu lokungawuthandi umbuzo, cishe njengabantwana bebanjwe benza abakwaziyo ukuthi akulungile. Ingxoxo yabo yayimayelana nokuthi ngubani omkhulu kunabo bonke. Nakuba abaningi bengafuni ukuvuma, lombuzo wokuthi ngubani omkhulu kunabo bonke ucatshangwa yiwo wonke ubani. Kodwa embusweni kaNkulunkulu, lomqondo uyaphendukezelwa.

UJesu uphendula lenkinga ngezinyathelo ezimbili. Esokuqala, usho inkulumo esobala yokuthi ukuba ngowokuqala (omkhulu kunabo bonke), kumele ube yinceku. Bese uJesu ebonisa incazelo Yakhe ngokwenza. Kusobala ukuthi kunengane eyayimi eduzane ilalele. UJesu uthatha ingane ayibeke phakathi kweqoqwana. Lokhu kwakungasabisa ingane. Kodwa uJesu agone ingane, ethambisa isimo. Afundise ukuthi uma wamukela ingane, wamukela Yena. Futhi uma wamukela Yena, wamukela uBaba. Ngalokhoke, ingane encane ixhumene noNkulunkulu ngoKwakhe.

UJohane abuze umbuzo ngabangaphandle, bese uJesu efundisa isifundo esisemqoka sokuthi labo abangamelene nathi bakanye nathi. INkosi iqinisa ukuthi ukusiza labo abasemsebenzini wobuKristu, nangezindlela ezincane, kuyaqashelwa ezulwini.

`Uthini umqondo wezibhalo ngobukhulu ngokwehlukile kunomqondo wezwe na? Yikuphi wena ophokophele kukho na?`