---
title:  Inani Lokuba NguMfundi
date:  12/08/2024
---

`Funda uMarko 8:31-38. UJesu ufundisani lapha mayelana nenani lokulandela uKristu na?`

Abafundi sebefike endaweni ebucayi ebudlelwaneni babo noJesu. Manje bayazi ukuthi Yena unguMesiya. Umfundi kaMarko ukwaze lokhu kusukela ekuqaleni kwencwadi (Marko 1:1) futhi ngalokho usethubeni elingcono ngaphezu kwabafundi ngesinye isikhathi abadidekile.

Ngenkathi uJesu ebiza abafundi okokuqala, wathi Yena uzobenza abadobi babantu (Marko 1:17). Yayingekho inkulumo yokuhlupheka. Kodwa manje njengoba sebazi kahle ukuthi Yena ungubani, ubambulela umgomo womsebenzi Wakhe—ukuthi kudingekile kuYe ukuba ahlupheke izinto eziningi, alahlwe futhi abulawe, bese evuka futhi ngemuva kwezinsuku ezintathu.

Yizindaba ezethusayo. UPetro, osanda kuvuma ukuthi uJesu unguMesiya, umbizela eceleni futhi amthethise Yena ngokusho lezizinto. Konke lokhu kwakushiwo engxoxweni engaqondile ngqo, kodwa manje umbhali weVangeli ubika amazwi kaJesu, amazwi okusenokuba ahlaba ephukela kuPetro. Yena ubiza uPetro ngoSathane futhi amtshele ukuba asuke endleleni Yakhe, njengoba lemicabango ayihambisani nentando kaNkulunkulu.

“Amazwi kaPetro kwakungewona angasiza futhi aduduze uJesu ngesikhathi sokuhlupheka okukhulu okwakuphambi Kwakhe. Ayengahambisani nenhloso kaNkulunkulu yomusa ngakwizwe elilahlekileyo, nangesifundo sokuzinikela uJesu ayezele ukuzosifundisa ngesibonelo Sakhe.”—Ellen G. White, _The Desire of Ages_, p. 415.

Abalandeli bakaJesu babizelwe ukuba babenomgomo ofana noWakhe— wokuthatha isiphambano balandele Yena. Ukubethelwa kwakuyindela yokubulala ekhohlakele kunakho konke, kuyihlazo, futhi neyesabekayo amaRoma ayenayo. Wonke umuntu wayefuna ukusigwema isiphambano. Ngakhoke, kungani othile wayengafuna ukuthatha isiphambano njengophawu lokuzinikela kwakhe kuJesu na?

UJesu akachazi nje kuphela inani lokuba ngumfundi kodwa ixabiso lakho elikhulu. Ekuphiceni kwenkolo yobuKristu, ukulahlekelwa ngukuphila kuba yindlela yokukuthola. Ngokuphikisayo, ukuzuza izwe lonke kodwa ulahlekelwe ngukuphila okuphakade kuyize. Njengalokhu umvangeli u-Jim Elliott ekubeka ngobuciko obukhulu encwadini yakhe ka-October 28, 1949, “Akasona isiwula lowo onikeza lokho angenakukugcina ukuzuza lokho angeke akuswele.”

> <p></p>
> “ ‘Lowo othanda ukuphila kwakhe uyokuswela, futhi lowo ongakuthandi ukuphila kwakhe kulomhlaba uyokukugcina ingunaphakade’ ” (Johane 12:25, NKJV).

`Ube namava Anjani ngeqiniso lalamazwi na?`