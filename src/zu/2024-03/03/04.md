---
title:  INkosi YeSabatha
date:  16/07/2024
---

KuMarko 2:23, 24, abaFarisi bamangalela abafundi ngokwephula iSabatha. Ngokwemfundiso yamaJuda, izinhlobo engu-39 zokusebenza zazingavumelekile ngeSabatha, ngokomqondo wabaFarisi, kwakufaka nalokho okwakwenziwe ngabafundi.

`Funda uMarko 2:3-28. UJesu uphikisana kanjani nesimangalo esilethwe ngabaFarisi na?`

UJesu uphendula ngendaba kaDavide edla isinkwa esingcwele (1 Sam. 21:1-6). Lesisinkwa sasisuswa ngeSabatha; ngalokho, uhambo lukaDavide lwalungukubaleka okuphuthumayo ngeSabatha. UJesu uphikisa ngokuthi uma uDavide nebutho lakhe babefanele ngokudla isinkwa esingcwele, ngalokho abafundi bakaJesu bafanele ukukha futhi badle ukolo.

UJesu uqhubeka abonise ukuthi iSabatha lalenzelwe inzuzo yesintu, hhayi ngenye indlela, nokuthi isisekelo sokusho lokhu ngukuthi Yena uyiNkosi yalo iSabatha.

`Funda uMarko 3:1-6. Lendaba ilibonisa kanjani iphuzu likaJesu lokuthi iSabatha lalenzelwe abantu na?`

UJesu uphinde abhekane nempikiswano nabaholi bezenkolo mayelana neSabatha. (Qaphela, nokho, ukuthi impikiswano ayibhekani neSabatha uqobo.) Abaholi bezenkolo bafuna ukubeka icala kuJesu uma ephulukisa ngeSabatha. UJesu akakubaleki ukunqwamana nabo. Uveza umehluko phakathi kokwenza okulungileyo noma ukulimaza, ukusindisa impilo noma ukubulala. Impendulo embuzweni Wakhe isobala; ukwenza okulungileyo kanye nokusindisa impilo yizenzo ezifaneleke kakhulu ngeSabatha.

UJesu uyaqhubeka nokuphulukisa indoda, okucasula izitha Zakhe, okuthi ngokushesha bahlele ukumbulala. Umbhuqo walendaba ngukuthi labo ababefuna ukubamba uJesu ephula iSabatha babephula iSabatha ngokuhlela ukufa Kwakhe ngosuku olufanayo.

`Yiziphi izimiso zokugcina iSabatha ongazithatha kulezizindaba kanye nezinselelo esibhekana nazo esikhathini samanje ekugcineni iSabatha na?`