---
title:  Ngubani Othe Ungakwenza Lokho Na?
date:  27/08/2024
---

`Funda uMarko 11:27-33. Iyiphi inselelo abaholi bezenkolo abayiletha kuJesu, futhi Yena waphendula kanjani na?`

Ngosuku olulandela ukuhlanzwa kwethempeli nguJesu, abaholi bezenkolo bahlangana Naye ezinkundleni zethempeli, bebuza ukuthi igunya lokwenza lokho akwenza ngayizolo ulithathe kuphi. Abafuni iqiniso kodwa bamcuphile. Uma ethi igunya Lakhe liqhamuka kuNkulunkulu, bazophika ukuthi umbazi nje angaba naleligunya. Uma evuma ukuthi igunya Lakhe ngelomuntu, bazothi uyisiwula.

Kepha uJesu uyalubona ugibe lwabo abe esethi uzophendula umbuzo wabo uma bengaphendula lowo Yena azowubuza. Akubuzayo ngukuthi ngabe umbhabhathizo kaJohane Umbhabhathizi wawuqhamuka kuNkulunkulu noma kubantu. Ngokuphazima, abaholi bayabona ukuthi yibona abasogibeni. Uma bethi kuNkulunkulu, uJesu uzothi, “Kungani ningazange nimkholwe na?” Uma bethi kubantu, basaba abantu. Ngalokho, baqamba amanga bethi abazi. Lokhu kunikeza uJesu ithuba lokunqaba ukuphendula umbuzo wabo.

`Funda uMarko 12:2-12. UJesu wakulandelanisa ngani ukunqaba Kwakhe ukuphendula, futhi kwaba namuphi umphumela na?`

UJesu uxoxa umfanekiso womvini, umnikazi, kanye nabaqashi abaqasha kuye insimu. Lendaba uJesu ayixoxayo inokufana okukhulu nomfanekiso womvini otholakala kuIsaya 5, lapho uNkulunkulu ebeka icala ngakuIsrayeli ngokungathembeki. Bonke babezokubona lokhu kuhambisana, ikakhulu abaholi bezenkolo.

Lendaba yendlaleka ngendlela engajwayelekile kakhulu njengoba abaqashile benqaba ukunikeza izithelo zensimu kumniniyo. Kunalokho, bahlukumeza futhi babulale izinceku zakhe. Ekugcineni, umnininsimu uthumela indodana yakhe ethandiweyo, alindele ukuthi bazoyihlonipha. Kodwa akubinjalo. Bazindla ngokuthi uma bebulala indodana, isivini sizoba ngesabo. Ukucabanga kwabo kuyashaqisa futhi nokwahlulelwa kwabo kufanelekile.

Lokho uJesu ayekwenza kulendaba kwakungukunika abaholi bezenkolo isixwayiso esinzima ngokuthi ukwenza kwabo kwakubheke kuphi. Uma kubukwa kanjalo, umfanekiso Wakhe uyisixwayo sothando. Asikapheli isikhathi kubo ukuba baguquke futhi bagweme ukwahlulela okuqinisekile. Abanye bazophenduka, baguquke, futhi bamukele uJesu. Abanye ngeke.