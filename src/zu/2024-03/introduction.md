### Ivangeli LikaMarko

Ukusukela ekuqaleni kukaMarko, umfundi uyazi ukuthi uJesu ungubani— uMesiya, iNdodana kaNkulunkulu (Marko 1:1). Kepha, abantu bendaba banenkinga yokuqonda ukuthi ngempela ungubani Yena nokuthi umayelana nani—ngaphandle kwalabo abanamadimoni. Bazi kahle ukuthi ungubani Yena! Amadimoni ayamazi Yena futhi atshode phambi kwamazwi Akhe anamandla.

Kodwa kunalokho uJesu ulokho ewayaleza ukuba angalwandisi lolulwazi. Kungani ayaleze lemfihlo na? Abafundi beBhayibheli eminyakeni eminingi bazindle ngalombuzo. Uze unanegama kwabafundayo—Imfihlo yobuMesiya. Kungani ivangeli lifune sithule ngokuthi uJesu ungubani na?

Okuyoba sobala kuloluhambo kwiVangeli likaMarko ngukuthi akukho nje imfihlo kuphela kulencwadi—kunesambulo esimangalisayo. Ingabizwa ngokufanele ngokuthi yiNdikimba yeSambulo/Mfihlo, futhi ikulo lonke iVangeli likaMarko, nakuba ekugcineni yonke imfihlo iyaqedwa ngokungalindelekile, ithathelwe indawo yisambulo esinamndla sikaJesu.

UMarko angahlukaniswa izigaba ezimbili ezigqamileyo—izingxenye empeleni. Isahluko sokuqala kuye ngasekugcineni kwesahluko sesishiyagalombili sibhekana nombuzo osemqoka, ngubani uJesu na? Impendulo ibonakaliswa ezimfundisweni Zakhe nakwizimangaliso Zakhe. Ngokuphindaphinda unqoba ububi, alethe ithemba kwabacindezelweyo, futhi afundise amaqiniso angephikiswe adabula kumongo wobukhona besintu. Konke lokhu kumemeza kumfundi ukuthi Yena unguMesiya, uKristu, amaHeberu ayekade emlinde sonke lesisikhathi.

Kepha, kuze kube phakathi nencwadi lapho othile ongenawo amadimoni ememezela ngokufanele ukuthi Yena ungubani, ngalokho ephendula umbuzo wengxenye yokuqala yencwadi omayelana nokuthi uKristu ungubani. Lowomuntu nguPetro, othi, “ ‘Wena unguKristu’ ” (Marko 8:29, ESV).

Ingxenye yesibili kaMarko, ukusukela kuMarko 8:31 kuye ekugcineni kwencwadi, iphendula omunye umbuzo, Uyakuphi uJesu na?

Impendulo iyethusa. Yena uya esiphambanweni, okuyikona kufa okuyihlazo nechilo emhlabeni wamaRoma. Futhi kuyisiphetho esingalindelekile ngoMesiya, obalandeli Bakhe becabanga ukuthi uzonqoba amaRoma bese emisa uIsrayeli njengesizwe esinamandla.

Abafundi bakaJesu abakuqondi lokho akushoyo. Njengoba incwadi iqhubeka, kuyancipha ukubuza kwabo ngaloludaba olubuhlungu, kuzekuthi ekugcineni bayathula bebhekene naleliqiniso elingamukelekile.

Izinto zibukeka zihwaqabala kakhulu lapho uJesu enqwamana nabaholi bezenkolo abaceba ukufa Kwakhe. Abafundi, benethemba lombuso omkhulu, bayethuswa ngukuboshwa, nokuquliswa, nokubethelwa okungahambisani nabakulindele.

Kodwa kukho konke lokhu, uJesu ugcina umyalezo osobala nongaguquki walapho aya khona nokuthi kuchazani ukuthi Yena uzofa futhi avuke. Isinkwa nenkomishi yeSidlo Sokugcina kuyomela umzimba Wakhe negazi (Marko 14:22-25), futhi Yena uyoba yinhlawulo yabaningi (Marko 10:45).

Lokhu akuchazi ukuthi waya esiphambanweni ngesizotha sokungezwa ubuhlungu. E-Gethsemane walwisana nesinqumo (Marko 14:32-42), futhi esiphambanweni Yena uyabubula ngokuphelelwa yithemba, “ ‘Nkulunkulu Wami, Nkulunkulu Wami, kungani ungilahlile na?’ ” (Marko 15:34, NKJV). Ivangeli likaMarko lisibonisa ubumnyama uKristu abhekana nabo, inani losindiso lwethu. Kodwa isiphambano asikona ukuphela kohambo. Emuva kokuvuka Kwakhe, uhlela umhlangano nabafundi Bakhe eGalile—futhi njengalokhu sazi, kwaqala ibandla lobuKristu.

Yindaba emangalisa kunazo zonke, exoxwa ngamazwi ambalwa, ngokusheshayo ngumbhali weVangeli ngokwakhe. Uxoxa nje indaba, futhi adedele amazwi, izenzo, kuzikhulumele mayelana nempilo nokufa kukaJesu waseNazaretha.

_U-Thomas R. Shepherd, PhD, DrPH, ungu-professor omkhulu wezocwaningo lweTestamente Elisha kwi-Seventh-day Adventist Theological Seminary, Andrews University. Yena nomkakhe u-Sherry banabantwana ababili asebekhulile kanye nabazukulu abayisithupha._