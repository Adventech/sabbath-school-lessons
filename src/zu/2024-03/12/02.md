---
title:  “UyiNkosi YamaJuda Na?”
date:  15/09/2024
---

`Funda uMarko 15:1-15. Yiziphi izimo eziyisibhinqo ezenzeka lapha na?`

U-Pontius Pilate wayengumbusi wakwaJuda ukusukela A.D. 26-39. Wayengeyena umholi omnene, futhi iningi lezenzo zakhe zazidala ukunganeliseki kubantu ezweni (qhathanisa noLuka 13:1). Icala lamaJuda likaJesu laba nomphumela wesigwebo sokufa ngenxa yokuhlambalaza. Kodwa ngaphansi kombuso wamaRoma amaJuda ayengakwazi ukubulala abantu ezikhathini eziningi, ngalokho baletha uJesu kuPilatu ukuba agwetshwe.

Icala ngakuJesu phambi kukaPilatu alishiwo, kodwa kulula ukuthola icala ngokombuzo omfushane uPilatu awubuza uJesu, “ ‘UyiNkosi yamaJuda na?’ ” (Marko 15:2, ESV). Ngesikhathi seTestamente Elidala, uIsrayeli wayegcoba amakhosi akhe; ngalokho, kulula ukubona indlela igama uMesiya (“Ogcotshiweyo”) elalingaphendukezelwa ngayo ekubangeni ukukhonzwa njengenkosi, ngalokho, kubangisane nombusi. Ngalokho, isimangalo esilethwa phambi kwe-Sanhedrin kwakungesokuhlambalaza, ngenkathi icala elilethwa phambi kombusi kungelokuvukela, okungaholela ekufeni.

Isibhinqo ngukuthi uJesu uyikho kokubili uMesiya kanye neNkosi yamaJuda. Ukubekwa Kwakhe icala lokuhlambalaza nelokuvukela kwakuyiphutha; kwakufanele amukele ukukhonzwa kanye nokudunyiswa kunalokho. Kepha, uJesu uqhubeka nokuziphatha njengenkosi. Impendulo Yakhe kuPilatu, “ ‘Usukushilo’ ” (Marko 15:2, ESV), ayizibopheli. Akasiphiki isihloko noma asiqinise. Lempendulo ingancoma ukuthi Yena uyinkosi, kodwa yolunye uhlobo (qhathanisa noJohane 18:33-38).

UMarko 15:6 ungenisa endabeni usiko lokukhulula isiboshwa ngesikhathi sePhasika. KuMarko 15:9, uPilatu ubuza ukuthi bafuna yena akhulule “ ‘iNkosi yamaJuda,’ ” futhi nakuba wayekusho lokho ngokubhuqa, isibhinqo sidlala ngempela ngokumelene naye.

UMarko 15:9, 10 yisifundo sokuqonda nokungaqondi. UPilatu uqonda ukuthi abaholi bezenkolo babophe uJesu ngoba benomona, kodwa akaqondi ukuthi, ngokubuza isixuku, udlalela ezandleni zabaholi bezenkolo. Baphehla isixuku futhi bafune ukuthi uJesu abethelwe. UPilatu uyahlehla. Ukubethelwa kwakuyindlela enesihluku yokufa, ikakhulu kulowo ayembona engenacala. Kuyisibhinqo esibuhlungu ukuthi umbusi ongumhedeni wayefuna ukukhulula uMesiya, ngenkathi abaholi bezenkolo befuna Yena ebethelwe.

`Yini engakugcina ungalandeli isixuku lapho ingcindezi inkulu yokwenzenjalo na?`