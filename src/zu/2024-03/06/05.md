---
title:  Amalimi
date:  07/08/2024
---

`Funda uMarko 7:31-37. Ngubani owalethwa kuJesu, yini amenzela yona uJesu na?`

UJesu akazange athathe indlela enqamulelayo ukubuyela eGalile esuka esifundeni saseTire naseSidoni. Kubukeka sengathi uJesu waya enyakatho esuka esifundeni saseTire, eyodlula esifundeni saseSidoni, wagena embindini wezwe wayesehlela esifundeni esinyakathi-mpumalanga neChibi laseGalile, ekugcineni wafika echibini. Kwakuluhambo oluzungezayo, okungenzeka lwangeza isikhathi kuYe sokufundisa abafundi Bakhe.

Umbhalo awusho ukuthi ngubani ngempela owaletha lendoda kuJesu, kodwa inkinga yayo yayisobala ngokwanele—yayisithulu futhi inamalimi. Ukungakwazi ukuzwa kwenza abantu bangabi yingxenye yezinto, futhi ukungakwazi ukuzwa okuqinile kungenza kubeyinkinga ukufunda ukukhuluma. Inkinga yalendoda kusenokuba kwakungeyesikhathi eside.

UJesu uyayiqonda ingxaki yalendoda futhi uyithathela eceleni ngasese. Indlela iNkosi ephulukisa ngayo lendoda idala imibuzo, ikakhulu kubafundi banamuhla. Ufaka iminywe Yakhe ezindlebeni zalendoda, aphimise, athinte ulimi lwayo bese ebubula. UJesu uthinta izindawo ezigulayo zalendoda azoziphulukisa, kodwa ububuleleni na? “Wabubula ekucabangeni ngezindlebe ezazingafuni ukuzwa iqiniso, ulimi olwalungafuni ukuvuma uMsindisi.”—Ellen G. White, _The Desire of Ages_, p. 404.

Ngokumangalisayo uJesu wabuyisela ukuzwa kwalendoda kanye nokukhuluma ngokucacile. Ukububula Kwakhe kubonisa imikhawulo uNkulunkulu azibekele yona mayelana nelungelo labantu lokuzikhethela. Ngeke aphoqa intando Yakhe. Bonke abantu bakhululekile ukuzikhethela lowo ozobahola empilweni yabo— Inkosi yoKuphila noma inkosi yobumnyama. UJesu wayekwazi ukuvula izindlebe ezingakwazi ukuzwa kodwa wayengeke aphoqe izinhliziyo ezingakholwa ukuba zivume ubuMesiya Bakhe.

Lendatshana futhi ibonakalisa lokho uNkulunkulu angakwenzela labo abavuma ukuphendukela kuYena. Mhlwawumbe ube namava okubamanqika ngokwabelana ngokholo lwakho, uzizwa unamalimi mayelana nalokho okumele ukusho. Lesisimangaliso sikhuthaza ngokuthi iNkosi uJesu ingavula izindlebe zakho ukuba ube nozwelo lwezidingo zabanye futhi wabelane ngezwi elifanele ukubakhuthaza ohambweni lwabo.

`Wenza ngezipho ozinikeziwe mayelana nokuzwa nokukhuluma, ngokuba ziyizipho na? Uzisebenzisa kanjani na?`