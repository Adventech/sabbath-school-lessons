---
title:  Izandla Ezihlanzekile noma Inhliziyo Ehlanzekile na?
date:  05/08/2024
---

`Funda uMarko 7:14-19. UJesu wayechaza ukuthini ngesiphico kuMarko 7:15 na?`

Amazwi kaJesu kulesisahluko abe yindida kwabaningi lapho bezindla ngobudlelwane babo nezimfundiso zikaLevitikus 11 ezimayelana nokudla okuhlanzekile nokungcolileyo. Ngabe uJesu uqeda lokhu kwehlukanisa na? Ngabe ama-Seventh-day Adventist asephutheni ngokufundisa kwawo ukuthi amalungu ebandla adla inyama mawadle kuphele leyo esohleni lwezihlanzekile na?

Okokuqala, bekuyoba yinqaba ukuba uJesu ngokuphazima aphike imiyalelo kaMose kuMarko 7:14-19 ebe ebesanda kuvikela uMose ezimfundisweni kuMarko 7:6-13. Okwesibili, yona kanye lemfundiso abaFarisi ababeyithuthukisa ayinaso isisekelo emfundisweni yeTestamente Elidala; imithetho yokudla, ngokumelene, inayo. Okwesithathu, okuchazwa nguMarko7:19 lapho kuthi uJesu uhlanza konke ukudla akukona ukuthi imithetho yokudla ichithiwe, kodwa kunalokho ngukuthi imfundiso yokungcoliswa ngukuthinta eyayibekwe ngabaFarisi yayingasebenzi. Lokhu, ngokwesibonelo, yilowo mqondo wamanga wokuthi uma wawungangcola ngokuhlangana nabeZizwe, ngalokho ungangcola ngokuthinta ukudla abakuthintile.

`Funda uMarko 7:20-23. Yini uJesu athi ibanga ukungcola komuntu na?`

KuMarko 7:19 uJesu uphawula ukuthi ukudla akungeni enhliziyweni kodwa kuya esiswini bese kudlula ngopopopo. Kodwa kuMarko 7:21-23, uphawula ukuthi ububi buphuma ngaphakathi enhliziyweni, kumongo womuntu. Wethula uhla lwezono eziqala ngemicabango emibi bese zigcina ngezenzo ezimbi.

Lapho ukubhekisa emthethweni wesihlanu kuMarko 7:10 kufakwa ohleni lwezono, wonke umthetho wesigaba sesibili soMthetho Oyishumi ulapho. Futhi, uJesu ubhekisa ekukhonzeni okuyize, kuMarko 7:7, ukwephula kwalokho okungumongo wemithetho emine yokuqala kweYishumi. Ngalokho, uJesu uma njengovikela Umthetho kaNkulunkulu kuso sonke lesisahluko.

`Usenokuba nemfundiso elungile, kodwa ngubani obusa ngokuphelele enhliziyweni yakho na?`