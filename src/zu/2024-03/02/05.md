---
title:  Imfihlo YokuSebenza KukaJesu
date:  10/07/2024
---

`Funda uMarko 1:35-39. Yiziphi izifundo ezisemqoka ezingathathwa kulokho uJesu akwenza lapha na?`

UJesu wavuka lingakaphumi ilanga waya endaweni ethule, neyihlane ukuyokhuleka. UMarko 1:35 ugcizelela umkhuleko njengesenzo uJesu ayegxile kuso. Konke okunye okukhulunywa kulomusho kuyisifinqo—wavuka, waphuma, wahamba (konke kukwinkathi edlulile kwisiGriki, okuphawula ukuphelela). Kodwa isenzo “ukukhuleka” sisenkathini epheleleyo, uhlobo olusetshenziselwa ukwethula, ikakhulu lapha, uhlelo oluqhubekayo. Wayekhuleka, waqhubeka nokukhuleka. Umbhalo futhi ugcizelela ukuba sekuseni kakhulu ngenkathi uJesu ephuma, okugudla ukuthi lesisikhathi Sakhe sokukhuleka eyedwa sasijulile.

Kuwo wonke amaVangeli, sihlangana noJesu njegendoda yomkhuleko (buka uMat. 14:23, Maro 6:46, Johane 17). Lokhu kubonakala kungenye yezimfihlo ezinkulu zokusebenza kukaJesu.

`Funda uLuka 6:12. Lokhu kusifundisani ngempilo kaJesu yomkhuleko na?`

AmaKristu amaningi anezikhathi ezinqunyiwe zokukhuleka. Lomkhuba muhle futhi ulungile, kodwa ungaba nje yinqubo, cishe into eyenziwa ngokujwayela. Enye yendlela yokuphuma emkhubeni ngukuvama ukuguqula isikhathi sokukhuleka noma ukwelula ukukhuleka kunezinye izikhathi. Iphuzu ngukuba ungazikhiyeli ohlelweni oluthile olungeguquke.

UPetro nabahlobo bakhe abazange bahambe noJesu ukuya kulendwo yokukhuleka. Mhlawumbe babazi ukuthi kukuphi, ngoba bamfumana Yena. Ukuveza kwabo ukuthi wonke umuntu wayefuna uJesu kuncoma ukuthi Yena aqhubeke namava angayizolo athathekisayo ngokuphulukisa kanye nokufundisa. Ngokumangalisayo, uJesu uyenqaba futhi akhombe kwinsimu ebanzi yokusebenza kwezinye izindawo. “Kepha wayesethi kubona, ‘Masihambeni siye kwamanye amadolobha, ukuze nakhona ngizoshumayela, ngoba kungalesisizathu ngizile’ ” (Marko 1:38, NKJV).

`Uma uJesu ngoKwakhe wayedinga ukuchitha isikathi esingaka emkhulekweni, kangakani ngathi, futhi singakanani isikhathi okumele sisichithe emkhulekweni na? Isibonelo sikaJesu sithini kithina na?`