---
title:  Isihawu Nokwahlulela KukaNkulunkulu
date:  24/04/2023
---

Isiphambano kanye nokwahlulela kokubili kwembula ukuthi uNkulunkulu ulungile futhi unomusa. Umthetho owephuliwe ufuna ukufa kwesoni. Ukulunga kumemezela ukuthi “Inkokhelo yesono ngukufa.” Umusa uphendule, “Isipho sikaNkulunkulu ngukuphila okuphakade kuKristu Jesu iNkosi yethu” (Rom. 6:23, NKJV). Ukuba umthetho kaNkulunkulu wawungaguqulwa noma uchithwe, sasingeke sibekhona isidingo sokuthi uJesu afe. Ukufa KukaKristu kuqinisa isimo saphakade somthetho, futhi lomthetho uyisisekelo sokwahlulela.

`Funda iSambulo 20:12. Sahlulelwa kanjani na? Budlelwane buni imisebenzi yethu yokulunga enayo nosindiso lwethu na?`

Imisebenzi yethu yembula ukukhetha kwethu kanye nokuthembeka kwethu kuNkulunkulu. ngokwabasEfesu 2:8, 9, “ngomusa nisindisiwe ngokholo . . . hhayi ngemisebenzi, hleze kube khona oneqholo” (NKJV). Kepha lapho uKristu esisindisa, uyasiguqula. “Ngokuba singumsebenzi Wakhe, sidalelwe kuKristu Jesu ngemisebenzi yokulunga” (Efes. 2:10, NKJV).

Imisebenzi yethu elungileyo, igqugquzelwa nguMoya oNgcwele, ayisisindisi, kodwa ifakazela ukuthi ukholo lwethu ngolweqiniso. Ukwahlulela kokugcina kukaNkulunkulu kwengula konke ukumbuluza, konke ukuzenzisa, onke amanga, futhi kungene kujule kubuthina. Ngokufanekisa isimo sethu phambi kukaNkulunkulu ekwahlulelweni, u-Ellen G. White unikeza umqondo onamandla ngendlela ivangeli nokwahlulela okuhambisana ngako.

“Iqiniso lokuthi abantu abavunyiweyo bakaNkulunkulu babonakaliswa bemi phambi kukaJehovah bengcolile kumele kuholele ekuzithobeni nasekuzihloleni okujulile kwenhliziyo ngakulabo abazibiza ngegama Lakhe. Labo nembala abahlanza Imiphefumulo yabo ngokulalela iqiniso bayozibona bengelutho. Ngokubukela eduzane isimilo esingenasici sikaKristu, kuyoqina isifiso sokufana Naye, bese kuncipha ukuzibona bemsulwa noma bengcwele ngokwabo. Kodwa ngenkathi kumele sibone ukuba yizoni kwethu, kumele sincike kuKristu njengokulunga kwethu, ukungcwaliseka kwethu, kanye nokuhlengwa kwethu. Asikwazi ukuphendula amacala uSathane asithwesa wona. NguKristu kuphela ongasimele ngokwanele. Unako ukuthulisa ummangaleli ngenkulumo egxile ekufanelekeni Kwakhe, hhayi okwethu.”—Testimonies for the Church, vol. 5, pp. 471, 472.

`Ubona kanjani, emazwini akhe, ukungehlukani kwevangeli nokwahlulela na? Yiliphi ithemba ongazithathela lona kulokhu kuhlangana kwevangeli nokwahlulela na?`