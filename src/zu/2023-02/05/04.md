---
title:  Umbono Onobukhosi
date:  25/04/2023
---

Izincwadi zesiprofetho zikaDaniyeli neSambulo ziyahambisana ekusikhombeni ezigamekweni ezembuleka ezinsukwini zokugcina zomlando wezwe. Incwadi yeSambulo imemezela ukuthi ihora lokwahlulela kukaNkulunkulu selifikile. Incwadi kaDaniyeli yembula isikhathi sokuqala kokwahlulela.

KuDaniyeli 7, uNkulunkulu wembula umlando womhlaba kumprofethi. Izizwe ziyaphakama futhi ziwe. Amandla okushushisa acindezela abantu bakaNkulunkulu. Ngemuva kokuchaza iBhabhiloni, Medo-Persia, Greece, Rome, nokucazeka koMbuso wamaRoma, kanye nokushushiswa kwebandla iminyaka engu-1,260 eboniswe esahlukweni (Dan. 7:25; buka neSamb. 12:14), uNkulunkulu ubhekisa umqondo kaDaniyeli esigamekweni esikhazimulayo sasezulwini esizolungisa zonke Izinto. Ukunaka komprofethi kususwa ekuphakameni nasekuweni kwemibuso kanye namandla engcindezi asemhlabeni kuye esigodlweni sasezulwini kanye nokwahlulela kokugcina kukaNkulunkulu, ngenkathi eyolungisa konke okubi futhi amise umbuso Wakhe wokulunga oyoma ingunaphakade.

UNkulunkulu wathatha uDaniyeli ngombono wesiprofetho emsusa kwinxushunxushu nokulwa kwasemhlabeni wamfaka enkazimulweni yendawo engcwele yasezulwini nasekuhlaleni kwekundla ephezulu yamacala yezwe lonke, lapho uKristu, Umbusi Ofanele walomhlaba, ezokwamukela kuYise umbuso obekuvele kungoWakhe.

`Funda uDaniyeli 7:9, 10, 13 bese uchaza lokho uDaniyeli akubona kulezizindimana. Yini, futhi, umphumela wokugcina walokhu kwahlulela na? Buka uDaniyeli 7:14, 26, 27.`

Isiphetho sawo wonke umuntu sinqunywa enkundleni yamacala yasezulwini. Ukulunga kuyaphumelela. Iqiniso liyanqoba. Ukulunga kuyabusa. Lona ngumbono omangalisayo, omuhle, nothathekisa kunayo yonke kulo lonke iBhayibheli. Futhi izindaba ezinhle ngukuthi konke kugcina kukuhle ngakubantu bakaNkulunkulu abathembekile, labo abagqokiswe ngokulunga KukaKristu.

UJesu uya kuYise phambi kwezwe lonke. Izidalwa zezulu zibuthana ngasesihlalweni sobukhosi sikaNkulunkulu. Izwe lonke lezidalwa ezingazange zone lima ngokuthuthumela ngalombono wokwahlulela. Impi yesikhathi eside esilwe izinkulungwane zeminyaka isiyaphela. Ukulwela ukubuswa kwezwe lonke kunqunywa ngokugcwele, nangokuphelele.

`UDaniyeli wayeqinisile manyelana nemibuso eyafika futhi yadlula, njengoba kwakuprofethiwe. Kungani, ke, kwenza umqondo kakhulu ukuthemba Izwi likaNkulunkulu mayelana nalokho elikusho ngombuso wokugcina, “umbuso waphakade” “ongesayikudlula” na?`