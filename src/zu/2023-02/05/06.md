---
title:  UJesu Ufanelekile
date:  27/04/2023
---

KwiSambulo 5:1-3, sibona futhi isihlalo sobukhosi. Incwadi iyethulwa ebhalwe nhlangothi zombili. Ivalwe yashicilelwa ngophawu lwasezulwini, futhi akekho ezulwini noma emhlabeni ogayivula. Izidalwa zezulu ziyathuthumela. Udaba lungxamile. Akukho ngelosi engamela isintu ekwahluleleni kokugcina komhlaba. UJohane uyakhala ngoba akekho ongavula lencwadi. Bese omunye wabadala, omunye wabahlengwe emhlabeni, ekhuluma amazwi enkuthazo kuJohane. UJesu, iWundlu likaNkulunkulu, lifanelekile ukuyivula Incwadi.

UJohane ubona impendulo yokugcina yenkinga yesono KwiSambulo 5:5. Lapha umprofethi osegugile ubona indlela okungukuphela kwayo yanoma ngubani yokuphumelela ekwahluleleni kokugcina esihlalweni sobukhosi sikaNkulunkulu. “Kepha omunye wabadala wathi kimi, ‘Musa ukukhala. Bheka Ingonyama yesizwe sakwaJuda, Impande kaDavide, ikwazile ukuvula incwadi.’. . . Ngasengibuka, futhi ngabona, . . . iWundlu sengathi libulewe” (Samb. 5:5, 6, NKJV).

`Funda iSambulo 5:8-12. Izulu lonke liphendula kanjani kwisimemezelo sokuthi uJesu ufanelekile ukuvula Incwadi yokwahlulela futhi ahlenge thina na?`

UJesu, iWundlu likaNkulunkulu onikele ngomphefumulo Wakhe ukuba kusindiswe wonke umuntu, uthatha Incwadi yokwahlulela ayivule. Lonke izulu lisho ngenhlokomo yokudumisa. Ukunqoba Kwakhe izilingo zikaSathane, ukufa Kwakhe esiphambanweni saseKhalvari, ukuvuka Kwakhe, umsebenzi Wakhe wobuPristi Obukhulu, kuhlinzeka usindiso kubo bone abakhetha ngokholo ukusabela emuseni Wakhe. Kusho ukuphelakokubusa kwesono kanye nokukhululwa kwabantu bakaNkulunkulu.

Kukhona okungakhuthaza kunalokhu na? UJesu umela thina ekwahluleleni. Ukulunga Kwakhe okuphelele kumboza thina. Ukulunga Kwakhe kusebenza ngaphakathi kithina ukusenza basha. Umusa Wakhe uyasithethelela, usiguqule, futhi usinike amandla okuphila izimpilo zobunkulunkulu.

Akumele sesabe. UJesu umele thina ekwahluleleni, futhi amandla obubi anqotshiwe. Ukwahlulela kudlulile “kwavuna” abantu bakaNkulunkulu (Dan. 7:22). Inhloso yokwahlulela akuyona eyokuthola ukuthi sibabi kanganani kodwa ngeyokwembula ukulunga kukaNkulunkulu.

`Futhi, gxila ethembeni elikhulu esinalo ekwahluleleni: uJesu njengothatha indawo yethu. Kungani lokho kuyithemba lethu okungukuphela kwalo na?`