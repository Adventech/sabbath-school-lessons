### Imibiko Yezingelosi Ezintathu

Ngo-Oktoba 15, 1844, evikini elandulela Ukudumala Okukhulu, umfana wayezelwe emndenini wamaLuthela okholwa kakhulu e-Germany. Igama lakhe lalingu-Friedrich Nietzsche, owayezoba ngonethonya elikhulu engakholelwa kuNkulunkulu. Ekholwa ngukuthi uNkulunkulu wobuKristu wayefa entshonalanga, u-Nietzsche wakhaca ithonya lokuziphatha kahle lenkolo yobuKristu, elijivaza “njengobugqila bokuziphatha kahle,” ukuziphatha kahle kwababuthakathaka okuthi, ngokuzama ukuzivikela kwabanamandla, basungule lemiqondo engaphusile enjengoku “Thanda izitha zakho.” Ku-Nietzsche, isimanje sasidinga ukudlulela ngale kwemiqondo “yokulunga kanye nobubi”; umlingiswa kwenye yezincwadi zakhe (Thus Spake Zarathustra) wathi, “Phula izibhebhe zomthetho omdala!”(eqonde, nembala, Imithetho Elishumi).

Unyaka ka-1844 wawubalulekile futhi naku-Karl Marx, umsungulu wobukomanisi. Kubizwa nge-“Economic and Philosophic Manuscript of 1844,” lomqulu wawubhalwe ngu-Marx ngalowonyaka, noma ungazange ushicilelwe yi-Soviet Union kwaze kwaba ngu-1932. Lemiqulu ibonisa ukuthuthuka kwasekuqaleni komqondo ka-Marx lapho ekhuluma ngeqiniso eliphelele lezimpahla ezazidlula ezigabeni ezahlukene zomnotho kuze kufike lapho abasebenzi bomhlaba bebamunye, bachithe abacindezeli babo abangama-capitalist, bese bedala indawo engenasici emhlabeni.

Unyaka ka-1844 wawungobalulekile naku-Charles Darwin. Kulokho osekwaziwa njenge-“Essay of 1844,” u-Darwini wakhipha izimfundiso zakhe zokuqala zokusombuluka (evolution), nakuba ngalesosikhathi azizange zivezwe emphakathini. Kungo-1859 kuphela, ngokushicilelwa kwe-On the Origin of Species, lapho u-Darwini aphumela obala ngemiqondo yakhe yokuthi impilo emhlabeni yaqubuka kukhokho ofanayo ngendlela yemvelo nokushaya kukacilo endukwini kuphela.

Unyaka ka-1844, nokho, waba ngukugcwaliseka kwesiprofetho sezinsuku ezingu-2300 sikaDaniyeli 8:14, futhi kwaba yiwo futhi unyaka lapho, kwinsali Yokudumala Okukhulu, imbewu yatshalwa eyayizochuma ibe ngumnyakazo womhlaba wonke ombiko wawo ongumongo uphikisana nezimfundiso zika-Marx, Nietzsche, kanye nezika-Darwin.

Ngokuphikisana no-Marx, ibandla lama-Seventh-day Adventist lamemezela ukuthi impikiswano enkulu ephakathi KukaKristu noSathane, hhayi ukuhamba kwezimpahla emlandweni, yayichaza ukuthi umlando womhlaba uzophela, hhayi endaweni engenasici eyenziwe ngabantu bobukomanisi Kepha ekusungulweni kombuso waphakade kaNkulunkulu.

Ngokumelene no-Darwin, ibandla lama-Seventh-day Adventist lafundisa ukuthi ukuphila kwaqhamuka, hhayi ngokwemvelo nanohlelo lokuguquka okungahlelekile kwemvelo, kodwa ngamandla kaNkulunkulu onguMdali, owathi ngezinsuku eziyisithupha Wadala ukuphila emhlabeni futhi waphumula ngolwesikhombisa.

Futhi ngokuphikisana no-Nietzsche, ibandla lama-Seventh-day Adventist lamemezela, hhayi kuphela ukuthi uNkulunkulu ukhona kodwa nokuthi umthetho Wakhe wokuziphatha kazwelonke (“Izibhebhe Ezindala Zomthetho”), Imithetho Elishumi, ihlezi iyizinga lokugcina likaNkulunkulu lokwahlulelea futhi iyisibopho kwisintu sonke.

Ngabe kungukuqondana kwezinto ukuthi konke Lokhu kwenzeka ngo-1844 na? Akumele sicabange kanjalo.

U-Marx, Nietzsche, Darwin—abantu abathathu abanethonya omisebenzi yabo idale ingozi engalapheki esintwini. Kepha phakathi kwawo onke lamanga, uNkulunkulu akazange ashiye umhlaba ungenabo ubufakazi beqiniso Lakhe, okungako, phakathi kwayo yonke lemiqondo ebhubhisayo, Yena wavusa abantu ababezothi, ngokuhamba kwesikhathi babe yiBandla lama-Seventh-day Adventist futhi bakwazi ukumemezela iqiniso Lakhe lesikhathi Sokugcina emhlabeni—umbiko wezingelosi ezintathu. Lena yimibiko okuthi, kumongo wayo, iphikisane namanga kanye nokungaqondi kahle okuthuthukiswa yilamadoda amathathu akhohliseke kakhulu.

Imibiko yezingelosi ezintathu, ngomqondo othile, iyisikhuzo sokumasha seBandla lama-Seventh-day Adventist. Futhi kumongo wayo, iyivangeli, elingacolisisekile nelilula, kodwa ivangeli elethulwa kwingqikithi “yeqiniso lamanje” (2 Pet. 1:12, NKJV).

Futhi Lokhu, imibiko yezingelosi ezintathu, yikona esizofunda ngakho kulonyangantathu.

_Engowase-Connecticut, U.S.A., u-Mark Finley, umvangeli owaziwa izwe lonke, wayeyisekela likamongameli e-General Conference ngo-2005-2010. Emuva kokuthatha umhlala-phansi, waba ngumsizi kamongameli we-General Conference. Umfundisi u-Finley nomkakhe, u-Ernestine, banabantwana abathathu nabazukulu abahlanu._