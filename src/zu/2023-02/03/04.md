---
title:  Indaba YoMusa
date:  11/04/2023
---

Imibiko yezingelosi ezintathu iyindaba yomusa. Iyindaba yothando lomsindisi olungelinganiswe—indaba kaJesu owasithanda kangangokuba wanquma ukuba namava esihogo uqobo kunokuba kube khona kithina olahlwayo. Iyindaba yothando olungenamkhawulo, olungaqondakali, olungacabangeki, olungafiyo, olungapheliyo.

UNkulunkulu akazunywa. Akathintwa ngukukhetha okuguquka njalo kwesintu. Njengalokhu sesibonile, icebo Lakhe lokusihlenga emandleni esono aliqhamukanga ngemuva kwendaba sekungene isono. UNkulunkulu akazange azunywe yisono.

`Funda iSambulo 13:8 no-1 Petro 1:18-20. Lezizindimana zisifundisani ngecebo losindiso?`

Ibizwana “ivangeli laphakade” kwiSambulo 14:6 likhuluma ngemuva, imanje, kanye nekusasa. Ngenkathi uNkulunkulu edala isintu sibe namandla okukhetha okulungileyo, walindela ukuthi sizokwenza ukukhetha okungalungile. Lapho izidalwa Zakhe ziba nokukwazi ukukhetha, zaba nokukwazi ukuhlubuka esimweni Sakhe sothando. Okungukuphela kwendlela yokugwema leliqiniso kwakuyoba ngukudala ama-robot alawulwa wuhlelo oluthile lwezulu. Ukukhonza okuphoqiweyo kumelene nobuNkuunkulu. Uthando lufuna isinqumo, futhi lapho izidalwa zinikezwa amandla okukhetha, ithuba lokwenza Izinqumo ezingalungile libakhona. Ngalokho-ke, icebo losindiso lasungulwa emqondweni kaNkulunkulu ngaphambi kokuhlubuka kwabazali bethu bokuqala eEdene.

“Icebo losindiso alibanga ngumcabango oza kamuva, icebo elenziwa ngemuva kokuwa kukaAdamu. Laba ngukwambulwa ‘kwemfihlakalo eyayifihliwe ngezikhathi zaphakade.’ Romans 16:25, R.V. Laba ngukubonakaliswa kwezimiso eziyisisekelo sombuso kaNkulunkulu kusukela emaphakadeni.”—Ellen G. White, The Desire of Ages, p. 22.

‘Ivangeli laphakade” alikhulumi nje kuphela ngengemuva kanye nemanje— liyisisekelo sethemba lekusasa. Likhuluma ngokuphila ingunaphakade naLowo onhliziyo Yakhe ilangazelela ukuba nathi ingunaphakade.

`Funda abase-Efesu 1:4. Zindla ngokuthi kusho ukuthini ukuthi, ngaphambi “kokusekelwa kwezwe,” wena “wawukhethelwe” kuKristu ukuba usindiswe kuYena. Kungani kumele uthole leliqiniso likhuthaza kakhulu na?`