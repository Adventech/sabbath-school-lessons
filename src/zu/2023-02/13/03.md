---
title:  Ukwazi Iqiniso
date:  19/06/2023
---

`Funda uJohane 8:32, Johane 7:17, noJohane 17:17. Yiziphi izithembiso uJesu azinikezayo mayelana nokwazi Iqiniso nokuthi litholakala kuphi na?`

Ubizo lukaNkulunkulu Lokugcina kubantu Bakhe ngelokuthi baphume babaleke eBabiloni baye ekukhanyeni kweqiniso laphakade elitholakala Ezwini Lakhe. Ukhiye wakho konke yiBhayibheli. Inqobo uma abantu besabambelele eBhayibhelini futhi belandela lokhu elikufundisayo, ngeke bakhohliseke kumanqamu Okugcina, ikakhulu mayelana neSabatha.

Umbiko wengelosi yesibili wenza ubizo kithina lokwamukela iqiniso kunamanga, Izibhalo kunenkambiso, kanye nezimfundiso zikaNkulunkulu kunezimfundiso zamanga.

Umbiko wengelosi yesithathu, elandela izingelosi ezimbili zokuqala, wethula isixwayiso ngokubhekene nophawu lwesilo. Kuzo zonke iziprofetho zeBhayibheli, isilo simela amandla ezepolitiki noma ezenkolo. Isilo sasolwandle seSambulo 13 no 14 sivumbuka eRoma njengohlelo lomhlaba wonke lokukhonza. Ekugcineni lamandla aseRoma adlulisa ithonya lawo emhlabeni wonke futhi ayohola ohlelweni lokuhlanganisa ibandla nombuso. Umgomo uyoba ngukwenza ubunye bomhlaba ngesikhathi sokuxakaniseka kwezomnotho, izinhlekelele zemvelo, Ukulwa emphakathini, Amanqamu kwezepolitiki emhlabeni wonke, kanye nokulwa Ezweni.

Futhi, i-United State iyohola ekugcineni kulombuthano kazwelonke. “Ngamanga amabili amakhulu, ukungafi komphefumulo nobungcwele beSonto, uSathane uyokhohlisa abantu. Ngenkathi okokuqala kubeka isisekelo semimoya, okokugcina kudala ubunye bokuhambisana neRoma. AmaProtestanti ase-United State yiwona ayoba phambili ekululeni izandla zawo ziwele igebe ukuyobamba isandla Sokukhonza abangasekho; bayolula bafinyelele ngale komsansa ukuyobamba izandla zamandla aseRoma; ngaphansi kwalobubunye obunxantathu, lelizwe liyolandela ezinyathelweni zaseRoma ekunyatheleni amalungelo kanembeza”—Ellen G. White, The Great Controversy, p. 588.

Lemibiko iphetha ngobizo oluphuthumayo lokuthi abalandeli bakaKristu abathembekile mabagcine imithetho kaNkulunkulu ngokholo oluphilayo lukaJesu oluhlezi ezinhliziyweni zabo (Samb. 14:12).

`Uwaqonda kanjani amazwi kaJesu okuthi “Iqiniso liyakunikhulula” na? Kuchaza ukuthini lokho na? Iqiniso likukhulule kanjani na? Kuchaza ukuthini “ukukhululeka” kulengqikithi na?`