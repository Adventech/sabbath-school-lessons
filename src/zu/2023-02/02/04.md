---
title:  Ukwahlulela KwaseZulwini
date:  04/04/2023
---

`Funda iSambulo 14:14 neZenzo 1:9-11. Yikuphi okufanayo okuthola lapha na? `

UJohane uthi “Ngase ngibona; bheka, nanto ifu elimhlophe, naphezu kwefu kuhlezi ofana neNdodana yoMuntu” (Samb. 14:14, NKJV). Ngenkathi uJesu ekhuphukela ezulwini, uLuka ubika kwiZenzo 1:9 ukuti njengalokhu abafundi bema begqolozele ezulwini, “besabuka, Yena [uJesu] wathathelwa phezulu, futhi ifu lamamukela Yena wasithela emehlweni abo” (NKJV). UJesu wakhuphuka ngefu lezingelosi futhi uyobuya ngefu lezingelosi. Izingelosi zase zimemezela kubafundi ababekhungathekile kwiZenzo 1:11, “ ‘UJesu lo, osuswe kini enyuselwa ezulwini, uyakuza kanjalo, njengalokho nimbonile eya ezulwini’ ” (NKJV). Kuneqiniso likaNkulunkulu elikulesisahluko okungenzeka kuba alikho sobala. “Lo Jesu,” “iNdodana yoMuntu,” Yena owayehamba ezindleleni zothuli zaseNazaretha, wasebenza ezitaladini ezinezixuku zaseJerusalema, ephulukisa abagulayo ezigodini zakwaIsrayeli, futhi washumayela emagqumeni asGalile uyeza futhi.

INdodana yoMuntu ibalulwa futhi ngokuphathelene nokwahlulela kuDaniyeli 7.

`Funda uDaniyeli 7:9, 10, 13, 14. Kungani uDaniyeli abiza uJesu nge-“Ndodana yoMuntu” entweni ebaluleke njengokwahlulela na? Yini, ngokubuka esesikunikeziwe, okumele iduduze ekwazini ukuthi “iNdodana yoMuntu” ingumongo wokwahlulela na?`

KuDaniyeli 7:9, 10, uDaniyeli ubona ukuhlala kwenkundla yasezulwini nezigidigidi, zezidalwa zasezulwini zingunge isihlalo sobukhosi. Ukwahlulela kuyaqala, futhi nezincwadi—umlando wezulu ngezimpilo zethu—ziyavulwa phambi kwezwe lonke. KuDaniyeli 7:13, 14, iNdodana yoMuntu iya kuMdala weZinsuku, uBaba, yamukele umbuso Wayo waphakade. Ukwahlulela kwembula phambi kwezwe lonke ukuthi uBaba, iNdodana, kanye noMoya oNgcwele benze konke okungenziwa ukusindisa isintu sonke. Lokhu kwahlulela kuvuna hhayi kuphela abangcwele kepha nesimilo sikaNkulunkulu ngokumelene namanga kaSathane (buka uJobe 1—2, Hub. 51:1—4).

`Zindla ngokuthi impilo yakho yonke izobhekisiswa phambi kukaNkulunkulu. Yini, ke, okungukuphela kwethemba lakho ngenkathi Lokhu kwenzeka na? (buka Rom. 8:1.)`