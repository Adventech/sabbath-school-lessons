---
title:  Konke Kwenzeka
date:   14/12/2025
---

`Ku-Joshuwa 21:43-45, kungabe yisiphi isithombe esidwetshiwe ngoNkulunkulu na? Kungabe lamagama asetshenzisiwe awagcini nje kuphela emlandweni wokuba Nezwe Lesithembiso kodwa kuphinde kuthinte nesimo esiyiso sokusindiswa kwethu (2 Tim. 2:11–13) na?`

Lamavesi anguvuthondaba lwencwadi kaJoshuwa kanye nokubukezwa kolwazi lwezenkolo. Lamavesi abeka ngokugqamile esinye sezihloko esithintiwe encwadini yonke: ukuthembeka kukaJehova kusivumelwano, okwaziyo ukugcina izithembiso zaKhe aphinde agcwalisekise ukwenziwa kwezifungo zaKhe. Lengxenye encanyana iphinde isonge konke okushiwo kulencwadi. UJoshuwa 21:43 ukhuluma ngokwabiwa kanye nokuhlaliswa ezweni (Joshuwa 13-21), kanti uJoshuwa 21:44 uveza izigameko zokunqoba behlula izitha baphinda bakwazi ukulawula izindawo abazinqobileyo (Joshuwa izahluko 1-12). Konke lokhu uma kuhlehlwa kubhekwa emuva, kubonwa njengento ekhombisa ukuthembeka kukaNkulunkulu. Ama-Israyeli kudingeka ngaso sonke isikhathi akhumbule ukuthi awasoze azigabisa ngokunqoba ayenakho ezitheni zawo noma ukuthola izwe njengoba belitholile njengesabelo-ngaphandle kokuthi lesisabelo basithole ngenxa yokuthembeka kukaNkulunkulu kumazwi abanika wona.

Wabanika “lonke izwe”(Joshuwa 21:43, isigcizelelo esingeziwe), wanikela “uJehova wanikela zonke izitha zabo esandleni sabo” (Joshuwa 21:44 isigcizelelo esingeziwe), kwaphinda “njengakho konke ayekufungile” (Joshuwa 21:44 isigcizelelo esingeziwe) “Akuphuthanga lutho” (Joshuwa 21:45 isigcizelelo esingeziwe). Ukuphinda-phinda kusetshenziswa igama “konke,” kuphindwe kwaze kwaba kasithupha ezindimaneni ezintantu (Joshuwa 21:43-45), lokhu kwakugcizelela iqiniso lokuthi Izwe labe liyisabelo esivela ku-Jehova, kungakho u-Israyeli engeke azigabisa ngokuthola Izwe. Kwabe kunguNkulunkulu owafunga ukuthi “uzobanika” Izwe futhi “wanikela” ngezitha zabo ezandleni zabo.

Konke ukuphumelela kuka-Israyeli kufuneka kubalulwe ukuthi kwabe kungukusebenza kukaNkulunkulu esebenzisa amandla obuNkulunkulu kanye nokuthembeka kwaKhe. Lokhu kuseyinto eliqiniso mayelana nokusindiswa kwethu: “Ngokuba ngomusa nisindisiwe ngokukholwa; nalokhu akuveli kini, kuyisipho sikaNkulunkulu; akuveli ngemisebenzi, ukuze kungabikho ozibongayo” (Efesu 2:8, 9)

Ngempela, ukugcizelela ngokuthembeka kukaNkulunkulu, uPawula wabhala lokhu: “Likholekile lelizwi lokuthi: Ngokuba uma safa naye, siyakuphila naye futhi; uma sikhuthazela, siyakubusa naye futhi; uma simphika naye uyakusiphika; uma singathembeki, yena uhlala ethembekile, ngokuba akanakuziphika” (2 Tim. 2:11–13, ESV).

`Kungabe ukuthembeka kukaNkulunkulu nokuhambisana nezithembiso zaKhe kunikeza thina isiqiniseko sokuthi asikho isithembiso saKhe, uma sicabanga ngengomuso, angeke ahluleke ukusifeza na? (bheka ku-1 Korinte 10:13; 2 Korinte 1:18-20)`