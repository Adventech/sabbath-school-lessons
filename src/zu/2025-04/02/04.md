---
title:  Ukuthobela Okusha
date:   07/10/2025
---

`Funda uJoshuwa 2:12-21 no Eksodusi 12:13, 22, 23. Imibhalo ekuEksodusi ikusisza kanjani ekuqondeni isivumelwano phakathi kwezinhloli noRahabi na?`

Isivumelwano sikaRahabi sisobala kakhulu: impilo ngempilo nobumnene ngobumnene. Igama u-chesed (Josh. 2:12), “ukuthanda—ubumnene,” linokunotha kwencazelo okunzima ukuyethula ngegama elilodwa ngezinye izilimi. Libhekisa kakhulu ekukholekeni kwesivumelwano, kodwa futhi liqukethe umqondo wokuthembeka, umhawu, isihe, nobumnene.

Amazwi kaRahabi akhumbuza futhi lawo kaDuteronomi 7:12, lapho u-Yahweh ngoKwakhe afunga ukugcina i-chesed Yakhe ngakuIsrayeli. “Kuyakuthi ngokuba nilalela lezi zahlulelo, nizigcine, nizenze, uJehova uNkulunkulu wakho uyakugcina isivumelwano nawe nomusa awufungela oyihlo” (Dut. 7:12, NKJV).

Okuthathekisa kakhulu, isahluko esifanayo (Duteronomi 7) sinquma ukwenqabela (cherem) abaseKanana. Nangu uRahabi, umKanana ongaphansi kwalokhu kwenqatshelwa, kepha ubanga, ngokholo lwakhe olufufusayo, izithembiso ezazinikezwe kuIsrayeli. Ngalokho, uyasindiswa.

Umfanekiso wokuqala ofika emqondweni ohambisana nelengxoxo yezinhloli noRahabi ngowePhasika ngesikhathi soFuduko. Lapho, ukuze abakwaIsrayeli bavikeleke, kwafuneka behlale ezindlini zabo futhi baphawule izinsika zeminyango yezindlu zabo ngegazi lemvana yomhlatshelo..

“Igazi liyakuba luphawu lwenu ezindlini lapho nikhona; nanxa ngibona igazi, ngiyakudlula kini, ningehlelwa yisifo sokunibhubhisa, lapho ngibulala izwe laseGibithe” (Eksod. 12:13, NKJV; buka futhi noEksod. 12:22, 23).

“Ngokulalela abantu kwakumele banikeze ubufakazi bokholo lwabo. Ngalokho, bonke abanethemba lokusindiswa ngokufaneleka kwegazi likaKristu kumele bazi ukuthi bona ngokwabo banokuthile abangakwenza ekutholeni usindiso lwabo. Nakuba kunguKristu kuphela ongasihlenga enhlawulweni yokona, thina kumele siguquke esonweni siye ekulaleleni. Umuntu kumele asindiswe ngokholo, hhayi ngemisebenzi; kepha ukholo lwakhe kumele lubonakale ngemisebenzi yakhe.”— Ellen G. White, Patriarchs and Prophets, p. 279.

Kulokho, igazi laliwuphawu olwabasindisa kwingelosi kaNkulunkulu yokufa. Njengalokhu uNkulunkulu alonda izimpilo zabakwaIsrayeli ngesikhathi sesishayo sokugcina eGibhithe, abakwaIsrayeli babezosindisa uRahabi nomndeni wakhe ngenkathi ukubhubha kufika eJerikho.

`Yimuphi umbiko onamandla wevangeli esiwuthola kulezizindaba ezimbili na? Yiziphi izifundo zevangeli esingathatha kuzona na?`