---
title:  Ukuwela IJordani
date:   12/10/2025
---

`Funda uJoshuwa 3:1-5 no Numeri 14:41-44. Kungani uNkulunkulu acela abakwaIsrayeli ukuba balungiselele ngokukhethekile lokho okwakuzokwenzeka na?`

Lokhu kungokokuqala kubalulwa umphongolo wesivumelwano encwadini kaJoshuwa. Kuze kube manje engxoxweni yeTestamente Elidala, umphongolo ubonakale ngokwendikimba yendawo engcwele (Eksod. 40:21); ekuhambeni kukaIsrayeli esuka eSinayi (Num. 10:33-36); kanye nasekuzameni okwaba yize kokuhlasela iKanana (Num. 14:44). Wawuyinto engcwele kunazo zonke endaweni engcwele yakwaIsrayeli futhi uqukethe izinto ezintathu, ngayinye ibonakalisa ubudlelwane obukhethekile bukaIsrayeli noNkulunkulu: (1) izibhebhe eziqukethe Imithetho Elishumi; (2) intonga kaAroni, umpristi omkhulu; futhi (3) isitsha semana (Eksod. 16:33; Heb. 9:4).

Umphongolo kanye namalungiselelo okuwela iJordani kwakhumbuza uIsrayeli ngokuthi babengangeni eKanana ngokuthanda kwabo nangesikhathisabo. Ukunqoba kwakuyophumelela kuphela uma belandela indlela nesikhathi sikaNkulunkulu. Unkulunkulu—ochazwa njengohlezi ngaphezu kwamakherubi ayemboze umphongolo wesivumelwano (Eksod. 25:22, Num. 7:89), nokuhamba kwakhe kuphawulwa nokuhamba komphongolo—ungena eKanana ngaphambi kwabakwaIsrayeli njengaLowo ohola ukunqoba.

Itemu elihumushwa “ukungcwalisa” (Josh. 3:5) noma “ukugcoba” (ESV) libhekisa ohlelweni lokuhlanza olufana nalolo abapristi ababelulandela ngaphambi kokuqala umsebenzi wabo endaweni engcwele (Eksod. 28:41, Eksod. 29:1) nalokho abantu bakwa Israyeli abakwenza ngaphambi kwesambulo sikaNkulunkulu eSinayi (Eksod. 19:10, 14). Lokhu kungcwalisa kwakufaka ukwehlukana nesono kanye nokususa konke ukungcola. Umyalelo ofanayo uyavela kuNumeri 11:18, mayelana nesimangaliso sikaNkulunkulu esizokwenzeka. Lokhu kulungiselela kwakudingekile futhi ngaphambi kokuba kuliwe izimpi (Dut. 23:14). Ngaphambi kokuba uNkulunkulu alwele uIsrayeli empini, kumele babonakalise ukukhonza Yena nokumethemba Yena njengoMkhuzi wabo.

Isimangaliso sokuwela iJordani sasizoqinisekisa kuIsrayeli ukuthi isithembiso sikaJehovah sokuxosha lababantu ezweni singathenjwa. Yena owayekwazi ukwenza indlela eyomileyo eJordani wayengabanika isipho sezwe.

`Unkulunkulu akavuli njalo iJordani. Ukungenelela Kwakhe akuvamile ukuba sobala. Ucabanga ukuthi ungakukhulisa kanjani ukuba ngolindele kwezikamoya ukuba namava futhi ubone ukungenelela kukaNkulunkulu ngakuwe na?`