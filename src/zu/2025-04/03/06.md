---
title:  Ngale KweJordani
date:   16/10/2025
---

> <p></p>
> “Ulwandle waluguqula lwaba yizwe elomileyo; bawela umfula ngezinyawo. Lapho sathokoza kuye” (Hub. 66:6, NKJV).

Kokubili ukuwela Ulwandle Olubomvu kanye neJordani kuyiziphawulo zesikhathi esisha emlandweni webhayibheli, futhi kokubili kuthwele ukubaluleka (buka iHub. 66:6, Hub. 114:1-7, no 1 Amakhosi 2:6-15). KwiTestamente Elidala sekunezibhalo ezihlanganisa lezizigameko ezimbili zokuwela futhi zivume incazelo, ekhomba ngale kwezimo zangalesosikhathi. KwiHubo 66;6, umhlabeleli wayegubha isenzo sikaNkulunkulu sokuhlenga empilweni yakhe (Hub. 66:16-19) ngokubhekisa ezibonelweni zomlando wokuwela Ulwandle Olubomvu kanye neJordani.

Ihubo 114 futhi lihlanganisa izigameko ezimbili, hhayi ngoba umbhali wayengawuboni umehluko wokulandelana phakathi kwazo, kepha ngenxa yokubaluleka kwemfundiso lokukuwela okwabelana ngako. Ngalokho, zombili izigameko zibonwa njengesethulo senguquko yezinga likaIsrayeli, ukusuka ebugqilini kuye enkululekweni, bese besuka ekudwanguzeni okungenazwe kuye ekubeni yisizwe. KulamaHubo, izibonelo zokuwela okubili kubonakalisa inguquko yombhali esuka engcindezelweni, ebumpofini, ekungabini nasizo, nasekuhlazekeni kuye ekuphepheni, ekuphileni kahle, ensindisweni, nasekuhloniphekeni.

Futhi kungaseJordani lapho ukunyuka kukaEliya kwenzeka khona ngokwengqikithi yesimangaliso esifanayo naleyo ebhalwe kuJoshuwa. KuEliya, ukuwela kwaletha inguquko yesimi ebalulekile empilweni yakhe: wathathelwa ezulwini. KuElisha, inguquko ibalulekile futhi: umsizi kamprofethi (1 Amakhosi 19:21) uba ngumprofethi wesizwe (2 Amakhosi 2:22).

`Funda uMathewu 3:16, 17 no Marko 1:9. Ababhali beTestamente Elisha bakugudla ukuphawuleka kwencazelo yezikamoya koMfula iJordani na?`

Umsebenzi kaJesu emhlabeni, njengommeli kaIsrayeli, ulandela isifaniso somlando kaIsrayeli wasendulo. Ujesu udlula kumava “Olwandle Olubomvu” kanye “neJordani.” Ubizwa ephuma eGibhithe ngemuva komyalelo wokufa (Mat. 2:14-16), achithe izinsuku ezingu-40 ehlane (Mat. 4:2) ngokufanayo nemiyaka engu-40 yomlando kaIsrayeli, futhi, njengenguquko empilweni Yakhe yangasese kuye ekusebenzeni Kwakhe emphakathini, ubhabhathizwa eJordani (Mat. 3:16, 17; Marko 1:9).

Kamuva, amaHeberu 3-4 avuma ukubaluleka kokuwela iJordani futhi ethule ukungena eKanana njengokukhomba “ukuphumula komusa” amaKristu angena ngokholo.