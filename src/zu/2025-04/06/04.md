---
title:  Izinqumo Ezimisiweyo
date:   04/11/2025
---

`Funda uJoshuwa 7:19-21. Yini le uJoshuwa acela ukuba uAkhani ayenze na? Kuyini ukubaluleka kwalesisicelo na? Sikuqonda kanjani ukuvuma kwakhe na?`

UJoshuwa ucela uAkhani ukuba enze izinto ezimbili: eyokuqala, ukunikeza uNkulunkulu udumo nenhlonipho. Eyesibili, ukuvuma lokho akwenzile angafihli lutho. UAkhani kwakumele anike uNkulunkulu udumo ngokuvuma lokho yena akwenzile. Itemu elisetshenziswe lapha (todah) lingabhekisa ekubongeni (Hub. 26:7, Isa. 51:3, Jer. 17:26), kepha futhi nasekuvumeni isono (Ezra 10:11).

Ngeshwa, umbhalo awusinikezi inkomba yokuthi uAkhani wabonisa uphawu lokuphenduka ngempela. Wayenethemba kuze kube sekugcineni lokungaveli obala. Umoya wakhe wenkani wamenza wafaneleka ukuthathwa njengesono esikhulu, kuso okungekho ntethelelo ngokomthetho kaMose (qhathanisa noNum. 15:27-31).

Amazwi kaAkhani kuJoshuwa 7:21 akhumbuza ngokuwa kukaAdamu noEva. UEva wabona (ra’ah) ukuthi umuthi wawuthandeka (khamad) futhi ekugcineni wathatha (laqakh) isithelo sawo (Gen. 3:6). Ekuvumeni kwakhe,uAkhani uyavuma ukuthi wabona (ra’ah) ezintweni ingubo enhle yase-Shinar, u-200 wamashekel esiliva, kanye negolide. Wakuhalela (khamad) futhi wakuthatha (laqakh). NjengakuAdamu noEva, isinqumo sikaAkhani sembula ukuthi isono sokukhanukela yisono sokungakholwa. Sisola uNkulunkulu ngokungafuni okungcono ngezidalwa Zakhe kanye nokufihla izinto ezinhle, okungezikaNkulunkulu kuphela.

Ngaphandle kokubhekisa ekuweni kwasendulo komuntu, umbhalo ugqamisa umehluko omkhulu phakathi komoya kaRahabi (qhathanisa noJosh. 2:1-13) kanye nokaAkhani. Omunye wathatha izinhloli phezu kwendlu wazifihla kumasosha; omunye wabonakalisa ubumnene ngakwizinhloli zakwaIsrayeli futhi wazisiza ukuba zinqobe; omunye waletha ukuhlupheka kuIsrayeli ngomhobholo futhi wabanga ukunqotshwa. Omunye wenza isivumelwano nabakwaIsrayeli; omunye waphula isivumelwano no-Yahweh. URahabi wazisindisa yena nomndeni wakhe, futhi babayizakhamuzi ezihlonishwayo kwaIsrayeli; uAkhani wazilimaza yena nomndeni wakhe waya ekufeni futhi wabayisbonelo sehlazo.

`Cabanga ngesono sokukhanuka. Singakugwema kanjani ukuwela kusona, noma ngabe sinaso noma asinaso na? (Qhathanisa no Luka 12:15.)`