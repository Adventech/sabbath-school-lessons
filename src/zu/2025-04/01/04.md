---
title:  Izindalifa Zezithembiso
date:   30/09/2025
---

KuJoshuwa 1;2, 3, uJehovah utshela uJoshuwa ukuthi Yena ubanikeza izwe. Kwesinye isandla, Yena wathi usebanikezile lona. Kuchaza ukuthini lokho na?

Izwe laliyisipho esivela kuJehovah, owayengunikazi walo. KuJoshuwa 1:2, 3, izinhlobo ezimbili ezahlukene zesenzo “ukunikeza” zisetshenzisiwe, okubonakalisa izigaba ezibalulekile zokuzuza izwe. Uhlobo lokuqala lwethula uhlelo lokunikeza izwe. Yizifunda ezingaphesheya kweJordani kuphela ezazihlala uIsrayeli. Ingxenye enkulu yeZwe leSithembiso kwakusafuneka ithathiwe.

KuJoshuwa 1:3 isenzo sisetshenzisiwe ngesimiso saso esiphelele, okunikeza umqondo wokuthi izwe laselinikeziwe kubona. Ngenkathi uNkulunkulu eba yisihloko salezizenzo, uhlobo lubizwa “ngesiprofetho esipheleleyo.” Futhi lokho kungenxa yokuthi lokho akuthembisayo Ezwini Lakhe kungokuqinisekile futhi kungathenjwa njengeqiniso lamanje.

Izabizwana kwindimana 3, “nina” no “yenu,” zingubuningi, ngalokho isithembiso sinikezwa hhayi kuJoshuwa kuphela kepha kubo bonke abantu bakwaIsrayeli. Ukubhekisa esithembisweni esasinikezwe uMose kwedlulisa ukuqhubeka komsebenzi kaNkulunkulu.

Futhi, igama kol, “konke,” “ngokuphelele,” liphindwa izikhathi eziningi esahlukweni sokuqala. Lobubukhona obugcwele yonke indawo balelibizo bethula ukuphelela kanye nobuqotho obusemqoka ekufezeni inhloso ebekwe phambi kukaJoshuwa. Kumele kubekhona ukuhambisana okuphelele phakathi kukaNkulunkulu, uJoshuwa, kanye nabantu bakwaIsrayeli ukuze impumelelo iqiniseke ekunqobeni okuzayo kweZwe leSithembiso.

`Funda uJoshuwa 1:4-6 no Heberu 6:17, 18. Ngalowomzuzu, Izwe leSithembiso laliyilokho nje, isithembiso. Kepha, uNkulunkulu ulibiza ngefa. Kuchaza ukuthini ukuba yizindlalifa zezithembiso zikaNkulunkulu na?`

Akukho lutho olungumlingo ngezithembiso zikaNkulunkulu. Azinawo amandla ngokwazo ukufezeka. Isiqiniseko sokuthi zizokwenzeka silele ebukhoneni bukaNkulunkulu, othi: “Mina ngizoba nani.” Nembala, ubukhona bukaJehovah busemqoka ekuphileni kukaIsrayeli. Ngaphandle kwako, babeyoba bodwa phakathi kwezizwe eziningi, bengenalo ubizo olukhethekile, ububona, noma umsebenzi (Eksod. 33:12-16). Ubukhona bukaNkulunkulu babuyikho konke uJoshuwa ayekudinga ukuze aphumelele.

Akukho okushintshile nanamuhla, okuyingakho sinesithembiso sikaJesu esitholakala kuMathewu 28:20.