---
title:  Ukhetho Lwesibili Olungcono
date:   23/10/2025
---

`Funda uEksodusi 17:7-13 no Joshuwa 6:15-20. Yikuphi ukufana okuthola phakathi kwalezizindaba ezimbili zempi na? Zehluka kuphi na?`

Okokuqala uIsrayeli elwa ngemuva koFuduko kubhalwe kuEksodusi 17, ngenkathi uIsrayeli ezivikela kumaAmaleki. UIsrayeli wayewabonile amandla kaNkulunkulu ekushayeni abaseGibhithe kanye nesekubaholeleni enkululekweni. Sibonile ukuthi icebo lokuqala likaNkulunkulu lalingafaki uIsrayeli elwa nabanye abantu (Eksod. 23:28; Eksod. 33:2). Kodwa kungekudala emuva kokukhululwa kwabo eGibhithe, abakwaIsrayeli baqala ukukhononda endleleni (Eksod. 17:3), baze bangabaza nobukhona bukaNkulunkulu phakathi kwabo. Lokhu kwakungelona iphutha. UNkulunkulu wavumela ama-Amaleki ukuba ahlasele uIsrayeli ukuze afunde ukuthembela kuYena futhi.

Ngokungayekeleli izimiso Zakhe, uNkulunkulu uyehla eze ezingeni labantu Bakhe, eqhubeka ngokubabizela ohlelweni Lwakhe oluphakeme: ukuthemba ngokuphelele nangokungangabazi ekungeneleleni Kwakhe. Empeleni, umthetho wezempi (Duteronomi 20) wanikezwa emuva kweminyaka engu-40 wamava asehlane, ayebangwe ngukungakholwa kukaIsrayeli. Izimo ezintsha zazifuna amacebo amasha, futhi kwakungalesosikhathi la uNkulunkulu ayefuna uIsrayeli abhubhise ngokuphelele abaseKanana (Dut. 20:16-18).

Ngale kokuthi ukuba sempini kwaba yisidingo kuIsrayeli, kwaba futhi yisivivinyo sokuzinikela kwabo ku-Yahweh. UNkulunkulu akazange abadele kepha wabavumela ukuba babone amandla Akhe ngokuba namava okuncika kuYena ngokupheleleyo.

Ukuba yingxenye kukaIsrayeli ekunqobeni kusobala esiphethweni esitomulwa nguJoshuwa ekupheleni kwencwadi. Lapha abaseKanana kuthiwa babelwa noIsrayeli (Josh. 24:11). Ngenkathi ukuwa kwezindonga zaseJerikho kwakungumphumela wesimangaliso sikaNkulunkulu, abantu bakwaIsrayeli kwakumele babeneqhaza empini futhi babhekane nokulwa kwezakhamuzi zedolobha.

Ukuba neqhaza kukaIsrayeli ekulweni kwaba yindlela yokukhulisa ukuthembela okuphelele osizweni luka-Yahweh. Kepha uIsrayeli wakhunjuzwa njalo (Josh. 7:12, 13; Josh. 10:8) ukuthi umphumela wempi ngayinye ekugcineni wawulele ezandleni zikaJehovah, futhi okuyiyona ndlela kuphela yokuba nomthelela kumphumela ngumoya wabo wokholo, noma wokungakholwa, izithembiso zikaJehovah. Ukukhetha kwakungokwabo.