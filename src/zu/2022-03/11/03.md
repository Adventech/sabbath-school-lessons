---
title:  Ngesikhathi SikaNkulunkulu
date:  05/09/2022
---

`Funda kumaRoma 5:6 namaGalathiya 4:4. Zisitshelani ngesikhathi sikaNkulunkulu?`

Kulezindimana, uPawulu usitshela ukuthi uJesu weza ukuzosifela ngesikhathi esifanelekile. Kodwa uPawulu akasitsheli ukuthi kungani kwakuyisikhathi esifanelekile. Kulula ukufunda lezindimana, ubuze ukuthi kungani uJesu alinda izinkulungwane zeminyaka ngaphambi kokuza emhlabeni ukuzosebenza udaba lwesono—amazulu ayengaqondi yini ukuthi isono into embi kangaka? Singabuza futhi ukuthi kungani uJesu elindile ukuza kwesibili. Singaphinda sibuze ukuthi kungani uNkulunkulu ethatha isikhathi esingaka ukuphendula umthandazo wami?

`Isibonelo, cabanga ngesiprofetho sikaDaniyeli 9:24-27 samasonto angu 70, esikhomba kuJesu njengoMesiya (sifunde uma kudingeka). Sasiside kangakanani lesikhathi? Lokho kukutshelani ngokufunda ukulindela izinto ngesikhathi sikaNkulunkulu, yize kuthatha isikhathi esibonakala kithina sengathi side?`

Kukhona izizathu eziningi zokuthi sibe nezikhathi zokulinda. Esokuqala, ukulinda kungasusa amehlo ethu “ezintweni” sibheke kuNkulunkulu. Esesibili, ukulinda kusinika ithuba lokwakha isithombe esicacile sezinhloso nezifiso zethu. Esesithathu, ukulinda kuchaza ukubekezela—i-stamina senkolo.  Esesine, ukulinda kuvula umnyango wokuthuthukisa amakhono akwaMoya amaningi, njengokukholwa nokwethemba. Esesisihlanu, ukulinda kuvumela uNkulunkulu ukuba ahlanganise isithombe esikhulu. Esesithupha, singesazi isizathu sokulinda; ngakhoke sifunda ukuphila ngokukholwa. Zikhona ezinye izizathu zokulinda ongazicabanga?

`Yiziphi izibonelo ongazithola eBhayibhelini zikaNkulunkulu enza izinto ngesaKhe isikhathi, ezingakusiza ufunde ukwethemba ukuthi uzokwenzela okufaneleyo nangesikhathi saKhe? (Cabanga ngo-Abrahama no-Sara nesithembiso sendodana.) Kusenjalo, zibuze ukuthi “Ikhona yini into engiyenzayo elibazisa ukuphendulwa komthandazo ongabe waphendulwa kudala?”`