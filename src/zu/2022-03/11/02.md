---
title:  The God of Patience
date:  04/09/2022
---

`Funda kumaRoma 15:4, 5. Yini esiyitholayo kulezindimana?`

Ngokwemvelo siyehluleka ukubekezela uma kukhona izinto esizifuna ngempela, noma esizithenjisiwe kodwa esingakazitholi. Seneliswa kuphela uma sesithole lokho ebesikufuna. Kanti ngoba asivamile ukuthola esikufunayo ngesikhathi esikufuna ngaso, kusho ukuthi sizocasuka. Uma sekunjalo, akuvamile ukuba nokuthula nokwethemba uNkulunkulu.

Igama liyazichaza:  Ukulinda kubuhlungu. Olimini lwesiHeberu elinye lamagama elisho ukulinda ngokubekezela (iHubo 37:7, NKJV) lisuka egameni lesiHeberu elingahunyushwa ngokuthi “ukuzwa ubuhlungu obukhulu,” “ukunyakazisa,” “ukuthuthumela,” “ukulimala,” “ukuba lusizi.” Akulula ukufunda ukubekezela; ngesinye isikhathi iyona ngqikithi leyo yokuba seziko lokuvivinywa.

`Funda iHubo 27:14, iHubo 37:7 namaRoma 5:3-5. Zithini kithina lezindimana? Ukubekezela kuholelaphi?`

Sisalindile, singagxila entweni eyodwa kwezimbili. Singabhekisa amehlo ethu kulezo zinto esizilindele, noma singawabhekisa kuLowo ophethe lezo zinto ezandleni zaKhe. Okwenza umehluko ngesikhathi silindele okuthile akusikho ukuthi sizolinda isikhathi esingakanani, kodwa yisimo somqondo wethu ngesikhathi silindile. Uma sethemba uNkulunkulu, uma impilo yethu siyibeke ezandleni zaKhe, uma intando yethu inikelwe kuYe, singamethemba ukuthi uzosenzela okuhle uma sekuyisikhathi sethu esifanelekile, yize kulukhuni ngesinye isikhathi ukukukholwa lokhu.

`Yiziphi izinto ozilindele ngamehlo abomvu?  Ungafunda kanjani ukunikela konke kuNkulunkulu nesikhathi saKhe sokuphendula? Thandaza ukuthi ufunde ukuzinikela nokuzithoba ngokuphelele kuNkulunkulu.`